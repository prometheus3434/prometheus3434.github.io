<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>Yaşanmayan Zaman</title>
		<link href="main.css" rel="stylesheet" type="text/css"/>
<meta name="Adept.resource" value="urn:uuid:3c170f45-7f95-f3ed-3843-39528d33ab4e"/>
	</head>
	<body xmlns:epub="http://www.idpf.org/2007/ops" class="chapter" epub:type="chapter"><div style="display:none;"><a id="GBS.0007.01"/></div>
    <section>
		<h1 class="date">23 Eylül, Cuma</h1>
		<p>Berlin’de saat dört buçuk, Londra’da üç buçuk. Otel, tepenin üzerinde, içindeki ihtiyar adam gibi, ciddi, görkemli ve yalnızdı, sıkılıyordu. Angoulême’de, Marsilya’ da, Gand’da, Dover’da insanlar, “Ne bekliyor?” diye düşünüyorlardı. “Saat üçü geçti, neden hâlâ aşağı inmiyor?” İhtiyar adam panjurları yarı kapalı salonda oturuyordu; kalın kaşlarının altında gözleri, uzak<a id="GBS.0007.02"/> bir anıyı hayalinde canlandırıyormuş gibi kıpırtısız, dudakları aralıktı. Artık okumuyordu. Üzeri çillerle kaplı yıpranmış, ihtiyar elini dizlerine bırakmıştı; parmakları kâğıtları hâlâ sımsıkı tutuyordu. Horace Wilson’a dönerek, “Saat kaç?” diye sordu. Horace Wilson, “Dört buçuğa geliyor,” dedi. İhtiyar, iri gözlerini kaldırarak baktı, hafifçe, tatlı tatlı güldü ve, “Hava sıcak,” dedi. Kızıl renkli,<a id="GBS.0007.03"/> gevrek, çıtır çıtır, yaldızlı bir sıcak Avrupa’ya çökmüştü; insanların ellerinde, göz diplerinde, ciğerlerinin içinde sıcak vardı; toz, sıcak ve kaygıyla azap çekerek, bekliyorlardı. Otelin holünde gazeteciler bekliyordu. Avluda, üç şoför, otomobillerinin direksiyonu başında, kımıldamadan bekliyordu; Ren’in karşı kıyısında, Dreesen Oteli’nin holünde siyahlar giyinmiş Prusyalılar upuzun, dimdik,<a id="GBS.0007.04"/> hareketsiz, bekliyordu. Milan Hlinka artık beklemiyordu. Önceki günden beri beklemiyordu. Yaşamında, bir gerçeğin şimşek gibi delip geçtiği o feci, simsiyah gün vardı. Şimşek gibi bir gerçek: “Terk ettiler bizi! Sattılar!” Ve zaman, küçük mutluluklarıyla yeniden akmaya başlamıştı; ama artık günler, kendileri için yaşanmıyordu. Bugünler, hep gelecek günlerdi artık, bundan böyle hep ve yalnızca yarınlar<a id="GBS.0007.05"/> olacaktı, hep gelecek günler.</p>
		<p>Üçü kırk beş gece Mathieu, hâlâ, korkunç bir geleceğin eşiğinde bekliyordu; aynı anda, dört buçukta, Milan’ın artık geleceği yoktu. İhtiyar ayağa kalktı, dizleri kaskatı, soylu bir gülümsemeyle topallayarak yürüdü. “Baylar,” dedi ve tekrar gülümsedi; belgeleri masanın üzerine koydu, kâğıtları yumruğuyla sıvazlayarak düzeltti; Milan, masanın önünde çivilenmiş gibi<a id="GBS.0008.01"/> duruyordu; sayfaları açılmış gazete boydan boya muşambayı kaplamıştı. Milan yedinci kez aynı sözleri okudu:</p>
		<blockquote>
			<p>Cumhurbaşkanı ve hükümet, gelecek siyasi tutumun ana prensipleri konusunda iki büyük devlet tarafından ileri sürülen koşulları kabul etmek zorundadır. Yalnız kaldığımıza göre, başka suretle hareket etmemize imkân yoktur.</p>
		</blockquote>
		<p>Neville Henderson ve Horace Wilson masaya yaklaşmışlardı;<a id="GBS.0008.02"/> ihtiyar onlara döndü, çocuk kadar suçsuz, ama yıpranmış, tükenmiş, bütün değerlerini yitirmiş görünüyordu. “Baylar,” dedi, “işte, artık yapabileceğimiz başka bir şey kalmadı!” Milan düşünüyordu: “Başka suretle hareket etmemize imkân yoktur.” Karmakarışık bir uğultu açık pencereden içeri doluyordu ve Milan, “Yalnız kaldık,” diye düşündü.</p>
		<p>Sokaktan fare cıyaklamasına benzer bir ses yükseldi: “Yaşasın<a id="GBS.0008.03"/> Hitler!”</p>
		<p>Milan pencereye koştu.</p>
		<p>“Dur,” diye haykırdı, “bekle, şimdi geliyorum yanına!”</p>
		<p>Sokakta biri koşarak kaçtı, taşların üzerinde kalın kunduraların sesi duyuldu, köşe başında oğlan bir an durup baktı, elini önlüğünün cebine sokup bir şey çıkardı, sonra kolunu havada çevirerek savurdu. Karşı duvarda peş peşe iki sağır gürültü oldu.</p>
		<p>Milan, “Liebknecht’lerin piçi!” dedi.</p>
		<p>Eğildi<a id="GBS.0008.04"/> baktı. Sokak, pazar günlerindeki gibi bomboştu. Schoenhof’lar balkonlarına, ortası siyah gamalı haçlı beyaz-kırmızı bayraklar asmışlardı. Yeşil evin bütün panjurları kapalıydı. Milan, “Bizde panjur yok,” diye düşündü.</p>
		<p>“Bütün pencereleri açmalı,” dedi.</p>
		<p>Anna, “Neden?” diye sordu.</p>
		<p>“Pencereler kapalı oldu mu camlardan içeriyi gözlüyorlar.”</p>
		<p>Anna omuz silkti.</p>
		<p>“Ne yapsanız...”</p>
		<p>Haykırışlar,<a id="GBS.0008.05"/> şarkılar uzak gök gürültüleri gibi belirsiz, uğulduyordu.</p>
		<p>Milan, “Hâlâ meydandalar,” dedi.</p>
		<p>Ellerini korkuluğun demirine yaslamıştı, “Her şey bitti,” diye düşünüyordu. Sokağın köşesinden bir adam çıktı, sırtında çantası vardı, bastonuna dayana dayana yürüyordu. Yorgun görünüyordu, ardında, koca denklerin altında iki büklüm, iki kadın vardı.</p>
		<p>Milan arkasına bakmadan, “Jagerschmitt’ler dönmüş,”<a id="GBS.0009.01"/> dedi.</p>
		<p>Pazartesi akşamı kaçmışlardı, salıyı çarşambaya bağlayan gece sınırı geçmiş olmalıydılar. Şimdi, dönüyorlardı, göğüslerini gere gere. Jagerschmitt yeşil eve doğru yürüdü, merdiveni çıktı. Toz toprak içindeki yüzünde acayip bir gülüş vardı. Ceketinin ceplerini karıştırmaya başladı, anahtarı bulup çıkardı. Kadınlar sırtlarındaki denkleri yere bırakmış, ona bakıyorlardı.</p>
		<p>Milan, “Tehlike<a id="GBS.0009.02"/> kalmadı, şimdi dönüyorsun,” diye bağırdı.</p>
		<p>Anna telaşla, “Milan!” dedi.</p>
		<p>Jagerschmitt başını kaldırmıştı. Milan’ı gördü ve açık renk gözleri parladı.</p>
		<p>“Şimdi tehlike kalmadı, dönüyorsun!”</p>
		<p>Jagerschmitt, “Evet,” diye haykırdı, “dönüyorum. Bu sefer sen gideceksin!”</p>
		<p>Anahtarı kilitte döndürdü ve kapıyı itti; iki kadın da ardı sıra içeri girdiler. Milan döndü.</p>
		<p>“Korkak domuzlar!” dedi.</p><div style="display:none;"><a id="GBS.0009.03"/></div>
		<p>“Sen de kışkırtıyorsun,” dedi Anna.</p>
		<p>Milan, “Korkak herifler,” dedi, “aşağılık Alman ulusunun aşağılık örnekleri. Daha dün pabuçlarımızı yalıyorlardı.”</p>
		<p>“N’olursa olsun. Herifleri kışkırtmanın gereği yok.”</p>
		<p>İhtiyar artık konuşmuyordu; durum hakkındaki fikirlerini sessizce sayıp dökmeye devam ediyormuş gibi dudakları aralıktı. Kocaman, yuvarlak gözleri buğulanmış, bir şey sorar gibi Horace’la<a id="GBS.0009.04"/> Neville’e bakıyordu. Susuyorlardı, Horace ani bir hareketle başını çevirdi; Neville masaya doğru yürümüştü, kâğıtları aldı, birkaç saniye baktı, sonra rahatsız bir tavırla yerine bıraktı. İhtiyar adam şaşırmış gibiydi; iyi niyetini ve çaresizliğini gösteren bir hareketle kollarını iki yana açtı. Beşinci kezdir aynı şeyleri söylüyordu: “Kendimi birden beklenmedik bir durumla karşı karşıya buldum;<a id="GBS.0009.05"/> ben önerilen, edilen koşulları rahatça tartışacağımızı sanmıştım...” Horace, “Koca tilki! Bu ihtiyar dede sesini de nereden çıkarmış?” diye düşündü, sonra, “Pekâlâ! Ekselans, on dakikaya kadar Dreesen Oteli’nde oluruz,” dedi.</p>
		<p>Anna, “Lerchen geldi,” dedi. “Kocası Prag’da olduğu için korkuyor.”</p>
		<p>“Bize gelsin.”</p>
		<p>Anna kısaca güldü:</p>
		<p>“Bizde daha mı rahat olur sanki? Senin gibi pencerelerden<a id="GBS.0010.01"/> sarkıp sokaktaki adamlara sataşan bir deliyle...”</p>
		<p>Milan, kadının çizgileri gerilmiş, ince, kıpırtısız yüzüne, dar omuzlarına, kocaman karnına baktı.</p>
		<p>“Otursana,” dedi. “Seni ayakta görmek hoşuma gitmiyor.”</p>
		<p>Kadın oturdu, ellerini karnının üzerinde kavuşturdu; adamın biri mırıldanarak elindeki gazeteyi sallıyordu: “<em>Paris-Soir</em>! Son baskı. İki tane kaldı!” O kadar çok bağırmıştı ki, sesi çıkmıyordu<a id="GBS.0010.02"/> artık. Maurice gazeteyi aldı. Okudu: </p>
		<blockquote>
			<p>Başbakan Chamberlain, Şansölye Hitler’e bir mesaj göndermiştir. Güvenilir kaynaklardan öğrenildiğine göre, İngiltere, Hitler’in bu mesaja karşılık vereceğinden emin bulunmaktadır. Hitler’le bu sabahın erken saatlerinde yapılacak görüşme, daha geç bir saate ertelenmiştir.</p>
		</blockquote>
		<p>Zézette, Maurice’in omzu üzerinden gazeteye bakıyordu.</p>
		<p>“Yeni bir şey var<a id="GBS.0010.03"/> mı?” diye sordu.</p>
		<p>“Hayır! Hep aynı.”</p>
		<p>Sayfayı çevirdi ve karanlık yüzlü bir fotoğraf gördüler. Bir tepenin üzerinde, kuleleri, mazgalları ve yüzlerce penceresiyle bir şatoyu, ortaçağlardan kalmışa benzeyen bir kocaman taş yığınını gösteren bir resimdi bu.</p>
		<p>“Godesberg,” dedi Maurice.</p>
		<p>Zézette, “Orada mı?” diye sordu, “Chamberlain orada mı?”</p>
		<p>“Galiba polis takviye göndermiş.”</p>
		<p>“Evet,”<a id="GBS.0010.04"/> dedi Milan. “İki jandarma. Hepsi altı jandarma ediyor. Karakolda barikat kurmuşlar.”</p>
		<p>Birden peş peşe haykırışlar odayı doldurdu. Anna ürperdi, ama yüzünün çizgileri kımıldamadı.</p>
		<p>“Telefon etsek?” dedi.</p>
		<p>“Telefon mu?”</p>
		<p>“Evet. Prisecnice’e...”</p>
		<p>Milan karşılık vermeden gazeteyi gösterdi: “D.N.B. nin perşembe günü bildirdiğine göre, Südet bölgesindeki Almanlar, Fransız bölgesine kadar olan<a id="GBS.0010.05"/> sahada idareyi ele almışlardır.”</p>
		<p>Anna, “Belki doğru değil,” dedi. “İşittiğime göre yalnızca Eger’de öyleymiş.”</p>
		<p>Milan masaya bir yumruk indirdi.</p>
		<p>“Lanet olsun! Gene yardım mı isteyeceğiz?..”</p>
		<p>Ellerini uzattı; bu eller kocaman, parmaklar boğum boğumdu; üzerlerinde lekeler, yara izleri vardı. Kazaya uğramadan önce oduncuydu. Parmaklarını birbirinden ayırmış, ellerini seyrediyordu.</p>
		<p>“Gelebilirler,”<a id="GBS.0011.01"/> dedi. “İkisi, üçü... dedim ya, biraz eğleniriz.”</p>
		<p>“Beş-altı yüz kişi gelirler,” dedi Anna.</p>
		<p>Milan başını eğdi, kendini yalnız hissediyordu.</p>
		<p>“Dinle!” dedi Anna.</p>
		<p>Dinledi. Sesler daha rahat duyuluyordu, yürüyüşe geçmişlerdi herhalde. Çılgın bir öfke Milan’ı titretti; artık dünyayı apaçık göremiyordu, alnına bir ağrı yapışmıştı. Konsola doğru yürüdü, ıslık çalmaya başlamıştı.</p>
		<p>Anna, “N’apıyorsun?”<a id="GBS.0011.02"/> diye sordu.</p>
		<p>Konsolun çekmesini açmış üzerine doğru eğilmişti, ıslık çalıyordu. Biraz daha eğildi ve yanıt vermeden homurdandı.</p>
		<p>Kadın, “Hayır, olmaz,” dedi.</p>
		<p>“Ne?”</p>
		<p>“Olmaz. Ver şunu bana!”</p>
		<p>Milan döndü. Anna ayağa kalkmış, sandalyeye dayanmıştı, yüzünde haklı bir isyan vardı. Milan, kadının karnını düşündü ve tabancayı uzattı.</p>
		<p>“Pekâlâ,” dedi. “Prisecnice’e telefon edeceğim.”</p>
		<p><a id="GBS.0011.03"/>Alt kata, okulun salonuna indi, pencereleri açtı, sonra telefonu aldı.</p>
		<p>“Prisecnice’i, emniyet müdürlüğünü istiyorum. Alo!”</p>
		<p>Sağ kulağı, zikzaklı, keskin bir cızırtı duydu. Sol kulağı <em>onları </em>duyuyordu. Odette utanarak güldü: “Çekoslovakya’nın nerede olduğunu hiçbir zaman doğru dürüst öğrenemedim.” Ve parmaklarını kumun içine soktu. Birkaç saniye sonra kulaklıkta bir tıkırtı oldu. Bir ses, “Ya?”<a id="GBS.0011.04"/> dedi.</p>
		<p>Milan, “İmdat istiyorum,” diye düşündü. Parmaklarının arasındaki kulaklığı olanca gücüyle sıkıyordu.</p>
		<p>“Burası Pravnitz,” dedi. “Ben öğretmenim. Burada yirmi Çekiz. Bodruma saklanmış üç Alman demokrat var, üst tarafı hepsi Heinlein’dalar; dün gece sınırı geçen elli kadar Alman onları meydanda topladı. Belediye başkanı da beraber...”</p>
		<p>Bir sessizlik oldu. Sonra telefondaki ses kabaca,<a id="GBS.0011.05"/> “<em>Bitte</em>!” diye konuştu. “<em>Deutsch Sprechen</em>.”<a class="si-noteref" epub:type="noteref" href="#f1" id="ref_f1">1</a></p>
		<p>Milan, “Hayvan! Hayvanoğlu hayvan!” diye bağırdı.</p>
		<p>Telefonu kapadı ve topallayarak merdiveni çıktı. Bacağı ağrıyordu. Odaya girdi, oturdu.</p>
		<p>“Oradalar,” dedi.</p>
		<p>Anna ona doğru yürüdü, ellerini omuzlarına koydu.</p>
		<p>“Canım, sevgilim!”</p>
		<p>“Hayvan herifler!” dedi Milan. “Bal gibi her dediğimi anlıyorlardı telefonda, alay ettiler benimle.”</p>
		<p>Kadını<a id="GBS.0012.01"/> dizlerinin üzerine çekti. Kocaman karın, Milan’ın karnına değiyordu.</p>
		<p>“Şimdilik yalnızız,” dedi.</p>
		<p>“İnanamıyorum.”</p>
		<p>Milan başını kaldırdı ve ona, aşağıdan yukarı doğru baktı: Anna iş başında ciddi ve sapasağlamdı, ama kadınlara özgü bir şey vardı onda da. Her zaman birine güvenmesi gerekti.</p>
		<p>“İşte geliyorlar,” dedi Anna.</p>
		<p>Sesler daha yakın gibiydi; herhalde anacaddede yürüyorlardı. Uzaktan,<a id="GBS.0012.02"/> kalabalığın keyifli çığlıkları azap dolu feryatlara benziyordu.</p>
		<p>“Kapının arkasını sağlamladın mı?”</p>
		<p>“Evet,” dedi Milan. “Ama her an pencerelerden girebilirler ya da arka bahçeye dolanırlar.”</p>
		<p>“Ya yukarı çıkarlarsa...” dedi Anna.</p>
		<p>“Korkmana gerek yok. Her şeyi kırıp dökebilirler, parmağımı bile kıpırdatmayacağım.”</p>
		<p>Birden Anna’nın sıcak dudaklarını yanağında hissetti.</p>
		<p>“Sevgilim, canım!<a id="GBS.0012.03"/> Bunu benim için yapacağını biliyorum.”</p>
		<p>“Senin için değil. Seninle benim, farkımız yok. Bu... çocuk için.”</p>
		<p>Birden irkildiler. Kapı çalınmıştı.</p>
		<p>Anna, “Pencereden bakma!” diye bağırdı.</p>
		<p>Milan kalktı, pencereye yaklaştı, baktı. Jagerschmitt’ ler bütün panjurları açmışlardı, kapının üzerinde koca bir Hitler bayrağı asılıydı. Milan dışarı eğildi, küçük bir karaltı gördü.</p>
		<p>“Geliyorum,” diye<a id="GBS.0012.04"/> bağırdı.</p>
		<p>Kapıya yürürken, “Marikka’ymış gelen,” dedi.</p>
		<p>Merdiveni indi, sokak kapısını açtı. Çatıların üstünde kestane fişekleri, çığlıklar, şarkı sesleri uğulduyordu. Bu bir bayram günüydü. Bomboş sokağa baktı ve kalbi daraldı.</p>
		<p>“Ne işin var burada?” dedi. “Bugün okul kapalı.”</p>
		<p>“Annem yolladı beni,” dedi Marikka. Elinde bir sepet içinde elma ve çörek vardı.</p>
		<p>“Annen deli olmuş. Hadi,<a id="GBS.0012.05"/> çabuk, hemen eve dön.”</p>
		<p>“Annem beni burada alıkoymanızı rica etti.”</p>
		<p>Küçük kız dörde katlanmış bir kâğıt uzattı. Milan açtı, okudu: “Babayla Georg çıldırdılar. Yalvarırım, Marikka’yı akşama kadar alıkoyun.”</p>
		<p>Milan, “Baban nerede?” diye sordu.</p>
		<p>“Georg’la beraber kapının arkasına saklandılar. Ellerinde tüfeklerle baltalar var.” Çocuk, ciddi bir sesle devam etti: “Annem beni avludan dışarı<a id="GBS.0013.01"/> çıkardı, sizde daha iyi olacağımı söyledi, siz aklı başında bir adammışsınız, öyle dedi.”</p>
		<p>“Evet,” dedi Milan, “ben aklı başında bir adamım. Hadi, çık yukarı!”</p>
		<p>Paris’te saat üç buçuk, Berlin’de dört buçuk. İskoçya’nın kuzeyinde bir alçak basınç merkezi var. M. von Dörnberg Grand-Hotel’in merdivenlerinde göründü, gazeteciler hemen çevresini sardılar, Pierryl sordu: “İniyor mu?” M. von Dörnberg<a id="GBS.0013.02"/> sağ elinde bir kâğıt tutuyordu, sol elini kaldırdı ve, “M. Chamberlain’ın bu gece Führer’ le görüşüp görüşmeyeceği henüz kararlaşmadı,” dedi.</p>
		<p>“İşte burası,” dedi Zézette. “Burada, küçük, yeşil bir arabada çiçek satardım.”</p>
		<p>“İşler iyi miydi?” dedi Maurice.</p>
		<p>Uslu bir çocuk gibi sokağa, kaldırımlara bakıyordu; madem buraya, Zézette’in kaç zamandır sözünü ettiği yeri görmeye gelmişlerdi...<a id="GBS.0013.03"/> Ama burası şimdi Maurice’e hiçbir şey ifade etmiyordu. Zézette kolundan çıkmıştı, gelip geçen arabalara bakarak, sessizce, tek başına gülüyordu. Maurice sordu:</p>
		<p>“Sandalyen de var mıydı?”</p>
		<p>“Ara sıra olurdu; açılır kapanır bir sandalye.”</p>
		<p>“Pek de zevkli bir iş olmasa gerek.”</p>
		<p>“İlkbaharda çok güzel olurdu,” dedi Zézette.</p>
		<p>Maurice’le, alçak sesle, ona bakmadan, sanki bir hastanın odasındaymış<a id="GBS.0013.04"/> gibi konuşuyordu, deminden beri omuzlarının ve sırtının zarif hareketleriyle kımıldayıp duruyordu, halinde doğal olmayan bir şey vardı. Maurice sıkılıyordu; vitrinin önünde en azından yirmi kişi birikmişti, sokuldu ve başlarının üzerinden bakmaya koyuldu. Zézette kaldırımın kenarında, kendinden geçmiş, duruyordu; sonra Maurice’in yanına geldi ve kolunu yakaladı. Orada, itinayla kesilmiş kalın<a id="GBS.0013.05"/> camdan bir levhanın üzerinde, kırmızı deriden sipsivri iki uç ve çevresinde kırmızı bir köpük vardı, tıpkı kadınların pudra sürerken kullandığı ponponlara benzer bir şey. Maurice gülmeye başladı.</p>
		<p>Zézette, “Neye gülüyorsun?” dedi.</p>
		<p>Maurice alayla, “Pabuçlara,” dedi.</p>
		<p>Birkaç baş onlara doğru dönmüştü. Zézette, “Şşşş!” diye fısıldadı, onu kolundan tutup sürükledi.</p>
		<p>Maurice, “N’olmuş yani?”<a id="GBS.0014.01"/> dedi. “Kilisede miyiz?”</p>
		<p>Ama gene de sesini alçaltmıştı. İnsanlar, birbiri ardı sıra, sessiz adımlarla ilerliyorlardı, birbirlerini tanır gibiydiler, yalnız kimse konuşmuyordu.</p>
		<p>Maurice, “Buralara gelmeyeli en azından beş yıl var,” diye fısıldadı.</p>
		<p>Zézette, “Maxim’s”i gururla gösteriyordu kulağının dibinde.</p>
		<p>“Bak bu Maxim’s,” diye fısıldadı.</p>
		<p>Maurice, “Maxim’s”e baktı ve hemen başını<a id="GBS.0014.02"/> çevirdi. Bu yerden ona söz etmişlerdi. Pahalı bir batakhaneydi, 1914’te, işçiler geberip giderken burjuvaların şampanya patlattıkları yer burasıydı işte. Dişlerinin arasından, “Bok çukuru!” dedi.</p>
		<p>Ama sebebini bilmeden kendini rahatsız hissediyordu. Küçük adımlar atarak, zıplayarak yürüyordu, insanlar ona çok zayıf, kırılıverecekmiş gibi görünüyordu şu anda, onlara çarpmaktan korkuyordu.</p>
		<p><a id="GBS.0014.03"/>Zézette, “Olabilir,” dedi. “Ama ne olsa güzel bir cadde, sen de güzel bulmuyor musun?”</p>
		<p>“Çok da bayılmadım,” dedi Maurice, “havasız burası.”</p>
		<p>Zézette omuz silkti ve Maurice Saint-Ouen Caddesi’ni düşünmeye başladı. Sabah, otelden çıktığı zaman insanlar, bisikletlerinin gidonuna doğru iki büklüm eğilmiş, sırtlarında çantaları, ıslık çalarak yanından gelip geçerlerdi. Maurice kendini mutlu hissederdi;<a id="GBS.0014.04"/> kimi Saint-Denis’de durur, kimi yoluna devam ederdi, herkes, hepsi aynı yöne giderdi, işçi sınıfı hareket halindeydi. Zézette’e, “Burada burjuvalar oturuyor,” dedi.</p>
		<p>Berbat bir sessizlikte birkaç adım yürüdüler, sonra Maurice durdu ve özür diledi.</p>
		<p>“Ne diyorsun?” dedi Zézette.</p>
		<p>Maurice, rahatsız, “Bir şey değil,” dedi. “Bir şey demedim.”</p>
		<p>Gene birine çarpmıştı; bu adamlar keyiflerince,<a id="GBS.0014.05"/> gözleri yerde, bakmadan yürüyebilirlerdi, ama son dakikada şöylece kenara çekilip sıyrılıveriyorlardı; bu da bir alışkanlık meselesiydi anlaşılan.</p>
		<p>“Daha yürüyor muyuz?”</p>
		<p>Maurice’in canı yürüyüşe devam etmek istemiyordu, bir şey kırmaktan korkuyordu, hem sonra bu yol bir yere götürmüyordu insanı, yönü yoktu; insanlar vardı, bulvarlara doğru yürüyorlardı; insanlar vardı, Seine kıyısına doğru<a id="GBS.0015.01"/> iniyorlardı ve burunları vitrin camlarına yapışık, kımıldamadan duranlar vardı. Bu insanlar yer yer kalabalıklar yapıyordu, ama bütünün, beraberliğin sıcaklığı yoktu burada, insan kendini yalnız hissediyordu. Elini uzattı, Zézette’in omzuna koydu, yumuşak eti kuvvetle sıkıyordu. Zézette gülümsedi, eğleniyordu, her şeyi açgözlü bir iştahla, ama uyanıklığından bir şey kaybetmeden seyrediyor, küçük<a id="GBS.0015.02"/> kaba etlerini zarif hareketlerle çalkalıyordu. Maurice hafifçe boynunu gıdıkladı, Zézette güldü.</p>
		<p>“Maurice,” dedi, “bırak!”</p>
		<p>Kadının yüzüne sürdüğü bağırtkan renkleri seviyordu, o çay şekerine benzer beyazı, yanaklarındaki kırmızıyı. Yakından çörek gibi kokuyordu. Alçak sesle sordu:</p>
		<p>“Eğleniyor musun?”</p>
		<p>Zézette, gözleri parlayarak, “Hepsini, her şeyi tanıyorum,” dedi.</p>
		<p>Elini omzundan<a id="GBS.0015.03"/> çekti, sessizce yürümeye devam ettiler. Zézette bir sürü burjuva tanımıştı, ondan çiçek almaya gelmişlerdi, o da o adamlara gülümsemişti, bazıları ona asılmıştı da muhakkak. Kadının beyaz ensesine bakıyor, kendini bir acayip hissediyordu, canı gülmek ya da öfkelenmek istiyordu.</p>
		<p>Bir ses, “<em>Paris-Soir,” </em>diye bağırdı.</p>
		<p>Zézette, “Alalım mı?” diye sordu.</p>
		<p>“İki saat öncekinin aynıdır.”</p>
		<p>İnsanlar<a id="GBS.0015.04"/> gazetecinin çevresini sarmışlar, sessiz sedasız, elindeki gazeteleri kapışıyorlardı. Bir kadın kalabalıktan çıktı, ayağında yüksek topuklu ayakkabılar, başında, alnının tepesine oturmuş, gülünç bir şapka vardı. Gazeteyi katladı ve yürüyerek okumaya başladı. Sonra birden yüz çizgileri gevşedi, derin soluk aldı.</p>
		<p>Maurice, “Kadına bak,” dedi.</p>
		<p>Zézette baktı.</p>
		<p>“Erkeği gidecek belki,” dedi.</p>
		<p><a id="GBS.0015.05"/>Maurice omuz silkti; insanın bu şapka ve bu gülünç ayakkabılarla gerçekten ıstırap çekebileceğini düşünmek tuhaftı.</p>
		<p>“Ne yani?” dedi. “Onun erkeği subay olur.”</p>
		<p>“Subay olsun,” dedi Zézette. “Onlar da ötekiler gibi geberip gidebilir.”</p>
		<p>Maurice ters ters baktı.</p>
		<p>“Şimdi hepsine küfrettireceksin,” dedi. “1914 Savaşı’na bir bak bakalım, gebermişler mi?”</p>
		<p>“Öyle mi? Ben onlardan da birçoğunun<a id="GBS.0016.01"/> öldüğünü sanıyordum.”</p>
		<p>“Ölenler cebi delik rençperlerdi,” dedi Maurice, “bir de bizimkiler.”</p>
		<p>Zézette birden Maurice’e yaslandı.</p>
		<p>“Ayyy,” dedi. Maurice, “gerçekten savaş çıkacak mı dersin?”</p>
		<p>“Ne bilirim ben!”</p>
		<p>Oysa bu sabah savaş olacağına inanıyordu, ötekiler, çocuklar da bundan emindi. Seine kıyısındaydılar, peş peşe akan vinçlere, tarak dubalarına bakıyorlardı, gömleklerinin kollarını<a id="GBS.0016.02"/> sıvamış adamlar vardı, bir elektrik kablosu için hendek açan Gennevilliers’li işçiler; ve savaşın patlayacağı besbelliydi. Bu Gennevilliers’li adamlar için değişen bir şey de olmayacaktı, şimdi göçüklerin, düşmelerin, bütün o iş kazalarının korkusu içinde oldukları gibi, o zaman da nihayet Kuzey’de bir yerde, güneş altında, kurşunların, obüslerin, şarapnellerin tehdidi altında siper kazacaklardı;<a id="GBS.0016.03"/> şimdi, yoksullarının sona ermesini bekledikleri gibi oralarda da savaşın sonunu bekleyeceklerdi. Ve Sandre, “Gideceğiz arkadaşlar,” demişti. “Gideceğiz ama döndüğümüz zaman, silahımızı bırakmayacağız.”</p>
		<p>Şimdi, hiçbir şeyden o kadar emin değildi. Saint-Ouen’de bitmek bilmeyen bir savaş olurdu hep, ama burası öyle değildi. Burada barış vardı. Vitrinler vardı, vitrinlere konulmuş lüks eşya vardı,<a id="GBS.0016.04"/> renk renk kumaşlar, insanların kendilerini seyretmesi için yapılmış aynalar vardı, bütün konfor vardı. İnsanlar keyifsizdi, ama doğuştan öyleydiler. Niçin dövüşeceklerdi? İstedikleri bir şey yoktu ki, her şeyleri vardı! İnsanın, yaşamının başladığı gibi sürüp gitmesinden gayrı bir şey arzulamaması, umut etmemesi çok tatsızdı muhakkak.</p>
		<p>Maurice birden, “Burjuvalar savaşı istemezler,” diye izah<a id="GBS.0016.05"/> etti. “İstemezler, kazanılacak zaferden korkarlar, bu zafer proletaryanın zaferi olacaktır çünkü.”</p>
		<p>İhtiyar adam kalktı, Neville Henderson’la Horace Wilson’ı kapıya kadar uğurladı. Onlara heyecanlı gözlerle baktı, şu anda Royale Caddesi’ndeki gazetecinin, Pall Mall Street’te camlarına gazeteler asılmış tütüncünün çevresinde kümelenen ve yaşamlarının başladığı gibi sona ermesinden başka bir şey<a id="GBS.0017.01"/> istemeyen buruşuk, yıpranmış yüzlü ihtiyarlara benziyordu. O ihtiyarları, onların çocuklarını düşündü.</p>
		<p>“Mösyö Ribbentrop’tan Şansölye Hitler’in yola çıkmamdan önce bir kez daha görüşmemize gerek görüp görmediğini öğrenin,” dedi. “Ve şu noktaya dikkatini çekin, prensiplerde anlaşmaya vardığımız takdirde Sayın Şansölye bize yeni koşullar önermek zorunda kalacaktır. Onlara özellikle hatırlatmanızı<a id="GBS.0017.02"/> istiyorum ki ben, anlaşmazlığın karşılıklı müzakere yoluyla çözülmesi için, insan gücüyle yapılabilecek her şeyi yapmaya kararlıyım. Çünkü savaşı asla istemeyen Avrupa uluslarının büyük kısmıyla halledilmiş sayılacak bir sorun uğruna kanlı bir çatışmayı göze alacağına inanmıyorum. Bol şans!”</p>
		<p>Horace’la Neville eğilerek selam verdiler, merdiveni indiler, o ciddi, titrek ve madenî ses hâlâ kulaklarındaydı;<a id="GBS.0017.03"/> Maurice ihtiyarların, ihtiyar kadınların yumuşak, pörsümüş ve uygarlaşmış etlerine bakıyor, bir çeşit tiksinmeyle, bu etleri yaralamak, doğramak, kanlarını akıtmak gerekeceğini düşünüyordu.</p>
		<p>Bunları doğramak, kanlarını akıtmak gerekecekti, bu, insanın ayağının altında bir salyangozu ezmesinden çok daha mide bulandırıcı bir şeydi, ama bunu bile göze almak zorundaydılar. Makineli tüfekler Royale<a id="GBS.0017.04"/> Caddesi’ni tarayacak, sonra her şey, birkaç gün, öylece olduğu gibi bırakılacaktı; parçalanmış çerçeveler, ortalarında yıldız yıldız kurşun delikleriyle camlar, kahvelerin teraslarında devrilmiş masalarla; uçaklar gökte, cesetlerin tepesinde dolaşıp duracaktı. Sonra cesetler kaldırılacak, masalar kaldırılıp yerine konacak, kırık çerçevelere yepyeni camlar takılacak ve yaşam, yeniden doğacaktı;<a id="GBS.0017.05"/> kıpkırmızı, tıkız enseli gürbüz adamlar, meşin ceketler ve kasketler caddeyi yeniden dolduracaktı. Rusya’da da böyleydi, Newski’yi gösteren bir fotoğraf görmüştü; proleterler bu lüks caddeyi ele geçirmişti, oralarda dolaşıyorlardı, saraylar ve kocaman, taştan köprüler artık onları şaşırtmıyor, büyülemiyordu.</p>
		<p>Maurice, utanarak, “Pardon!” dedi.</p>
		<p>Yaşlı bir kadının sırtına dirseğiyle çarpmıştı,<a id="GBS.0018.01"/> kadın dönüp rahatsız bir ifadeyle baktı. Maurice kendini bıkkın ve cesaretsiz hissediyordu. Burada, bu kocaman reklam panolarının, balkonlara asılı levhalardaki kararmış, altın yaldızlı harflerin altında, bu pastanelerle ayakkabı mağazalarının arasında, Madeleine sütunlarının önünde şu anda buraları dolduran kalabalıktan başka bir kalabalığı göz önüne getirmek çok zordu, bakına bakına dolaşan yaşlı<a id="GBS.0018.02"/> kadınlardan, denizci elbisesi giydirilmiş çocuklardan başka bir kalabalık. Hüzün verici ve yaldızlı aydınlık, benzin kokusu, insanı ezer gibi abanan binalar, bal gibi yumuşak sesler, kaygılı ve uyuklayan yüzler, köselelerin asfaltta umutsuz sürtünüşü, bunlar, hep birlikte sürüp gidiyordu, bunların hepsi gerçekti; devrim ise bir rüyadan başka bir şey değildi. Maurice, Zézette’e kin dolu gözlerle<a id="GBS.0018.03"/> bakarak, “Buraya gelmemeliydim,” diye düşündü. “Bir proleterin yeri burası değildir.”</p>
		<p>Bir el omzuna dokundu, Brunet’yi tanıyınca Maurice sevincinden kızardı.</p>
		<p>Brunet gülümseyerek, “Merhaba, küçük dostum,” dedi.</p>
		<p>“Merhaba, yoldaş,” dedi Maurice.</p>
		<p>Brunet’nin eli, tıpkı kendininki gibi sert ve nasırlıydı, elini kuvvetle sıkıyordu. Maurice Brunet’ye baktı ve kendini rahat hissettiği için<a id="GBS.0018.04"/> güldü. Uyanıyordu. Çevresinde yeniden arkadaşlarını hissediyordu, Saint-Ouen’de, Ivry’de, Montreuil’de, hatta Paris’te, Belleville’de, Montrouge’de, Villette’de, yan yana, dirsek dirseğe birbirlerine dayanmış, çok önemli, kıyasıya bir eyleme hazırlanan arkadaşlarını.</p>
		<p>Brunet, “Ne arıyorsun buralarda?” dedi. “İşi astın mı?”</p>
		<p>Maurice rahatsız olmuştu.</p>
		<p>“Yıllık iznim,” dedi. “Zézette gelmek<a id="GBS.0018.05"/> istedi, eskiden burada çalışıyormuş.”</p>
		<p>“Zézette de burada, ha?” dedi Brunet. “Selam, Zézette yoldaş.”</p>
		<p>Maurice, “Brunet,” diye tanıttı. “Bu sabah, <em>L’Huma</em>’da yazısını okuduk.”</p>
		<p>Zézette, Brunet’ye pervasızca baktı ve elini uzattı. O erkeklerden korkmazdı, ister burjuva olsun, ister partinin kabadayıları.</p>
		<p>Brunet, Maurice’i göstererek, “Maurice’i tanıdığım zaman da böyle, koskocamandı,” dedi.<a id="GBS.0019.01"/> “Kızıl Şahin’de, koroda şarkı söylüyordu. Ömrümde bunun kadar bet sesli adam görmedim. Sonunda, onun resmi geçitlerde, yalandan şarkı söyler gibi yapmasına karar verildi.”</p>
		<p>Güldüler.</p>
		<p>Zézette, “Eee?” dedi. “Savaş olacak mı, ha? Sizin bilmeniz gerek, sizin durumunuzdakilerin bunu bilmesi gerek.”</p>
		<p>Aptalca bir soruydu bu, kadınların sorabileceği cinsten bir soru, ama Maurice için için sevindi,<a id="GBS.0019.02"/> Brunet ciddileşmişti.</p>
		<p>“Savaş olup olmayacağını bilmiyorum,” dedi. “Ama ne olursa olsun, korkmamak gerek. İşçi sınıfı, boyuna ödünler vererek bir savaşın önlenemeyeceğini bilmelidir.”</p>
		<p>Güzel konuşuyordu. Zézette güven dolu bakışlarıyla onu seyrediyor ve dinlerken gülümsüyordu. Maurice tedirgin olmuştu. Brunet tıpkı gazete gibi konuşuyor, gazetenin dediğinden öte bir şey de söylemiyordu.</p>
		<p><a id="GBS.0019.03"/>Zézette, “Hitler’i korkutacak olurlarsa, siner mi dersiniz?” diye sordu.</p>
		<p>Brunet düşünüyor, kendi kişisel fikrinin sorulduğunu anlamamış görünüyordu.</p>
		<p>“Mümkündür,” dedi. “Hem sonra, ne olursa olsun, Rusya bizimle beraber olacaktır.”</p>
		<p>Maurice, “Tabii,” diye düşündü, “partinin kodamanları, bizim gibi Saint-Ouen’in basit bir işçisine, ayaküstü, ısmarlama, kendi fikirlerini açıklayacak değiller<a id="GBS.0019.04"/> ya.” Ama hayal kırıklığına uğramıştı. Brunet’ye baktı ve büsbütün keyfi kaçtı. Brunet’nin iri, köylü elleri, keskin bir çenesi, ne istediğini bilen gözleri vardı; ama beyaz gömlek giymiş, kravat takmıştı, üzerinde gri flanelden güzel bir ceket vardı, bu burjuvalar kalabalığının içinde çok rahat görünüyordu.</p>
		<p>Karanlık bir vitrin, hayallerini aksettiriyordu. Maurice, kabarık saçlı bir kadın ve<a id="GBS.0019.05"/> yanında, bir “mösyö”yle konuşan, kasketini geriye itmiş, deri ceketi içinde göze batan iri bir adam gördü. Ama, her şeye karşın, elleri cebinde, hâlâ orada duruyor, ayrılıp gitmeye karar veremiyordu bir türlü.</p>
		<p>Brunet, “Gene Saint-Mandè’de misin?” diye sordu.</p>
		<p>“Hayır,” dedi Maurice, “Saint-Ouen’deyim. Flavie’de çalışıyorum.”</p>
		<p>“Ha! Ben Saint-Mandè’desin sanıyordum. Tesviyeci, değil mi?”</p>
		<p><a id="GBS.0020.01"/>“Hayır. Makine ustasıyım.”</p>
		<p>“İyi,” dedi Brunet, “iyi, çok iyi. Hadi bakalım... Hoşça kal, yoldaş!”</p>
		<p>Maurice, “Güle güle,” dedi. “Güle güle, yoldaş!” Kendini tedirgin ve huzursuz hissediyordu. İçinde belirsiz bir hayal kırıklığı vardı.</p>
		<p>Zézette bütün yüzünü kaplayan bir gülümsemeyle, “Güle güle, yoldaş!” dedi.</p>
		<p>Brunet, arkalarından baktı. Kalabalık üzerlerine kapanmıştı bile, ama Maurice’in<a id="GBS.0020.02"/> dev omuzları şapkaların tepesinden görünüyordu. Zézette’i belinden kavramış olmalıydı. Kasketi kadının tepeye topladığı saçlarına değiyordu, başları birbirine dayanmış, kalabalığın içinde süzülüyorlardı. Brunet, “İyi oğlan,” diye düşündü. “Ama yanındaki o şırfıntı...” İçinde, tüylerini ürperten bir pişmanlık, yüzünde ağır, ciddi anlamlarla yürümeye başlamıştı. “Ona ne yanıt verebilirdim?” diye<a id="GBS.0020.03"/> düşündü. Saint-Denis’de, Saint-Ouen’da, Sochau’da, Creusot’da, hepsi, yüz binlercesi, aynı kaygılı güven dolu gözlerle, bekliyordu. Böyle, bunun gibi, yüz binlerce kafa; Doğu’ya, Godesberg’e, Prag’a, Moskova’ya çevrilmiş, yüz binlerce yuvarlak, haşin, acemice tıraş edilmiş, iri, kocaman çizgilerle yontulmuş kafa, gerçek adam kafaları. Onlara ne karşılık verilebilirdi? Korumak. Şimdilik onlar için<a id="GBS.0020.04"/> yapılabilecek tek şey buydu. Onları, onların yavaş ve inatçı beyinlerini, akıllarını çelmeye kalkışacak serserilerden korumak! Bugün Boningue Ana, yarın Dottin, öğretmenler sendikası sekreteri, öbür gün Pivertistler... Onun payına düşen buydu; birinden öbürüne gidip gelecek, susturmaya, yatıştırmaya çalışacaktı. Boningue Ana, kadife kadar yumuşak sesiyle, idealist ellerini ovuşturarak bakacak, ona<a id="GBS.0020.05"/> “kan akıtmanın dehşetinden” söz edecekti. Boningue Ana elli yaşlarındaydı, kırmızı yüzlü, yanaklarında incecik, beyaz tüyleri, kısa kesilmiş saçlarıyla şişman bir kadın; gözlüğünün ardından bir rahibeninki gibi bakan yumuşak, kadife gibi yumuşak gözleri vardı; yakasına Légion d’honneur nişanının kordonunu iliştirdiği kalın bir erkek ceketi giyerdi. “Ona anlatırım, derim ki, kadınların gene o sersemliklere<a id="GBS.0021.01"/> başlamasına engel olmak gerek. 1914 Savaşı’nda erkeklerini cepheye giden trenlere vagon pencerelerinden, omuzlarından iteleye kakalaya sokmuşlardı. Oysa gitmelerine engel olmak için demiryollarının üzerine yatmaları gerekirdi. Şimdi, şimdi savaşacaklarsa, bu savaşın bir anlamı var, bu kez de barış için komplo kuracaksınız, erkeklerinizin moralini bozmak için ne mümkünse yapacaksınız!” Maurice’in<a id="GBS.0021.02"/> yüzü gene göründü ve Brunet, omuzlarını kaldırarak can sıkıntısıyla, “Bir sözcük, bir tek sözcük çoğu zaman onları aydınlatmaya yeter, ben o sözcüğü bulup söyleyemedim,” diye düşündü. “O karının yüzünden oldu.” Zézette’in una bulanmış yanakları, utanmaz gözleri, o aşağılık, ucuz lavanta kokusu; o kadınlar imza, imza ve imza toplamaya gideceklerdi, inatçı ve yumuşak, şişman radikal kızlar,<a id="GBS.0021.03"/> Troçki yanlısı Yahudi kızları, SFIO’lu<a class="si-noteref" epub:type="noteref" href="#f2" id="ref_f2">2</a> muhalif kadınlar hepsi her tarafa girip çıkacaklardı, utanmadan, sıkılmadan; ineğini sağan ihtiyar köylü kadının kocaman, terli avucuna bir dolmakalem sıkıştırıp ona da aynı şeyi yumurtlayacaklardı. “Eğer savaşı istemiyorsanız, şuraya imzanızı atın!” diyeceklerdi. <em>Artık savaş yok, asla! Müzakereler, anlaşmalar var! Önce barış! </em>Ya Zézette, birden eline bir<a id="GBS.0021.04"/> dolmakalem tutuşturulsa ne yapardı? O, sınıfının içgüdülerini, şişman ve hayırsever kadınların suratlarına doğru şöyle bir gülüp geçebilecek kadar sağlamca içine sindirmiş miydi? Maurice’i süslü mahallelere doğru sürüklemişti. Mağazaları heyecanla seyrediyordu, yanaklarına bir faslam boya yapıştırmıştı... Zavallı çocuk, eğer gitmesin diye boynuna asılacaksa, işi hiç de kolay olmayacaktı, oysa onların<a id="GBS.0021.05"/> buna ihtiyacı yoktu... <em>Entelektüel! Burjuva! </em>Ama onu, suratına badana sürmüş diye, elleri çatlamış, bozulmuş diye bir kalemde silip atamam. Herhalde bütün yoldaşların bekâr olmasına imkân yok. Brunet kendini yorgun ve ağır hissediyordu, birden. “Onu boyandığı için suçlandırıyorum,” diye düşündü, “çünkü ucuz, adi boyalardan nefret ederim.” <em>Entelektüel! Burjuva! “</em>Onları sevmek! Hepsini, her birini,<a id="GBS.0022.01"/> kadınını erkeğini sevmek, fark gözetmeden, ayırmadan.” Düşündü. “Onları sevmeyi istemek bile suç. Bu kendiliğinden var olmalı, kendi kendine, soluk alır gibi, zorunluluk halinde.” <em>Entelektüel! Burjuva! Sonsuzluğa dek birbirinden ayrı! </em>Ne yapsam boş, aynı anıları paylaşmamıza olanak yok. Joseph Mercier, 33 yaşında, dededen babadan miras mikropla frengili, Buffon Lisesi’nde biyoloji öğretmeni, Royale<a id="GBS.0022.02"/> Caddesi’ni burnundan soluyarak, belli aralıklarla ağzını ıslak, yapışkan bir hareketle çarpıtarak yürüyordu, sol yanında o her zamanki ağrı vardı, kendini sefil, miskin hissediyordu ve bir fikirden öbürüne atlayarak düşünüyordu: Askere alınan memurların aylığını verirler mi acaba? Bütün o insafsız, acımak nedir bilmeyen yüzleri görmemek için hep yere, ayaklarına bakarak yürüyordu, kendisini<a id="GBS.0022.03"/> bir vitrine doğru savuran, gri flanel giysili, kızıl saçlı, iri bir adamla çarpıştı. Joseph Mercier gözlerini kaldırdı ve, “Kalas gibi herif!” diye düşündü. Bu bir kalastı, bir duvardı, o duygusuz ve acımasız heriflerden biriydi, kendisini hor gören ve sınıfın ortasında küçük düşüren matematikteki o irikıyım Chamerlier gibi; o asla hasta olmamış, asla herhangi bir şeyden ya da kendinden kuşkuya kapılmamış,<a id="GBS.0022.04"/> şurasında burasında tikleri olmayan, yaşamı ve kadınları keyiflerince, iri elleriyle yakalayıveren, gidecekleri yere düpedüz, dosdoğru giden ve giderken de sizi itip mağaza vitrinlerinin üstüne doğru savuran heriflerden biri. Royale Caddesi ağır ağır Seine’e doğru akıp gidiyordu, Brunet de ona kapılmış, birlikte akıyordu, biri çarpmıştı ona, yanından sıvışan melon şapkalı, kaskatı kolalı<a id="GBS.0022.05"/> yakalı, çentik burunlu, sıska bir bir solucan görmüştü; Zézette’le, Maurice’i düşünüyordu ve içinde o eski, tanıdık sıkıntıyı bulmuştu, yerine yenilerinin, başkalarının konması olanaksız anılar karşısında duyduğu utancı; kendisini onlardan sonsuza dek ayıran anılar, Marne kıyısındaki beyaz ev, babanın kütüphanesi, annenin güzel kokulu, bakımlı, zarif elleri...</p>
		<p>Güzel, yaldızlı bir akşamdı, bir<a id="GBS.0023.01"/> güz meyvesi gibi. Stephen Hartley, balkondan eğilmiş, mırıldanıyordu: “Akşam saatlerine özgü bir kalabalığın yaygın ve ağır kaynaşması.” Bütün bu şapkalar, bu fötr şapka denizi, dalgalar arasında tek tük çıplak başlar dalıp çıkıyordu, düşündü: “Martılar gibi.” İki sarışın baş ve bir gümüş renkli baş, ötekilerin hepsinin üstünde, şimdiden saçları dökülmeye başlamış güzel, kızıl bir kafa, Stephen,<a id="GBS.0023.02"/> “Fransızların kalabalığı,” diye düşündü, heyecanlanmıştı. Kahraman ve yaşlı adamcıkların meydana getirdiği küçük bir toplum, bir cemaat. “Fransızlar olayları gurur ve sükûnet içinde bekliyor,” diye yazacaktı <em>New York Herald</em>’ın birinci sayfasına, iri puntolarla. “Fransa’nın nabzını yokladım.” Küçük adamlar, hiçbir zaman adamakıllı, tertemiz yıkanmış görünmezlerdi; kadınların kocaman şapkaları,<a id="GBS.0023.03"/> sessiz, ağırbaşlı ve kirli paslı bir kalabalık; Madeleine’le Concorde arasında, güneş batarken, Paris’te bir akşam saatinin renkleriyle yaldızlanmış bir kalabalık. “Fransa’nın çehresi,” diye yazacaktı; “Fransa’nın ölümsüz çehresi,” diye yazacaktı. Oradan oraya kayar gibi hareketler, saygılı ve hayran denebilecek fısıltılar; “hayran” diye yazmak belki biraz abartılı olacaktı; saçları hafifçe dökülmüş,<a id="GBS.0023.04"/> iri, kızıl saçlı ve güneşin batışı kadar sakin, kıpırtısız bir Fransız, otomobillerin camlarında güneşin parlayıp sönen akisleri, yükselip kayboluveren tek tük sesler, düşünüyordu: “Yazım hazır.”</p>
		<p>Sylvia, sırtından doğru, “Stephen!” diye seslendi.</p>
		<p>Stephen, kuru bir sesle ve dönüp bakmadan, “Çalışıyorum,” dedi.</p>
		<p>“Ama karşılık ver, sevgilim,” dedi Sylvia, “<em>Lafayette</em>’te yalnız birinci sınıflar<a id="GBS.0023.05"/> kalmış. Ne yapalım?”</p>
		<p>“Birinci al, hatta olmazsa lüks kamara al, <em>Lafayette </em>belki de çok uzun bir süre için Fransa’dan Amerika’ya giden son vapur olacak.”</p>
		<p>Brunet yavaş yavaş yürüyor, sanki barut kokan ağır bir hava ciğerlerine doluyordu, başını kaldırdı, bir balkona asılı kararmış yaldızlı harflere baktı; savaş patlıyordu. Savaş, orada, bu aydınlık ve ağdalı şeyin içinde, derinliklerindeydi,<a id="GBS.0024.01"/> kırılmaya, parçalanmaya hazır kentin duvarlarında apaçık bir gerçek gibi yazılıydı; savaş, Royale Caddesi’ni ikiye ayıran sürekli ve kıpırtısız bir patlama halinde, oradaydı; insanlar onu görmeden içinden gelip geçiyorlardı; Brunet görüyordu. Savaş her zaman oradaydı, ama insanlar bunu bilmiyordu. Brunet, “Gök başımıza düşecek,” diye düşünmüştü. Ve her şey düşmeye başlamıştı, evleri, gerçekte nasıllarsa<a id="GBS.0024.02"/> öylece görmüştü: durmuş, yarıda kalmış düşüşler... Bu şık mağaza, tonlarca taş taşıyordu ve her taş, başka taşlarla birlikte, elli yıldan beri inat ve ısrarla aynı noktaya düşmekte devam ediyordu; üç-beş kilo daha ve düşme, yeniden başlayacaktı; sütunlar, ağır ağır sallanarak yuvarlanacak ve feci biçimde kırılarak bin parçaya ayrılacaktı; kocaman vitrin paramparça olacak; taş yığınları,<a id="GBS.0024.03"/> mal, eşya, ne varsa ezerek bodrumlara dolacaktı. Dört bin kiloluk bombaları vardı onların. Brunet kalbinin sıkıştığını, daraldığını hissetti. Az öncesine kadar bu düzgün sıralar halinde dizilmiş binaların yüzünde akşamın yaldızlı serpintisine karışan insanca bir gülümseme vardı. Gülümseme sönmüştü, bunlar yüz bin kiloluk taş yığınlarıydı şimdi; insanlar, durdurulmuş, bir noktada zaptedilmiş çığların<a id="GBS.0024.04"/> arasında dolaşıp duruyorlardı. Yıkıntılar arasında askerler, ölüp giderlerdi belki de. Zézette’in beyaz kireçle sıvalı yanaklarında siyah siyah izler görüyordu. Tozlu topraklı duvarlar, kocaman kocaman açılmış, sırıtan, sarkan duvarlar, şurada burada mavi ya da sarı duvar kâğıtları, cüzam yaraları gibi, iri iri parçalar; yıkıntılar arasında kırmızı kırmızı çiniler ve aralarında arsız otlar bitmiş<a id="GBS.0024.05"/> kaldırım taşları. Sonra, uyduruk barakalar, çadırlar. Ve sonra kentin dışındakilere benzer, ruhsuz tekdüze kışlalar yapılacaktı. Brunet’nin kalbi sıkıştı. Azap ve korkuyla, “Paris’i seviyorum,” diye düşündü. Apaçık gerçek bir anda söndü ve kent çevresinde yeniden oluverdi. Brunet durdu; içinin alçakça bir yumuşaklıkla ballandığını hissetti, “Savaş olmasa! Savaş olmayabilse!” diye düşündü. Ve hırslı<a id="GBS.0025.01"/> bir iştahla kocaman kapılara, Driscoll’un pırıl pırıl vitrinine, Weber Birahanesi’nin koyu mavi boyasına baktı. Sonra hemen ardından utandı, yeniden yürümeye başladı; “Paris’i çok fazla seviyorum,” diye düşündü. Moskova’da, eski kiliseleri çok fazla seven Pilnyak gibi. Partinin, aydın kişilerden çekindiği kadar da vardı. Ölüm, insanların alnına yazılmıştı, yıkıntı ve yokluk, eşyanın... Ardından<a id="GBS.0025.02"/> Paris’i yeniden kuracak, dünyayı yeniden kuracak adamlar nasıl olsa gelecekti. Ona, “O halde siz, barışı, neye mal olursa olsun, istiyorsunuz?” diyeceğim. Onunla, yüzüne yumuşak yumuşak bakarak, gözümü gözlerinden ayırmadan konuşacağım ve, “Kadınların bizi rahat bırakması gerek!” diyeceğim. “Budalalıklarıyla erkekleri şaşkına çevirmenin zamanı değil şimdi.”</p>
		<p>Odette, “Erkek olmak isterdim,” dedi.</p><div style="display:none;"><a id="GBS.0025.03"/></div>
		<p>Mathieu dirseğine dayanarak doğruldu. İyice yanmış, esmerleşmişti. Gülümseyerek, “Askercilik oynamak için mi?” diye sordu.</p>
		<p>Odette kıpkırmızı oldu, heyecanla, “Yok hayır,” dedi. “Ama şu sırada kadın olmayı budalaca buluyorum.”</p>
		<p>Mathieu, “Pek kolay olmasa gerek,” diye doğruladı.</p>
		<p>Odette tıpkı bir dişi papağana benziyordu, her zamanki gibi... Kullandığı sözcükler hep böyle dolaşıp kendisine<a id="GBS.0025.04"/> zarar verecek hale gelirdi. Oysa ona öyle geliyordu ki, eğer duyguları, düşünceleriyle kendini, gerçekliğiyle anlatabilseydi Mathieu onu suçlayamazdı. Mathieu’ya, erkeklerin yanında savaştan söz ettikleri zaman tedirgin olduğunu anlatması gerekti. Hiç de doğal olmayan bir tavırla konuşuyorlar, gereğinden fazla kendilerine güvenir görünüyorlardı, sanki ona, bunun bir erkek işi olduğunu anlatmak<a id="GBS.0025.05"/> ister gibi, ama buna karşın gene de ondan bir şeyler beklermiş gibi bir halleri vardı. O, bir kadın olduğu ve gitmeyeceği, bütün o karmaşa ve gürültünün dışında, üstünde kalacağı için, davanın hakemi olmasını istiyorlardı sanki. Onlara ne diyebilir, ne söyleyebilirdi? Kalın mı? Gidin mi? O, karar verebilecek durumda değil, çünkü kendisi gitmiyordu. Onlara, “Nasıl isterseniz, öyle yapın. Canınız ne<a id="GBS.0026.01"/> isterse!” diyebilirdi. Ama ya istedikleri bir şey yoksa? O da susuyor, siliniyor, onları duymaz, anlamaz görünüyordu, kararlı sesleri çevresinde yükselip alçalırken o kahve ya da likör ikram ediyordu. İçini çekti, avucuna biraz kum aldı ve kumu, yanık esmer bacağına, sıcak ve beyaz, akıttı. Plaj bomboştu, deniz parıldıyor ve uğuldayarak sahili dövüyordu. Provençal’in tahta dubasının üzerinde, bacaklarında<a id="GBS.0026.02"/> plaj pantolonlarıyla üç kadın, çay içiyordu. Odette gözlerini kapadı. Kumun üzerinde, tarihi, yaşı belirsiz bir sıcağa gömülmüş, yatıyordu. Çocukluk günlerinin sıcağıydı bu, gene aynı kumun üzerinde gözlerini kapayarak yattığı ve kendini, mavili kırmızılı kocaman bir alevin içinde küçük bir semender farz ederek oyun oynadığı günlerin sıcağı. Aynı sıcak, mayonun aynı ıslak okşayışı; ıslaklığın<a id="GBS.0026.03"/> güneşte usul usul tüttüğü sanılır, ensesinde kumun aynı yakıcı teması; o zamanlar, geçmiş yıllarda o da gökle, denizle, kumla birlikte erir, bugünle geçmişi birbirinden ayırt edemezdi. Doğruldu, gözlerini iri iri açmıştı. Bugün, gerçek bir bugün vardı; midesinin derinliklerinde duyduğu korkulu sıkıntı vardı, Mathieu vardı, beyaz bornozunun üzerinde oturmuş, esmer ve çıplak. Mathieu susuyordu.<a id="GBS.0026.04"/> Odette de susmaktan başka bir şey istemiyordu. Ne var ki kendisiyle konuşmaya zorlamadığı zaman, onu yitiriyordu. Mathieu, net ve biraz kısık sesiyle küçük bir nutuk söyleyecek kadar kısa bir süre için kendini büyük bir nezaketle ikram ediyor ve sonra hemen gidiyordu, ardında, kendi yerine bedenini bırakarak; ustaca yontulmuş, işlenmiş, cilalanmış bedenini. İnsan hiç olmazsa onun kendini mutlu<a id="GBS.0026.05"/> düşüncelere kaptırdığına inanabilseydi; ama Mathieu, iri elleri kumu uslu uslu kümelerken, yüzünde, insanın içini parçalayan anlamlarla, dimdik, önüne bakıyordu. Kum yığıncığı çöküyor, ama eller usanmadan bir yenisini, bir başkasını topluyor, üst üste yığıyordu; Mathieu ellerine bakmıyordu. Bu sinir bozucu bir şeydi.</p>
		<p>“Böyle kupkuru bir kumla hiçbir şey yapılmaz,” dedi Odette. “Çocuklar bile<a id="GBS.0027.01"/> bilir bunu.”</p>
		<p>Mathieu gülmeye başladı.</p>
		<p>Odette, “Ne düşünüyorsunuz?” diye sordu.</p>
		<p>“İviç’e mektup yazmam gerek. Zor geliyor şimdi.”</p>
		<p>Odette usulca gülerek, “Ona yazmanın size zor geleceğini dünyada aklıma getirmezdim,” dedi. “Her gün destan gibi mektuplar yolluyorsunuz.”</p>
		<p>“Evet, öyle. Ama oradaki sersemler korkutmuş onu. Gazeteleri okumaya başlamış, tabii hiçbir şey anladığı yok, benim<a id="GBS.0027.02"/> anlatmamı istiyor. Bu da kolay bir iş doğrusu! İviç Çeklerle Arnavutları birbirinden ayıramaz, Prag’ı deniz kenarında sanır.”</p>
		<p>Odette kuru bir sesle, “Tam Ruslara yakışacak bir şey,” dedi.</p>
		<p>Mathieu yanıt vermeden dudaklarını büktü ve Odette kendini birden çok sevimsiz hissetti. Ama Mathieu gülümseyerek anlatıyordu:</p>
		<p>“Bütün bunlar yetmiyormuş gibi, bir de üstelik bana müthiş kızıyor.”</p>
		<p><a id="GBS.0027.03"/>“Neden?”</p>
		<p>“Fransız olduğum için! Kızcağız Fransızların ülkesinde rahat rahat yaşayıp gidiyordu, adamlar birden dövüşmeye kalkıştılar. Bunu çok ayıp ve yakışıksız buluyor.”</p>
		<p>Odette hakarete uğramış gibi, “Çok güzel!” dedi.</p>
		<p>Mathieu bön bir ifade takınarak, “Ama kendimizi bir an onun yerine koyalım,” dedi. “Bakın, bize kızıyor, çünkü biz kendi arzumuzla kendimizi ölüme, hiç değilse yaralanıp<a id="GBS.0027.04"/> berelenmeye mahkûm etmiş oluyoruz! Yaralıların çok saygısız yaratıklar olduğunu söylüyor, çünkü yaralarıyla bizi sürekli olarak kendi bedenlerini düşünmeye zorlarlarmış. Yani, fizyolojilerini; öyle diyor. Fizyolojiden de nefret ediyor, ister kendinde, ister başkalarında olsun...”</p>
		<p>Odette, “Ah canım,” diye mırıldandı.</p>
		<p>“Ama burada samimi,” dedi Mathieu. “Yemekten nefret ettiği için günlerce<a id="GBS.0027.05"/> aç oturur, gece, uykusu geldiği zaman uyumamak için fincan fincan kahve içer.”</p>
		<p>Odette yanıt vermedi; “Bir temiz dayak, işte onun istediği bu,” diye düşünüyordu. Mathieu şairane ve budalaca bir ifadeyle ellerini kuma sokup çıkarıyordu. “Hiç yemek yemez, ama odasında kutular dolusu şeker sakladığına yemin edebilirim. Şu erkekler ne aptaldır!” Mathieu gene kum tepeleri yapmaya başlamıştı; gitmişti<a id="GBS.0028.01"/> gene, kim bilir nerelere, ne kadar zaman için. Odette acı acı “Ben, kanlı kanlı etler yiyorum ve uykum geldiği zaman yatıp uyuyorum,” diye düşündü. Provençal’in dubasında bir orkestra <em>Portekiz Serenadı</em>’nı çalıyordu. Üç kişiydiler. Üç İtalyan. Kemancı hiç de fena değildi, çalarken gözlerini kapıyordu. Odette duygulanmıştı. Açık havada, müzik, ne kadar tuhaf gelirdi insana, ne kadar küçük, ne kadar<a id="GBS.0028.02"/> değersiz. Hele şimdi, şu anda... Denizin, kumun üzerine tonlarla sıcak ve tonlarca ağırlığıyla savaş yüklenmişti ve dosdoğru göğe yükselen bu fare cıyaklamaları vardı. Mathieu’ya döndü, ona, “Bu parçayı severim,” diyecekti, ama sustu. Belki İviç, <em>Portekiz Serenadı</em>’ndan nefret ediyordu.</p>
		<p>Mathieu’nun elleri durdu ve kum tepeciği çöktü. Başını kaldırarak, “Bu parçayı seviyorum,” dedi. “Nedir bu?”</p><div style="display:none;"><a id="GBS.0028.03"/></div>
		<p>“<em>Portekiz Serenadı,” </em>dedi Odette.</p>
		<p>Godesberg’de saat altı. İhtiyar adam bakıyordu. Angoulême’ de, Marsilya’da, Gand’da, Dover’da insanlar, “Ne yapıyor?” diye düşünüyorlardı. “İndi mi? Hitler’le konuşuyor mu? Belki de şu anda ikisi birlikte sorunu çözüyorlar.” Ve bekliyorlardı. İhtiyar da, panjurları yarı kapalı salonda, bekliyordu. Yalnızdı, geğirdi ve pencereye doğru yürüdü. Tepe, nehre doğru,<a id="GBS.0028.04"/> yemyeşil ve bembeyaz, iniyordu. Ren simsiyahtı, yağmurla ıslanmış asfalt bir yola benziyordu. İhtiyar bir daha geğirdi, ağzında kekremsi bir tat vardı.</p>
		<p>Parmaklarıyla cama vurmaya başladı, sinekler dehşete kapılarak uçuştu. Beyaz ve tozlu bir sıcaktı bu, görkemli, kararsız, modası geçmiş ve eskimiş, erkeklerin dantelli, işlemeli, kocaman beyaz yakalar taktıkları geçmiş dönemlerin, Büyük Frederic<a id="GBS.0028.05"/> döneminin sıcağı; bu sıcağın ortasında ihtiyar bir İngiliz, sıkılıyordu; Yedinci Edouard dönemini yaşamış ihtiyar bir İngiliz ve geri kalan tüm dünya 1938’deydi. Juan-les-Pins’de 23 Eylül 1938’de, beşi on geçe, beyaz keten elbiseli şişman bir kadın açılır kapanır sandalyeye oturdu, mavi camlı gözlüğünü taktı ve gazeteyi okumaya daldı: <em>Petit Niçois</em>’yı. Odette Delarue iri puntolu manşeti görüyordu:<a id="GBS.0029.01"/> “Soğukkanlılıkla...” ve sonra, gözlerini alıştırınca, tamamını çıkarabildi: “M. Chamberlain Hitler’e mesaj gönderdi.” Kendi kendine “Gerçekten, savaştan böylesine nefret ediyor muyum?” diye sordu. Ve sonra, “Hayır hayır,” diye düşündü. “Gerçekten, sonuna kadar nefret etmiyorum.” Gerçekten, sonuna kadar nefret etseydi, şu anda yerinden fırlar, gara kadar koşa koşa gider, kollarını uzatarak, “Gitmeyin!<a id="GBS.0029.02"/> Evlerinizde oturun!” diye haykırırdı. Bir an kendini, dimdik, kollarını iki yana açmış, bağırırken görür gibi oldu ve başı döndü. Ve sonra, böylesine kaba hatlı bir utanmazlık yapabilecek nitelikte olmadığını, iç rahatlığıyla hissetti. Sonuna kadar değil! İyi yetişmiş bir kadın, bir Fransız kadını, akıllı uslu ve saygılı, toplumdan aldığı ve hiçbir şeyi sonuna kadar, aşırılığa kadar götürmemeyi<a id="GBS.0029.03"/> emreden bunca öğretiden sonra... Laon’da, karanlık bir odada, nefret ve şaşkınlık içinde bir küçük kız, savaşı bütün gücüyle, hiçbir şeyi görmek, anlamak istemeden, ısrarla, inatla itiyor, reddediyordu. Odette, “Savaş feci bir şey,” diyordu. “Hep o giden zavallıları düşünüyorum,” diyordu. Ama daha henüz bir şey düşünmüyordu, aslında biraz sabırsız, bekliyordu: Yakında ona neler düşünmesi, neler<a id="GBS.0029.04"/> söylemesi ve ne yapması gerektiğini öğreteceklerini biliyordu. 1918’de, babası öldürüldüğü zaman, ona söylemişlerdi: Bu güzel bir şey, cesur olmak gerek, siyah matem tüllerini gururla taşımayı, insanların gözlerinin içine, babası savaşta, cephede ölmüş bir yetimin berrak gözleriyle, dimdik bakmayı çabucak öğrenmişti. 1924’te erkek kardeşi Cezayir’de yaralanmış, topal olarak eve dönmüştü ve Odette’e,<a id="GBS.0029.05"/> “Bu güzel bir şey, ona asla acımamalısın,” demişlerdi; birkaç yıl sonra, Jacques, “Tuhaf şey,” demişti. “Ben Etienne’i daha güçlü sanırdım, sakatlığını bir türlü kabullenemedi, acı, sert bir adam oldu.” Jacques gidecekti, Mathieu gidecekti ve bu, çok güzel bir şey olacaktı, emindi bundan. Şimdilik gazeteler kararsızdı, tereddüt ediyordu; Jacques, “Aptalca bir savaş olacak bu,” diyordu, <em>Candide, </em><a id="GBS.0030.01"/>“Südet Almanlarının canı beyaz çorap giymek istiyor, diye dövüşecek değiliz!” diye yazıyordu. Ama çok geçmeden ülke baştan aşağı, bütün bir “onay”dan ibaret kalacaktı; Meclisler topluma hükümetin politikasını övecek, <em>Jour, </em>kahraman Fransız askerini, geçen savaşın kahraman<em> Poilu</em>’sünü<a class="si-noteref" epub:type="noteref" href="#f3" id="ref_f3">3</a> göklere çıkaracaktı. Jacques, “İşçilerimiz övgüye değer doğrusu!” diyecekti; yolda, gelip geçenler, birbirine iki<a id="GBS.0030.02"/> suç ortağı gibi gülümseyerek sevgiyle bakacaktı: Savaş olacaktı bu, Odette de, askere yün başlıklar örecek ve savaşı haklı bulacaktı. Mathieu oradaydı, müzik dinler gibi görünüyordu, gerçekten ne düşünülmesi gerektiğini biliyordu, ama söylemiyordu. İviç’e durumu anlatmak için yirmi sayfalık mektuplar yazıyordu. Odette’e, bir şey anlatmıyordu.</p>
		<p>“Ne düşünüyorsunuz?”</p>
		<p>Odette sıçradı.</p>
		<p>“Hiç...<a id="GBS.0030.03"/> Hiçbir şey düşünmüyorum.”</p>
		<p>Mathieu, “Kaçamaklı konuşuyorsunuz,” dedi. “Ben, siz sorunca ne düşündüğümü söyledim size.”</p>
		<p>Odette gülümseyerek başını eğdi; ama canı konuşmak istemiyordu. Mathieu şimdi uyanmış gibiydi, Odette’e bakıyordu.</p>
		<p>Odette, rahatsız olmuştu.</p>
		<p>“Ne var?” diye sordu.</p>
		<p>Mathieu yanıt vermedi. Şaşkın bir ifadeyle gülüyordu.</p>
		<p>Odette, “Burada, yanınızda var olduğumu fark<a id="GBS.0030.04"/> ettiniz,” dedi. “Ve bu sizi şaşırttı. Öyle değil mi?”</p>
		<p>Mathieu güldüğü zaman, gözleri kısılıyor, bir Çinli çocuğa benziyordu.</p>
		<p>“Varlığı fark olunmayacak bir insan olduğunuzu mu sanıyorsunuz?” diye sordu.</p>
		<p>“Herhalde dikkati kolayca üzerine çeken bir insan değilim.”</p>
		<p>“Hayır. Hatta çok konuşkan da değilsiniz. Üstelik kendinizi unutturmak için de ne gerekirse yapıyorsunuz. Ama boşuna: En uslu,<a id="GBS.0030.05"/> en terbiyeli çocuk halinizle oturduğunuz ve çıt çıkartmadan sessiz sedasız denize baktığınız zaman bile sizin orada olduğunuzu biliyor insan. Böyle bu! Buna ‘kişilik’ derler, tiyatroda ‘sahneyi doldurmak’ derler; bazı aktörlerde vardır bu, kiminde yoktur. Sizin, sizin böyle bir özelliğiniz var.”</p>
		<p>Odette yanaklarına ateş bastığını duydu, telaşla, “Ruslarla beraber olmak sizin hüküm verme yeteneğinizi<a id="GBS.0031.01"/> körletmiş,” dedi. “Bu özellik Slavlara has bir nitelik olsa gerek. Ama bana göre değil.”</p>
		<p>Mathieu ciddi gözlerle baktı.</p>
		<p>“Size göre olan ne?” diye sordu.</p>
		<p>Odette göz çukurlarının içinde korkmuş gibi titreyen gözlerini oldukları gibi hissetti. Ama bakışlarını tuttu ve onları tırnakları pembe cilalı, çıplak ayaklarına çevirmeyi başardı. Kendisine, kendisinden söz açılmasını hiç sevmezdi.</p>
		<p><a id="GBS.0031.02"/>Neşeli bir sesle, “Ben orta halli bir ailenin kızıyım,” dedi. “Orta halli bir Fransız ailesinin kızı. Ve gerçekten ilgi çekici hiçbir özelliğim yok.”</p>
		<p>Gerektiği kadar kesin konuşamamıştı, tartışmaya son vermek için, tekrar, kuvvetle, “Sıradan bir kadınım ben,” diye ekledi.</p>
		<p>Mathieu yanıt vermedi: Odette gözucuyla ona baktı: Elleri yeniden kumu kazmaya başlamıştı. Odette içinden söylenmemesi<a id="GBS.0031.03"/> gereken bir şeyi söyleyip söylemediğini tarttı. Nihayet, biraz olsun itiraz edebilirdi, nezaket olsun diye hiç olmazsa.</p>
		<p>Birden Mathieu’nun biraz kısık, yumuşak sesi duyuldu:</p>
		<p>“İnsanın kendini sıradan biri gibi hissetmesi zor oluyor, ha?”</p>
		<p>“Alışılıyor,” dedi Odette.</p>
		<p>“Herhalde. Ama ben hâlâ alışamadım.”</p>
		<p>Odette şiddetle, “Ama siz sıradan bir insan değilsiniz ki,” dedi.</p>
		<p>Mathieu yaptığı<a id="GBS.0031.04"/> kum tepeciğini seyrediyordu. Bu kez tek başına ayakta durabilecek kadar sağlam bir tepeydi. Mathieu eliyle savurarak kumları dağıttı.</p>
		<p>“İnsan her zaman sıradan bir insandır,” dedi.</p>
		<p>Gülüyordu.</p>
		<p>“Aptalca bir şey bu!”</p>
		<p>Odette, “Ne kadar keyifsizsiniz,” dedi.</p>
		<p>“Herkesten fazla değil. Hepimiz savaş tehdidiyle az çok sinirliyiz.”</p>
		<p>Odette gözlerini kaldırdı, konuşmak istiyordu, ama gözleri<a id="GBS.0031.05"/> Mathieu’nun bakışlarına takıldı, yumuşak, duru, güzel bakışlarına. Sustu. Sıradan bir insan: bir plajın kumları üzerinde birbirine bakan bir adamla bir kadın ve savaş oradaydı, çepeçevre etraflarında; savaş onlara doğru inmişti ve onları da ötekilere benzetmişti, ötekilere, herkese. Mathieu kendini sıradan biri hissediyor, bana bakıyor gülümsüyor, ama gülümsediği ben değilim, herhangi biri. Odette’ten<a id="GBS.0032.01"/> istediği hiçbir şey yoktu, yalnızca susmasını ve her zamanki gibi, isimsiz, belirsiz bir varlık olmasını istiyordu. Susmak gerekti. Ona, “Siz sıradan bir insan değilsiniz, siz, güzelsiniz, kuvvetlisiniz, siz roman kahramanlarına benziyorsunuz ve hiç kimseye benzemiyorsunuz,” dese ve o bütün bunlara inansa, o zaman gene ellerinin arasından kayıp gidecekti Mathieu, rüyalarına dalıp yok olacak,<a id="GBS.0032.02"/> hatta, belki başka birini sevmeye bile cesaret edecekti, şu uykusu geldiği zaman kahve içen Rus kızını örneğin. Birden gururu şiddetle sarsıldı ve konuşmaya başladı. Çabuk çabuk, “Bu kez çok korkunç olacak,” dedi.</p>
		<p>“Boktan bir iş olacak, daha doğrusu,” dedi. Mathieu. “Elleri nereye erişirse yakıp yıkacaklar. Paris, Londra, Roma... Seyri güzel bir manzara olacak herhalde.”</p>
		<p>Paris, Roma, Londra.<a id="GBS.0032.03"/> Ve Jacques’ın villası, deniz kıyısında beyaz, orta halli. Odette ürperdi, denize baktı. Deniz pırıltılı bir buhardan ibaretti; motorun arkasına takılmış bir adam, çıplak ve esmer, öne eğilmiş, deniz kayağı yapıyor, pırıltılı buharın üzerinde süzülüp gidiyordu. Hiçbir insan eli bu yaldızlı aydınlığı yok etmeyi başaramazdı.</p>
		<p>“Hiç olmazsa bu kalacak,” dedi.</p>
		<p>“Hangisi?”</p>
		<p>“Bu deniz.”</p>
		<p>Mathieu<a id="GBS.0032.04"/> başını salladı.</p>
		<p>“Deniz bile,” dedi, “hatta o bile...”</p>
		<p>Odette şaşkın gözlerle baktı: Ne demek istediğini kolay anlayamıyordu. Sormayı düşündü, ama sonra birden, canı kalkıp gitmek istedi. Ayağa kalktı, sandallarını giydi, havluya sarındı.</p>
		<p>Mathieu, “Ne yapıyorsunuz?” diye sordu.</p>
		<p>“Artık gideyim.”</p>
		<p>“Birdenbire mi aklınıza esti?”</p>
		<p>“Akşam yemeğinde Jacques’a sarmısak ezmesi yapacağıma<a id="GBS.0032.05"/> söz vermiştim. Madeleine kendi kendine işin içinden çıkamaz.”</p>
		<p>“Hem de siz aynı yerde uzun zaman oturamazsınız, değil mi? Pekâlâ, ben de denize girerim.”</p>
		<p>Odette kumlanmış basamakları tırmandı, terasa vardığı zaman dönüp baktı. Denize doğru koşan Mathieu’yu gördü. “Hakkı var,” diye düşündü. “İçimde bir kurt var benim.” Her an bir gidiş, bir yeniden başlayış, her an bir kaçış... Bir yerde kendini<a id="GBS.0033.01"/> rahat hissetmeye, mutluluk duymaya başlar başlamaz içinde bir huzursuzluk kımıldıyor, kendini tuhaf bir biçimde suçlu buluyordu. Denize baktı, düşünüyordu: “İçimde bitmeyen bir korku var.” Ardında, yüz metre ötede Jacques’ın evi vardı, şişman hizmetçi kadın Madeleine vardı, yapılacak sarmısak ezmesi vardı, onun suçsuzluğunu kanıtlayacak binbir küçük bahane ve hazırlanacak yemekler vardı. Yürüdü.<a id="GBS.0033.02"/> Madeleine’e, “Anneniz nasıl?” diye soracaktı. Madeleine gizlice burnunu çekerek “Her zamanki gibi,” diyecekti, Odette. “Annenize biraz et suyu kaynatın,” diyecekti, “sonra tavuğun beyaz etinden de götürün biraz. Belki yer.” Madeleine, “Ah madamcığım,” diyecekti, “ağzına lokma koymuyor.” Madeleine’e, “Verin şunu bana,” diyecekti, tavuğu alacak, kendi eliyle göğsün bir tarafını kesip çıkaracak<a id="GBS.0033.03"/> ve kendini suçsuz hissedecekti. Bir kere daha dönüp denize baktı. “Deniz bile, hatta o bile.” Halbuki deniz öyle hafifti ki, yere inmiş gök sanırdınız, denize ne yapabilirlerdi? Kıvamlı, yemyeşil, sütlü kahve gibi, öylesine yaygın, öylesine tekdüze her günün deniziydi bu. İyot ve ilaç kokuyordu. Onların <em>kendi </em>denizleri, denizden doğru esen <em>kendi </em>rüzgârlarıydı, insana günde yüz frank ödetiyorlardı.<a id="GBS.0033.04"/> Dirsekler üzerinde doğrulur gibi yaparak baktı, gri renkli kumun üzerinde çocuklar oynuyordu, küçük Simone Chassieux, ardı sıra demirli ortopedik potinin içindeki sakat ayağını sürüyerek koşmaya çabalıyordu. Merdivenin yanında tanımadığı bir küçük oğlan duruyordu, yeni gelmişlerdendi herhalde, koca kulaklı, insanı korkutacak kadar zayıf bir oğlan, parmağını burnuna sokmuş, ciddi bir dikkatle,<a id="GBS.0033.05"/> kumdan şatolar yapan üç küçük kıza bakıyordu. Küçücük, sipsivri kemikleri fırlamış omuzlarını öne doğru eğmişti, dizleri büküktü, ama gereğinden fazla iri ve kalın olan gövde dimdik duruyordu. Korse. Kemik veremi. “Geri zekâlıdır bir de üstelik.”</p>
		<p>Jeannine, “Yatın,” dedi, “iyice, adamakıllı, yere yapışarak yatın. Ne kadar sinirlisiniz bugün.”</p>
		<p>Söz dinledi ve göğü gördü. Dört küçük, beyaz bulut.<a id="GBS.0034.01"/> Şosede bir arabanın tekerlek gıcırtıları duyuldu. “Erkenden götürüyorlar,” diye düşündü. ‘Kim acaba?’</p>
		<p>İri bir ses, “Merhaba ahbap,” dedi.</p>
		<p>Kollarını acele kaldırdı ve başındaki aynayı sağa sola çevirerek düzeltti. Onlar gelip geçmişlerdi bile, ama hastabakıcının kocaman bedenini tanıdı: Darrieux’ydü.</p>
		<p>“Sakalı ne vakit kazıtıyorsun?” diye bağırdı.</p>
		<p>Darrieux’nün uzaklaşan sesi, “Sen bilmem<a id="GBS.0034.02"/> nelerini budattığın zaman,” diye yanıt verdi.</p>
		<p>Mutlu, gülmeye başladı. Jeannine böyle açık saçık şakalardan nefret ederdi.</p>
		<p>“Ne vakit döneceğiz?”</p>
		<p>Jeannine’in beyaz bluzun cebini karıştıran ve saati çıkarıp alan parmaklarını gördü.</p>
		<p>“Bir çeyreğiniz daha var. Sıkıldınız mı?”</p>
		<p>“Hayır.”</p>
		<p>Hiçbir zaman sıkılmazdı. Çiçek saksıları sıkılır mı? Güneşli havada saksılar açık havaya çıkarılır,<a id="GBS.0034.03"/> sonra akşam, soğuk çıkmadan içeri alınır. Hiçbir zaman saksıların fikri sorulmaz, zaten onların verilecek fikirleri yoktur ki, bekledikleri bir şey yoktur. Gövdesindeki bütün gözenekleriyle havayı ve ışığı pompalamak ne önemli bir iştir, kimse düşünmez. Gök, dev bir gong gibi uğuldadı, iki bulutun arasında parlayan üçgen biçimli beş küçücük nokta gördü. Gerindi ve ayak parmakları hışırdadı: Ses,<a id="GBS.0034.04"/> büyük deri örtülerden geliyordu. Tatlı ve okşayıcı bir şeydi bu, kocaman masada sizi uyuttukları zamanki kloroform kokusuna benziyordu. Jeannine içini çekti ve genç adam gözucuyla ona baktı. Kız başını kaldırmıştı ve kaygılı görünüyordu, mutlaka, onu rahatsız eden bir şey vardı. “Ha, sahi: Savaş olacak.” Gülümsedi.</p>
		<p>Boynunu yana döndürerek, “Anladım,” dedi. “Ayakta gezenler sonunda savaşı yapmaya<a id="GBS.0034.05"/> karar verdiler, ha?”</p>
		<p>Kız, sert bir sesle, “Ben size ne söylemiştim?” dedi. “Böyle konuşmakta devam edecek olursanız karşılık vermeyeceğim size.”</p>
		<p>Sustu, önünde bol bol vakti vardı, uçak kulaklarında uğulduyor, kendini iyi hissediyordu, ben, sessizlikten korkmam. Ama o kendini tutamaz, ayakta gezenler her zaman, kaygılıdır. Mutlak konuşmaları ya da bir şeyler yapmaları gerekir. Sonunda kız<a id="GBS.0035.01"/> konuştu:</p>
		<p>“Evet, korkarım ki öyle: Savaş çıkacak herhalde.”</p>
		<p>Ameliyat günlerine özgü o tavrı, yüzündeki o ürkek çocuk ve ciddi başhemşire ifadesini takınmıştı gene. İlk gün, içeri girdiği ve ona, “Biraz davranmanız gerek, küveti alacağım,” dediği zaman da işte bu tavırla konuşmuştu. Adam terlemişti, terliyor, kendi kokusunu duyuyordu, o iğrenç tabaklanmış pösteki kokusunu; kız ayaktaydı, işinin<a id="GBS.0035.02"/> uzmanı bir hastabakıcı ve bir yabancı olarak, bakımlı ellerini ona uzatıyordu ve bu tavrı takınmıştı.</p>
		<p>Usulca dilini dudaklarında gezdirdi: O günden bu yana kızı yumuşatabilmişti. Ona, “Çok heyecanlı görünüyorsunuz,” dedi.</p>
		<p>“Evet, öyleyim.”</p>
		<p>“Savaş sizi ne diye ilgilendiriyor? Bize ne savaştan...”</p>
		<p>Kız başını çevirdi ve genç adam parmaklarını, alayla, piyano çalar gibi çelik yatağına vurmaya<a id="GBS.0035.03"/> başladı. Kızın savaşla ilgilenmemesi gerekti. Onun işi, hastalara bakmaktı.</p>
		<p>“Ben... Savaş vız geliyor bana,” dedi.</p>
		<p>Jeannine, usulca, “Neden böyle kötü adam rolü oynuyorsunuz?” dedi. “Fransa’nın savaşı kaybetmesini istemezsiniz siz de.”</p>
		<p>“Umurumda bile olmaz.”</p>
		<p>“Charles! Böyle konuştuğunuz zaman beni korkutuyorsunuz!”</p>
		<p>Genç adam, sinsi bir alayla, “Ne yapalım,” dedi, “Nazi olmuşsam<a id="GBS.0035.04"/> suç bende mi?”</p>
		<p>Kız, cesareti kırılmışçasına, “Nazi mi?” dedi. “Daha neler uyduracaksınız bakalım? Nazi! Yahudileri ve kendileriyle aynı fikirde olmayan herkesi öldürüyorlar, zindana atıyorlar, papazları bile, Reichstag’ı ateşe verdiler, gangster sürüsü o. Bunlar söylenmemesi gereken şeyler, sizin gibi bir genç adamın Nazi olduğunu söylemeye hakkı yoktur, şaka bile olsa.”</p>
		<p>Genç adam, kızı<a id="GBS.0035.05"/> kışkırtmak için, dudaklarındaki alaycı gülümsemeyi bozmadan, ona bakıyordu. Nazilerden nefret etmiyordu: Onlar suratsız, sert ve acımasızdılar. Dünyadaki her şeyi silip süpürmek ister gibi görünüyorlardı. Bakalım, nereye kadar gidebilecekler, görürüz. Sonra birden aklına iblisçe bir şey geldi.</p>
		<p>“Savaş olursa,” dedi, “herkes bir olur. Fena mı?”</p>
		<p>“Ya! Demek mösyö savaş çıkacak diye memnun, öyle<a id="GBS.0036.01"/> mi? Memnun olacak ne buluyorsunuz bakalım?”</p>
		<p>Adam güldü:</p>
		<p>“Ayakta gezenler ayakta gezmekten yorulacak, deliklere girip karın üstü yatacaklar. Ben, sırtüstü, onlar karın üstü. Böylece herkes bir olacak.”</p>
		<p>Çoktandır insanlar üzerine eğiliyor, onu temizliyor, bulaşık yıkar gibi pisliğini akıtıyor, insancıl ellerle onu tımar ediyorlardı ve o hareketsizdi, bedeninde dolaşan bütün o ellerle, onlara,<a id="GBS.0036.02"/> çenelerinin altından yukarı doğru, yüzlerine, dudakların tümseği üzerindeki keskin kenarlı burun deliklerine, ufku hizasında kirpiklerin siyah çizgisine bakıyordu: Şimdi uzanıp yatmak sırası onlarındı. Jeannine karşılık vermedi: Her gün olduğu gibi canlı, hayat verici değildi bugün. Elini usulca adamın omzuna koydu.</p>
		<p>“Kötü çocuk,” dedi. “Kötü çocuk, kötü çocuk!”</p>
		<p>Barışma ânıydı bu. Adam, “Akşam<a id="GBS.0036.03"/> ne tıkınacağız bakalım?” diye sordu.</p>
		<p>“Pirinç çorbası, patates püresi, bir de, sevineceksiniz: alabalık.”</p>
		<p>“E, sonra, tatlı gibi bir şey? Erik kompostosu?”</p>
		<p>“Bilmiyorum.”</p>
		<p>“Eriktir herhalde, dün kayısı kompostosu vardı.”</p>
		<p>Beş dakikacık: Genç adam bu ânın keyfini çıkartmak için gerindi ve geniş bir soluk aldı, üçüncü gözünün içindeki küçük dünya parçacığına baktı. Tozlu ve hareketsiz,<a id="GBS.0036.04"/> üzeri yer yer lekeli bir göz: Hareketleri biraz bozuyor, değiştiriyor, savaştan önce çevrilmiş filmlerdekilere benzetiyordu. Kaskatı ve makine gibi. Böyle olduğu için de insanı oyalıyordu. Tam o sırada aynanın içinden, bir alçı yatağında yatan siyahlı kadın kaydı geçti, geçti ve kayboldu. Sedyeyi bir çocuk itiyordu.</p>
		<p>“Kim bu?” diye sordu.</p>
		<p>“Tanımıyorum,” dedi Jeannine, “zannedersem şuradaki<a id="GBS.0036.05"/> villada, Mon Repos’da kalıyor. Biliyorsunuz, hani deniz kenarındaki kırmızı villa.”</p>
		<p>“André’nin ameliyat olduğu yer mi?”</p>
		<p>“Evet.”</p>
		<p>Derin derin soluk aldı. Parlak ve yumuşak bir güneş ağzından, burun deliklerinden, gözlerinden içine akıyordu. Peki bu asker, bu askerin ne işi vardı burada? Hastaların havasını solumaya ne hakkı vardı? Asker, eski zaman filmlerinin katı hareketleriyle aynanın<a id="GBS.0037.01"/> içinden geçti, kaygılı bir yüzü vardı. Charles bir dirseğine dayanarak doğruldu, ardından baktı: Asker yürüyordu, bacaklarını, kalçalarını hissediyor, bedenini olanca ağırlığıyla iki ayağının üzerine yüklüyordu. Durdu ve hastabakıcılardan biriyle konuşmaya başladı. Charles, rahatlayarak, “Buradan biri herhalde,” diye düşündü. Asker ciddi bir yüzle, başını sallayarak, gene o kaygılı ifadeyle konuşuyordu;<a id="GBS.0037.02"/> kendi başına yıkanıyor, kendi başına giyiniyordu, canı nereye isterse gidiyor ve her an kendi kendisiyle uğraşıyordu; kendini güçlü hissediyordu, çünkü ayaktaydı: İyi bilirim bunu. Ama ona bir şeyler olacaktı. Yarın savaş başlayacak ve herkese bir şeyler olacak. Bana değil. Ben, ben eşyayım.</p>
		<p>Jeannine, “Vakit tamam,” dedi, ona kederli gözlerle bakıyordu, gözlerinde yaşlar vardı. Yüzü alt üsttü.<a id="GBS.0037.03"/> Charles, “Küçük kız bebeğini seviyor mu?” dedi.</p>
		<p>“Ah! Evet.”</p>
		<p>“Sakın sarsmayın beni.”</p>
		<p>“Sarsmam.”</p>
		<p>Gözyaşları göz pınarlarından fışkırıyor, ağır ağır solgun yanaklarından süzülüyordu. Charles ona kuşkuyla baktı.</p>
		<p>“Neniz var sizin?”</p>
		<p>Yanıt vermedi, genç adamın üzerine eğilmiş, burnunu çekerek örtüleri düzeltiyor, genç adam onun burun deliklerini görüyordu.</p>
		<p>“Benden bir şey saklıyorsunuz.”</p><div style="display:none;"><a id="GBS.0037.04"/></div>
		<p>Gene yanıt vermedi.</p>
		<p>“Benden sakladığınız nedir? Madam Guverné’yle kavga mı ettiniz? Hadi hadi! Çocuk yerine konulmak istemiyorum.”</p>
		<p>Kız doğrulmuştu, ona umutsuz bir sevgiyle bakıyordu.</p>
		<p>Ağlayarak, “Sizi başka yere nakledecekler,” dedi.</p>
		<p>İyice anlayamamıştı.</p>
		<p>“Beni mi?”</p>
		<p>“Berck’teki bütün hastaları. Sınıra çok yakın diye.”</p>
		<p>Genç adam titremeye başlamıştı. Jeannine’nin elini yakalayarak<a id="GBS.0037.05"/> sıktı.</p>
		<p>“Ama ben kalmak istiyorum!”</p>
		<p>Jeannine renksiz bir sesle, “Burada hiç kimse kalmayacakmış,” dedi.</p>
		<p>Charles avucundaki eli bütün gücüyle sıkarak, “İstemiyorum,” dedi, “istemiyorum.”</p>
		<p>Jeannine yanıt vermedi, elini adamın elinden kurtararak tekerlekli sedyenin arkasına geçti ve iterek yürümeye başladı. Charles bedeninin bir kısmıyla doğrulmuştu, parmaklarının arasında örtünün köşesini<a id="GBS.0038.01"/> evirip çeviriyordu.</p>
		<p>“Bizi nereye götürecekler? Ne zaman gidecekmişiz? Hemşireler de bizimle gelecek mi? Ha? Söylesenize! Bir şey söyleyin!”</p>
		<p>Kız susuyordu ve onun, başının üstünde, derin derin göğüs geçirdiğini duydu. Kendini yastıklara bıraktı ve müthiş bir öfkeyle, “Büsbütün yok etmeden yakamı bırakmayacaklar!” dedi.</p>
		<p>Sokağa bakmak istemiyorum. Milan pencereye yaklaşmış, bakıyordu; yüzü<a id="GBS.0038.02"/> asık. Daha burada değiller, ama ayaklarını sürüyerek ev kümelerinin arasında dolaşıyorlar. Seslerini duyuyorum. Marikka’ya doğru eğiliyor, ona, “Şuraya otur,” diyorum.</p>
		<p>“Nereye?”</p>
		<p>“Şuraya, duvarın dibine, iki pencerenin arasına.”</p>
		<p>Çocuk soruyor:</p>
		<p>“Beni niye size yolladılar?”</p>
		<p>Yanıt vermiyorum. Bu kez tekrar soruyor:</p>
		<p>“Kim bağırıyor böyle?”</p>
		<p>Yanıt veremiyorum. Sürüklenen ayaklar.<a id="GBS.0038.03"/> Hışıl hışıl hışıl hışıl yapıyor. Çocuğun yanına, yere oturuyorum. Bedenim ağır. Onu kollarımın arasına alıyorum. Milan pencerenin yanında, bomboş gözlerle bakarak tırnaklarını yiyor. Ona, “Milan! Sen de gel yanımıza, pencerede durma,” diyorum.</p>
		<p>Homurdanıyor, pencerenin demir parmaklığından eğilerek bakıyor, mahsus eğiliyor. Sürüklenen ayaklar. Beş dakikaya kadar burada olurlar. Marikka ince<a id="GBS.0038.04"/> kaşlarını çatıyor.</p>
		<p>“Böyle yürüyen kim?”</p>
		<p>“Almanlar.”</p>
		<p>Bir “Ha?” diyor ve yüzü gene deminki anlamına dönüyor. Uslu uslu, tıpkı sınıfta benim sesimi ya da yağmuru ya da ağaçlarda uğuldayan rüzgârı dinlediği gibi, sürüklenen ayak seslerini dinliyor: Ayak sesleri orada çünkü. Ona bakıyorum, bana saf, berrak gözleriyle bakıyor. Bu bakışlardan, bu anlamayan, olacakları göremeyen bakışlardan ibaret<a id="GBS.0038.05"/> olabilmek! Sağır olmak ve bu bakışlarla büyülenmek, sesleri, gürültüleri yalnızca bu bakışlarda okuyabilmek isterdim. Duygulardan doğan, yumuşak, tatlı bir ses, bir gürültü, yaprakların hışırtısı gibi. Ben, bunun sürüklenen ayak sesleri olduğunu biliyorum. Yumuşak bir şey Milan, onlar yumuşak, gevşek bir yürüyüşle, ayaklarını sürüyerek gelecek ve onu, ellerinin altında hamur gibi yumuşayana<a id="GBS.0039.01"/> kadar dövecekler, o burada, iri, gürbüz ve haşin, pencereden bakıyor: Onu kolundan tutacaklar; parçalanmış, ezilmiş yüzündeki aptalca ifadeyle o, yumuşak ve gevşek, sallanacak; dövecekler, yere çarpacaklar ve yarın benden utanacak. Marikka kollarımın arasında ürperiyor. Ona, “Korkuyor musun?” diyorum.</p>
		<p>Başını kaldırarak, “Hayır,” diye işaret ediyor. Korkmuyor. Sınıfta, karatahtaya bir şeyler<a id="GBS.0039.02"/> yazdığım ve elimin hareketini, ağzı açık seyrettiği zamanki gibi ciddi, hatta önemli bir anlam var yüzünde. Dünyaya uymaya çalışıyor: Şimdiden ağaçları ve suyu ve sonra kendi başlarına yürüyen hayvanları anladı, sonra insanları ve alfabedeki harfleri. “Şimdi bu var: büyüklerin susuşu ve sokakta sürüklenen ayaklar; şimdi bunu anlamak gerek. Çünkü küçük bir ülkeyiz biz. Gelecekler, tanklarını tarlalarımızdan<a id="GBS.0039.03"/> geçirecekler, insanlarımızı öldürecekler. Çünkü küçük bir ülkeyiz biz. Tanrım! Fransızlar yardıma gelsin bize, yalvarırım Tanrım, bırakmasınlar bizi!”</p>
		<p>“İşte geldiler,” dedi Milan.</p>
		<p>Yüzüne bakmak istemiyorum. Yalnızca Marikka’ya bakıyorum, çünkü o anlamıyor. Bizim sokakta: Yürüyorlar, ayaklarını bizim sokakta sürüyorlar, adımızı haykırıyorlar, duyuyorum onları. Buradayım, yere çökmüşüm, bedenim<a id="GBS.0039.04"/> ağır, hareketsizim, kımıldamıyorum; Milan’ın tabancası önlüğümün cebinde. Milan, Marikka’nın yüzüne bakıyor; çocuk, ağzını açmış, gözleri berrak ve saf, anlamıyor.</p>
		<p>Raylar boyunca yürüyor, dükkânlara bakıyor ve keyifle gülüyordu. Raylara bakıyordu, dükkânlara bakıyordu, gözlerini kırpıştırarak ayaklarının altındaki beyaz yola bakıyor ve düşünüyordu: “Marsilya’dayım.” Dükkânlar kapalıydı, demir<a id="GBS.0039.05"/> kepenkler indirilmişti, sokaklar bomboştu, ama Marsilya’daydı. Durdu, torbasını yere bıraktı, meşin ceketini çıkardı ve koluna aldı, sonra alnının terini sildi ve torbayı sırtına vurdu. Biriyle iki çift laf etmek istiyordu canı. “On iki izmaritim var, cebimde bir de puro izmariti,” diye kendi kendine konuştu. Raylar parlıyor, upuzun, beyaz yol gözlerini kamaştırıyordu. “Torbada bir şişe de kırmızı<a id="GBS.0040.01"/> şarap!” Sıcak susatıyordu insanı, içebilirdi şarabı, ama bistronun birinde iki kadeh içmeyi tercih ediyordu, hepsi de kapalı olmasaydı... “Gözümle görmesem inanmazdım,” dedi. Rayların arasından yürümeye başladı, yol, kara suratlı küçük evlerin arasında ayna gibi parlıyordu. Solda sıra sıra dükkânlar vardı, ama ne sattıkları anlaşılmıyordu, kepenkleri indirmişlerdi; sağda rüzgâra karşı apaçık ve<a id="GBS.0040.02"/> bomboş evler vardı, istasyon binalarına benzeyen evler. Ama Marsilya’ydı burası. Koca Louis kendi kendine, “Ne cehenneme gitmiş bunlar?” diye konuştu.</p>
		<p>Bir ses, “Çabuk, çabuk koşun!” diye bağırdı.</p>
		<p>Bir sokak köşesinde açık bir bistro vardı, dimdik, hareketsiz bekleyen iki herifin arasında kocaman, cüsseli bir adam kapıda durmuş, bağırıyordu. “Çabuk, çabuk koşun!” Sonra Koca Louis’nin o kadar<a id="GBS.0040.03"/> arandığı halde göremediği adamlar, tarladan bitmişçesine meydana çıktılar ve bistroya doğru koşmaya başladılar. Koca Louis koştu, adamlar itişe kalkışa kapıdan giriyorlardı, o da arkalarından girmek istedi, ama iki yanında dimdik, hareketsiz iki herif bekleyen iri cüsseli adam, göğsüne doğru bir yumruk uzatarak onu durdurdu:</p>
		<p>“Bas git bakalım şuradan!”</p>
		<p>Tulum giymiş, gencecik bir oğlan kendinden<a id="GBS.0040.04"/> büyük, yuvarlak bir masayı dükkâna sokmaya çabalıyordu.</p>
		<p>Koca Louis, “Eyvallah ahbap,” dedi. “Çok kalacak değiliz, şuradan iki kadeh bir şey ver bana.”</p>
		<p>“Sana bas git, dedik!”</p>
		<p>“Gidiyoruz gidiyoruz,” dedi Koca Louis, “korkma, istenmediği yerde demir atacak adamlardan değilim ben.”</p>
		<p>İri cüsseli adam sırtını döndü, hızla kapının dışındaki tokmağı çekip aldı, sonra içeri girdi ve kapıyı çarparak<a id="GBS.0040.05"/> kapadı. Koca Louis bakakalmıştı, adamın kapının kolunu söktüğü yerde, ufak, yuvarlak, kenarı çentik çentik bir delik vardı, ensesini kaşıdı ve kendi kendine, “Gidiyorum,” dedi, “burada kalacak değilim ya.” Ama gene de kapıya sokuldu ve camdan içeri baktı. Biri perdeyi çekmişti, bir şey göremedi, “Gözümle görmesem inanmazdım,” dedi. Yolu, sağlı sollu, göz alabildiğine görüyordu, raylar parlıyordu,<a id="GBS.0041.01"/> rayların üzerinde kendi haline bırakılmış simsiyah bir vagonet vardı. Koca Louis, “Ben de bir yere kapağı atabilseydim,” diye söylendi. Canı, bistronun birinde, patronla laf atarak iki kadeh içmek istiyordu. Kafasını kaşıyarak, kendi kendine açıkladı: “Ben dışarılarda dolaşmaya alışkınım, ama burası başka türlü.” Alışkındı, ama o dışarılarda dolaşırken başkaları da dışarıda olurdu, koyunlar<a id="GBS.0041.02"/> olurdu, başka çobanlar olurdu, ne de olsa birileriydi bunlar, sonra, kimse olmadığı zaman da, basbayağı kimse olmazdı. Oysa şimdi o dışarıdaydı, ötekiler içeride, hepsi, duvarların tokmakları sökülmüş kapıların ardında. Dışarıda yapayalnızdı, o simsiyah vagonetle yapayalnız. Kahvenin camını vurdu ve bekledi. Kimseden ses çıkmadı. Kendi gözüyle adamların içeri doluştuğunu görmese kahvenin boş olduğunu<a id="GBS.0041.03"/> sanırdı. “Gidiyorum,” dedi ve yürüdü; tuhaf bir biçimde susamıştı, Marsilya’nın böyle olduğunu aklına getirmezdi. Yürüyor, yolun rutubet rutubet koktuğunu düşünüyordu. “Nereye çöksem?” diye konuştu kendi kendine. Ve ardından, yaylaya göçen koyunların çıkardığı heyecanlı, karışık ve uğultulu seslere benzer kalabalık sesler duydu. Döndü baktı ve uzakta ellerinde bayraklarla birtakım adamlar gördü.<a id="GBS.0041.04"/> “Vay vay vay! Vallaha, durup bakarım bunlara,” dedi. Kendini mutlu hissetmişti. Tam rayların öbür yanında meydan gibi bir yer, bir duvarın önüne sıralanmış yeşil boyalı, sıra sıra kulübelerle pazaryeri gibi bir açıklık vardı. “Şurada oturup onlara bakarım.” Kulübelerden biri küçük bir dükkândı, çevresinde bir sosis ve bir kızarmış patates kokusu dalgalanıyordu. Koca Louis dükkânın dip tarafında<a id="GBS.0041.05"/> bir tavayı karıştıran önlüklü, ihtiyar bir adam gördü.</p>
		<p>“Beybaba, kızarmış patates ver bakalım,” dedi.</p>
		<p>İhtiyar dönüp baktı.</p>
		<p>“Git şuradan, başımı belaya sokma,” dedi.</p>
		<p>“Ama param var benim...”</p>
		<p>“Git şuradan, paran gerek değil bana, dükkânı kapıyorum ben.”</p>
		<p>Çıktı ve bir manivela kolunu çevirmeye başladı. Demir kepenk gıcırtılarla ağır ağır indi.</p>
		<p>Koca Louis gürültü arasında sesini<a id="GBS.0042.01"/> duyurmak için bağırdı:</p>
		<p>“Saat daha yedi olmadı!”</p>
		<p>İhtiyar yanıt vermedi.</p>
		<p>Koca Louis:</p>
		<p>“Ben dükkânlar yedide kapanıyor sanıyordum,” diye bağırdı.</p>
		<p>Kepenk kapanmıştı. İhtiyar manivela kolunu çekip aldı, doğruldu ve yere tükürdü.</p>
		<p>“Bana baksana, hödük,” dedi, “yolda görmedin mi onları, ha?” Sonra dönüp kepenkleri kapanmış dükkâna girerken ekledi: “Bedavadan dükkânı silip süpürsünler<a id="GBS.0042.02"/> diye beklemeyeceğim herhalde.”</p>
		<p>Koca Louis bir an yeşil kapıya baktı, sonra meydanlığın orta yerine, yere çöktü, sırtını torbaya dayadı, güneş içini ısıtmıştı. Torbasında bir somun ekmek olduğunu düşündü, bir şişe kırmızı şarap, on iki izmarit ve bir de puro izmariti, kendi kendine, “Pekâlâ,” dedi, “yiyelim bakalım.” Rayların öbür tarafından adamlar yürüyorlardı, bayrakları sallıyor, şarkı söylüyorlardı;<a id="GBS.0042.03"/> Koca Louis cebinden çakıyı çıkardı ve ekmeği keserken onlara baktı. Kimi ona yumruk sallıyor, kimi “Gel bizle!” diye bağırıyordu, Louis gülüyor, eliyle selam gönderiyordu, gürültüyü ve hareketi seviyordu, bir değişiklik, bir eğlenceydi bu.</p>
		<p>Ayak sesleri duydu ve döndü baktı. İri bir zenci ondan yana geliyordu, kolları çıplaktı, üzerinde pembesi solmuş bir gömlek vardı; mavi keten pantolonu her<a id="GBS.0042.04"/> adım atışta bileklerinin üzerinde bir kabarıp bir yassılıyordu. Acelesi yoktu anlaşılan. Durdu ve ıslak bir mayoyu kara ve pembe elleriyle bükerek sıktı. Su tozun üzerine damlıyor ve küçücük lekeler yapıyordu. Zenci mayoyu bir havluya sardı, sonra ıslık çalarak geçenlere bakmaya koyuldu.</p>
		<p>Koca Louis, “Merhaba!” diye seslendi.</p>
		<p>Zenci ona baktı ve güldü.</p>
		<p>“Ne yapıyor bunlar?”</p>
		<p>Zenci omuzlarını<a id="GBS.0042.05"/> sallayarak ona doğru yürüdü. Acelesi yoktu anlaşılan.</p>
		<p>“Doktaki işçiler,” dedi.</p>
		<p>“Grev mi yaptılar?”</p>
		<p>Zenci, “Grev bitti,” dedi. “Ama bunlar greve devam edilmesini istiyorlar.”</p>
		<p>“Ha! Demek bunun içindi ha?”</p>
		<p>Zenci bir şey söylemeden bir an baktı, zihnini toparlamaya çalışıyor gibiydi. Sonunda yere çöktü, mayosunu kucağına koydu ve sigara sarmaya başladı. Islık çalıyordu.</p>
		<p>“Sen, nereden<a id="GBS.0043.01"/> geliyorsun böyle?” diye sordu.</p>
		<p>“Prades’dan,” dedi Koca Louis.</p>
		<p>“Neresi o, hiç duymadım,” dedi Zenci.</p>
		<p>Koca Louis gülerek, “Hiç duymadın ha,” dedi. İkisi birlikte gülmeye başladılar, sonra Louis anlattı:</p>
		<p>“İçim sıkıldı orada.”</p>
		<p>“İş bulmaya mı geldin?” dedi Zenci.</p>
		<p>“Çobandım ben; Canigou’da sürülere bakıyordum. Ama içim sıkılıyordu.”</p>
		<p>Zenci başını salladı, sertçe, “İş yok,” dedi.</p><div style="display:none;"><a id="GBS.0043.02"/></div>
		<p>Koca Louis, “Yok! İş bulurum ben,” dedi. Ellerini gösterdi: “Her işi yapabilirim.”</p>
		<p>Zenci, “İş yok,” diye tekrarladı.</p>
		<p>Sustular. Koca Louis bağrışan adamlara bakıyordu. “Kazığa! Kazığa!” diye bağırıyorlardı. Yanlarında kadınlar vardı. İyice kızarmışlar, saçları darmadağın olmuştu, ağızlarını kocaman, dünyaya sövüp sayacakmış gibi açıyorlardı, ama söyledikleri duyulmuyordu, erkekleri onlardan<a id="GBS.0043.03"/> çok daha yüksek sesle böğürüyordu. Koca Louis memnundu. Yanında bir arkadaşı vardı. “Amma komik ha!” diye düşündü. Şişman bir kadın, ötekilerin peşi sıra geçti, memeleri kocaman kocaman yuvarlanıyordu. Koca Louis, öğle yemeğiyle akşam yemeği arasında şu kadına şöyle bir küçük şakacık yapmanın hiç de fena olmayacağını düşündü, insanın avuçlarını doldururdu vallaha. Zenci gülmeye başladı. O kadar<a id="GBS.0043.04"/> çok güldü ki sigaranın dumanı boğazına kaçtı, öksürdü, az kalsın boğuluyordu. Hem gülüyor, hem öksürüyordu. Koca Louis sırtına vurarak, “Ne gülüyorsun be?” diye soruyor, o da gülüyordu.</p>
		<p>Zenci susmuştu.</p>
		<p>“İşte, öyle,” dedi.</p>
		<p>“Al, bir yudum içiver.”</p>
		<p>Zenci şişeyi aldı ve kocaman bir yudum içti. Koca Louis de içti. Yol yeniden boşalmış, sessizleşmişti.</p>
		<p>Zenci, “Nerede yattın, gece?” diye<a id="GBS.0043.05"/> sordu.</p>
		<p>“Bilmem,” dedi Koca Louis. “Meydan gibi bir yerdi, bir hangarın içinde vagonlar vardı. Kömür kokuyordu.”</p>
		<p>“Paran var mı?”</p>
		<p>“Eh,” dedi Koca Louis, “var gibi.”</p>
		<p>Kahvenin kapısı açıldı ve birtakım adamlar çıktı. Bir an sokakta durdular; ellerini gözlerine siper ederek grevcilerin kaybolduğu yöne baktılar. Sonra kimi bir sigara yakıp ağır adımlarla yürüyüp gitti, bazıları sokakta,<a id="GBS.0044.01"/> üçü beşi bir araya gelerek toplandılar. Elini kolunu sallayarak konuşan göbekli, kırmızı yüzlü bir adam vardı. Ufarak bir genç çocuğa bağırıyordu:</p>
		<p>“Savaş ensemize binmiş; sen tutmuş bana sendikadan söz ediyorsun.”</p>
		<p>Terliyordu, üzerinde ceket yoktu, gömleğinin düğmeleri açıktı, sırtında kürekkemiklerinin üstünde kumaş terden sırılsıklam olmuştu. Koca Louis, Zenci’ye dönerek, “Savaş mı,” dedi,<a id="GBS.0044.02"/> “ne savaşı?”</p>
		<p>Daniel, “Hah, bir bank,” dedi. “Tam bize göre!”</p>
		<p>Çiftlikte, açık pencerenin önünde duvara dayanmış yeşil boyalı bir banktı bu. Daniel kapıyı itti ve avluya girdi. Bir köpek havlamaya başladı, zincirini çekiştirerek atılıyordu; ihtiyar bir kadın kapıda göründü, elinde bir bakraç vardı.</p>
		<p>Bakracı sallayarak, “Oldu, oldu, sus bakalım,” dedi. “Sus, anladık!”</p>
		<p>Köpek homurdandı<a id="GBS.0044.03"/> sonra karın üstü, yere yattı.</p>
		<p>Daniel şapkasını çıkararak, “Karım yoruldu da,” dedi. “İzin verirseniz şurada biraz oturabilir miyiz?”</p>
		<p>İhtiyar gözlerini şüpheci bir ifadeyle kıstı; belki de Fransızca bilmiyordu. Daniel yüksek sesle, “Karım yoruldu biraz,” diye tekrarladı.</p>
		<p>İhtiyar kadın, parmaklığa dayanmış bekleyen Marcelle’e döndü ve yüzündeki kuşkucu anlam silindi.</p>
		<p>“Karınız otursun<a id="GBS.0044.04"/> tabii,” dedi. “Banklar üstüne insanlar otursun diye yapılmıştır. Hem oturup da eskitmeyecek ya, ta ne zamandır duran şeyi. Peyrehorade’dan mı geliyorsunuz?”</p>
		<p>Marcelle de içeri girmişti, gülümseyerek oturdu.</p>
		<p>“Evet,” dedi. “Sahile kadar gitmek istiyorduk; ama şimdi bana uzun geliyor bu yollar.”</p>
		<p>İhtiyar, muzip bir gülüşle göz kırparak, “Tabii,” dedi. “İnsan sizin durumunuzda çok dikkat etmeli,<a id="GBS.0044.05"/> ya!”</p>
		<p>Marcelle, gözleri aralık, dudaklarında mutlu bir gülümsemeyle sırtını duvara vererek kendini bıraktı. İhtiyar, karnına anlayışlı gözlerle bakıyordu, sonra Daniel’e döndü, başını salladı ve beğendiğini belli edercesine gülümsedi. Daniel’in parmakları bastonun sapını sımsıkı kavradı, o da gülümsedi. Hepsi gülümsüyordu ve karın, orada emniyetteydi. Çiftlikten, sallana sallana bir küçük çocuk<a id="GBS.0045.01"/> çıktı, birden duraladı ve Marcelle’e şaşkın gözlerini dikti. Donu yoktu ayağında, küçük kaba etleri kırmızı ve pürtük pürtüktü.</p>
		<p>Marcelle, inatçı bir sesle, “Kayalıkları görmek istiyordum,” dedi.</p>
		<p>İhtiyar, “Peyrehorade’da taksi var,” dedi. “Lambil’in oğlunun taksisi. Bidasse yolunun üzerinde son evde.”</p>
		<p>“Biliyorum,” dedi Marcelle.</p>
		<p>İhtiyar kadın Daniel’e dönerek, korkutur gibi parmağını<a id="GBS.0045.02"/> salladı.</p>
		<p>“Bakın mösyö,” dedi, “şimdi madama çok iyi bakmak lazım. Şimdi onun her istediği yapılır.”</p>
		<p>Marcelle gülümsedi.</p>
		<p>“O da benim her istediğimi yapıyor zaten,” dedi. “Bugün yürümeyi ben istedim.”</p>
		<p>Elini uzattı ve çocuğun saçlarını okşadı. Birkaç haftadır çocuklarla ilgilenmeye başlamıştı; birden olmuştu bu. Elinin altında oldular mı onları okşuyor, yumuşaklıklarını, sıcaklıklarını<a id="GBS.0045.03"/> anlamak ister gibi yokluyordu, elliyordu onları.</p>
		<p>“Torununuz mu?”</p>
		<p>“Yeğenimin çocuğu.”</p>
		<p>“Ne güzel çocuk,” dedi Marcelle.</p>
		<p>“Usluyken güzeldir. Ama uslu olmadı mı...” İhtiyar, birden sesini alçaltarak Marcelle’e, “Oğlan mı olacak dersiniz, ha?” diye fısıldadı.</p>
		<p>“Ah!” dedi Marcelle. “Bilmem ki? Keşke.”</p>
		<p>İhtiyar gülmeye başladı.</p>
		<p>“Her sabah Sainte Marguerite duasını okuyun,” dedi.</p>
		<p><a id="GBS.0045.04"/>Çevrede melekler uçuşuyormuş gibi sakin, pürüzsüz bir sessizlik oldu. Bütün gözler Daniel’e dönmüştü. Daniel bastonuna doğru eğildi, alçakgönüllü ve sağlıklı bir insan tavrıyla gözlerini yere indirdi.</p>
		<p>Usulca, “Sizi rahatsız ediyoruz, ama,” dedi. “Acaba, acaba karım için bir bardak sütünüz bulunur muydu?”</p>
		<p>İhtiyar, “Şimdi getiririm,” dedi ve mutfak kapısında gözden kayboldu.</p>
		<p>Marcelle, “Gel,”<a id="GBS.0045.05"/> dedi, “yanıma otur.”</p>
		<p>Daniel oturdu.</p>
		<p>Marcelle, Daniel’in elini eline aldı.</p>
		<p>“Ne kadar iyisin,” dedi.</p>
		<p>Daniel gülümsedi. Marcelle ona hayran gözlerle bakıyordu ve Daniel, dudaklarını kulaklarına doğru çeken bir esneme ihtiyacını tutmaya çalışarak gülümsüyordu.</p>
		<p>“İnsanın bu kadar da gebe tavrı takınmaya hakkı yoktur herhalde!” diye düşündü. Hava nemli, sanki ıslaktı, tuhaf bir yoğunluk<a id="GBS.0046.01"/> vardı havada, kokular, deniz yüzünde salınan yosunlar gibi salkım salkım, boşlukta asılı duruyordu. Daniel parmaklığın arkasındaki bir ağaççığın yeşilli kırmızılı sallantısına bakıyordu; ağzına dek, burnuna dek yeşillikle, yaprakla, ağaçla doluydu. On beş gün daha! Yeşil ve salıntılı on beş gün; kırlarda, açık havada on beş gün! Kırlardan, açık havadan nefret ederdi. Ürkek, utangaç bir parmak, rüzgârda<a id="GBS.0046.02"/> kımıldayan bir dal kararsızlığıyla elinin üzerinde dolaşıyordu. Daniel gözlerini indirdi ve parmağa baktı. Beyazdı parmak, biraz tombuldu, bir altın halka vardı üzerinde. “Bana hayran, bayılıyor bana,” diye düşündü. Hayrandı. Bu hayranlık, alçakgönüllü ve sokulgan hayranlık ondan, kırların, tarlaların o canlı, hayat dolu kokusu gibi fışkırıyordu. Gözlerini kapadı ve Marcelle’ in hayranlığı,<a id="GBS.0046.03"/> hışırdayan yapraklarla, gübre ve taze kesilmiş saman kokularıyla birlikte, yok oldu, eridi.</p>
		<p>“Ne düşünüyorsun?” dedi Marcelle.</p>
		<p>“Savaşı,” dedi Daniel.</p>
		<p>İhtiyar kadın bir bakraç dolusu köpüklü süt getirmişti. Marcelle sütü aldı ve iri yudumlarla içti. Üst dudağı, kenardan çok aşağıda olan sütü arar gibi uzanıyor ve sonra hafif bir gürültüyle emerek içine çekiyordu. Süt, boğazından geçerken<a id="GBS.0046.04"/> şarkı söyler gibi mırıldanıyordu.</p>
		<p>Marcelle derin bir soluk alarak, “Oh, ne kadar iyi geliyor,” dedi.</p>
		<p>Dudağının üstünde ince, beyaz bir bıyık kalmıştı.</p>
		<p>İhtiyar iyi gözlerle baktı.</p>
		<p>“Taze, çiğ çiğ süt,” dedi, “küçüğe en faydalı olan budur işte.” Sonra güldüler, kadın kadına. Marcelle duvara dayanarak kalktı.</p>
		<p>Daniel’e, “Dinlendim,” dedi, “ne zaman istersen gideriz.”</p>
		<p>Daniel ihtiyar<a id="GBS.0046.05"/> kadının avucuna bir kâğıt para sıkıştırdı.</p>
		<p>“Hoşça kalın,” dedi, “gösterdiğiniz bu güzel kabul için çok teşekkür ederiz.”</p>
		<p>Marcelle utangaç bir gülümsemeyle, “Mersi, madam,” dedi.</p>
		<p>İhtiyar, “Güle güle,” dedi. “Dönüşte daha yavaş yürüyün.”</p>
		<p>Daniel tahta kapıyı açtı ve Marcelle’e yol vermek için geri çekildi. Marcelle birden sendeledi, ayağı bir taşa takılmıştı.</p>
		<p>İhtiyar kadın, uzaktan,<a id="GBS.0047.01"/> “Aman!” diye bağırdı.</p>
		<p>“Koluma gir,” dedi Daniel.</p>
		<p>Marcelle utançla, “Ne kadar dikkatsizim,” diye mırıldandı.</p>
		<p>Koluna girdi, Daniel, kadının sıcak ve biçimsiz bedenini kendi etinin üzerinde duydu; “Mathieu bundan hoşlanırdı belki,” diye düşündü.</p>
		<p>“Küçük adımlar atsana,” dedi.</p>
		<p>Karanlık yüzlü çitler. Sessizlik. Çayırlar. Tarlalar. Ufuk çizgisi boyunca çamların nefti gölgesi. Yorgun ve<a id="GBS.0047.02"/> ağır adımlarla erkekler çiftliklerine dönüyor, birazdan uzun masaların çevresine çöküp tek kelime konuşmadan çorbalarını içecekler. Bir inek sürüsü yolda karşıdan karşıya geçiyor. Birden, içlerinden biri ürktü ve zıplayarak koşmaya başladı.</p>
		<p>Marcelle, Daniel’in göğsüne doğru yaslanarak, alçak sesle, “Ne tuhaf, değil mi?” dedi. “Ben inekten korkarım.”</p>
		<p>Daniel kadının, kolunun altında hissettiği<a id="GBS.0047.03"/> kolunu sevecenlikle bedenine bastırdı ve “Tanrı belanı versin,” diye düşündü. Marcelle derin bir soluk aldı, sustu. Daniel yan gözle, kaçamak bir bakışla ona baktı ve dalgın gözlerini, dudaklarında uyuklayan gülümsemeyi, yüzünün aptallaşan anlamını gördü. Memnunlukla, “Tamam, gene bir yerlere gitti,” diye düşündü. Ara sıra oluyordu bu, yumurcak karnında kımıldadığı ya da bilinmedik bir duygu<a id="GBS.0047.04"/> içini doldurduğu zaman, o sırada kendini tuhaf bir biçimde kalabalık bir karınca yuvası gibi kıvıl kıvıl hissediyordu herhalde, içinden ağır ağır süt akan bir oluk gibi. Ne olursa olsun, bu, kazanılmış beş uzun dakika oluyordu: “Kırlarda dolaşıyorum, yanımdan inekler geçiyor, bu şişman, hantal kadın benim karım,” diye düşündü. Canı gülmek istedi. Yaşamında pek çok inek görmüştü. Sen istedin bunu!<a id="GBS.0047.05"/> Sen istedin bunu! Küçük çapta bir felaket istiyordun, eh işte! İstediğin oldu. Yavaş yavaş yürüyorlardı, iki âşık gibi, kol kola, sinekler çevrelerinde vızıldıyordu. Tarlasının kenarında durmuş, küreğine dayanmış bir ihtiyar onlara baktı ve güldü. Daniel kıpkırmızı kesildiğini duydu. O an Marcelle dalgınlığından uyanmıştı.</p>
		<p>Birden sordu:</p>
		<p>“Sen, sen savaş olacağına inanıyor musun?”</p>
		<p>Hareketleri<a id="GBS.0048.01"/> o umursamaz sertliğini kaybetmiş, yumuşamış, hatta gevşemişti, ama sesi hâlâ erkeksi ve haşindi. Daniel tarlalara bakıyordu. Ne tarlasıydı bunlar? O bir mısır tarlasını bir şalgam tarlasından ayırt edemezdi. Marcelle’in tekrar sorduğunu duydu:</p>
		<p>“Ne dersin, savaş olacak mı?”</p>
		<p>Ve Daniel birden düşündü: “Savaş bir patlayıverse!” Marcelle dul kalırdı. Çocukla ve altı yüz bin frank nakit parayla<a id="GBS.0048.02"/> dul. Kimselere benzemeyen bir kocadan üç-beş anı da caba. Daha ne isterdi? Sonra, ani bir heyecanla durdu, parmaklarının olanca gücüyle bastonun sapını kavramıştı, düşündü. “Tanrım! Savaş bir patlayıverse!” Bu tatlı ve yumuşak sessizliği paramparça edecek korkunç bir patlama, tarlaları vahşi bir güçle yoğurup savuracak, dev uçurumlarla delik deşik edecek, bu dümdüz ve tekdüze toprağı fırtınalı bir<a id="GBS.0048.03"/> günün denizi gibi inişli yokuşlu, dalga dalga oyacak bir patlama; savaş iyi niyetli insanların sürü sürü kurban edildiği bir eski çağ töreni, bir suçsuzlar katliamı. Bu saf, berrak gökyüzünü kendi elleriyle yırtacak, parçalayacaklar! Birbirlerinden nasıl da nefret edecekler! Nasıl da korkacaklar! Ve ben, bu kin denizinde dalgalanacağım... Marcelle ona şaşkın gözlerle bakıyordu. Daniel’in içinden<a id="GBS.0048.04"/> kahkahayla gülmek geldi.</p>
		<p>“Hayır. Sanmam.”</p>
		<p>Yol üstünde çocuklar var, küçücük suçsuz sesleri, gülüşleri. Barış. Güneş, çitlerin ötesinde yaldız yaldız, dün olduğu gibi, yarın olacağı gibi; dönemeçte Peyrehorade Kilisesi’nin çan kulesi görünüyor. Dünyadaki her şeyin kendi öz kokusu, akşam, alacakaranlıkta ince, uzun ve soluk, kendi gölgesi ve kendine özgü geleceği vardır. Ve bütün bu geleceklerin<a id="GBS.0048.05"/> toplamı, barıştır: Ona, şu parmaklığın kurtların delik deşik ettiği tahtasında, şu oğlanın taze çocuk ensesinde dokunabilir, onun çocukça açgözlü bakışlarında okuyabilirsiniz; o, gün ışığının ısıttığı topraklardan fışkırır, çan seslerinin uğultusunda işitilir. Her yerde insanlar dumanı tüten çorba kâselerinin çevresinde toplanmıştır, ekmek keser, şaraplarını kadehlerine doldurur, bıçaklarını<a id="GBS.0049.01"/> bilerler ve bu alışılmış, günlük hareketler hep barışı dokur. Barış oradadır, bütün o geleceklerle örülmüş, onda, doğanın yenilmez inadı vardır, o güneşin ölümsüz gidiş dönüşüdür, toprağın ürperen hareketsizliğidir, insanın bütün çabasının gerçek anlamıdır. Onu arzulamayan, onu çağırmayan, onu gerçekleştirmeyen tek hareket yoktur, hatta Marcelle’in yanımdaki ağır yürüyüşü, hatta parmaklarımın Marcelle’in<a id="GBS.0049.02"/> kolundaki yumuşak dokunuşu. Cama peş peşe, yağmur gibi taşlar yağdı. “Hainler dışarı!” Milan kendini geriye zor attı. Keskin, acı bir ses adını haykırıyordu: “Hlinka! Milan Hlinka! Dışarı! Dışarı!” Biri şarkı söyler gibi, “Çekler, Alman kürkünde ısınan bitler!” diye bağırıyordu. Taşlar taban tahtaları üzerinde yuvarlandı. İri bir kaldırım taşı şöminenin aynasını kırdı, bir başkası masanın<a id="GBS.0049.03"/> üzerine düştü ve içi kahve dolu bir fincanı paramparça etti. Kahve muşambaya döküldü ve usul usul yere damlamaya başladı. Milan sırtını duvara dayadı, onlar pencerenin altında Almanca haykırıp bağırırken o aynaya, masaya, yere bakıyordu. “Kahvemi devirdiler,” diye düşündü, bir sandalyeyi arkalığından yakaladı. Terliyordu. Sandalyeyi başının üstünde havaya kaldırdı.</p>
		<p>Anna, “Ne yapıyorsun?” diye<a id="GBS.0049.04"/> bağırdı.</p>
		<p>“Beyinlerini dağıtacağım.”</p>
		<p>“Milan! Buna hakkın yok. Yalnız değilsin.”</p>
		<p>Milan sandalyeyi yere bıraktı ve şaşkın gözlerle duvarlara baktı. Bu artık onun odası değildi. Odasını bir canlı beden gibi boydan boya yarmışlar, açmışlardı sanki; kızıl renkli bir sis gözlerine doğru yükseldi; ellerini ceplerine soktu ve kendi kendine tekrar etti: “Yalnız değilim. Yalnız değilim.” Daniel,<a id="GBS.0049.05"/> “Yalnızım,” diye düşünüyordu. Bu göz alabildiğine uzanan barış içinde, beynindeki kanlı düşüncelerle yalnız! Tanklar ve toplar, uçaklar, tarlaları kemiren balçık dolu çukurlar, hepsi onun beyninin içinde, küçücük bir gürültüden ibaretti. Bu güneş asla solmayacaktı; gelecek oradaydı, bu tarlaların üzerinde; Daniel oradaydı, geleceğin içinde; tıpkı bir elmanın içindeki kurt gibi. Bir tek gelecek vardı.<a id="GBS.0050.01"/> Bütün insanların geleceği: Bu geleceği onlar kendi elleriyle, yıllar boyunca, usul usul örerek hazırlamış ve Daniel’e küçücük bir yer bırakmamışlardı, korkak, tokgözlü bir şans bile vermemişlerdi. Çılgın bir öfkenin gözyaşları Milan’ın gözlerine hücum etti ve Daniel, Marcelle’e baktı: karım, benim geleceğim, bana ayrılan, bırakılan tek ve son gelecek; madem dünya barışında kararlıdır...</p>
		<p>Fare<a id="GBS.0050.02"/> gibi! Kollarının üzerinde doğrulmuş, mağazaların gelip geçişine bakıyordu.</p>
		<p>Jeannine’in ağlamaklı sesi, “Yatın yerinizde!” dedi. “Hem sonra boyuna sağa sola dönüp durmayın. Başımı döndürüyorsunuz.”</p>
		<p>“Bizi nereye gönderecekler?”</p>
		<p>“Size bilmiyorum, dedim.”</p>
		<p>“Bizi bir yere yollayacaklarını biliyorsunuz, ama nereye yollayacaklarından haberiniz yok, öyle mi? Ben de bu lafa inandım şimdi.”</p>
		<p><a id="GBS.0050.03"/>“Yemin ederim ki bir şey söylemediler. Eziyet ediyorsunuz bana.”</p>
		<p>“Size bunu kim söyledi? Palavra olmasın? İnsan size ne olsa yutturabilir.”</p>
		<p>Jeannine, kederli ve pişman, “Klinik şefi,” dedi.</p>
		<p>“Nereye gideceğimizi söylemedi mi?”</p>
		<p>Tekerlekli sedye Cusier’nin balıkçı dükkânı önünden geçiyordu: Ayaklar önde, yavan ve keskin bir ölü deniz kokusuna daldılar.</p>
		<p>“Çabuk! Çabuk! Kendine bakmayı<a id="GBS.0050.04"/> beceremeyen yeni âdet görmüş kız gibi kokuyor burası.”</p>
		<p>“Ben... daha çabuk gidemem. Çocuğum, güzelim, yalvarırım, kendinizi oradan oraya atıp durmayın, gene 39’a çıkacak ateşiniz.” Sonra, kendi kendine söyler gibi ekledi: “Size söylemem gerekti.”</p>
		<p>“Tabii. Sonra yola çıkacağımız gün de burnuma kloroformlu bir pamuk dayarlar ya da pikniğe gittiğimizi söylerlerdi, ha?”</p>
		<p>Nattier Kitabevi’nin<a id="GBS.0050.05"/> önünden geçtikleri için kendini sedyeye bırakarak uzandı. Nattier Kitabevi’nden nefret ediyordu, o duvarındaki kirli sarı boyanın yanı sıra ihtiyar da her zaman kapıda oluyor ve onun geçtiğini görünce dua eder gibi ellerini göğsünün üstünde kavuşturuyordu.</p>
		<p>“Sarsıyorsunuz beni. Azıcık dikkat etsenize.”</p>
		<p>Bir fare gibi! Ama fareler koşabilir, bodruma ya da ambara gizlenebilir. Ben, ben bir paketim;<a id="GBS.0051.01"/> ellerini uzatıp alıverirler beni.</p>
		<p>“Etiketleri siz mi yapıştırıyorsunuz?”</p>
		<p>“Hangi etiketleri?”</p>
		<p>“Posta paketlerine yapışacak etiketler. Üst alt! Dikkat: kırılacak eşya! Yere dikkatle konulması rica olunur! Etiketin birini sırtıma yapıştırırsınız, birini göbeğimin üstüne.”</p>
		<p>“Kötü çocuk,” dedi Jeannine. “Kötü çocuk, kötü çocuk!..”</p>
		<p>“Peki peki! Bizi trenle mi yollayacaklar?”</p>
		<p>“Herhalde!<a id="GBS.0051.02"/> Başka neyle gönderebilirler?”</p>
		<p>“Özel tren mi? Hastane treni gibi bir şey mi bari?”</p>
		<p>Jeannine, “Bilmiyorum,” diye bağırdı. “Size hiçbir şey bilmiyorum dedim, uyduracak değilim ya!”</p>
		<p>“Bağırmayın! Sağır değilim.”</p>
		<p>Tekerlekli sedye birden durdu. Charles, kızın burnunu sildiğini duydu.</p>
		<p>“Ne oluyoruz? Beni sokak ortasında durduruyorsunuz?”</p>
		<p>Tekerlekler inişli çıkışlı kaldırım taşlarında<a id="GBS.0051.03"/> sekerek dönmeye başlamıştı.</p>
		<p>“Oysa bize tren yolculuklarından sakınmamızı söylemişlerdi...”</p>
		<p>Başının üstünde kızın kötü kötü burnunu çektiğini duyarak sustu: Sokak ortasında cıyak cıyak ağlamaya başlamasından korkmuştu. Bu saatte sokaklar hastalarla dolu olurdu. Upuzun yatmış koca bir adam ve başucunda iki gözü iki çeşme ağlayan bir hemşire: Pek güzel bir manzara olurdu doğrusu. Ama birden<a id="GBS.0051.04"/> aklına bir şey geldi. Dişlerinin arasından mırıldanmaktan kendini alamadı:</p>
		<p>“Yeni bir yerlere gitmekten nefret ederim.”</p>
		<p>İnsanlar her şeyi kararlaştırmışlar, her şeyi üstlerine almışlardı. Onlar sağlamdı, onlar güçlüydü, karar hakkı onlarındı, karar vermişler ve kendi şeflerini seçmişlerdi, ayaktaydılar; o kendilerine özgü önemli ve kaygılı tavırlarıyla dünyanın dört bucağına gidip geliyorlardı;<a id="GBS.0051.05"/> dünyanın kaderini kendi elleriyle düzene koyuyor, kocaman birer çocuk olan zavallı hastaların geleceğini ellerinde tutuyorlardı. Ve sonuç buydu işte: savaş, hem de en âlâ tarafından! Neden, neden onların ahmaklıklarının bedelini ben ödeyeyim? Ben hastaydım, sakattım, kimse bana fikrimi sormadı. Şimdi var olduğumu hatırladılar, beni de kendileriyle birlikte çirkefe sürüklemek istiyorlar. Beni<a id="GBS.0052.01"/> kollarımın, baldırlarımın altından tutacaklar, “Pardon, kusura bakma, biz dövüşüyoruz!” diyecekler ve kanlı oyunlarına engel olmayayım diye, bir gübre yığınıymışım gibi bir köşeye atıverecekler. Yarım saattir içinde tuttuğu bir soru birden dudaklarına kadar geldi. Umduğu, gerçek olmayacak kadar mutlu bir şeydi, ama gene de sormadan edemedi:</p>
		<p>“Siz... Yani, hemşireler de bizimle gelecek misiniz?”</p><div style="display:none;"><a id="GBS.0052.02"/></div>
		<p>“Evet,” dedi Jeannine, “bazıları...”</p>
		<p>“Peki... siz?”</p>
		<p>“Hayır,” dedi Jeannine, “ben gelmiyorum.”</p>
		<p>Adam titremeye başlamıştı, kısık kısık bir sesle, “Ya,” dedi, “demek bizi yarı yolda bırakıyorsunuz.”</p>
		<p>“Dunkerque Hastanesi’ne tayin edildim.”</p>
		<p>“Çok güzel,” dedi Charles, “çok güzel. Zaten hemşirelerin hepsi aynı, değil mi; ha biri olmuş ha öteki...”</p>
		<p>Jeannine yanıt vermedi. Genç adam<a id="GBS.0052.03"/> doğrulmuş, çevreye bakıyordu. Başı, kendiliğinden yuvarlanıyormuş gibi bir sağa, bir sola dönüyordu, çok yorucu bir şeydi bu, gözlerinin dipleri kaşınıyordu. Karşılarından, yaşlı ve iyi giyinmiş bir adamın ittiği bir sedye göründü; altın sarısı saçlı, yanakları oyulmuşçasına çukur bir genç kadın vardı içinde, bacaklarının üstüne pahalı bir kürk manto atılmıştı. Genç kadın Charles’a şöyle bir baktı,<a id="GBS.0052.04"/> sonra başını geriye doğru bıraktı ve ona doğru eğilen yaşlı adama bir şey söyledi.</p>
		<p>Charles, “Kim bu?” diye sordu. “Epeydir rastlıyoruz ona.”</p>
		<p>“Bilmem,” dedi Jeannine. “Bir müzikhol artistiymiş galiba. Önce bacağını, sonra kolunu alçılamışlar.”</p>
		<p>“O biliyor mu?”</p>
		<p>“Neyi?”</p>
		<p>“Yani, hastalar, demek istiyorum; onlar biliyorlar mı?”</p>
		<p>“Kimse bilmiyor, doktor kimseye söylemememizi emretti.”</p><div style="display:none;"><a id="GBS.0052.05"/></div>
		<p>Charles, alayla, “Çok yazık,” dedi, “eğer bilseydi bu kadar kibirle bakamazdı herhalde.”</p>
		<p>Pierre arabaya binmeden, “Şuna böcek ilacı sıkın biraz,” dedi. “İçerisi böcek dolu.”</p>
		<p>Arap söz dinleyen bir çocuk tavrıyla yastıkların, beyaz örtülerin üzerlerine biraz böcek ilacı sıktı.</p>
		<p>“Tamam,” dedi.</p>
		<p>Pierre kaşlarını çattı, dişlerinin arasından, “Hımmm!” diye homurdandı.</p>
		<p>Maud telaşla elini<a id="GBS.0053.01"/> adamın ağzına kapadı, ağlamaklı bir sesle, “Şişşt!” dedi. “Şişşt! Oldu, tamam işte.”</p>
		<p>“Pekâlâ! Ama akşama üstünde koca koca bitler bulursan bana gelip sızıldanma.”</p>
		<p>Elini uzatarak kadının arabaya binmesine yardım etti, sonra kendi de çıkıp yanına oturdu. Maud’un ince, kemikli parmakları avucunun içinde kuru ve canlı bir sıcaklık bırakmıştı. Her zaman hafif ateşi olurdu kadının.</p>
		<p>Pierre,<a id="GBS.0053.02"/> arabacıya kuru bir sesle, “Kalelerde dolaşacağız,” dedi.</p>
		<p>Söyledikleri kadar da vardı, yoksulluk adileştiriyor, bayağılaştırıyordu insanı. Maud da bayağıydı işte. Adam onu arabacılara, hamallara, rehber Araplara, kahvelerdeki garsonlara bağlayan o masonluk, o kardeşlik havasından nefret ediyordu; Maud onlara her zaman hak veriyor, hatta suçüstü yakaladıkları zaman bile onları suçsuz gösterecek<a id="GBS.0053.03"/> bahaneler buluyordu.</p>
		<p>Arabacı hayvanı kamçıladı ve araba gıcırdayarak sağa sola salladı.</p>
		<p>Pierre gülerek, “Saman arabası mübarek,” dedi, “her seferinde dingilin biri kırılıverecek diye korkuyorum.”</p>
		<p>Maud dışarı eğilmiş, iri gözlerinde ciddi ve kaygılı bakışlarla çevreyi seyrediyordu.</p>
		<p>“Bu son gezintimiz,” dedi.</p>
		<p>“Öyle ya, öyle!”</p>
		<p>İçinde şiirli bir şeyler hissediyor, çünkü bu son günümüz,<a id="GBS.0053.04"/> yarın vapura bineceğiz. Bu tavır iç sıkıcı bir şey, ama gene de onun bu kederine, neşesinden çok daha kolay katlanabiliyordu. Maud güzel değildi, çekici ya da hareketli görünmeye kalkıştı mı manzara çabucak felakete dönüşürdü. “Bu haliyle yeter de artar bile,” diye düşündü. Bir yarın vardı, bir de vapurda geçecek üç gün; sonra, Marsilya’ya vardılar mı, hoşça kal, herkes kendi yoluna giderdi.<a id="GBS.0053.05"/> Birinci sınıfta bir tek yatak ayarlayabildiği için kendini tebrik ediyordu, dört kadın üçüncü sınıfta bir kamarada kalacaklardı; canı çektiği zaman onu kamarasına çağırırdı, ama Maud, utangaç ve çekingen, hiçbir zaman çağrılmadan, kendiliğinden yukarı çıkmaya cesaret edemeyecekti.</p>
		<p>“Otobüste yer ayırttınız mı?”</p>
		<p>Maud hafifçe irkildi.</p>
		<p>“Sonunda otobüsten vazgeçtik,” dedi, “bizi Kaza’ya kadar<a id="GBS.0054.01"/> arabayla götürecekler.”</p>
		<p>“Kim götürecek?”</p>
		<p>“Ruby’nin tanıdıklarından biri, yaşlı ve çok nazik bir adam. Bizi Fez’den geçirecek.”</p>
		<p>Pierre, nezaketle, “Çok yazık,” dedi.</p>
		<p>Araba şimdi Marakeş’ten çıkmış, Avrupalıların oturdukları mahallelerden geçiyordu. Önlerinde göz alabildiğine uzanan bomboş arsalar, karınları deşilircesine parçalanmış bidonlar ve boş konserve kutularıyla, sıcakta, kuruyor,<a id="GBS.0054.02"/> çürüyordu sanki. Araba, camları ateş gibi parlayan dört köşe, geometrik biçimli yığınların arasından geçiyordu; Maud siyah gözlüğünü takmıştı, Pierre, güneşte kamaşan gözlerini kısıyordu. Dört köşe geometrik biçimli yığınlar, yan yana dizilmişti, sanki çölde hiç ağırlıkları yoktu bunların, bir rüzgâr esse hepsini uçurur, alıp götürürdü. Birinin üzerine, bir sokak levhası iliştirmişlerdi. “Maréchal-Lyautey<a id="GBS.0054.03"/> Caddesi.” Ama sokak falan yoktu: Olan yalnızca, iki yanlı evlerin arasında uzanan, üzeri katranlanmış incecik bir çöl parçasıydı. Üç yerli durmuş, arabanın geçişini seyrediyordu, en gencinin bir gözü kördü, bembeyazdı. Pierre hafifçe doğruldu ve yerlilere ciddi gözlerle baktı. Güç kullanmak zorunda kalmak istemezseniz, gücünüzü gösterin! Bu, yalnızca askerler için verilmiş bir talimat<a id="GBS.0054.04"/> değildi, Afrika’da yerleşmiş basit yabancılar, hatta turistler için bile bu sözler geçerliydi. Büyük güç gösterileri yapmaya gerek yoktu: kendini koyuvermemek ve dimdik durmak, işte bu kadar! Sabahtan beri ruhunu sıkıştıran kaygı bir anda yok olmuştu. Arapların aptal ve boş bakışları karşısında kendini Fransa’nın temsilcisi hissediyordu.</p>
		<p>Maud birden, “Dönüşümüzde neyle karşılaşacağız kim bilir,”<a id="GBS.0054.05"/> dedi.</p>
		<p>Pierre yumruklarını sıktı: budala! Bir anda bütün kaygılarını canlandırıvermişti. Kadın ısrar ediyordu, “Belki de savaş başlamıştır,” dedi. “O zaman sen yola, ben de işsiz, sokaklarda...”</p>
		<p>Kadının çok ciddi bir tavırla, sanki herhangi bir işçiymiş gibi işsizlikten bahsetmesinden nefret ediyordu. Maud, Baby’s Kadın Orkestrası’nda ikinci kemandı ve orkestra, Akdeniz memleketleriyle Yakındoğu’da<a id="GBS.0055.01"/> turnedeydi: bu, artistik bir iş sayılırdı. Canı sıkkın bir tavırla, “Rica ederim Maud, savaştan söz etmeyelim,” dedi. “Bir kere de başka şeyler konuşalım. Bu Marakeş’te son gecemiz.”</p>
		<p>Kadın ona sokularak, “Evet,” dedi, “doğru, son gecemiz...”</p>
		<p>Saçlarını okşadı; ama ağzında o acı tat duruyordu. Korku değildi bu, hayır! Gerektiği zaman dik durmasını bilirdi, bilirdi ki asla, ne olursa olsun,<a id="GBS.0055.02"/> korkmamak gerektir. Ama, bu... Bu daha çok bir can sıkıntısı, bir mutsuzluk duygusuydu.</p>
		<p>Araba şimdi kalelerin çevresini dolaşıyordu. Maud, üstünden yemyeşil hurma ağaçlarının tepeleri görünen uzun, kırmızı boyalı bir kapı gösterdi.</p>
		<p>“Bak, Pierre! Hatırladın mı?”</p>
		<p>“Neyi?”</p>
		<p>“Tam bir ay oldu, günü gününe! Seninle orada tanışmıştık.”</p>
		<p>“Ha! Evet...”</p>
		<p>“Beni seviyor musun?”</p>
		<p>Kemikli, küçük<a id="GBS.0055.03"/> bir yüzü vardı kadının, gözleri kocaman, ağzı dolgun, iri dudaklarıyla güzeldi.</p>
		<p>“Evet, seviyorum.”</p>
		<p>“İyice anlat bana!”</p>
		<p>Üzerine doğru eğildi ve dudaklarını öptü.</p>
		<p>İhtiyar öfkelenmiş görünüyordu, kalın kaşlarını çatarak dik dik gözlerinin içine baktı. Keskin bir sesle, “Bir memorandum!” dedi. “Bir memorandum! Lütfettikleri bundan ibaret, öyle mi?” Horace Wilson başını salladı. “Niye komedi<a id="GBS.0055.04"/> oynuyor?” diye düşünüyordu. Chamberlain bir memorandum verileceğini bilmiyor muydu? Her şey çok önceden karara bağlanmamış mıydı? İkisi, yanlarında o, Dr. Schmitt denilen sahte herif bulunduğu halde baş başa konuştukları zaman, bütün bu mizanseni hazırlamamışlar mıydı?</p>
		<p>“Maud’cuğuna sıkı sıkı sarıl, bu akşam hali çok kötü.”</p>
		<p>Adam onu kollarına aldı ve kadın, yavaş, çocuksu bir sesle konuşmaya<a id="GBS.0055.05"/> başladı:</p>
		<p>“Sen, savaştan korkmuyor musun, ha?”</p>
		<p>Pierre ensesinden doğru soğuk, tatsız bir ürperme hissetti:</p>
		<p>“Zavallı, küçücük kızım! Hayır, korkmuyorum. Bir erkek savaştan korkmaz.”</p>
		<p>Maud, “Ama sana yemin ederim ki Lucien korkuyordu!” dedi. “Beni ondan nefret ettiren de bu oldu. Öyle tabansızdı ki.”</p>
		<p>Eğildi ve dudaklarını kadının saçlarına dokundurdu. Nedense birden içinden kadını tokatlamak<a id="GBS.0056.01"/> gelmişti.</p>
		<p>Maud, “Bir kere,” dedi, “her şeyden korkan, ürken bir adam bir kadını nasıl koruyabilir?”</p>
		<p>Adam, alçak sesle, “O erkek değildi,” dedi. “Ben, erkeğim.”</p>
		<p>Maud erkeğin yüzünü ellerinin arasına aldı ve yüzünü ona sürterek konuştu.</p>
		<p>“Evet, efendim, siz bir erkeksiniz,” dedi, “evet, erkeksiniz. Siyah saçlarınız, siyah sakalınızla yirmi sekiz yaşında bir erkek...”</p>
		<p>Pierre kadının<a id="GBS.0056.02"/> ellerinden sıyrıldı; kendini yumuşak ve yavan hissediyordu, bulantı, midesinden boğazına doğru yükseliyordu; en çok hangisinden, bu kızgın çölün kör edici aydınlığından mı, bu toprak sıvalı duvarlardan mı, yoksa kollarının arasında saklanmak ister gibi sokulan kadından mı, hangisinden daha çok nefret ettiğini kestiremiyordu. “Fas’tan nasıl bıktım, nasıl tiksindim!” Şimdi, hemen şimdi Tours’da, baba<a id="GBS.0056.03"/> evinde olabilmek isterdi, sonra, sabah olsun isterdi, sabah olsun, annesi, tepsi içinde, kahvaltısını yatağına getirsin! Neville Henderson’a, “Şimdi aşağı inersiniz,” dedi, “gazetecilere, Şansölye Hitler’in çağrısına uyarak, akşam yirmi iki otuzda, kendisiyle görüşmek üzere Dreesen Oteli’ne gideceğimi söylersiniz.”</p>
		<p>“Arabacı,” diye seslendi, “arabacı, şu kapıdan kente girin!”</p>
		<p>Maud şaşkın,<a id="GBS.0056.04"/> “Ne oluyorsun?” diye sordu.</p>
		<p>Pierre müthiş bir öfkeyle, “Bıktım,” diye bağırdı, “kalelerden de, çölden de, Fas’tan da bıktım artık!”</p>
		<p>Ama çabucak kendini toparladı ve kadının çenesini okşayarak, “Bak,” dedi, “uslu bir çocuk olursan sana pabuç alırım.”</p>
		<p>Atlıkarıncaların müziğinde savaş yoktu, Rochechouard’da kaynaşan bistrolarda savaş yoktu. Hiç esinti yoktu, yaprak kımıldamıyordu. Maurice<a id="GBS.0056.05"/> terliyor, kalçasında Zézette’in kalçasının sıcağını duyuyordu. Savaş tarlalarda değildi, çitlerin üstünde havanın kıpırtısız ürperişinde değildi, kuşların beyaz ve yuvarlak kıvıltısında, Marcelle’in gülüşünde de değildi; savaş, Marakeş kalelerinin çevresinde, çölde esmişti önce. Kızıl renkli, sıcak bir rüzgâr çıkmıştı, esiyor, arabanın etrafında çepeçevre anaforlar yapıyordu, Akdeniz’in dalgaları<a id="GBS.0057.01"/> boyunca koşuyor, Mathieu’ya, tam yüzünden çarpıyordu. Mathieu bomboş plajda kurunuyor, düşünüyordu: “Deniz bile kalmaz! O bile,” ve savaş rüzgârı üstüne üstüne esiyordu.</p>
		<p>“O bile kalmaz.” Hava biraz serinlemişti, ama canı hemen dönmek istemiyordu. Herkes, birer ikişer gitmişti; akşam olmuştu, yemek vaktiydi artık. Deniz de ıssızlaşmıştı, dünya yüzüne çökmüş dev bir aydınlık halinde, bomboş ve<a id="GBS.0057.02"/> yapayalnız, uzanıyordu; tramplenin siyahı, aydınlığı bir denizaltı kayasının sivri ucu gibi delip çıkmıştı.</p>
		<p>Mathieu, “Hatta bu deniz bile kalmaz!” diye düşünüyordu; Odette, pencerenin önünde oturmuş, Jacques’ ın mektubunu bekleyerek yün örecekti. Ara sıra, belirsiz bir umutla başını kaldıracak, gözleriyle denizi, kendi denizini araştıracaktı. Kendi denizi: biraz buhar, bir tramplen, sıcak kumlara<a id="GBS.0057.03"/> çarpan bir avuç tuzlu su. Geniş caddeleri, sayısız küçük patikalarıyla insanlar için, onlara göre yapılmış küçük, sakin bir bahçe. Ve her seferinde aynı hayal kırıklığıyla örgüsünü eline alacaktı. Onlar denizi, onun denizini de değiştirmiş olacaklardı. Ardındaki toprak; süngülerle donanmış, toplarla, güllerle yüklü toprak, sahili de kendine çekecekti; kum ve su, büzülmüş, kendi üzerine kapanmış,<a id="GBS.0057.04"/> kavrulmuş olacak ve her biri kendi dünyasında aynı karanlık ve somurtkan yaşamı sürdürecekti. Üzerlerindeki yıldız yıldız düğümlerin gölgesiyle sahillerdeki beyaz, kumlu basamakları yiv yiv oyan dikenli teller; kıyı boyunca uzanan yollarda, çamların arasında gülleler; villaların önünde nöbetçi kulübeleri; subaylar, kör gibi, çevrelerine bakmadan, kocaman adımlarla bu küçük, kederli sahil şehrinin<a id="GBS.0057.05"/> sokaklarında dolaşacaklar. Deniz, gene yalnızlığına dönecek. Denize girmek? Olanaksız! Su, sahilde, ordunun koruması altında, bir devlet kuruluşu gibi ciddi ve resmî bir şey olacak, tramplene ve buhara, toprağın hiçbir noktasından erişemeyecek insan; Odette’in çocukluk günlerinden bu yana dalgalarda çizdiği çizgiler silinecek, kaybolacak. Ama açık deniz, aksine, dalgalı ve insanoğluna yabancı,<a id="GBS.0058.01"/> uzak, Malta’nın elli mil açığındaki deniz savaşlarıyla, Palermo önlerinde batmış salkım salkım gemi enkazıyla, çelikten balıkların yer yer oyduğu, delik deşik ettiği derinlikleriyle açık deniz, karşısında olacak, her yanda dalgaların tepelerinde onun buz gibi varlığını duyacak ve med zamanı büyüyen deniz, ufuk çizgisi boyunca aşılması imkânsız ve umutsuz bir duvar gibi yükselecek. Mathieu doğruldu,<a id="GBS.0058.02"/> kurumuştu, mayosunu avucuyla silkeleyerek temizledi. “Ne boktan şey şu savaş!” diye düşündü. Ya sonra, savaştan sonra? Savaştan sonrası da bir başka açık deniz olacaktı. Yenenlerin denizi mi? Yenilmişlerin denizi mi? Beş yıl sonra, on yıl sonra, gene burada olurdu belki, bir ekim akşamı, aynı saatte, bu dev jelatin yığınının karşısında, şu kumlarda oturmuş olur, aynı kızıl renkli ışıklar suyun<a id="GBS.0058.03"/> yüzünde dolaşırdı. Ama, ne görecekti o zaman?</p>
		<p>Kalktı ve havlusuna sarındı. Terasın üstündeki çam ağaçları daha şimdiden ufukta simsiyah görünüyordu. Denize son kez dönüp baktı: Savaş henüz patlamamıştı, insanlar huzurlu ve sessiz, evlerinde yemek yiyorlardı; ne bir top, ne bir asker, ne dikenli tel; donanma Toulon’da, Bizerte’de dinleniyordu; insanlar henüz, köpüklenen, ürperen denize bakmak<a id="GBS.0058.04"/> hakkına sahiptiler, bu son barış gününün denizine. Ama o, deniz, hareketsiz ve tarafsızdı; kıpırdayan, tuzlu ve geniş bir su yüzeyi, insana hiçbir şey demiyordu. Omuz silkti ve merdiveni çıktı: Birkaç gündür çevresindeki şeyler onu birer birer terk ediyordu. Önce kokuları yitirmişti, Güney’in bütün kokularını, sonra tatları. Şimdi de deniz. “Farelerin, batacak gemiyi terk etmesi gibi!” Yola çıkma<a id="GBS.0058.05"/> günü gelince içi tümüyle kurumuş olacaktı ve pişmanlık duyacağı, kederleneceği hiçbir şeyi bırakmayacaktı ardında. Villaya doğru ağır adımlarla yürüdü ve Pierre arabadan dışarı atladı.</p>
		<p>“Gel,” dedi, “pabuçlarını alacağım sana.”</p>
		<p>Çarşıya girdiler. Akşam oluyordu, Araplar güneş batmadan önce Cami-ül Fena Meydanı’na varmak için acele ediyorlardı. Pierre kendini daha güçlü hissediyordu, kalabalığın<a id="GBS.0059.01"/> kaynaşması, gidiş gelişler onu rahatlatmıştı. Peçeli kadınlara bakıyor ve onlar, kaçamak bir gözle kendisine baktıkları zaman, bu kadınların gözlerinde kendi güzelliğinin tadını çıkarıyordu.</p>
		<p>“Bak,” dedi, “işte pabuçlar...”</p>
		<p>Tezgâhlarda her şey vardı, kumaşlar, kolyeler, işlemeli pabuçlar satılan bir bitpazarıydı burası.</p>
		<p>“Aman ne güzel,” dedi Maud, “burada duralım biraz.”</p>
		<p>Maud ellerini<a id="GBS.0059.02"/> bu acayip kargaşalığa daldırdı, Pierre geri çekilmişti. Araplara, kadın eşyalarının karşısında kendinden geçmiş bir Avrupalı haliyle görünmek istemiyordu.</p>
		<p>Yan tezgâhta Fransızca kitaplar vardı. Kitapları karıştırarak oyalandı. Polis romanları, resimli film romanları gelişigüzel, üst üste yığılmıştı. Sağında, Maud’un parmaklarının arasında sallanan küpelerin, bileziklerin şıngırtısını duyuyordu.</p><div style="display:none;"><a id="GBS.0059.03"/></div>
		<p>Omzu üzerinden ona bakarak, “Nasıl,” dedi, “bir şey buldun mu?”</p>
		<p>“Arıyorum. İyice bakmak, düşünmek gerek.</p>
		<p>Pierre gene kitaplarına döndü. <em>Texas Jack </em>ve <em>Buffalo Bill </em>yığınlarının altında bir kitap bulmuştu. Albay Picot’ nun yüz yaralarına ait bir bir eseriydi bu; ilk sayfalar yırtılmıştı, sonrakiler paramparçaydı. Kitabı hemen yerine koymak istedi. Ama iş işten geçmişti artık, kitap kendiliğinden<a id="GBS.0059.04"/> açılmıştı. Pierre, korkunç bir kafa gördü: Yüz, burundan çeneye kadar karanlık bir delikten ibaretti, dudaksız ve dişsiz; sağ göz oyulmuş, koparılıp alınmıştı, sağ yanağı boydan boya dolaşan uzun bir yara izi vardı. Parçalanmış, oyulmuş yüz, tuhaf bir biçimde insanca anlamını korumuştu, alçak ve sefil bir alayla sırıtıyor gibiydi. Pierre başının derisine milyonlarca buzdan iğnenin batıp çıktığını<a id="GBS.0059.05"/> duydu ve düşündü. Nereden düşmüştü bu kitap buraya?</p>
		<p>Satıcı, “Güzel kitaplar var,” dedi, “eğlenirsin!”</p>
		<p>Pierre sayfaları karıştırmaya başladı. Burunsuz ya da gözsüz yüzler, anatomi kitaplarındaki gibi yusyuvarlak dışarı fırlamış, gözkapakları kopmuş gözler gördü. Büyülenmişti; resimlere birer birer bakıyor, kendi kendine tekrarlıyordu: Ama nasıl kurtulabilmiş bunlar! En korkuncu, alt çene<a id="GBS.0060.01"/> kemiği olmayan bir kafaydı, üst çene dudaklarını kaybetmişti, diş eti ve dört diş görünüyordu. “Bu yaşıyor,” diye düşündü. Bu adam yaşıyordu. Başını kaldırdı. Yaldızlı bir çerçevedeki aynada kendi yüzünü gördü; hayaline dehşetle baktı.</p>
		<p>Maud, “Pierre,” dedi, “bak, buldum.”</p>
		<p>Pierre duraladı: Kitap parmaklarını yakıyordu, ama onu öbür kitapların arasına fırlatıp atmaya, ondan uzaklaşmaya, sırtını<a id="GBS.0060.02"/> dönüp gitmeye karar veremiyordu bir türlü.</p>
		<p>“Geliyorum,” dedi.</p>
		<p>Satıcıya kitabı göstererek sordu:</p>
		<p>“Kaça bu?”</p>
		<p>Çocuk vahşi bir hayvan gibi küçücük büroda dolaşıyordu. Irène makinede, militarizmin tehlikeleri hakkında ilgi çekici bir yazı yazıyordu. Durdu ve başını kaldırdı.</p>
		<p>“Başımı döndürüyorsunuz,” dedi.</p>
		<p>Philippe, “Buradan bir yere gitmem,” dedi. “Onunla görüşmeden bir yere gitmem.”</p><div style="display:none;"><a id="GBS.0060.03"/></div>
		<p>Irène gülmeye başladı.</p>
		<p>“Amma da mesele yaptınız,” dedi. “Madem görüşmek istiyorsunuz, buyurun! İşte şurada, şu kapının ardında. İçeri girer, konuşursunuz!”</p>
		<p>Philippe, “İyi öyleyse!” dedi.</p>
		<p>Kapıya doğru bir adım attı, sonra durdu.</p>
		<p>“Ben... Bu saygısızlık olacak,” dedi, “belki rahatsız ederim. Irène, siz bir kere daha sormak istemiyorsunuz. Ama bu son olacak, yemin ederim, lütfen, bir<a id="GBS.0060.04"/> konuşun bakalım.”</p>
		<p>“Amma inatçısınız. Bırakın şu işin peşini! Pitteaux korkunç bir adamdır: Sizi görmek istememesinin sizin için bir şans olduğunu anlamıyor musunuz? O size yalnızca kötülük getirebilir.”</p>
		<p>“Ha! Kötülük ha?” Philippe alayla güldü. “Beni mahvedebilir, öyle mi? Anamı babamı tanımadığınız nasıl da belli: Benim anamla babam bütün iyilikleri kendilerinde toplamışlar, bana da, benim<a id="GBS.0060.05"/> payıma da yalnızca kötülük kalmış. Anladınız mı? Korkacak bir şeyim yok!”</p>
		<p>Irène çocuğun gözlerinin içine bakarak sordu:</p>
		<p>“Onun sizden ne isteyeceğini bilmediğimi mi sanıyorsunuz?”</p>
		<p>Çocuk kızardı, yanıt vermedi.</p>
		<p>Irène omuz silkti.</p>
		<p>“Ama, sonunda,” dedi, “sizin bileceğiniz iş...”</p>
		<p>Philippe, ağlamaklı bir sesle, “Gidin sorun Irène,” dedi. “Gidin sorun! Ona korkunç bir karar almak üzere<a id="GBS.0061.01"/> olduğumu söyleyin!”</p>
		<p>“Umursamaz bile.”</p>
		<p>“Ne olursa olsun, siz söyleyin!”</p>
		<p>Irène kapıyı vurmadan itti ve içeri girdi. Pitteaux başını kaldırdı ve yüzünü buruşturdu, gürleyen bir sesle, “Ne var?” diye sordu.</p>
		<p>Adam Irène’i ürkütmüyordu.</p>
		<p>“Pekâlâ,” dedi, “anladık, bağırmaya gerek yok. Oğlan dışarıda. Bütün gün onunla uğraşmaktan bıktım. Beş dakika sizinle görüşemez mi?”</p>
		<p>Pitteaux, “Size<a id="GBS.0061.02"/> olmaz dedim,” diye söylendi.</p>
		<p>“Korkunç bir karar almak üzere olduğunu söylüyor.”</p>
		<p>“Ne halt ederse etsin, bana ne?”</p>
		<p>Kadın sabırsızlandı, “E, artık onu siz bilirsiniz, ben bilmem,” dedi. “Ben sizin sekreterinizim, çocuk dadısı değilim.”</p>
		<p>Adam, gözleri ateş saçarak, “Pekâlâ,” dedi. “Gelsin bakalım! Ya, demek korkunç bir karar alacakmış, öyle mi? Ben de ona korkunç bir oyun oynayayım da görsün!”</p><div style="display:none;"><a id="GBS.0061.03"/></div>
		<p>Irène alay eder gibi güldü ve Philippe’in yanına döndü.</p>
		<p>“Hadi, girin bakalım.”</p>
		<p>Çocuk atıldı, ama büronun kapısında saygılı bir heyecan içinde durdu, Irène onu sırtından itmek zorunda kaldı. Kapıyı çocuğun arkasından kapadı ve geldi, yazı masasına oturdu. Hemen aynı anda kapının arkasında bir bağırış koptu. Kadın ilgisiz bir tavırla yazmaya başlamıştı. Philippe için her şeyin bittiğini<a id="GBS.0061.04"/> biliyordu. Çocuk bir köleydi sanki, Pitteaux’nun karşısında ağzının salyası akıyordu; Pitteaux da, yalnızca kötülük olsun diye, sırf hayvanlığından, ondan faydalanmaya bakmıştı. Aslında homoseksüel bile değildi. Son dakikada çocuk korkmuştu, o da bütün o genç çocuklar gibiydi, hiçbir şey vermeden her şeyi almak istiyordu. Şimdi, Pitteaux’ya, eski dostluğu tazelemesi için yalvarıyordu; ama Pitteaux<a id="GBS.0061.05"/> çocuğu başından defetmişti. İçeriden onun bağırdığını duyuyordu: “Defol git başımdan! Sen alçağın, korkağın birisin, pis bir burjuvasın sen, şımarık bir zengin aile piçinden başka bir şey değilsin, dilencilik yapan bir zengin aile piçi!” Irène güldü ve yazmaya devam etti: “Dreyfus’ü mahkûm etmiş olan yüksek komuta heyetindeki bir subaydan daha tehlikeli bir haydut düşünülebilir mi?” İçin için gülerek,<a id="GBS.0062.01"/> “Bu oğlanlara ne yapıyor bu?” diye düşündü.</p>
		<p>Kapı açıldı ve gürültüyle kapandı. Philippe önündeydi. Ağlamıştı. Parmağını Irène’in göğsüne doğru uzatarak eğildi, acayip, korkutucu bir sesle, “Beni zorladı,” dedi. “İnsanları zorlamaya kimsenin hakkı yoktur!” Başını arkaya attı ve gülmeye başladı. “Adımı duyacaksınız yakında.”</p>
		<p>Irène içini çekti:</p>
		<p>“Boşuna çeneni yorma!”</p>
		<p>Hemşire sandığın<a id="GBS.0062.02"/> kapağını kapıyordu; yirmi iki çift ayakkabı; kunduracılara pek iş çıkarmamıştı herhalde, pabucun biri biraz eskidi mi, sandığa atıvermiş, yenisini satın almıştı. Yüz çiftten fazla çorap vardı, topuğu ve başparmak yeri delinmiş, orada, atılı duruyordu. Dolapta asılı altı kat eski elbise vardı, pisti, hepsi çok pisti, tam bir bekâr odası pisliği. Onu beş dakika yalnız bırakabilirdi, koridora çıktı,<a id="GBS.0062.03"/> usulca koşarak tuvalete girdi, kapıyı ardına kadar açık bırakarak, gelişigüzel eteklerini kaldırdı, çabucak, kulağı kirişte, en küçük bir patırdıyı dinleyerek işini gördü. Armand Viguier odasında uslu uslu yatıyordu, yalnızdı, sararmış elleri çarşafın üzerinde hareketsizdi, kırçıl bir sakalın gölgelediği, göz yerleri çökük zayıf yüzü arkaya atılmış gibiydi, yüzünde uzak anlamlarla gülümsüyordu. İnce<a id="GBS.0062.04"/> bacakları çarşafın altında uzanıyordu, ayakları, seksen derecelik bir açıyla birbirine dayanarak köşe yapıyor, tırnakları, o üç ayda bir çakıyla kestiği, bütün çoraplarını aynı noktadan parçalayan korkunç tırnakları çarşafı delecek gibi tümsekliyordu. Kaba etleri, altına kauçuk yastık konduğu halde sıyrılmış, yara olmuştu, ama artık kanamıyordu. Armand Viguier ölmüştü. Başucundaki masada gözlüğü<a id="GBS.0062.05"/> ve bardaktaki suda takma dişleri duruyordu.</p>
		<p>Ölmüştü. Ve yaşamı oradaydı, her yerde: el sürülmez, olmuş, tamamlanmış, katı ve dopdolu, tıpkı bir yumurta gibi. Öylesine dolu ki dünyadaki tüm güçler bir araya gelse içine tek atom sokamazlardı artık; ve delik deşik, ki Paris ve Dünya gelip geçiyordu içinden, Fransa’nın dört bucağına saçılmıştı ve boşluğun her noktasında, bütünüyle birikmiş, yığılmış,<a id="GBS.0063.01"/> duruyordu; tıpkı kocaman, hareketsiz ve acı çığlıklarla dolu bir panayır gibi. Çığlıklar oradaydı, kahkahalar, lokomotif düdükleri oradaydı; şarapnellerin korkunç ıslıkları ve 6 Mayıs 1917 günü oradaydı, başının içinde, beyninde o kanlı uğultu, iki siperin arasına yuvarlandığı andaki o feci ses, o sesler, o gürültüler oradaydı ve hemşire yalnızca kendi eteklerinin altındaki incecik şırıltıyı<a id="GBS.0063.02"/> duyuyordu. Kalktı, ölüye saygısından sifonu çekmedi, geldi, Grande Jatte’de, 20 Temmuz 1900’de, sandalın içindeki hareketsiz kadın yüzünü aydınlatan, sonsuzluğa kadar aydınlatacak olan o büyük aydınlığın içinden geçerek geldi ve Armand’ın başucuna oturdu. Armand Viguier ölmüştü, yaşamı içinde geçmiş acıları hapsederek, boşlukta, dalgalanıyordu, kocaman dev bir girinti çıkıntı ki, yer yer, zaman<a id="GBS.0063.03"/> zaman, 1922 Martı’ndan ayından, kaburga kemiklerini sızlatan sancıdan, bir cumartesi akşamı Bercy Koyu’nda ışıldayan gökkuşağından gelip geçiyordu. Yağmur yağmıştı, kaldırımlar kayıyor, iki bisikletli gülerek geçiyor, sıkıntılı, boğucu bir mart ikindisinde balkonu döven yağmurun sesi, gözlerini yaşartan bir Çigan müziği, çimenlerde parıldayan çiy tanecikleri, San Marco Meydanı’nda bir güvercin bulutu.<a id="GBS.0063.04"/> Kadın gözlüğünü taktı, gazeteyi katladı ve okumaya başladı: “Son dakika: Mösyö Chamberlain bugün Şansölye Hitler’le görüşemedi.” Kesinlikle çağrılacak olan yeğenini düşündü, gazeteyi bıraktı ve içini çekti. Barış oradaydı, tıpkı gökkuşağı gibi, Grande Jatte’deki aydınlık gibi, ışığın okşadığı o sarışın tüylü kol gibi. 1939’un barışı, 1940’ın ve 1980’in barışı; insanoğlunun büyük barışı! Hemşire<a id="GBS.0063.05"/> dudaklarını sımsıkı kapamıştı, düşünüyordu: “İşte gene savaş!” Uzaklara bakıyordu, kıpırtısız gözlerle ve bakışları barışın içinden gelip geçiyordu. Chamberlain başını salladı: “Elimden geleni yapacağım tabii, ama çok da umutlu değilim.” Horace Wilson sırtından aşağı kötü bir ürpertinin indiğini duydu, kendi kendine, “Gerçekten samimi mi?” diye sordu. Hemşire, “Kocam 14’te, yeğenim 38’de,” diye<a id="GBS.0064.01"/> düşünüyordu, “iki savaş arasında yaşamış olacağım.” Ama Armand Viguier barışın doğduğunu görmüştü, Chantal ona, “Bütün bu kafanın içindeki fikirlerle sen ne diye dövüştün?” diye soruyordu. O, “Bu son savaş olsun diye dövüştüm,” diye yanıt veriyordu. 27 Mayıs 1919. Sonsuzluğa kadar. Açık, berrak bir göğün altında, kürsüde küçücük görünen Briand’ın konuşmasını dinliyordu; kalabalığın arasında kaybolmuştu,<a id="GBS.0064.02"/> barış onlara kadar inmişti, onlara doğru, ona dokunuyor, onu görüyorlar, bağırıyorlardı. “Yaşasın barış!” Sonsuzluğa dek Lüsemburg Bahçesi’nde demir banklardan birine oturmuştu, çiçeklenmiş kestane ağaçlarına, sonsuzluğa dek sürecek bir bakışla bakıyordu, savaş, geçmişe gömülmüştü; ince bacaklarını uzatıyor, koşuşan çocuklara bakıyor ve onların, savaşın dehşetini asla bilmeyeceklerini düşünüyordu.<a id="GBS.0064.03"/> Gelecek yıllar, görkemli ve mutlu bir yol olacaktı, zaman yelpaze gibi renk renk açılıyordu. Güneşin ısıttığı yıpranmış ellerine baktı, gülümsedi, düşündü: “Bizim sayemizde oldu bu. Artık asla savaş olmayacak. Ben yaşadığım sürece, hatta benden sonra...” 22 Mayıs 1938. Sonsuzluğa dek Armand Viguier ölmüştü ve artık kimse onu ne haklı, ne de haksız bulabilirdi. Kimse onun ölmüş yaşamının o<a id="GBS.0064.04"/> kırılması, bozulması olanaksız geleceğini değiştiremezdi. Bir gün daha, yalnızca bir gün daha ve bütün o geçmişteki umutları yıkılacaktı belki de, birden, hayatının iki savaş arasında ezilip gittiğini görecekti, örsle çekiç arasında kalmışçasına. Ama o bir günü yaşamamıştı, 23 Eylül 1938’de, yedi günlük bir komadan sonra, sabaha karşı saat dörtte ölmüştü. Hiçbir şeyi öğrenmeden, barışı da beraberinde<a id="GBS.0064.05"/> götürmüştü. Barışı, bütün barışları, dünyanın ve insanlığın barışını, o el sürülmez, dokunulmaz, erişilmez şeyi. Kapı çalınmıştı, sıçradı, Angers’deki yeğen olacaktı bu, ölünün tek akrabası, dün telgrafla haber vermişlerdi. Kapıyı siyahlar giymiş, fare suratlı, saçları yüzüne düşmüş ufak tefek bir kadına açtı.</p>
		<p>“Ben Madam Verchoux,” dedi kadın.</p>
		<p>“Ya! Çok iyi, madam.”</p>
		<p>“Onu görmek mümkün<a id="GBS.0065.01"/> mü?”</p>
		<p>“Tabii. Şurada, içeride.”</p>
		<p>Madam Verchoux yatağa yaklaştı, oyuk yanaklara, çukur gözlere baktı.</p>
		<p>“Çok değişmiş,” dedi.</p>
		<p>Juan-les-Pins’de sekiz buçuk, Prag’da dokuz buçuk.</p>
		<p>“Radyolarınızın başından ayrılmayın. Çok önemli bir bildiri yayınlanacaktır. Radyolarınızın başından ayrılmayın. Çok önemli bir bildiri...”</p>
		<p>Milan, “Her şey bitti,” dedi.</p>
		<p>Pencerenin kenarında duruyordu.<a id="GBS.0065.02"/> Anna yanıt vermedi. Eğildi, cam kırıklarını toplamaya başladı, kocaman taşları önlüğünün içine topladı ve pencereden dışarı fırlattı. Avize kırılmıştı, oda loş ve maviydi.</p>
		<p>Anna, “Şimdi iyice bir süpürürüm,” dedi.</p>
		<p>Tekrarladı: “İyice bir süpürürüm,” ve titremeye başladı.</p>
		<p>Ağlayarak, “Hepimizi götürecekler,” dedi. “Her şeyi kırıp dökecekler, bizi kovacaklar buradan.”</p>
		<p>“Sus,” dedi Milan,<a id="GBS.0065.03"/> “Tanrı aşkına ağlama!”</p>
		<p>Radyoya doğru yürüdü, duvardaki düğmeyi çevirdi ve ampuller yandı.</p>
		<p>Memnun bir sesle, “Ampule bir şey olmamış,” dedi.</p>
		<p>Acı ve mekanik bir ses birden odayı doldurdu:</p>
		<p>“Radyolarınızın başından ayrılmayın. Çok önemli bir bildiri yayınlanacaktır. Radyolarınızın başından ayrılmayın. Çok önemli bir bildiri...”</p>
		<p>Milan, değişik bir sesle, “Dinle,” dedi, “dinle!”</p>
		<p>Pierre<a id="GBS.0065.04"/> uzun adımlar atıyor, Maud, koltuğunun altına pabuçlarını sıkıştırarak yanı sıra koşar adımlarla yürüyordu. Mutluydu.</p>
		<p>“Ne güzel şeyler,” dedi, “Ruby kıskançlığından çıldıracak Fez’den benimkilerin yarısı kadar bile güzel olmayan bir pabuç almış. Hem sonra öyle de rahat şeyler ki, sabah yataktan kalktın mı, ayağına geçiriverirsin, elini sürmene gerek yok, halbuki öbür terlikler insanın başına<a id="GBS.0065.05"/> derttir. Ama insanın ayağından fırlamaması için bir şey yapmak gerek herhalde, şöyle ayak parmaklarını sokup ayağı bükmek lazım belki. Oteldeki çocuğa sorarım ben.”</p>
		<p>Pierre karşılık vermiyordu. Maud ona kaygılı bir gözle baktı ve, “Sen de bir çift alsaydın keşke,” dedi. “Bütün gün odada yalınayak gezip duruyorsun. Bunlar kadınlara olduğu kadar erkeklere de yakışır, biliyorsun, değil mi?”</p>
		<p><a id="GBS.0066.01"/>Pierre sokak ortasında durdu, müthiş bir sesle, “Yeter!” dedi.</p>
		<p>Kadın da birden, şaşkın, durmuştu.</p>
		<p>“Nen var? Ne oldu?”</p>
		<p>Pierre yüzünü gözünü oynatarak, hırsla, “Kadınlara olduğu gibi erkeklere de yakışırmış,” dedi. “Hadi, hadi! Bütün o gevezelikler sırasında benim ne düşündüğümü biliyordun pekâlâ.” Sonra, yüksek sesle devam etti: “Oysa sen de benim gibi, aynı şeyleri düşünüyordun.” Diliyle<a id="GBS.0066.02"/> dudaklarını ıslattı ve alayla güldü. Maud bir şeyler söylemek istedi, ama baktı ve sustu, buz gibi olmuştu.</p>
		<p>Adam, “Ne var ki insanlar gerçeğe dosdoğru bakmak istemezler,” dedi. “Hele kadınlar: Bir şey düşündükleri zaman, hemen büsbütün başka bir şeyden söz etmeye koyulurlar. Öyle değil mi?”</p>
		<p>Maud, korkmuştu, “Ne var,” dedi, “deli mi oldun Pierre? Söylediklerinden hiçbir şey anlamıyorum! Ne<a id="GBS.0066.03"/> düşündüğümü sanıyorsun? Ya sen, sen ne düşünüyorsun peki?”</p>
		<p>Pierre cebinden bir kitap çıkardı, açtı ve Maud’un burnuna kadar sokarak, “İşte bunu,” dedi.</p>
		<p>Bu parçalanmış bir kafa resmiydi. Resimdeki adamın burnu yoktu, gözlerinde boydan boya bir sargı vardı.</p>
		<p>Kadın, şaşkın, “Bunu... Bunu satın aldın, ha?” dedi.</p>
		<p>“Evet, aldım,” dedi Pierre. “Ne olacak yani? Ben erkeğim, ben korkmam: Gelecek<a id="GBS.0066.04"/> yıl bu zaman suratımın nasıl olacağını şimdiden görmek istedim.”</p>
		<p>Kitabı Maud’un gözlerinin önünde sallıyordu.</p>
		<p>“Suratım bu hale geldiği zaman beni gene sevecek misin, ha?”</p>
		<p>Maud, anlayıvermekten korkuyordu, adamın susması için her şeyini verebilirdi.</p>
		<p>“Söyle! Yanıt ver! Gene sevecek misin beni? Ha?”</p>
		<p>“Sus,” dedi kadın, “sus, yalvarırım sus!”</p>
		<p>“Şu adamlar,” dedi Pierre, “Val-de-Grace’da<a id="GBS.0066.05"/> yaşıyorlar. Yalnızca geceleri çıkıyorlar dışarı, o da yüzlerinde kalın bir maskeyle.”</p>
		<p>Kadın kitabı elinden almak istedi, ama Pierre kaptığı gibi cebine koydu. Maud ona bakıyordu, dudakları titremeye başlamıştı, hıçkıra hıçkıra ağlamaktan korktu.</p>
		<p>“Pierre,” dedi, “demek... Korkuyorsun, değil mi?”</p>
		<p>Adam birden sustu ve kadına bomboş gözlerini dikti. Bir an, karşı karşıya, kımıldamadan durdular.<a id="GBS.0067.01"/> Sonra adam yapışkan bir sesle, “Bütün erkekler korkuyor,” dedi. “Hepsi, herkes! Korkmayanlar, ancak budalalar ya da delilerdir. Bu, cesaretle ilgisi olan bir şey değil, anladın mı? Ve sen, sen beni yargılayamazsın, çünkü dövüşmeyeceksin!”</p>
		<p>Sessiz adamlarla yürümeye başladılar. Kadın, “Korkak!” diye düşünüyordu. Adamın geniş, güneşten kararmış alnına, irice, Romalı burnunun çizgisine, güzel,<a id="GBS.0067.02"/> erkek ağzına bakıyordu. “O da korkak,” diye düşündü. “Tıpkı Lucien gibi! Şansım yok benim.”</p>
		<p>Odette’in omuzları aydınlıkta yükseliyor, bedeni yemek odasının loşluğunda görünmez oluyordu. Balkona dayanmış, denize bakıyordu. Koca Louis, “Ne biçim savaş be!” diye düşünüyordu. Yürüyor, batan güneşin kızılı ellerinde, sakalında oynuyordu, Odette ardında, arkasında loş ve iyi yüzlü odayı hissediyordu,<a id="GBS.0067.03"/> o iyi yüzlü sığınağı, karanlıkta korkak bir pırıltıyla seçilen beyaz örtüyü, ama o, aydınlıkta dimdik duruyordu. Aydınlık, o bilinen gerçek ve savaş, gözlerinden içine sokuluyordu, zorla sokuluyordu; Jacques’ın gideceğini biliyordu Odette; elektriğin beyazı, sona eren günün akıcı, kaygan havasında pıhtılaşıyordu, demet demet, yumurta sarısından demetler halinde; Jeannine elektrik düğmesini çevirmişti,<a id="GBS.0067.04"/> Marcelle’in elleri lambanın sarı aydınlığında gidip geliyordu, tuz istedi ve elleri örtünün üzerinde gölgeler çizdi, Daniel, “Blöf yapıyor,” diye düşündü, “sıkı durmak gerek, kartlarını ister istemez açacak yakında nasıl olsa, kozunu gösterecek!” İnsanın gözünü zımpara gibi tırmalayan haşin ışık, güneyde böyledir ışık, son saniyeye kadar, gökyüzünden tümüyle çekilene kadar dalar insanın<a id="GBS.0067.05"/> gözünü. Öğle olur, sonra gece birden iniverir. Pierre gelişigüzel konuşuyor, onu soğukkanlılığını topladığına inandırmak istiyordu, ama kadın yanında konuşmadan yürüyordu; erkeğe, güneş kadar haşin, keskin gözlerle bakıyordu. Otele vardıkları zaman Maud, erkeğin, geceyi beraber geçirmelerini isteyeceğini düşünerek korktu, ama o şapkasını çıkardı ve soğuk bir selam verdi. “Yarın sabah çok erken kalkmak<a id="GBS.0068.01"/> zorundayız, sen de valizlerini yerleştireceksin, daha iyisi odana git, erken yat!” Kadın, “Ben de öyle düşünüyorum,” dedi. Pierre, “Yarın görüşürüz,” dedi.</p>
		<p>“Yarın görüşürüz,” dedi kadın. “Yarın, vapurda.”</p>
		<p>Radyolarınızın başından ayrılmayın! Çok önemli bir bildiri yayınlanacaktır! Elleri ensesinin altında, yatıyordu, sarhoş gibiydi; “Küçük kız bebeğini seviyor mu?” diye sordu. Kız hafifçe<a id="GBS.0068.02"/> titredi. “Evet,” dedi... Korkuyordu, her gece korktuğu gibi. “Evet, sizi seviyorum, çok seviyorum.” Bazı kabul ediyor, bazı olmaz diyordu, ama bu gece olmaz demeye cesaret edemeyecekti. “Öyleyse küçük kız azıcık bebeğiyle oynamaz mı? Hani o bazı geceler oynadığı gibi?” Kız içini çekti, utanıyordu, onu seyretmek hoşuna gidiyordu insanın. Sonra, “Olmaz, bu gece olmaz!” dedi. Adam azıcık durup soluk<a id="GBS.0068.03"/> aldı. “Zavallı küçücük bebek, öyle kaygılı, öyle huzursuz ki,” dedi. “Bu ona çok iyi gelecek halbuki, onu uyutmak için, olmaz mı, istemez misiniz? Hayır, istemiyorsunuz, öyle mi? Ama ne kadar iyi geliyor bana, biliyorsun, öyle rahatlatıyor ki.” Kızın yüzü, altına küveti sürdüğü zamankine benzer ciddi, anlamsız bir ifade, o “başhemşire” ifadesini aldı birden, başı omuzlarının üzerinde kaskatı duruyordu,<a id="GBS.0068.04"/> gözlerini kapamamıştı, ama hiçbir şey görmemeye çabalıyor gibiydi ve elleri, alttan, ilikleri çözmeye başladı, usta, işini bilir elleri, yüzü, öylesine kederliydi gene, onu seyretmek hoşuna gidiyordu, sonra el, yumuşacık, içeri sokuldu, bademyağı merhemi gibi. Odette birden yerinden sıçradı. “Beni korkuttunuz,” dedi, “Jacques sizinle beraber gelmedi mi?” Charles içini çekti. Mathieu, “Hayır,”<a id="GBS.0068.05"/> dedi. “Hayır,” dedi Maurice, ne gerekiyorsa yapılmalı! Anahtarı duvardan almıştı, ortalık ekşi ekşi kokuyordu, kusacağı geliyordu. “Madam Salvador’un piçi!” dedi Zézette. “Kadın eve adam aldığı zaman çocuğu kapı dışarı ediyor, o da vakit geçirmek için gezdiği yerde işiyor.”</p>
		<p>Merdiveni çıktılar. “Radyolarınızın başından ayrılmayın! Çok önemli bir...” Milan’la Anna radyonun üzerine doğru kapandılar,<a id="GBS.0069.01"/> zafer naraları pencerelerden içeri doluyordu, “Radyoyu azıcık kıs,” dedi Anna, herifleri kışkırtmamalı. Yumuşak, yumuşacık el, bademyağı merhemi gibi. Charles tomurcuklanıyor, çiçekleniyordu, o kocaman meyve açılıyor, olgunlaşıyor, üzerindeki incecik kabuk patlayacak, göğe dimdik yükselmiş bir meyve, özsuyla dolu bir meyve, bayıltıcı, boğucu bir lezzetin ilkbaharı; radyoda sessizlik, çatal<a id="GBS.0069.02"/> bıçak şıkırtıları ve uzun uzun yırtılan bezlerin çıkaracağı sesler; kadife gibi, tüylü ve kocaman meyveyi okşayan ılık hava; Anna korkuyla yerinden sıçradı, Milan’ın kolunu sımsıkı tuttu.</p>
		<p>“Vatandaşlar,</p>
		<p>Çekoslovak Hükümeti genel seferberlik ilanına karar vermiştir. 40 yaşına kadar bütün erkekler ve her yaştan teknisyen ve uzmanlar en kısa zamanda orduya katılmak zorundadırlar. Bütün subaylar,<a id="GBS.0069.03"/> astsubaylar, yedek subaylarla ikinci kura yedekler, izinli bulunan bütün ordu mensupları derhal bağlı oldukları birliklere katılacaklardır. Herkesin sivil elbise giyerek yanına askerlik durumunu gösterir belgeleri ve iki günlük yiyeceğini alması ihtar olunur. Ordu birliklerine katılma için verilen mühlet sabahın dört buçuğunda sona erecektir.</p>
		<p>Bütün taşıtlar, bütün otomobil ve uçaklar bundan<a id="GBS.0069.04"/> böyle ordu emrindedir. Benzin ve her türlü akaryakıt satışı ordudan alınacak belge karşılığında yapılacaktır.</p>
		<p>Vatandaşlar! Tarihi karar hepimize kutlu olsun. Zafer teker teker hepimize bağlıdır. Herkes tüm gücünü olanaklarını vatanın ve milletin emrine verecektir. Cesur ve sadık olalım! Savaşımız hak ve hürriyet savaşıdır!</p>
		<p>Yaşasın Çekoslovakya!”</p>
		<p>Milan kalktı, ateş kesilmişti, ellerini<a id="GBS.0069.05"/> Anna’nın omuzlarına koydu, ona, “Sonunda,” dedi, “oldu; oldu!”</p>
		<p>Bir kadın sesi bildiriyi Slovakça tekrar ediyordu, artık hiçbir şey anlamaz olmuşlardı, tek tük birkaç kelimeden başka, ama dinledikleri sanki askerî bir müzik gibi geliyordu onlara. Anna, “Sonunda! Sonunda!” diye tekrarlıyor, gözyaşları ağır ağır yanaklarından süzülüyordu. Sonra, yeniden anlamaya başladılar: “<em>Die Ragierung hat<a id="GBS.0070.01"/> entschlessen</em>.”<a class="si-noteref" epub:type="noteref" href="#f4" id="ref_f4">4</a> Almancaydı, Milan düğmeyi sonuna kadar çevirdi, radyo avazı çıktığı kadar bağırmaya başladı, ses dışarıdakilerin iğrenç şarkılarını, o bayram şenliği gümbürtüsünü duvarlara çarparak eziyor, öldürüyor, pencerelerden dışarı taşıyordu, dışarı taşacak, Jagerschmitt’lerin camlarını paramparça edecek, onları, Alman Alman kokan salonlarında, bir küçük aile toplantısı halinde burun buruna<a id="GBS.0070.02"/> otururken bulacak ve ta kemiklerine kadar buz gibi donduracaktı onları. Çiş kokusu, ekşimiş, bozulmuş süt kokusu onu beklemişti, derin derin soluklar aldı, koku içine doldu, onu Royale Caddesi’nin altın renkli ve tertemiz kokularından temizledi, sildi, süpürdü; bu, yoksulluk ve sefalet kokusuydu, onun kendi kokusu. Zézette anahtarı kilide sokar ve Odette, “Sofraya! Hadi, sofraya! Jacques, sana<a id="GBS.0070.03"/> bir sürprizim var,” diye seslenirken Maurice odasının kapısı önünde bekliyordu. Kendini güçlü ve haşin hissediyordu, isyan ve öfke dünyasını yeniden bulmuştu; ikinci katta çocuklar uluya uluya ağlıyordu, çünkü babaları eve sarhoş dönmüştü; yan odada, Maria Pranzini’nin korkak ayak sesleri duyuluyordu, Maria Pranzini’nin kocası işçiydi ve geçen ay bir evin çatısından düşerek yaralanmıştı; sesler,<a id="GBS.0070.04"/> renkler, kokular, her şey gerçek görünüyordu gözüne, uyanmıştı, uyanmış ve savaş dünyasını bulmuştu.</p>
		<p>İhtiyar, Hitler’e baktı, bu çocuksu kötü yüze, bu karasinek yüzüne baktı ve ruhunun derinliklerine kadar şiddetle sarsıldığını duydu. Ribbentrop içeri girmişti, Almanca bir şeyler söyledi ve Hitler, Dr. Schmitt’e dönerek bir işaret yaptı. Dr. Schmitt İngilizce olarak, “Beneş Hükümeti’nin genel<a id="GBS.0070.05"/> seferberlik ilan ettiğini öğrenmiş bulunuyoruz,” dedi. Hitler, olayların kendisine hak verdiğini göstermek isteyen bir adam tavrıyla ellerini sessizce iki yana açtı. İhtiyar nezaketle gülümsedi, gözlerinde tuhaf, kızıl renkli bir ışık yanıp sönmüştü. Savaşın kızıllığıydı bu! Yalnızca Führer’in yaptığı gibi suratını asması, somurtması yeterdi, ellerini sessizce iki yana açması, “Ne yapalım? Bu iş<a id="GBS.0071.01"/> bu kadar!” der gibi başını sallaması yeterdi, o zaman, on yedi günden beri dengede tutmaya çabaladığı o üst üste yığılmış sırçalar, bir anda yuvarlanıverirdi. Dr. Schmitt ihtiyara sinsi bir merakla bakıyor ve üst üste yığılmış sırçaları on yedi gün boyunca dengede tuttuktan sonra, bir anda kollarını sessizce iki yana açıvermenin ne kadar çekici, ne kadar baştan çıkarıcı bir şey olacağını düşünüyordu,<a id="GBS.0071.02"/> “İşte tarihî an!” diye düşünüyordu. “Dünyanın sığınabileceği son barınak bu, Londralı ihtiyar bir tüccarın olanca özgürlüğüyle hükmettiği bir barınak,” diye düşünüyordu. Şimdilik, Führer’le Londralı ihtiyar sessizce birbirlerine bakıyorlardı ve birinin sözünü öbürüne nakletmeye lüzum yoktu. Dr. Schmitt bir adım geri çekildi.</p>
		<p>Gélu Meydanı’nda bir bankta oturmuş, bançosunu yanına bırakmıştı.<a id="GBS.0071.03"/> Çınarların altı loş ve maviydi, uzaklardan şarkılar duyuluyordu, akşamdı, balıkçı motorlarının direkleri dimdik, simsiyah yerden bitmişçesine yükseliyordu, koyun karşı kıyısında pencereler, yüzlercesi bir arada, ışıl ışıl yanıyordu. Bir çocuk çeşmenin suyunu açmıştı; yanındaki banklara başka zenciler gelip oturdular, otururken ona selam verdiler. Aç değildi, susamamıştı, çavlanın arkasında bir yerde<a id="GBS.0071.04"/> denize girmişti, sonra iriyarı, kaba saba ve aydan yeryüzüne düşüvermişe benzeyen bir adama rastlamıştı, adam şarap ikram etmişti ona, bunlar, bütün bunlar iyi şeylerdi. Bançosunu kılıfından çıkardı, canı şarkı söylemek istiyordu. Bir saniye, kısacık bir saniye, öksürüyor, boğazını temizliyor, bir saniye sonra şarkıya başlayacak, Chamberlain, Hitler ve Schmitt sessizce savaşı bekliyorlar, bir saniye<a id="GBS.0071.05"/> sonra girecek içeri; ayağı şişmiş, ama işte, bir saniye sonra ayağını pabucundan çıkarmış olacak, Maurice, yatağın kenarına oturmuş, bütün gücüyle iterek pabucu çıkarmaya uğraşıyor, bir saniye sonra Jacques tabağındaki çorbayı bitirmiş olacak, Odette bu zor işitilir, iç sıkıcı höpürtüyü duymaz olacak artık; havai fişekler, ateşe hazır topların karıncalanması, bir saniye sonra kurşunlar döne<a id="GBS.0072.01"/> döne kubbeye doğru süzülecek; bebeği, bir saniye sonra absent kokacak ve sıcak, bol bir zamk felçli kalçalarına doğru yayılacak ve ses, zengin ve yumuşak, çınar yapraklarının arasından yükselecek; bir saniye, Mathieu yiyor, Marcelle yiyor, Boris yiyor, Brunet yiyor; ruhları ağızlarına dek küçücük, yapışkan zevklerle dolu; bir saniye, bir kısacık saniye ve o girecek içeri, baştan aşağı çelik zırhlara<a id="GBS.0072.02"/> bürünmüş olarak; Pierre’in korktuğu, Boris’in kabullendiği, Daniel’in arzuladığı savaş, o büyük savaş, ayakta dolaşanların savaşı, beyazların çılgın, budala savaşı! Bir saniye: Savaş Milan’ın odasında patlamıştı, bütün pencerelerden dışarı taşıyordu, Jagerschmitt’lerin salonunda büyük gürültülerle yuvarlanıyordu, Marakeş kalelerini çepeçevre dolaşıyor, denizin üstüne doğru esiyor, Royale Caddesi’ndeki<a id="GBS.0072.03"/> binaları eziyor, o çiş ve bozulmuş, ekşimiş süt kokusuyla Maurice’in burun deliklerinden içeri doluyordu, tarlalarda, ahırlarda, çiftlik evlerinin taş avlularında yoktu daha o şimdi, Dreesen Oteli’nde, duvarları kıymetli tahtalarla kaplanmış bir salonda, iki cam arasındaki iki kocaman aynanın önünde “yazı mı, tura mı?” oynuyordu. İhtiyar elini alnında gezdirerek, renksiz bir sesle, “Pekâlâ,”<a id="GBS.0072.04"/> dedi, “arzu ediyorsanız, memorandumunuzun maddelerini teker teker tartışalım.” Ve Dr. Schmitt, tartışmalar devrinin yeniden açılmış olduğunu anladı.</p>
		<p>Hitler masaya yaklaştı ve güzel, kalın ses berrak göğe yükseldi, Masilia Oteli’nin beşinci katında, balkonunda hava alan bir kadın bu sesi duydu. “Gomez, gel,” dedi, “gel, Zenci’nin sesini dinle! Ne güzel.” Milan birden bacağını düşündü ve heyecanı<a id="GBS.0072.05"/> ağır ağır söndü, Anna’nın omzunu kuvvetle sıkarak, “Beni istemeyecekler,” dedi, “hiçbir işe yaramam ben.” Zenci şarkı söylüyordu. Armand Viguier ölmüştü, rengi solmuş elleri çarşafın üzerinde hareketsiz uzanıyordu, iki kadın, başucunda olup bitenden söz ederek bekliyorlardı, hemen ahbap olmuşlardı. Jeannine bir küçük havlu aldı ve ellerini sildi, sonra erkeğin bacaklarını temizlemeye başladı,<a id="GBS.0073.01"/> Chamberlain, “Birinci paragrafa gelince...” diyordu. “Bu konuda iki itirazım var.” Ve Zenci şarkı söylüyordu: “<em>Bei mir, bist du shön</em>.” Anlamı şuydu: “Sen benim için dünyanın en güzelisin.”</p>
		<p>İki kadın durdular, adamı tanıyorlardı, Anina ve Dolores, Lacydon Sokağı’nın orospuları. Anina Zenci’ye, “Hey,” diye bağırdı, “şarkı mı söylüyorsun?” Zenci karşılık vermedi, şarkı söylüyordu, kadınlar ona<a id="GBS.0073.02"/> bakıp gülümsediler. Sarah sabırsız bir sesle, “Gomez,” diye seslendi, “Gomez, Pablo, gelsenize! Ne yapıyorsunuz, bir zenci şarkı söylüyor, öyle güzel ki.”</p>
	</section>
	<div style="display:none;"><a id="GBS.0073.03"/></div><div style="display:none;"><a id="GBS.0073.04"/></div><section class="si-footnotes" epub:type="footnotes">
	<aside class="si-footnote" epub:type="footnote" id="f1"><a class="si-backref" href="#ref_f1">1</a>. (Alm.) Lütfen! Almanca konuşun. (Y.N.)</aside>			
	<aside class="si-footnote" epub:type="footnote" id="f2"><a class="si-backref" href="#ref_f2">2</a>. Section française de l’internationale ouvrière. 1969’da Partie Socialiste adını alan, işçi hareketi partisi. (Y.N.)</aside>			
	<aside class="si-footnote" epub:type="footnote" id="f3"><a class="si-backref" href="#ref_f3">3</a>. (Fr.) Birinci Dünya Savaşı’nda Fransız askerlere verilen takma ad. (Y.N.)</aside>			
	<aside class="si-footnote" epub:type="footnote" id="f4"><a class="si-backref" href="#ref_f4">4</a>. (Alm.) Hükümet karar verdi. (Y.N.)</aside>		
  </section>
  <div style="display:none;"><a id="GBS.0073.05"/></div></body>
</html>