<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>Yaşanmayan Zaman</title>
		<link href="main.css" rel="stylesheet" type="text/css"/>
<meta name="Adept.resource" value="urn:uuid:3c170f45-7f95-f3ed-3843-39528d33ab4e"/>
	</head>
	<body xmlns:epub="http://www.idpf.org/2007/ops" class="chapter" epub:type="chapter"><div style="display:none;"><a id="GBS.0295.01"/></div>
    <section>
		<h1 class="date">26 Eylül, Pazartesi</h1>
		<p>Saat dört buçuk. Herkes göğe bakıyor, ben de bakıyorum. Dumur, “Rötarı yok,” dedi. Kodak’ını çıkarmıştı bile, göğe baktı, güneşten yüzünü buruşturdu. Uçak bazen siyah, bazen pırıl pırıl, büyüyor, ama sesi değişmiyor, dolu dolu, işitilmesi zevkli bir güzel ses. “İtmeyin,” diyorum. Hepsi arkamdalar, birbirlerini itiyorlar. Dönüp bakıyorum: Başlarını geri atmışlar, yüzlerini<a id="GBS.0295.02"/> buruşturuyorlar, güneş altında yemyeşil hepsi. Gövdelerinin göze görünmeyen hareketleriyle kımıldıyorlar, kolu bacağı koparılmış kurbağalar gibi. Dumur, “Gün gelecek burunlarımız böyle havada cephenin birinde olacağız,” dedi, “ama tabii sırtımızda haki giysiyle, uçak da bir Messerschmidt olacak.” “Çok da yakın değil,” dedim, “bu kaba heriflerle.” Uçak gökte daireler çiziyor, iniyor, iniyor,<a id="GBS.0295.03"/> toprağa çarpıyor, kalkıyor, tekrar çarpıyor, çimenlerin üzerinde zıplaya zıplaya koşuyor, duruyor. Uçağa doğru koşuyoruz, elli kişiyiz, Sarraut bizden önde koşuyor, iki büklüm; çimende ayaklarını burkarak koşan bir düzine melon şapkalı adam var, herkes duruyor uçak hareketsiz, sessizce bakıyoruz, uçağın kapısı hâlâ kapalı, içeride hepsi ölü sanki. Mavi kot pantolonlu bir adam merdiveni getiriyor,<a id="GBS.0295.04"/> uçağa dayıyor, kapı açılıyor, merdivenden bir adam iniyor, sonra bir başkası, sonra Daladier. Kalbim, beynimin içinde atıyor. Daladier omuzlarını kaldırıyor ve başını eğiyor. Sarraut ona yaklaşıyor, sesini duyuyorum:</p>
		<p>“Evet, ne oldu?”</p>
		<p>Daladier elini cebinden çıkarıyor ve belirsiz bir hareket yapıyor. Başı önünde, dalıyor, kalabalık üstüne doğru atılıyor ve onu kapatıyor. Kıpırdamıyorum, hiçbir<a id="GBS.0295.05"/> şey söylemeyeceğini biliyorum. General Gamelin uçaktan atlıyor. Canlı, hareketli; güzel çizmeleri ve buldogunkine benzer bir kafası var. Genç ve haşin bir tavırla önüne bakıyor.</p>
		<p>Sarraut, “Evet, ne oldu?” diyor. “Generalim? Savaş mı?”</p>
		<p>“Tanrı yardımcımız olsun,” diyor general.</p>
		<p>Ağzım kuruyor, kupkuru oluyor; öleceğim! Dumur’a bağırıyorum: “Ben tüyüyorum, resimleri sen çek.” Kapıya kadar<a id="GBS.0296.01"/> koşuyorum, caddede koşuyorum, bir taksi çeviriyorum: “<em>L’Huma</em>’ya,” diyorum. Şoför gülümsüyor, ona bakarak gülümsüyorum, soruyor:</p>
		<p>“Ne haber yoldaş?”</p>
		<p>Yanıt veriyorum:</p>
		<p>“Tamam! Boku yediler bu kez; bu kez paçayı kurtaramazlar.”</p>
		<p>Taksi son hızla gidiyor, evlere ve insanlara bakıyorum. İnsanlar bir şey bilmiyorlar, taksiye dikkat etmiyorlar bile ve taksi birşeyler bilen birini götürerek aralarından<a id="GBS.0296.02"/> geçip gidiyor. Başımı kapının camına dayıyorum, içimden onlara işin olup bittiğini haykırmak geliyor. Taksiden fırlıyorum, parayı veriyorum, merdivenleri yıldırım gibi çıkıyorum. Hepsi oradalar, Dupré, Charvel, Renard ve Chabot. Gömleklerinin kollarını kıvırmışlar, Renard sigara içiyor, Charvel yazıyor, Dupré pencereden bakıyor. Bana şaşkın gözlerle bakıyorlar. Onlara, “Çocuklar,” diye bağırıyorum,<a id="GBS.0296.03"/> “kalkın, hadi çabuk, kafa çekmeye gidiyoruz, hadi hadi!”</p>
		<p>Hâlâ bana bakıyorlar; Charvel başını kaldırmış, bakıyor.</p>
		<p>“Oldu! Oldu! Savaş! Savaş! Hadi kalkın, kafa çekmeye gidiyoruz, içkiler benden!”</p>
		<p>“Şapkanız çok güzel,” dedi ev sahibi.</p>
		<p>Flossie, “Değil mi?” dedi. Holdeki aynaya bakıyordu, memnun bir sesle, “Tüyleri de var,” dedi.</p>
		<p>Ev sahibi, ”Evet, ya,” dedi. Sonra devam etti: “Odanızda<a id="GBS.0296.04"/> biri var, Madeleine odanızı toplayamadı.”</p>
		<p>“Biliyorum,” dedi Flossie. “Zarar yok, ben toplarım.”</p>
		<p>Merdiveni çıktı, kapıyı itti, odasına girdi. Panjurlar kapalıydı, oda gece gece kokuyordu. Flossie döndü, kapıyı sessizce çekerek kapadı ve 15 numaranın kapısını vurdu.</p>
		<p>Zou’nun kısık sesi, “Kim o?” diye sordu.</p>
		<p>“Benim, Flossie.”</p>
		<p>Zou kapıyı açtı, üzerinde yalnızca donu vardı:</p>
		<p>“Çabuk<a id="GBS.0296.05"/> gir.”</p>
		<p>Flossie girdi. Zou saçlarını geriye savurdu, odanın ortasında durdu ve kocaman göğüslerini sutyene sokmaya çalıştı. Flossie, Zou’nun koltukaltlarını tıraş etmesi gerektiğini düşünüyordu.</p>
		<p>“Yeni mi kalkıyorsun?” diye sordu.</p>
		<p>“Sabahın altısında yattım,” dedi Zou. “Ne var?”</p>
		<p>Flossie, “Gel,” dedi, “jigolomu gör.”</p>
		<p>“Neler yumurtluyorsun kız?”</p>
		<p>“Gel jigolomu gör.”</p>
		<p>Zou sırtına bir<a id="GBS.0297.01"/> sabahlık aldı ve Flossie’nin peşi sıra dışarı çıktı. Flossie işaretparmağını dudaklarına yapıştırarak, “Sus!” dedi sonra onu odaya soktu.</p>
		<p>“Hiçbir şey görmüyorum,” dedi Zou.</p>
		<p>Flossie onu itti ve fısıldadı:</p>
		<p>“Bak!”</p>
		<p>İkisi birden yatağa doğru eğildiler, Zou sessizce gülmeye başladı:</p>
		<p>“Vay canına,” dedi. “Vay canına, bu daha çocuk be.”</p>
		<p>“Adı Philippe.”</p>
		<p>“Ne güzel çocuk.”</p>
		<p>Philippe<a id="GBS.0297.02"/> uyuyordu, sırtüstü yatmıştı, bir meleğe benziyordu. Flossie onu öfkeyle karışık bir hayranlıkla seyretti.</p>
		<p>“Benden bile beyaz,” dedi Zou.</p>
		<p>Flossie, “Daha hiç kadına gitmemiş,” dedi.</p>
		<p>Zou, ona yan yan bakarak, “Gitmemişti,” dedi.</p>
		<p>“Ne?”</p>
		<p>“Sen, ‘Hiç kadına gitmemiş,’ diyorsun. Ben de, ‘Gitmemişti,’ diyorum.”</p>
		<p>“Ha! Ha, evet! Ama... hiçbir değişiklik olmadı galiba.”</p>
		<p>“Hadi sen de!”</p>
		<p><a id="GBS.0297.03"/>Flossie haşin bir sesle, “Gecenin ikisinden beri böyle uyuyor,” dedi.</p>
		<p>Philippe gözlerini açtı, üzerine eğilen kadınlara baktı, “Hi!” dedi ve birden yüzüstü döndü.</p>
		<p>“Bak!” dedi Flossie.</p>
		<p>Yorganı çekti, vücut, çırılçıplak, bembeyaz, meydana çıktı. Zou’nun gözleri döndü:</p>
		<p>“Miyam! Miyam!” dedi. “Kapa şunu, yoksa elimden bir kaza çıkacak.”</p>
		<p>Flossie çocuğun dar kalçalarını, incecik, genç,<a id="GBS.0297.04"/> gergin kaba etlerini usulca okşadı, sonra içini çekerek yorganı örttü.</p>
		<p>“Bana bir Noilly-cassis verin,” dedi Birnenschatz.</p>
		<p>Sandalyeye yığılır gibi oturdu, mendiliyle alnını kuruladı. Buradan, döner kapının camlarından yazıhanesinin holünü görebiliyordu.</p>
		<p>Neu’ya, “Ne içersiniz?” diye sordu.</p>
		<p>“Bana da Noilly-cassis,” dedi Neu.</p>
		<p>Garson döndü, yürüdü, Neu seslendi:</p>
		<p>“Bir de<em> L’Information</em><a id="GBS.0297.05"/> getirin.”</p>
		<p>Bir an sessizce birbirlerine baktılar, sonra Neu birden ellerini havaya kaldırarak inledi:</p>
		<p>“Ay, ay!” dedi. “Ay, ay! Vah Birnenschatz’cığım vah!”</p>
		<p>“Öyle ya,” dedi Birnenschatz, “öyle ya!”</p>
		<p>Garson kadehleri doldurdu, gazeteyi Neu’ya uzattı. Neu borsa haberlerine baktı, yüzünü buruşturdu:</p>
		<p>“Kötü!” dedi.</p>
		<p>“Tabii. Nasıl olsun istiyorsunuz? Hepsi Hitler’in nutkunu bekliyor.”</p><div style="display:none;"><a id="GBS.0298.01"/></div>
		<p>Birnenschatz keyifsiz bakışlarını duvarlarda, aynalarda dolaştırdı. Bu serin ve dinlendirici kahveyi severdi eskiden beri: Şimdi kendini burada rahat ve mutlu hissedemediği için sinirleniyordu.</p>
		<p>“Beklemekten başka yapacak şey yok,” dedi. “Daladier elinden geleni yaptı; Chamberlain elinden geleni yaptı. Şimdi artık beklemekten başka çare yok. İstemeye istemeye yemek yiyeceğiz, sonra saat sekiz<a id="GBS.0298.02"/> buçuk oldu mu, mahut, nutku dinlemek için radyoyu açacağız.” Birden masaya bir yumruk indirerek sesini yükseltti: “Neyi bekleyeceğiz? Bir adamın keyfini! Bir tek adam. İşler berbat, borsa alt üst, sallanıyor, büroda adamlarımın hepsi akıllarını oynattı, zavallı See askere gitti; bir adamın yüzünden; savaşla barış onun iki dudağının arasında. İnsanlık adına utanç duyuyorum bundan.”</p>
		<p>Brunet kalktı.<a id="GBS.0298.03"/> Madam Samboulier ona bakıyordu. Hoşuna gitmiyor denmezdi: Sevişirken nasıl zevk verirdi kim bilir, erkekçe, rahat, telaşsız, bir köylü ağırlığı ile sevişirdi mutlak.</p>
		<p>“Kalmaz mısınız?” dedi. “Beraber yemek yerdik.”</p>
		<p>Radyoyu işaret ederek güldü.</p>
		<p>“İştahınızı açmak için de size Hitler’in sesini ikram ederim.”</p>
		<p>Brunet, “Saat yedide bir randevum var,” dedi. “Hitler’in nutkuna gelince; umurumda<a id="GBS.0298.04"/> bile değil Hitler.”</p>
		<p>Madam Samboulier ona anlamadan baktı, “Eğer kapitalist Almanya yaşamak istiyorsa,” dedi “Brunet, ona Avrupa pazarlarının tümü gereklidir, onun için de sanayi alanındaki rakiplerini, silah zoruyla bile olsa mutlak ortadan kaldırması kaçınılmaz.” İnandırıcı bir sesle ekledi: “Almanya savaşmak zorundadır, savaşacaktır. Savaşması ve savaşı kaybetmesi gerek. Hitler eğer 1914’te<a id="GBS.0298.05"/> ölmüş olsaydı, biz şimdi bulunduğumuz bu noktaya gelmiş olamazdık.”</p>
		<p>Madam Samboulier, boğazına düğümlenen bir yumrukla, “Öyleyse, öyleyse,” diye kekeledi, “bu Çek hikâyesi bir blöf değil?”</p>
		<p>Brunet, “Belki Hitler’in kafasında bir blöf hâlâ,” dedi. “Ama Hitler’in kafasının içindeki hiç önemli değil artık, hiç önemli değil.”</p>
		<p>“Henüz iş işten geçmedi,” dedi Birnenschatz, “savaş önlenebilir.<a id="GBS.0299.01"/> İstese, engel olabilir. Bütün kozlar onun elinde: İngiltere savaş istemiyor, Amerika fazla uzak, Polonya onunla birlik; istese yarın dünyaya egemen olabilir, tek kurşun atmadan. Çekler İngiliz-Fransız planını kabul ettiler; bu planı kabul etmesi yeter. Bunu yaparak iyi niyetini kanıtlarsa...”</p>
		<p>“Artık geri dönemez,” dedi Brunet. “Bütün Almanya arkasında, onu itiyor.”</p>
		<p>“Biz, biz geri dönebiliriz<a id="GBS.0299.02"/> ama,” dedi Madam Samboulier.</p>
		<p>Brunet ona baktı, gülmeye başladı.</p>
		<p>“Ha, sahi!” dedi. “Siz barışçısınız, değil mi?”</p>
		<p>Neu kutuyu ters çevirdi, dominolar masanın üzerine döküldü.</p>
		<p>“Aman, aman! Ben Hitler’in iyi niyetinden de korkarım. Bu hareketin ona sağlayacağı onuru bir düşünün.”</p>
		<p>Birnenschatz’a doğru eğilmiş, kulağının dibinde fısıldayarak konuşuyordu. Birnenschatz irkildi, geri çekildi:<a id="GBS.0299.03"/> Neu ellerini havada oynatarak insanın burnunun dibine sokulmadan, bir komplo hazırlıyormuşçasına sinsi, fısıl fısıl konuşmadan üç kelime söyleyemezdi.</p>
		<p>“İngiliz-Fransız planını kabul etmiş olsa, üç aya kalmaz Doriot iktidara gelir.”</p>
		<p>Birnenschatz omuz silkti.</p>
		<p>“Doriot,” dedi. “Doriot...”</p>
		<p>“Doriot ya da bir başkası.”</p>
		<p>“Ee, peki sonra?”</p>
		<p>Neu sesini biraz daha alçaltarak, “E peki biz?”<a id="GBS.0299.04"/> dedi.</p>
		<p>Birnenschatz adamın kalın, bereli dudağına baktı ve öfkenin kulaklarını ısıttığını duydu. Kuru bir sesle, “Her şey savaştan iyidir,” dedi.</p>
		<p>“Mektubunuzu verin, küçük postaya atsın.”</p>
		<p>Zarfı masanın üzerine, bir tencereyle bir çinko tabağın arasına koydu: Matmazel İviç Serguine, 12, Mégisserie Caddesi, Laon. Odette yan gözle adrese baktı, ama hiçbir şey söylemedi, büyük bir paketi sicimle<a id="GBS.0299.05"/> bağlamaya uğraşıyordu.</p>
		<p>“Hah!” dedi. “Hah, işte oldu! Şimdi bitiyor, acele etmeyin.”</p>
		<p>Mutfak beyaz ve temizdi, bir laboratuvar. Reçine ve deniz kokuyordu.</p>
		<p>“Pilicin göğsünü koydum,” dedi Odette, “biraz da jöle, seversiniz çünkü, sonra birkaç dilim çavdar ekmeğiyle jambonlu sandviç. Termosta şarap var. Orada işinize yarar.”</p>
		<p>Mathieu genç kadının bakışlarını arıyordu, ama Odette gözlerini<a id="GBS.0300.01"/> paketten ayırmıyor, çok meşgul görünüyordu. Bir koşu büfeye gitti, bir parça sicim kesti, gene koşarak paketine döndü.</p>
		<p>“İyice, sağlamca bağlandı,” dedi Mathieu.</p>
		<p>Hizmetçi gülmeye başladı, Odette yanıt vermedi. Sicimi ağzına almıştı, dudaklarıyla sımsıkı tutuyordu, paketi dikkatle çevirdi. Reçine kokusu birden Mathieu’ nun genzine doldu ve Mathieu’ya, önceki günden beri ilk kez çevresinde<a id="GBS.0300.02"/> arayacağı, özleyeceği bir şey varmış gibi geldi. Bu, şu mutfaktaki sakin öğle sonuydu, sakin, huzurlu ev işleriydi, yere, çinilerin üzerine ekmek ufağı gibi saçılan, o storun dilim dilim kestiği ikindi güneşiydi ve belki bütün bunların ötesinde, çocukluğuydu ve o her zaman kesinlikle reddettiği birtakım sakin ve alelade işlerle dolu alelade yaşamdı.</p>
		<p>“Parmağınızı şuraya basın,” dedi Odette.</p><div style="display:none;"><a id="GBS.0300.03"/></div>
		<p>Yaklaştı, Odette’in ensesi üzerinden eğildi, parmağını ipin üzerine koydu. Ona üç-beş sevgi sözcüğü söyleyebilmek isterdi, ama Odette’in sesi sevecenliği çağırır görünmüyordu. Gözlerini Mathieu’ya kaldırarak sordu:</p>
		<p>“Haşlanmış yumurta ister miydiniz? Cebinize bile koyabilirsiniz yumurtayı.”</p>
		<p>Genç bir kız gibiydi Odette. Onu özlemeyecekti; belki de Jacques’ın karısı olduğu için. Bu alçakgönüllü<a id="GBS.0300.04"/> yüzü çabucak unutacağını düşündü. Ama gene de gidişinin onu biraz olsun dertlendirmesini isterdi.</p>
		<p>“Hayır, teşekkür ederim. Haşlanmış yumurta istemiyorum.”</p>
		<p>Paketi eline koydu.</p>
		<p>“İşte,” dedi, “güzel bir paket!”</p>
		<p>Mathieu, “Beni istasyona kadar geçireceksiniz,” dedi. “Değil mi?”</p>
		<p>Odette başını salladı.</p>
		<p>“Jacques gelecek,” dedi. “Sanıyorum son dakikada sizinle yalnız kalmayı tercih ediyor.”</p><div style="display:none;"><a id="GBS.0300.05"/></div>
		<p>“Öyleyse hoşça kalın,” dedi Mathieu. “Bana yazacak mısınız?”</p>
		<p>“Utanırım: Çocuk gibi mektup yazarım çünkü, imla hatalarıyla. Hayır, ben size öteberi yollayacağım.”</p>
		<p>“Yazmanızı tercih ederim.”</p>
		<p>“Peki, öyleyse, sardalye kutularıyla sabun paketleri arasına ara sıra iki satırlık mektuplar koyarım.”</p>
		<p>Mathieu elini uzattı ve genç kadın çabucak elini sıktı. Yakıcı, kupkuru bir eli vardı. Ne<a id="GBS.0301.01"/> demek istediğini kendi de pek bilmeden, “Yazık!” diye düşündü. İnce uzun parmaklar elinin içinden sıcak bir kum gibi süzüldü, kaçtı. Odette’e gülümsedi ve mutfaktan çıktı. Jacques salonda, radyonun önünde yere çökmüştü, düğmeleri karıştırarak radyoda bir şeyler arıyordu. Mathieu kapının yanından geçti ve ağır ağır merdiveni çıktı. Oradan, mutfaktan uzaklaştığı için memnundu. Odasına gireceği sıra<a id="GBS.0301.02"/> arkasında zor işitilen bir gürültü duydu ve döndü: Odette’ti. En üst basamakta durmuştu, yüzü solgundu, ona bakıyordu.</p>
		<p>“Odette,” dedi Mathieu.</p>
		<p>Karşılık vermedi, kımıldamadan bakıyordu, yüzünde sert bir ifade vardı.</p>
		<p>Mathieu tekrar, “Odette,” diye seslendi.</p>
		<p>Odette yaklaştı, yüzünde o güne kadar hiç görmediği şaşkın ve tuhaf bir anlam vardı.</p>
		<p>“Güle güle!” dedi.</p>
		<p>Ta yanında duruyordu,<a id="GBS.0301.03"/> yakınında. Gözlerini kapadı ve birden sıcak dudaklarını Mathieu’nun dudaklarına değdirdi. Mathieu, onu kollarına almak için ani bir hareket yaptı, ama genç kadın sıyrılıp kaçtı. O, günlük, alçakgönüllü tavrını almıştı bile; başını çevirip bakmadan merdiveni indi, gitti.</p>
		<p>Mathieu odasına girdi, paketi valizine koydu. Valiz öylesine doluydu ki, kapatabilmek için diziyle üzerine abanmak zorunda<a id="GBS.0301.04"/> kaldı.</p>
		<p>“Ne oluyor?” diye sordu Philippe.</p>
		<p>Sıçrayarak doğrulmuştu, Flossie’ye korkudan büyümüş gözlerle bakıyordu.</p>
		<p>Flossie, “Hiç, bir tanem,” dedi, “benim, Flossie.”</p>
		<p>Philippe elini alnına götürerek başını yastığa bıraktı. İnledi:</p>
		<p>“Başım ağrıyor.”</p>
		<p>Flossie küçük komodinin çekmecesini açtı ve bir tüp aspirin çıkardı; dolaptan bir bardakla bir şişe pernod aldı, cilalı masanın üzerine<a id="GBS.0301.05"/> koydu, kocaman koltuğa yığılır gibi oturdu. Uçağın gürültüsü hâlâ beyninde uğulduyordu; kendini toparlayabilmek için bir çeyrek vakti vardı, tastamam bir çeyrek. Bardağa pernod doldurdu, masanın üzerinden sürahiyi aldı, bardaktaki içkinin üzerine su ekledi. Sıvı kımıldadı ve dalga dalga gümüş rengine döndü. Alt dudağına yapışık sigara izmaritini çekip aldı ve çöp sepetine fırlattı. Elimden geleni<a id="GBS.0302.01"/> yaptım! İçini boşalmış hissediyordu. Düşündü: “Fransa... Fransa...” ve pernoddan bir yudum içti. Elimden geleni yaptım; şimdi sıra Hitler’de. Bir yudum pernod içti ve dilini şaklattı; “Şimdi Fransa’nın durumu kesin olarak belli oldu,” diye düşündü. Yorgundu; bacaklarını masanın altına doğru uzattı ve bir çeşit iç rahatlığıyla düşündü: “Beklemekten başka bir şey yapamam!” Herkes gibi. Zarlar atılmıştı.<a id="GBS.0302.02"/> Onlara, “Çekoslovakya’ya bir tecavüzde bulunulduğu takdirde Fransa taahhütlerini yerine getirmek zorunda kalacaktır,” demişti. Chamberlain, “Eğer koşullar Fransız askerini Almanya’ya karşı harekete geçmek zorunda bırakırsa İngiltere dost ve müttefik Fransa’nın yanında olacaktır,” diye yanıt vermişti.</p>
		<p>Sir Neville Henderson yaklaştı, Sir Horace Wilson dimdik, arkasında duruyordu; Sir Neville<a id="GBS.0302.03"/> Henderson şansölyesine mesajı uzatıyordu; Alman Şansölyesi mesajı onun elinden aldı ve okumaya başladı. Okuması bitince Alman Şansölyesi Sir Neville Henderson’a sordu:</p>
		<p>“Mösyö Chamberlain’in mesajı bundan mı ibaret?”</p>
		<p>Daladier bir yudum pernod içti, içini çekti ve Sir Neville Henderson ihtiyatla yanıt verdi:</p>
		<p>“Evet, Mösyö Chamberlain’in mesajı budur.” Daladier ayağa kalktı ve pernod şişesini<a id="GBS.0302.04"/> dolaba koydu; Alman Şansölyesi kalın ve boğuk sesiyle konuştu:</p>
		<p>“Bu gece söyleyeceğim sözleri Mösyö Chamberlain’ in mesajının yanıtı olarak kabul ediniz lütfen.”</p>
		<p>Daladier düşünüyordu: “İtoğlu it! İtoğlu it! Ne diyecek acaba? Ne diyebilir?” Hafif, belirsiz bir sarhoşluk şakaklarına doğru yükseliyordu, düşündü: Olaylar beni aşıp ileri gitti artık. Bu bir dinlenme, derin bir rahatlıktı sanki.<a id="GBS.0302.05"/> Düşünüyordu: Savaşı önlemek için her şeyi yaptım; şu anda savaş ve barış artık benim ellerimin arasında olmaktan çıktı. Artık karar verilecek bir şey yoktu, yalnızca beklemek kalmıştı ona. Herkes gibi. Sokaktaki adam gibi. Gülümsedi, sokaktaki adamdı o, bütün sorumluluklarından kurtulmuş, temizlenmişti; kurtarmışlardı, temizlemişlerdi onu; Fransa’nın durumu kesin olarak belli olmuştu... Büyük, sonsuz<a id="GBS.0303.01"/> bir dinlenmeydi bu. Gözlerini halının renkli çiçeklerine dikmişti, başının dönmeye başladığını hissediyordu. Barış, savaş. Barışı korumak için her şeyi yaptım. Ama şu anda için için, bu korkunç, bu kocaman fırtınanın onu bir zavallı saman çöpü gibi uçurup götürmesini arzulayıp arzulamadığını; o sonsuz, o kocaman tatil: Savaşı, heyecanla özleyip özlemediğini düşündü kendi kendine.</p>
		<p>Umutsuzlukla<a id="GBS.0303.02"/> çevresine baktı ve haykırdı:</p>
		<p>“Gitmedim!”</p>
		<p>Kadın panjurları açmıştı, yatağa doğru geldi ve üzerine eğildi. Terlemişti, Philippe kadının kokmuş balık kokusunu duydu.</p>
		<p>“Neler söylüyorsun, küçüğüm, neler söylüyorsun?”</p>
		<p>Güçlü, simsiyah elini göğsüne koymuştu. Güneş sağ yanağında pırıl pırıl bir yağ lekesiyle parlıyordu. Philippe ona baktı ve ta içinden kendini aşağılanmış, kirlenmiş hissetti:<a id="GBS.0303.03"/> Gözlerinin çevresinde ve dudak kenarlarında derin çizgiler vardı kadının. “Işıkta ne kadar güzeldi,” diye düşündü Philippe. Kadın yüzüne doğru soluk alıyordu, pembe dilini dudaklarının arasından dışarı çıkarmıştı. “Gitmedim,” diye düşündü.</p>
		<p>Kadına, “Çok genç değilsin şimdi,” dedi.</p>
		<p>Kadın yüzünü tuhaf bir biçimde buruşturdu ve ağzını sımsıkı kapadı.</p>
		<p>Philippe’e, “Senin kadar genç değilim,<a id="GBS.0303.04"/> bebek,” dedi.</p>
		<p>Philippe yataktan çıkmak istiyordu, ama kadın onu sımsıkı tutmuştu; çıplak ve güçsüzdü Philippe; kendini sefil ve pis hissediyordu.</p>
		<p>“Küçük hergele seni,” diyordu kadın. “Küçük hergele!”</p>
		<p>Siyah eller ağır ağır sağrılarından aşağı doğru kaydı. Philippe, “Sonunda, bakirliğini bir zenci kadının kollarında harcamak her erkeğe kısmet olmayacak az bulunur bir şey,” diye düşündü.<a id="GBS.0303.05"/> Kendini koyverdi, siyahlı grili etek yüzünün birkaç santim yukarısında dalgalandı. Adam daha az böğürüyordu şimdi; şimdi bu bir hırıltıydı, gargara yapıyormuş gibi bir tuhaf hırıltı. Başının üstünde bir ayakkabı havaya kalktı, sivri bir taban gördü, bir toprak parçası, yamyassı, tabana yapışmıştı; taban sedyesinin hemen yanına gürültüyle indi; bastı; siyah düğmeli kocaman bir ayakkabıydı bu. Gözlerini<a id="GBS.0304.01"/> kaldırdı, bir cüppe ve yukarıda, yüksekte, kara tüyler fışkırmış iki iri burun deliği gördü. Blanchard kulağına doğru fısıldadı:</p>
		<p>“Bizim ahbabın hali kötü herhalde,” dedi, “papaz getirmişler baksana.”</p>
		<p>“Nesi varmış?” diye sordu Charles.</p>
		<p>“Bilmiyorum, ama Pierrot, yolcu, diyor.”</p>
		<p>Charles, “Onun yerine neden ben gitmiyorum sanki?” diye düşündü. İki adam yanından geçti. Onları taşıyanlardan<a id="GBS.0304.02"/> ikisiydi, pantolonlarının kumaşından tanımıştı; sonra arkasından papazın, o kiliselerde sürülen kutsal yağla yağlanmış gibi yumuşak, dokunaklı, sakin sesiyle mırıldandığı duayı işitti; hasta artık inlemiyordu. “Belki de öldü,” diye düşündü. Hastabakıcı yanından geçti, elinde bir küvet vardı; Charles utançla seslendi:</p>
		<p>“Madam! Şimdi gidemez misiniz acaba, beş dakika?”</p>
		<p>Hastabakıcı öfkeden kızararak<a id="GBS.0304.03"/> gözlerini Charles’ın yüzüne indirdi:</p>
		<p>“Gene mi siz?” diye hırsla söylendi. “Ne istiyorsunuz?”</p>
		<p>“Kadınların tarafına birini yollayamaz mısınız acaba? Adı Ca-therine.”</p>
		<p>Hastabakıcı, “Aaa! Rahat bırakın beni Tanrı aşkına!” dedi. “Dördüncü kez aynı şeyi söylüyorsunuz...”</p>
		<p>“Yalnızca soyadını öğrenmek ve ona kendi soyadımı söylemek istiyorum, o kadar; sizi işinizden çok da alıkoymaz bu.”</p>
		<p><a id="GBS.0304.04"/>Genç kadın sertçe, “Burada biri ölmek üzere,” dedi. “Sanıyor musunuz ki, şimdi onu bırakıp sizin sersemce işlerinizle uğraşacağım?”</p>
		<p>Uzaklaştı ve adam yeniden inlemeye başladı; dayanılmaz bir şeydi bu. Charles aynasını kımıldattı ve birbirine yapışık, koyun gibi dizili biçimsiz bedenler ve dipte, en dipte, hastanın yanına diz çökmüş rahibin siyah ve kocaman gölgesini gördü. Tepelerinde, üzerinde<a id="GBS.0304.05"/> ayna duran bir şömine vardı. Papaz ayağa kalktı ve taşıyıcılar bedenin üzerine doğru eğildiler, götürüyorlardı.</p>
		<p>Blanchard, “Ölmüş mü?” diye sordu.</p>
		<p>Blanchard’ın sedyesinde ayna yoktu.</p>
		<p>Küçük cenaze alayı ta yanından, havaya bir toz bulutu savurarak geçti gitti. Charles öksürmeye başladı; sonra kapıya doğru giden taşıyıcıların kamburlaşmış, öne eğilmiş sırtlarını gördü. Yanında bir elbise<a id="GBS.0305.01"/> dalgalandı, döndü sonra durdu. Hastabakıcının sesini duydu.</p>
		<p>“Burada dünyayla ilgimizi kestik,” diyordu, “hiçbir şeyden haberimiz yok. Ne oluyor, ne haber, papaz efendi?”</p>
		<p>“Haberler hiç iyi değil,” dedi rahip. “Hiç iyi değil. Hitler bu gece konuşacak, ne söyleyeceğini bilmem, ama sanırım ki savaş olacak eninde sonunda.”</p>
		<p>Rahibin sesi perde perde Charles’ın yüzüne dökülüyordu. Charles gülmeye<a id="GBS.0305.02"/> başladı.</p>
		<p>Blanchard, “Gülecek ne var ulan şimdi?” dedi.</p>
		<p>“Gülüyorum, çünkü papaz efendi savaş olacak,” dedi.</p>
		<p>“Ben bunda gülünecek taraf görmüyorum,” dedi Blanchard.</p>
		<p>Charles, “Ben görüyorum,” dedi.</p>
		<p>“Yapacaklar, savaşlarını yapacaklar sonunda; donlarına da beraber!” Hâlâ gülüyordu, usul usul gülüyordu: Başının 1 metre 70 santim yukarısı savaştı, korkuydu, acıydı, yaralanmış gururdu,<a id="GBS.0305.03"/> vatan borcuydu; ama yerde, yerden bir karış yüksekte ne savaş vardı, ne barış; insan altı yaratıkların, kokmuş, bozulmuşların, toz toprağa karışmış, yatmışların sefalet ve utancı vardı yalnızca. Bonnet savaşı istemiyordu, Champetier de Ribes istiyordu; Daladier halıya bakıyordu, bu bir korkulu rüyaydı, alnının arkasından doğru beynini pençesine alan bu baş dönmesinden sıyırıp alamıyordu kendini:<a id="GBS.0305.04"/> Patlasın, patlasın artık, savaş patlasın! Bu gece açıkça söylesin, bağırsın, o Berlin’deki gözü kanlı, azgın kurt! Ayakkabısını hırsla parkeye sürttü, Charles sarhoşluğun karnından başına doğru tırmandığını duyuyordu; utanç, o yumuşak, tatlı, tatlı utanç, rahat ettiren, huzur veren utanç; yalnızca utancı kalmıştı ona şimdi. Hastabakıcı kapının yanına gelmişti, bir vücudun üzerinden atladı, rahip ona<a id="GBS.0305.05"/> yol vermek için geri çekilmişti.</p>
		<p>“Madam!” diye bağırdı Charles, “Madam!”</p>
		<p>Hastabakıcı döndü, iri ve güçlü, hafifçe bıyıklı güzel yüzü ve ateş saçan gözleriyle baktı.</p>
		<p>Charles bütün salonda işitilen berrak ve net bir sesle devam etti:</p>
		<p>“Küveti lütfen, küveti! Çabuk, çabuk!”</p>
		<p>“İşte! İşte!” Arkalarından itiyorlar, kollarını iki yana açarak bağıran polisi iterek haykırıyorlardı: “Hurra.<a id="GBS.0306.01"/> İşte, işte!” Düzgün ve sakin adımlarla yürüyordu, karısının koluna girmişti; Fred heyecanlıydı, annemle babam, pazar, Greenwich’te pazar; bağırdı: “Hurra!” Onları orada görmek ne kadar heyecan vericiydi, ne kadar güzeldi, onların ihtiyar bir karı koca gibi kol kola, günlük gezintilerini yaptıklarını görürken, kimin aklına korkmak gelirdi. Fred valizini sımsıkı tuttu, kaldırdı, başının üstünde salladı,<a id="GBS.0306.02"/> bağırdı: “Hurra! Yaşasın barış!” İkisi birden dönüp baktılar ve Chamberlain ona bakarak gülümsedi. Fred huzur ve barışın ruhunun derinliklerine kadar indiğini duydu, korunuyordu, yönetiliyordu, rahat ve huzur veriliyordu ona, ihtiyar Chamberlain sokaklarda gezinme fırsatını bulabiliyordu daha, herhangi biri gibi ve ona bakarak gülümsüyordu. Herkes çevresinde, “Hurra!” diye bağırıyordu, Fred,<a id="GBS.0306.03"/> bir İngiliz soylusuna özgü yürüyüşle uzaklaşan Chamberlain’in zayıf sırtına baktı, düşündü: İşte İngiltere! Ve gözyaşları göz pınarlarına hücum etti. Küçük Sadie eğildi ve polisin kolunun altından bir resim çekti.</p>
		<p>“Kuyruğa, madam, lütfen, kuyruğa, herkes gibi.”</p>
		<p>“Bir <em>Paris-Soir </em>almak için kuyruğa mı giriyoruz şimdi?”</p>
		<p>“Hem de nasıl! Kuyruğa girdikten sonra da alabilirseniz ne mutlu size.”</p><div style="display:none;"><a id="GBS.0306.04"/></div>
		<p>Kadın kulaklarına inanamıyordu.</p>
		<p>“Sahi mi, daha neler! <em>Paris-Soir </em>almak için de kuyrukta bekleyemem; ömrümde <em>Paris-Soir </em>almak için kuyruğa girmemiştim.”</p>
		<p>Sırtını döndü, bisikletli adam koltuğunun altında gazetelerle gelmişti. Paketi dükkânın arkasındaki masaya bıraktı ve saymaya başladı.</p>
		<p>“İşte! İşte!”</p>
		<p>Kalabalıkta bir uğultu yükseldi.</p>
		<p>“Bir dakika!” dedi adam. “Bırakın da sayalım.”</p><div style="display:none;"><a id="GBS.0306.05"/></div>
		<p>“İtmeyin,” dedi kadın. “İtmeyin diyorum size.”</p>
		<p>Şişman, kısa adam, “İtmiyorum, madam,” dedi. “Beni itiyorlar, ikisi aynı şey değil. Anlatabildim mi?”</p>
		<p>Sıska adam, “Ben de karımla adam gibi konuşmanızı istiyorum,” dedi, “anlatabildim mi?”</p>
		<p>Matem elbisesi giymiş kadın Emilie’ye döndü.</p>
		<p>“Sabah beri dinlediğim üçüncü kavga bu,” dedi.</p>
		<p>“Tabii,” dedi Emilie, “insanların en çok sinirli olduğu<a id="GBS.0307.01"/> zaman şimdi.”</p>
		<p>Uçak dağlara yaklaşıyordu; Gomez karlı tepelere baktı, altındaki nehirlere, tarlalara baktı, solunda yusyuvarlak bir kent vardı, her şey o kadar küçücük ve gülünçtü ki; Fransa’ydı bu, yeşil ve sarı, yeşil halıları ve ağır, sakin nehirleriyle.</p>
		<p>“Elveda! Elveda!” Dağların içine gömüldüler, elveda, Rossini kızartması, koronalar ve güzel kadınlar; döne döne kızıl ve çıplak toprağa<a id="GBS.0307.02"/> doğru, kana doğru inecekti. Elveda! Elveda! Bütün Fransızlar oradaydı, altında, yusyuvarlak kentte, su kıyısındaki tarlalarda: Saat 18.35; karıncalar gibi kaynaşıyorlardı, Hitler’in nutkunu bekliyorlardı. Ben hiçbir şey beklemiyorum. On beş dakika sonra, bu tatlı, yeşil çayırları göremeyecekti artık, bu yeşillikleri o korku ve ihtiras toprağından kocaman kocaman kayalar ayırıyordu. On beş dakika<a id="GBS.0307.03"/> sonra o hareketli, keskin, esmer insanlara, o haşin gözlü insanlara, kendi insanlarına doğru inecekti. Boğazında düğümlenen yumrukla, mutluydu. Dağlar yaklaşıyordu, şimdi o da esmerdi artık. Düşündü: Barcelona’yı nasıl bulacağım acaba?</p>
		<p>“Girin!” dedi Zézette.</p>
		<p>Bir kadındı gelen, güzel ve şişman bir kadındı. Üzerinde prensdögal bir tayyör ve başında hasır şapka vardı. Burun deliklerini açarak<a id="GBS.0307.04"/> çevresine bakıyordu, gülümsedi.</p>
		<p>“Sizi rahatsız etmiyorum ya,” dedi.</p>
		<p>“Hayır hayır. Buyrun oturun.”</p>
		<p>Kadın sandalyeye doğru eğilerek baktı, sonra oturdu. Dimdik oturuyor, sırtı arkalığa değmiyordu.</p>
		<p>“Sabah beri en azından kırk merdiven tırmandım,” dedi. “Ve insanlar çoğu zaman bir sandalye ikram etmeyi bile düşünmüyorlar.”</p>
		<p>Zézette birden parmağında hâlâ yüksüğün durduğunu fark etti.<a id="GBS.0307.05"/> Yüksüğü çıkardı ve dikiş sepetine fırlattı. O anda biftek tavada cızırdamaya başladı. Kızardı, mutfağa koştu ve gazı kapadı. Ama koku yayılmıştı.</p>
		<p>“Yemek yiyecekseniz, engel olmayayım,” dedi.</p>
		<p>Zézette, “Ah! Zararı yok, vaktim var,” dedi.</p>
		<p>Kadına bakıyor ve gülme arzusuyla şaşkınlık arasında bocalıyordu.</p>
		<p>“Kocanız orduya çağrıldı mı?”</p>
		<p>“Dün sabah gitti,” dedi Zézette.</p>
		<p>“Hepsi gidiyorlar,”<a id="GBS.0308.01"/> dedi kadın. “Korkunç bir şey bu. Maddi bakımdan da... zor durumdasınız, herhalde.”</p>
		<p>“Eski işime başlayacağım gene,” dedi Zézette. “Çiçekçiyim.”</p>
		<p>Kadın başını salladı.</p>
		<p>“Korkunç... Korkunç...”</p>
		<p>O kadar dertli görünüyordu ki Zézette, kadına sempati duymaktan kendini alamadı. Sordu:</p>
		<p>“Sizin de mi kocanız gitti?”</p>
		<p>“Evli değilim,” dedi kadın. Zézette’e baktı ve birden, “İki erkek kardeşim<a id="GBS.0308.02"/> gitti,” diye anlattı.</p>
		<p>Zézette haşin bir sesle, “Ne istiyorsunuz?” diye sordu.</p>
		<p>Kadın, “Eh, söyleyeyim,” dedi. “İşte!” Gülümsüyordu: “Siyasi fikirlerinizi bilmiyorum, ama şimdi söyleyeceğim şey bu gibi düşüncelerin dışında zaten. Sigara içer misiniz? Bir sigara verebilir miyim?”</p>
		<p>Zézette tereddüt etti.</p>
		<p>“İçerim,” dedi, “içeyim.”</p>
		<p>Ocağın önünde dimdik, ayakta duruyordu, elleri arkasında<a id="GBS.0308.03"/> masanın kenarını tutmuştu. Bifteğin kokusu kadının lavanta kokusuna karışmıştı. Kadın sigara tabakasını uzattı. Zézette öne doğru bir adım attı. Kadının incecik, beyaz parmakları ve tertemiz, cilalı tırnakları vardı. Zézette kendi tırnaklarına baktı, kadının tırnaklarına baktı ve onun bir an önce çıkıp gitmesini istedi. Sonra tabakadan bir sigara aldı. Sigaralarını yaktılar ve kadın konuştu:</p>
		<p><a id="GBS.0308.04"/>“Bu savaşı, ne olursa olsun önlemek gerektiğine inanmıyor musunuz?”</p>
		<p>Zézette ocağa kadar geri geri gitti ve kadına kuşkuyla baktı. Birden içine bir kaygı düşmüştü: Masanın üzerinde bir pantolonla bir jartiyerin durduğunu görmüştü.</p>
		<p>Kadın devam ediyordu:</p>
		<p>“Güçlerimizi birleştirmemiz gerektiğine inanmıyor musunuz?”</p>
		<p>Zézette odada ilgisiz bir tavırla yürüdü; masaya kadar geldiği zaman durdu,<a id="GBS.0308.05"/> sordu:</p>
		<p>“Biz, kim yani?”</p>
		<p>Kadın, inandırmak isteyen bir sesle, “Biz, kadınlar!” dedi.</p>
		<p>Zézette, “Biz, kadınlar?” diye tekrarladı. Birden çekmeyi açtı, pantolonla jartiyeri çabucak çekmeye soktu, sonra rahatlamış olarak kadına döndü:</p>
		<p>“Biz, kadınlar mı? Ama biz ne yapabiliriz ki?”</p>
		<p>Kadın bir erkek gibi dumanı burnundan savurarak sigara içiyordu; Zézette onun prensdögal tayyörüne, boynundaki<a id="GBS.0309.01"/> yeşim taşından kolyeye baktı ve birden oturup “Biz” diye konuşmak çok tuhaf geldi:</p>
		<p>Kadın, iyi niyetle, “Tek başınıza, hiçbir şey yapamazsınız tabii,” dedi. “Ama yalnız değilsiniz. Şu anda çok sevgili bir varlığın hayatı için korkan, korkuyla kıvranan beş milyon kadın var Fransa’da. Altınızdaki katta, altı çocuk annesi Madam Panier oturuyor, kocası ve erkek kardeşi dün gitmişler. Sokağın karşısında,<a id="GBS.0309.02"/> kasabın karısı. Passy’de Düşes Cholet var.”</p>
		<p>Zézette, “O! Düşes Cholet...” diye mırıldandı.</p>
		<p>“Evet?”</p>
		<p>“Bu aynı şey değil.”</p>
		<p>“Aynı olmayan ne? Aynı olmayan nedir, söyler misiniz? Bir kısmımız yemeğimizi kendimiz pişirirken, kimimizin otomobili var diye mi? Ha! Bakın, madam, daha iyi bir sosyal düzen kurmasını herkesten önce istemiş bir kadınım ben. Ama bir savaşın bunu sağlayacağına inanabilir<a id="GBS.0309.03"/> misiniz? Bizi tehdit eden tehlike karşısında sınıf farkları sorunu söz konusu bile edilemez. Bizler her şeyden önce kadınız, madam, dünyadaki en değerli varlıkları ellerinden zorla alınmış kadınlar. Düşününüz, hepimiz el ele vermişiz, bağırıyoruz: ‘Hayır, bunu istemiyoruz. İstemiyoruz!’ Hadi hadi: Kocanızın evine döndüğünü görmek sizi mutlu etmez mi?”</p>
		<p>Zézette başını salladı: Bu kadının ona,<a id="GBS.0309.04"/> “Madam,” diye hitap etmesi oyunmuş gibi geliyordu, yadırgıyordu.</p>
		<p>“Savaş önlenemez,” dedi.</p>
		<p>Kadın hafifçe kızardı.</p>
		<p>“Neden önlenemesin?”</p>
		<p>Zézette omuz silkti. Bu kadın savaşı önlemek istiyordu. Ötekiler, Maurice gibiler sefaleti yeryüzünden yok etmek istiyorlardı. Sonunda, hiç kimse hiçbir şeye engel olamıyordu.</p>
		<p>“Çünkü,” dedi. “Çünkü önlenemez.”</p>
		<p>Konuk kadın, alıngan bir ifadeyle,<a id="GBS.0309.05"/> “Aaa, yok!” dedi. “Böyle düşünmeyin. Savaşlara neden olanlar işte böyle düşünenlerdir asıl. Hem sonra biraz da başkalarını düşünmek gerek. Ne yaparsanız yapın, bizlere bağlısınız siz.”</p>
		<p>Zézette yanıt vermedi. Sönmüş sigarasını sımsıkı avucunda tutuyordu, içinde, mahalledeki okuldaymış gibi bir his vardı.</p>
		<p>“Bir imzayı reddemezsiniz,” dedi kadın. “Evet evet, bir imza. Basit bir imza.”</p>
		<p>Çantasından<a id="GBS.0310.01"/> bir kâğıt çıkarmıştı; Zézette’in burnuna doğru uzattı.</p>
		<p>“Bu ne bu?” diye sordu Zézette.</p>
		<p>“Savaşa karşı bildiri. Her gün binlerce kadın bize katılıyor.”</p>
		<p>Zézette alçak sesle okudu:</p>
		<blockquote>
			<p>Bu bildiriyi imzalamış bulunan Fransız kadınları, barışın neye mal olursa olsun korunması için Fransa Hükümeti’ne kayıtsız şartsız güvenleri bulunduğunu ilan ederler. Savaşın, hangi şartlar altında olursa<a id="GBS.0310.02"/> olsun, daima bir suç, hatta bir cinayet olduğuna inandıklarını bir kere daha tekrar ederler. Anlaşmalar, fikir ve inanç alışverişleri, her zaman; zora ve silaha başvurma, asla! Dünyada barış için, bütün biçimleriyle savaşa karşı...</p>
			<p class="by">22 Eylül 1938, Fransız Kadınları ve Anaları Birliği</p>
		</blockquote>
		<p>Zézette kâğıdı çevirdi: Kâğıdın sırtı imzayla doluydu, biri öbürünün altına sokulmuş, sıkışmış, yatay,<a id="GBS.0310.03"/> baş aşağı, baş yukarı, siyah mürekkeple, mor mürekkeple, mavi mürekkeple. Kimi kocaman, yusyuvarlak harflerle boydan boya yayılıyor, kimi açgözlü ve sipsivri, kimi utangaç bir tavırda bir köşeye saklanıyordu. Her imzanın yanında bir adres vardı: Madam Jeanne Plémeux, Aubignac Caddesi 6; Madame Solange Peres, Saint-Ouen Caddesi 12. Zézette gözucuyla bütün bu kadınların adlarını okudu. Hepsi şu kâğıt<a id="GBS.0310.04"/> parçasına doğru eğilmişlerdi. Yan odada irili ufaklı çocukları bağrışırken imzalamış olanlar vardı içlerinde, bazıları altın bir dolmakelemle, süslü bir salonda imzalamıştı. Şu anda isimleri burada yan yana duruyordu ve birbirlerine benzemişlerdi. Madam Suzanne Tailleur: Kadından bir kalem istemesi yeterdi ve o da, o da bir madam olurdu, ismi, önemli ve suratsız, ötekilerin altında yer alırdı.</p><div style="display:none;"><a id="GBS.0310.05"/></div>
		<p>“Bütün bunlarla ne yapacaksınız peki?” diye sordu.</p>
		<p>“Yeteri kadar imza topladıktan sonra bildiriyi bir kadın delegasyonu eliyle hükümet başkanına göndereceğiz.”</p>
		<p>Madam Suzanne Tailleur. Madam Suzanne Tailleur’ dü o. Maurice her zaman onların sınıfında insanların birbirini desteklediğini söyler dururdu. İşte şimdi onun da Düşes Cholet’ye ortak bir görevi, bir sorumluluğu vardı. “Bir imza,<a id="GBS.0311.01"/> onlardan bir imzayı esirgeyemem,” diye düşündü.</p>
		<p>Flossie yorgana dirseğini dayayarak doğruldu ve Philippe’e baktı.</p>
		<p>“Eee, ayyaş, rezil ayyaş, de bakalım. Nasılmış?”</p>
		<p>“Fena değil,” dedi Philippe. “Hele insanın kafası da ağrımasa daha da iyi olacak herhalde.”</p>
		<p>Flossie, “Artık kalkayım,” dedi. “Azıcık bir şeyler yiyeceğim, sonra da pavyona. Geliyor musun?”</p>
		<p>“Çok yorgunum,” dedi Philippe.<a id="GBS.0311.02"/> “Sen git, bensiz git.”</p>
		<p>“Beni burada beklersin ha? Bekleyeceğine yemin eder misin?”</p>
		<p>Philippe kaşlarını çattı.</p>
		<p>“Bekleyeceğim dedim ya,” dedi. “Hadi git, git artık. Seni bekleyeceğim, tamam!”</p>
		<p>“Öyleyse,” dedi kadın, “imzalıyorsunuz, değil mi?”</p>
		<p>Zézette, “Dolmakalemim yok,” dedi.</p>
		<p>Kadın bir dolmakalem uzattı. Zézette aldı ve sayfanın en altına imzasını attı. İmzanın yanına adını ve<a id="GBS.0311.03"/> adresini güzel bir yazıyla yazdı, sonra başını kaldırdı, kadına baktı: Şimdi önemli, beklenmedik bir şeyler olacağını sanmıştı.</p>
		<p>Hiçbir şey olmadı. Kadın ayağa kalktı. Kâğıdı aldı ve uzun uzun, dikkatle baktı.</p>
		<p>“Çok güzel,” dedi. “Eh, böylece bugünlük nöbetim de burada bitiyor.”</p>
		<p>Zézette ağzını açtı: Ona soracak bir alay soru bulacağını sanmıştı. Ama sorular aklına gelmedi. Yalnızca.</p>
		<p><a id="GBS.0311.04"/>“Bunu Daladier’ye mi götüreceksiniz?” diye sorabilirdi.</p>
		<p>“Evet, tabii,” dedi kadın. “Evet, tabii.”</p>
		<p>Kâğıdı bir an havada salladı, sonra katladı ve çantasının içine soktu. Çanta kapandığı zaman Zézette kalbinde bir daralma hissetti. Kadın başını kaldırdı ve dümdüz, ta gözlerinin içine baktı.</p>
		<p>“Mersi,” dedi. “Erkeğiniz hesabına mersi. Hepimiz hesabına mersi. Sevmesini bilen bir kadınsınız,<a id="GBS.0311.05"/> Madam Tailleur.”</p>
		<p>Zézette’e elini uzattı.</p>
		<p>“Eh,” dedi, “artık gitmeli.”</p>
		<p>Zézette kendi elini önlüğüne sildikten sonra kadının uzattığı bakımlı eli sıktı. Acı bir hayal kırıklığına uğradığını hissediyordu.</p>
		<p>“Hepsi... hepsi bu kadar mı?” diye sordu.</p>
		<p>Kadın gülmeye başladı. Dişleri inci gibiydi. Zézette içinden tekrarlıyordu: “Ne yaparsanız yapın, bizlere bağlısınız siz.” Ama sözcüklerin<a id="GBS.0312.01"/> hiçbir anlamı yoktu şimdi.</p>
		<p>“Evet. Şimdilik bu kadar.”</p>
		<p>Canlı adımlarla kapıya yürüdü, açtı, son bir kere daha dönüp gülümseyen yüzünü Zézette’e gösterdi ve kayboldu. Kokusu odada dalgalanıyordu hâlâ. Zézette ayak seslerinin gitgide uzaklaştığını duydu ve peş peşe birkaç kere burnunu çekti. Ona, bir şeyini çalıp götürmüşler gibi geliyordu.</p>
		<p>Pencereye gitti, açtı ve baktı. Kadın otelden çıkmıştı,<a id="GBS.0312.02"/> kapının önünde duran otomobile atladı, araba hemen hareket etti. Zézette, “Bir enayilik yaptım,” diye düşündü. Otomobil, Saint-Ouen Caddesi’ne saptı ve gözden kayboldu, imzasını ve güzel kokulu güzel kadını bir daha dönmemecesine alıp götürmüştü. Zézette içini çekti, pencereyi kapadı, gazocağını tekrar yaktı. Yağ cızırdamaya başladı, sıcak, kavrulmuş et kokusu kadının güzel kokusunu bastırdı<a id="GBS.0312.03"/> ve Zézette düşündü: “Maurice bir duysa bunu, ne halt ederim.”</p>
		<p>“Anne, acıktım.”</p>
		<p>Anne, Mathieu’ya, “Saat kaç?” diye sordu.</p>
		<p>Dudağının üzerinde gölge halinde bir bıyıkla güzel ve gürbüz bir Marsilyalıydı.</p>
		<p>Mathieu kol saatine baktı:</p>
		<p>“Sekizi yirmi geçiyor.”</p>
		<p>Kadın bacaklarının arasından demir bir kilitle kapalı bir hasır sepet çekti:</p>
		<p>“İçin rahat etsin, küçük edepsiz, şimdi yiyeceksin.”</p><div style="display:none;"><a id="GBS.0312.04"/></div>
		<p>Başını Mathieu’ya çevirdi.</p>
		<p>“Evliyayı baştan çıkarır bu çocuk,” dedi.</p>
		<p>Mathieu onlara anlamsız ve iyi niyetli bir gülümsemeyle yanıt verdi. “Sekizi yirmi geçiyor. On dakikaya kadar Hitler konuşacak. Şimdi salondadırlar. Jacques on dakikadan beri radyoyu karıştırıp duruyordur.”</p>
		<p>Kadın sepeti kanepenin üzerine koydu; açtı; Jacques bağırdı:</p>
		<p>“Buldum! Buldum! Stuttgard’ı buldum!”</p>
		<p>Odette<a id="GBS.0312.05"/> yanında ayakta duruyordu, elini omzuna koymuştu; birden kalabalık sesler duydu ve büyük bir salonun uğultusu yüzüne çarpmış gibi oldu. Mathieu sepete yer açmak için geri çekilmişti: Juan-les-Pins’den ayrılmamıştı. Odette’in yanındaydı, Odette’in karşısındaydı, ama kör ve sağırdı, gözlerini ve kulaklarını tren Marsilya’ya götürüyordu. Aşkla bağlı değildi Odette’e, büsbütün başka bir şeydi bu: Odette<a id="GBS.0313.01"/> ona yaşayan bir insanmış gibi bakmıştı. İçinde ağırlığını duyduğu bu kimliği belirsiz sevgiye bir görünüş vermek istedi: Odette’in yüzünü aradı, ama yüz kaçıyordu, her seferinde Jacques’ın yüzü görünüyordu onun yerine. Mathieu sonunda, bir koltukta hareketsiz bir biçim, öne eğik bir ense ve ağzı, burnu görünmeyen bir yüzdeki dikkat ifadesini yakalayabildi.</p>
		<p>Jacques, Odette’e döndü, “Vakit geçiyor,”<a id="GBS.0313.02"/> dedi, “hâlâ konuşmaya başlamadı.”</p>
		<p><em>Gözlerim burada. </em>Sepeti görüyordu: Üzerinde kırmızı siyah çizgili beyaz, güzel bir örtü vardı. Mathieu birkaç saniye daha esmer boynu seyretti, sonra bıraktı: Böylesine ağır ve dopdolu bir sevgi için bu kadarı çok azdı. Hayal, karanlıklarda kayboldu; örtü, hırsla kendini göstermeye başladı, hırsla; hayalleri ve düşünceleri karmakarışık fırlatıp atarak geldi,<a id="GBS.0313.03"/> gözlerinin içine yerleşti. <em>Gözlerim burada. </em>Boğuk bir zil sesiyle yerinden sıçradı.</p>
		<p>Marsilyalı kadın, “Cocotte, çabuk, çabuk!” diye telaşla seslendi.</p>
		<p>Mathieu’ya dönerek özür dilermişçesine güldü.</p>
		<p>“Çalar saat,” dedi. “Her zaman sekiz buçuğa ayarlarım da.”</p>
		<p>Çocuk acele hareketlerle valizi açtı, ellerini daldırdı ve zil sesi kesildi. Sekiz buçuk, Sportplatz’a gelmişti herhalde. Juan-les-Pins’deyim,<a id="GBS.0313.04"/> Berlin’deyim, ama <em>gözlerim burada. </em>Bir yerlerde büyük, siyah bir otomobil kapının önünde durdu, koyu renk gömlek giymiş adamlar indi arabadan. Kuzeydoğuda bir yerlerde, ardında ve sağ yanında; ama burada bakışlarını tıkayan bu beyaz örtü vardı. Tombul ve yüzüklerle süslü parmaklar bir köşesinden çekiverdi, örtü kayboldu, Mathieu, karın üstü yatmış bir termos ve kat kat sıralanmış ekmekler gördü:<a id="GBS.0313.05"/> Birden acıktı. Juan-les-Pins’deyim, Berlin’deyim, Paris’teyim, yaşamım yok, alın yazım yok. Ama burada, açım şimdi. Burada, bu küçük kızla, bu şişman kadının yanında. Kalktı, fileden valizini aldı, açtı ve el yordamıyla Odette’in paketini buldu. Tekrar oturdu, çakısını çıkardı, sicimleri kesti; bir an önce yemek için acele ediyordu, sanki Hitler’in nutkunu dinleyebilmek için yemek işi olsun bitsin<a id="GBS.0314.01"/> istiyordu. Giriyor, müthiş bir alkış camları paramparça edecek gibi sarsıyor, sonra duruluyor, Hitler elini uzatıyor. Bir yerlerde, başları dimdik, kolları havada, silaha sarılmaya hazır on bin adam var. Bir yerlerde, ardında Odette radyonun üzerine doğru eğiliyor. Hitler konuşuyor. “Vatandaşlarım!” diyor; sesi şimdiden onun olmaktan çıkmış, ona ait değil sesi; dünyanın malı artık. Bu ses Brest-Litowsk’ta<a id="GBS.0314.02"/> duyuluyor, Prag’da, Oslo’da, Tanca’da duyuluyor, Cannes’da, Morlaix’de duyuluyor, Kazablanka ile Marsilya arasında çalışan Paquet Şirketi’nin o büyük, beyaz gemisinde duyuluyor.</p>
		<p>Odette, “Stuttgard’ı bulduğundan emin misin?” diye sordu. “Bir şey duyulmuyor.”</p>
		<p>“Şişşt! Şişşt!” dedi Jacques. “Evet, eminim.”</p>
		<p>Lola gazinonun kapısında durdu. Ona, “Hadi, hoşça kal şimdilik,” dedi.</p>
		<p>“Güzel güzel<a id="GBS.0314.03"/> söyle,” dedi Boris.</p>
		<p>“Peki. Sen nereye gidiyorsun, canım?”</p>
		<p>“Bar Bask’a gidiyorum,” dedi Boris. “Arkadaşlar Almanca bilmiyorlar, Hitler’in nutkunu çevirmemi rica ettiler bana.”</p>
		<p>Lola ürperdi.</p>
		<p>“Bırr...” dedi. “Çok da eğlenmeyeceksin herhalde.”</p>
		<p>“Çevirmenlik yapmayı severim,” dedi Boris.</p>
		<p>Konuşuyor! Mathieu sesi işitmek için müthiş bir çaba sarf etti, sonra içini boşalmış, boşalmış<a id="GBS.0314.04"/> hissetti ve bıraktı, vazgeçti hepsinden. Yiyordu: Karşısında küçük kız reçelli ekmeğini ısırıyordu, lokomotif tekerleklerinin telaşsız dönüşü duyuluyordu yalnızca, ballı ballı bir sonbahar akşamıydı bu, kapanık, örtülü bir akşam. Mathieu gözlerini çevirdi ve camın ardından denize baktı. Pembe ve yusyuvarlak gece denizin üzerine kapanıyordu. Ama bu şekerlemeden yapılmış dev yumurtayı bir ses deliyordu.<a id="GBS.0314.05"/> O ses her yandaydı, tren o sese dalıyordu ve ses trenin içindeydi, çocuğun ayaklarının dibinde, kadının saçları arasında, cebimdeydi, bir radyom olsa onu da fileye ya da kanepeye koyardım. Ses burada, büyük, kocaman, trenin gürültüsünü örtüyor, camları titretiyor, ama ben duymuyorum o sesi. Yorgundu, uzakta, suyun üzerinde bir yelken gördü ve ondan başka bir şey düşünmez oldu.</p>
		<p>Jacques bir zafer<a id="GBS.0315.01"/> sevinciyle, “Dinle, dinle!” dedi.</p>
		<p>Birden radyodan korkunç bir uğultu fışkırdı. Odette bir adım geri çekildi: Dayanılmaz bir şeydi bu. “Ne kadar kalabalık,” diye düşündü. “Hepsi de nasıl hayran ona.” Orada, binlerce kilometre uzakta körü körüne bağlı, lanetlenmiş on binlerce insan. Sesleri Odette’in sakin, huzurlu evini dolduruyor, orada, uzaklarda paylaşılan onun kaderi, onun alın yazısı.</p>
		<p><a id="GBS.0315.02"/>“İşte, işte!” dedi Jacques.</p>
		<p>Fırtına ağır ağır dinmişti; şimdi denizden gelen haşin sesler ayırt ediliyordu. Sonra tam bir sessizlik oldu, Odette onun konuşacağını anladı. Boris kapıyı itti, patron:</p>
		<p>“Çabuk olun,” dedi, “neredeyse başlar.”</p>
		<p>Üç kişiydiler, tezgâha yaslanmış oturmuşlardı. Marsilyalı Charlie vardı, Rouenli vardı, bir de dikiş makineleri satan o irikıyım, uzun boylu herif, Chomis.</p><div style="display:none;"><a id="GBS.0315.03"/></div>
		<p>Boris usulca, “Merhaba,” dedi.</p>
		<p>Çabucak selam verdiler ve Boris radyoya yaklaştı. Beğeniyordu adamları, onlar tatsız laflar dinlemek için yemeklerini bir yana bırakıp buraya gelmişlerdi. Gerçeğe ta karşıdan bakan, taş gibi adamlardı, sapasağlam adamlardı.</p>
		<p>İki eliyle masaya dayanmıştı, sonsuz denize bakıyor, denizin uğultusunu dinliyordu. Sonra sağ elini kaldırdı, denizin uğultusu dindi.<a id="GBS.0315.04"/> Konuştu:</p>
		<p>“Sevgili vatandaşlarım,</p>
		<p>Öyle bir sınır vardır ki, orada kabul etmek ve razı olmak olanaksızdır, çünkü kabul etmek ve razı olmak bir ulusu mahva götürecek bir güçsüzlük anlamına gelir. Reich dışında on milyon Alman yaşamaktadır. Reich’a gücünü ve üstünlüğünü kazandırmak isteyenler, Almanlardır. Ben bu insanları ilgisizlikle kendi alın yazılarına terk edecek olursam, Alman tarihinin<a id="GBS.0315.05"/> sayfaları arasına girmeye asla hakkım olmaz. Ve bütün Almanların Führer’i olmayı hak edemem. </p>
		<p>Ben üzerime yeteri kadar özveri ve iyi niyetin sorumluluğunu almış bulunuyorum. Ama aşılamayacak bir sınır vardır, o artık görünmüştür, buradadır.</p>
		<p>Avusturya’daki plebisit birlik arzusunun nasıl kökleşmiş olduğunu göstermiş, böylece Avusturya, dünyanın geri kalan bölümünün umut bile etmediği bir<a id="GBS.0316.01"/> heyecanla bağlılığını kanıtlamıştır. Ama, biz, demokrasilerde, bir plebisitin, hedeflediği sonucu elde edemediği takdirde boş ve amaçsız bir çabadan ibaret kalmaya mahkûm olduğunu gördük. Bu nedenle bu sorun, büyük Alman ulusunun mutluluğunu sağlayacak bir yolla halledilmesi gereken bir sorun olarak kabul edilmektedir.</p>
		<p>Böylece şimdi önümüzde mutlaka çözülmesi gereken ve mutlaka çözülecek olan<a id="GBS.0316.02"/> bir sorun bizi beklemektedir.”</p>
		<p>Deniz ayaklarının dibinde şahlandı, o bir dakika sustu ve bu denizin muazzam dalgalarını seyretti. Odette elini göğsüne bastırdı, bu ulumalar, her seferinde yüreğini ağzına getiriyordu. Hitler birkaç dakikadan beri konuşmadığı halde, hâlâ, kaşları çatık, sonsuz bir dikkatle dinleyen Jacques’ın kulağına doğru eğildi, çok da umutlu olmadığı halde, sordu:</p>
		<p>“Ne<a id="GBS.0316.03"/> diyor?”</p>
		<p>Jacques Hannover’de üç ay kaldığı için Almancayı anladığını iddia ederdi ve on yıldan beri radyoda Berlin’de söylenen bütün nutukları dinlerdi, hatta borsa haberleri için <em>Frankfurter Zeitung</em>’a da abone olmuştu. Ama okuduğu ya da radyoda dinlediği şeyler hakkında söyledikleri daima belirsiz ve genel sözlerden ibaret kalıyordu. Omuz silkti:</p>
		<p>“Hep aynı şeyler. Alman milletinin özverisinden,<a id="GBS.0316.04"/> mutluluğundan söz ediyor.”</p>
		<p>Odette heyecanla, “Özveri mi?” diye sordu. “Özveriden mi söz ediyor? Yani anlaşma yapılacağını mı demek istiyor?”</p>
		<p>“Evet, hayır... Tam da net bir şey söylemedi yani.”</p>
		<p>Elini uzattı ve Karl bağırmaktan vazgeçerek birden sustu: Emir böyleydi. Sağına soluna dönerek fısıldadı: “Dinleyin! Dinleyin!” Hitler’in sessiz emri her noktadan delerek içine geçiyor, sonra ağzında<a id="GBS.0316.05"/> vücut bularak dışarı çıkıyordu sanki. “Dinleyin! Dinleyin!” O uslu, körü körüne bağlı bir araçtan, bir aracıdan başka bir şey değildi, tuhaf bir zevk onu tepeden tırnağa titretti. Herkes sustu, koca salon sessizliğe ve geceye gömülerek yok oldu; Hess, Goering, Goebbels kayboldular, şimdi dünyada Karl’dan ve Führer’inden başka kimse yoktu. Führer siyah gamalı haçlı kocaman kırmızı bayrağın önünde<a id="GBS.0317.01"/> konuşuyor, yalnızca onun için, yalnızca Karl için konuşuyordu. Bir ses, yeryüzünde bir tek ses. Benim için konuşuyor, benim için düşünüyor, benim için karar veriyor. Benim Führer’im.</p>
		<p>“Bu sorun benim Avrupa’da el koyacağım son toprak talebi davasıdır. Ama asla geri dönmeyeceğim ve Tanrı yardım ederse kesinlikle halledeceğim bir dava!”</p>
		<p>Belirsiz bir hareket yaptı ve Karl bağırmasına izin verildiğini<a id="GBS.0317.02"/> anladı. Olanca gücüyle bağırmaya başladı, herkes birden bağırmaya koyuldu, Karl’ın sesi büyüdü, büyüdü, tavan kirişlerine kadar yükseldi, camları titretti. Sevincinden sarhoş olmuştu, on bin ağzı vardı onun, kendini tarihe geçmiş, büyük, unutulmaz bir varlıkmış gibi hissediyordu.</p>
		<p>Millie radyoya doğru, “Tanrı belanızı versin! Lanet olsun!” diye haykırdı. “Görüyor musun? Şu haydut sürüsüne bak!<a id="GBS.0317.03"/> Hayvanlar, hep bir ağızdan böyle uludukları için memnundurlar herhalde. Eğlenceleri de böyle bu hayvanların. Berlin’de koca koca binalar var, ama nasıl, yirmi bin kişi alır; pazar günleri orada toplanırlar, bira içerler, böyle bağıra bağıra şarkı söylerler.”</p>
		<p>Radyo böğürmekte devam ediyordu.</p>
		<p>Robert, “Sanki,” dedi, “kötü yerlerine vurulmuş gibi bağırıyorlar.”</p>
		<p>Düğmeyi çevirdiler, sesler<a id="GBS.0317.04"/> kesildi ve birden onlara sanki oda karanlıktan sıyrılıyormuş, çıkıyormuş gibi geldi, oda orada, çevrelerindeydi, küçük, sakin, şarap ellerinin altında; düğmeyi çevirmeleri yetmişti ve o bir çılgına körü körüne bağlı lanetliler sürüsünün cehennemden gelmişe benzeyen gürültüsü kutusuna girmişti yeniden, güzel, ölçülü bir gece pencereden içeri giriyordu, Fransızlara özgü bir gece, bir Fransız gecesi;<a id="GBS.0317.05"/> şimdi yabancı yoktu aralarında, Fransız Fransız’aydılar.</p>
		<p>“Bu Çek devleti büyük bir yalan üzerine kuruldu. Bu yalanı Beneş söylemiştir.”</p>
		<p>Radyoda kasırga.</p>
		<p>“Beneş Versailles’da söz aldı ve Çekoslovak ulusunun varlığından söz etti.”</p>
		<p>Radyoda çılgın kahkahalar, çılgın bir neşe. Ses, kavgacı ve hırçın, devam etti:</p>
		<p>“Beneş, hemşerilerinin çok zayıf olan tarihi mirasını daha büyük ve iddialarını<a id="GBS.0318.01"/> daha haklı gösterebilmek için böyle bir yalan söylemek zorundaydı. Etnoloji ve coğrafya alanlarında asla yeteri kadar bilgi edinememiş olan Anglosaksonlar ise, Beneş’in iddialarının gerçeğe uyup uymadığını incelemek gereğini duymadılar.</p>
		<p>Bu devlet kendi başına yaşayamayacağı için, üç buçuk milyon Alman’ı aldılar ve hukukun tanıdığı tercih hakkına ve iradelerini serbestçe kullanmalarını gerektiren<a id="GBS.0318.02"/> çağdaş özgürlük anlayışına sırt çevirerek onları arzularının ve oylarının aksine, Çekoslovakya’ya verdiler.”</p>
		<p>Radyo, “<em>Fi! Fi</em>!” diye haykırdı. Birnenschatz, “Yalancı!” diye haykırdı. “O Almanları Almanya’dan almadılar.” Genç kız yüzü öfkeden kıpkırmızı kesilen babasına bakıyordu, annesine ve kız kardeşi Ivy’ye bakıyor ve onlardan hemen de nefret ediyordu: “Nasıl dinleyebiliyorlar bunu!”</p>
		<p>“Bu<a id="GBS.0318.03"/> da yetmediği için bir milyon Macar eklemek gerekiyordu, sonra Karpat Bölgesi Ruslarını ve sonunda birkaç bin de Polonyalıyı Beneş’e verdiler.</p>
		<p>İşte ileride Çekoslovakya adını alacak olan devlet böylece, toplumların serbest tercih haklarını ve hakları çiğnenen ulusların açıkça ifade ettikleri arzu ve iradelerini hiçe sayarak kurulmuş oldu. Buradan size seslenirken, kuşkusuz hakları gasp edilmiş<a id="GBS.0318.04"/> olan bütün ulusları da göz önüne alıyorum: Slovakları, Polonyalıları, Macarları, Ukraynalıları; ama yalnızca kendi Almanlarımın kurtuluşu için çarpışmaya kararlı olduğumu ilan ediyorum.”</p>
		<p>Odayı müthiş bir uğultu doldurdu. Nasıl dinleyebiliyorlar bunu? Hele bu “Heil! Heil!” haykırışlarını; midesini bulandırıyor, içine fenalık getiriyordu. Sinirlenerek, “Ne yapsak, Yahudi’yiz biz,” diye düşündü,<a id="GBS.0318.05"/> “burada oturup celladımızın sesini dinleyemeyiz. Onu, onu bir yana bırak, her fırsatta Yahudi ulusu diye bir ulusun var olmadığını söylediğini işittim onun.” Annesine bakarak, “Ama o,” diye düşündü, “o Yahudi olduğunu biliyor, hissediyor Yahudi olduğunu, gene de burada oturabiliyor.” Madam Birnenschatz, her fırsatta gelecek için kehanetler savuran Madam Birnenschatz, daha iki gün önce bağırmıştı:<a id="GBS.0319.01"/> “Savaş bu, çocuklarım, savaş bu gelen. Başlarken yitirilmiş bir savaş, Yahudi ulusu yeniden heybesini sırtlayıp yola düşecek.” Şimdi alkışlar, gürültüler arasında oturmuş, uyukluyordu, ara sıra boyalı gözkapakları kapanır gibi oluyor; parlak kehribar rengi saçlı kocaman, simsiyah kafasını sallıyordu. Ses, fırtınaya hükmederek, yeniden yükseldi:</p>
		<p>“Ve sonra sinizm başlıyor. Bir küçük azınlık tarafından<a id="GBS.0319.02"/> yönetilmekte olan bu devlet, sınırları içindeki ulusları, günün birinde kendi öz kardeşine silah çekmesini gerektirebilecek bir siyaset takip etmeye zorluyor.”</p>
		<p>Kız kalktı. Bu her an öksürmeye hazır sanılan gırtlaktan fışkıran boğuk, kısık sözcükler, birer bıçak darbesiydi sanki. Yahudilere işkence etmişti: O burada konuştuğu sırada toplama kamplarında milyonlarcası can çekişiyordu ve sonra<a id="GBS.0319.03"/> sesinin evimizde, daha dün, gözkapakları yakılmış yeğenimiz Dachauer’in oturduğu bu salonda keyfince dolaşmasına, böbürlenmesine, haykırmasına göz yumuyorlar.</p>
		<p>“Beneş Almanlardan şunu istiyor: ‘Almanya’yla dövüşecek olursam, sen Almanlara ateş edeceksin. Ateş etmeyi kabul etmezsen o zaman vatan haini olacaksın ve ben seni kurşuna dizdireceğim.’ O aynı şeyi Polonyalılardan ve Macarlardan da istiyor.”</p><div style="display:none;"><a id="GBS.0319.04"/></div>
		<p>Ses oradaydı, büyük, kocaman, kin ve nefret sesi; adam Ella’nın karşısında duruyordu. Büyük, göz alabildiğine büyük Alman ülkesi, Fransa’nın yüksek dağları erimiş, yok olmuştu, adam hemen karşısındaydı, mesafesiz, kutusunda debeleniyordu, bana bakıyor, beni görüyor. Annesine, Ivy’ye baktı: Ama onlar geriye doğru sıçramışlardı. Onları görebiliyordu hâlâ, ama dokunamıyordu. Paris de elinin erişemeyeceği<a id="GBS.0319.05"/> bir uzağa yuvarlanmıştı, pencerelerden içeri giren ışık halılara düşerek ölüyordu. İnsanlardan ve bütün varlıklardan göze görünmez bir çözülmeyle ayrı düşmüştü, yeryüzünde bu sesle yapayalnızdı Ella.</p>
		<p>“Bu yılın 20 Şubatı’nda Reichstag’da, sınırlarımız dışında yaşayan on milyon Alman’ın yaşamında bir değişiklik yapmak gerektiğini söyledim. Buna karşın Beneş büsbütün başka bir plan uyguladı. Almanlar<a id="GBS.0320.01"/> üzerinde daha ağır bir baskı yaptı.”</p>
		<p>Yalnızca ona seslenerek konuşuyordu, teke tek, gözlerinin içine bakarak, gitgide artan bir öfkeyle, onu korkutmak, ona acı vermek hırsıyla konuşuyordu. Ella büyülenmiş, kıpırdamadan duruyor, gözlerini aydınlık mikadan ayıramıyordu. Ne söylediğini dinlemiyordu, ama ses onu yakalıyor, derisini yüzüyordu.</p>
		<p>“Daha korkunç bir terör... Bir çözülme başlıyor...”</p><div style="display:none;"><a id="GBS.0320.02"/></div>
		<p>Birden döndü ve odadan çıktı. Ses, koridorda, belirsiz, ayırt edilmez, bozulmuş, ama hâlâ zehirli, hâlâ öldürücü, peşi sıra geldi; Ella ani bir hareketle odasına girdi, kapıyı kapadı, kilitledi. Orada, salonda, korkutuyordu hâlâ. Ama Ella uzak, zayıf bir mırıltıdan başka bir şey duymuyordu. Bir sandalyeye yığılır gibi oturdu: Demek kimse yoktu, kimse, işkence edilmiş, acı çekmiş bir bahtsız<a id="GBS.0320.03"/> Yahudi’nin anası ya da alçakça öldürülmüş bir komünistin karısı yoktu demek, eline bir tabanca geçirerek onu gebertecek... Yumruklarını sıktı: Eğer Alman olsaydı kendinde onu öldürecek gücü bulurdu o.</p>
		<p>Mathieu kalktı, yağmurluğunun cebinden Jacques’ın sigaralarından birini aldı, kompartımanın kapısını itti.</p>
		<p>Marsilyalı kadın, “Beni düşünerek çıkıyorsanız, rahatsız olmayın,” dedi. “Kocam pipo<a id="GBS.0320.04"/> içer: Alışkınım.”</p>
		<p>“Teşekkür ederim,” dedi Mathieu. “Ama bacaklarımı hareket ettirmek istiyorum biraz.”</p>
		<p>Hele en çok onu görmemek istiyordu, kadını. Ve çocuğu, hele sepeti. Koridorda yürüdü, durdu, sigarasını yaktı. Deniz masmavi ve durgundu. Deniz boyunca kayıyordu Mathieu ve düşünüyordu: “Ne oluyor bana?” <em>Onun yanıtı bu kez kesin olarak, “Kurşuna dizelim, yakalayalım, hapsedelim!” olmuştur.<a id="GBS.0320.05"/> Ve şu ya da bu nedenle onun işine gelmeyen herkes için böyleydi, </em>kendini alıştırmak ve anlamak istiyordu. Bugüne dek bir şeyi anlayamadığı olmamıştı hiç, hiç başına gelmemişti bu; bu onun tek gücü, tek savunma gücü ve gururuydu. Denize bakıyor, düşünüyordu: “Anlayamıyorum, <em>sonra Nuremberg’de iddialarımı bir kez daha açıkladım. Bu açıklama kararlı ve kesindi, ilk olarak, </em>hayatımda ilk olarak savaşa<a id="GBS.0321.01"/> gidiyorum.” Bu çok da sinsice, kurnazca, üstü kapalı görünmüyordu, ama çok açık, çok kolay anlaşılır bir şey de değildi. Kendisi için, kendi açısından her şey çok net ve açıktı: Oynamış ve kaybetmişti, yaşamı mahvedilmiş, yıkılmış, ardındaydı işte. Hiçbir şey bırakmıyorum ardımda, hiçbir şeye hasret yok içimde, kimseyi özlemiyorum, ne Odette’i, ne İviç’i, ben bir hiçim. Geriye olayın kendisi<a id="GBS.0321.02"/> kalıyordu. <em>Şimdi, bu üç buçuk milyon insan için, tam yirmi yıl önce Başkan Wilson’ın ileri sürmüş olduğu o ünlü özgür tercih hakkının sonunda kullanılması vaktinin geldiğini ilan ediyorum, </em>bugüne kadar yaşadıkları, hepsi insanoğlunun ölçüleri içinde kalmıştı, küçük sıkıntılar, küçük felaketler, onları yaklaşırlarken görmüş, onlara, karşılarına geçerek gözlerinin içine bakmıştı. Parayı almak için<a id="GBS.0321.03"/> Lola’nın odasına girdiği zaman, paraları görmüştü, dokunmuştu eliyle, odada dalgalanan kokuyu içine çekmişti; Marcelle’i bıraktığı zaman, o konuşurken genç kadının gözlerine bakmıştı; zorluklar yalnızca onun içindeydi, beraberindeydi; kendi kendine: Haklıydım ben, yanlış yaptım ben, diyebilirdi, kendi hakkında hüküm verebilirdi. Şimdi bu olanaksız hale geliyordu, <em>Beneş tekrar yanıt verdi: Yeni<a id="GBS.0321.04"/> ölümler, yeni hapis cezaları, yeni. </em>Düşündü: Savaşa gidiyorum ve bu hiçbir şey ifade etmiyor benim için. Onu geçen, onun sınırlarının dışına çıkan bir şey olmuştu. Savaş onu geçmişti, geçiyordu. Hayır, beni geçtiği için değil, burada olmadığı için. Savaş nerede? Her yanda: O her yerde aynı anda doğuyor, tren savaşa gömülüyor. Gomez savaşa iniyor uçakla, bu beyaz keten elbiseler giymiş, yazın tadını<a id="GBS.0321.05"/> çıkarmak için deniz kıyısında dolaşanlar savaşta dolaşıyor, ona yaşam vermeyen, onu beslemeyen tek kalp çarpıntısı yok, onun içinden gelip geçmediği, onun egemen olmadığı tek bilinç yok. Ama gene de o, şu treni dolduran, ama benim duyamadığım ses gibi, tıpkı Hitler’in sesi gibi: <em>Sayın Chamberlain’e şimdi bu sorunun tek çözümü olarak kabul ettiğimiz formülü açıkladım, </em>insan bir an dokunuvereceğini<a id="GBS.0322.01"/> sanıyor, herhangi bir şeyde, bir sığır rostosunun salçasında, elini uzatıyor, ama o artık yok, yok olmuş, orada değil savaş: Salçanın içinde yüzen bir et parçacığı kalmış geriye. “Ah!” diye düşündü. “İnsan aynı anda her yerde birden var olabilmeli.”</p>
		<p>Führer’im, Führer’im, konuşuyorsun ve ben taş olmuşum, artık düşünmüyorum, artık arzu etmiyorum, hiçbir şeyi arzu etmiyorum, ben senin sesinden<a id="GBS.0322.02"/> ibaretim, o kadar, senin sesin, kapıda onu bekleyeceğim, yüzüne bakacağım, ama her şeyden önce Almanların sözcüsüyüm ben, Almanlar için konuştum, Prag’daki o bunak kendinde insanlara hükmetme hakkı gördüğü sürece ben olayları eli kolu bağlı seyreden basit, hareketsiz bir seyirci olarak kalamam, bunu söyledim onlara, ben kurban olacağım, İsviçre’ye gitmedim, şimdi bu işkenceyi sürdürmekten başka hiçbir<a id="GBS.0322.03"/> şey yapamam, kurban olacağıma yemin ediyorum, söz veriyorum, namus sözü, yemin ediyorum, yemin ediyorum, şişşt, dedi Gomez, kalleşin nutkunu dinliyoruz.</p>
		<p>“Burası Paris, radyolarınızın başından ayrılmayın: Birkaç dakikaya kadar Şansölye Hitler’in nutkunun birinci kısmını Fransızca olarak vereceğiz.”</p>
		<p>“Ya gördün mü?” dedi Germain Chabot, “gördün mü? Sokaklara uğrayıp iki saat <em>l’Intran</em>’ın peşinde<a id="GBS.0322.04"/> dolaşmaya gerek yoktu. Sana demedim mi? Her zaman böyle yapıyorlar nasılsa.”</p>
		<p>Madam Chabot el işini dikiş sepetine bıraktı ve oturduğu koltuğu yanaştırdı.</p>
		<p>“Ne söylediğini anlayacağız şimdi,” dedi. “Hiç istemiyorum anlamayı. Midemde acayip bir şey oluyor, oyuluyor gibi sanki. Sana da öyle oluyor mu?”</p>
		<p>“Oluyor,” dedi Germain Chabot.</p>
		<p>Radyo hırıldıyordu, sözcüğe benzer üç-beş ses duyuldu,<a id="GBS.0322.05"/> Germain Chabot karısının kolunu yakaladı.</p>
		<p>“Dinle!” dedi.</p>
		<p>Biraz daha eğildiler, kulak verdiler ve biri <em>Kukuraça</em>’yı söylemeye başladı.</p>
		<p>Madam Chabot, “Paris’i bulduğundan emin misin?” diye sordu.</p>
		<p>“Eminim.”</p>
		<p>“Öyleyse bunu bizi meraktan öldürmek için mahsus yapıyorlar.”</p>
		<p>Ses üç kuple söyledi, sonra plak durdu.</p>
		<p>“Tamam,” dedi Chabot.</p>
		<p>Çok hafif bir cızırtı oldu ve Hawaii Orkestrası<a id="GBS.0323.01"/> <em>Honey Moon</em>’u çalmaya başladı.</p>
		<p>Aynı anda, her yerde birden olmalı insan. Kederle sigarasının ucunu seyretti: Her yerde birden, yoksa insan yanılır, aldanır böyle. Yanıldım ben, hep yanılıyorum. Ben savaşa giden bir askerim. İşte bunları aynı anda görmek gerek: savaş ve asker. Bir sigaranın ucu, deniz kıyısında beyaz villalar, vagonların rayda değişmeyen salınışı ve bu çok, çok fazla tanıdık<a id="GBS.0323.02"/> yolcu, Fez, Marakeş, Madrid, Pérouse, Siena, Roma, Prag, Londra, üçüncü sınıf bir vagonun koridorunda bininci kez sigara içen o çok tanıdık yolcu. Hayır, savaş değil, asker değil; her yerde birden olmak gerek, beni her yandan birden görebilmek, Fransız ordusunun üç milyonuncusu olarak Berlin’de görmek, Gomez’in gözleriyle görmek, bir tekmede cepheye yollanan o Fransız köpeklerinden biri olarak görmek,<a id="GBS.0323.03"/> Odette’in gözleriyle görmek. Beni savaşın gözleriyle görmek gerek. Ama savaşın gözleri nerede? Ben buradayım, gözlerimin önünden kocaman, aydınlık, berrak yüzeyler kayıp geçiyor, ben gözü keskin akıllı uslu bir adamım, görüyorum ben, ama gene de körlemesine, el yordamıyla uymaya çalışıyorum çevreme, elimin her hareketi çevremde, göremediğim o dünyada bir ampulün yanıvermesine, bir zilin çalmasına<a id="GBS.0323.04"/> neden oluyor. Zézette panjurları kapamıştı, ama sona ermek üzere olan gün aralıklardan içeri süzülüyordu, kendini yorgun, ölesiye yorgun hissediyordu, kombinezonunu bir sandalyeye fırlattı ve öylece, çıplak yatağa girdi, dertli olduğum zaman ne güzel uyurum ben; ama yatağa girince; bu, daha önceki gece Momo’nun onu sevdiği, okşadığı bu yatak; kendini koyverir vermez üzerine geliyordu, eziyordu<a id="GBS.0323.05"/> Zézette’i, ama gözlerini açınca, orada değildi artık, Momo uyuyordu, kışlada, sonra bu anlamadığı bir dille bağıran, uluyan radyo vardı, Heinemannların radyosu, alt kattaki göçmen Almanların radyosu, sinirlerinizi tırmalayan, yırtan bu kısık, yılan gibi ses; bitmeyecek mi bu, bitmeyecek mi hiç! Mathieu, Gomez’i hasetle düşündü, sonra kendi kendine, “Gomez de benden fazlasını görmüyor, göze görünmezlere<a id="GBS.0324.01"/> karşı dövüşüyor o da,” diye söylendi ve haset etmekten vazgeçti. Ne görüyor Gomez? Duvarlar, bir masanın üzerindeki telefon, emir subayının yüzü. Savaşıyor, ama savaşı görmüyor. Eh, öyleyse, yapmasına, biz de yapıyoruz, hepimiz: Elimi kaldırıyorum, şu sigaradan bir nefes çekiyorum ve savaşıyorum işte; Sarah erkeklerin çılgınlığına lanet ediyor, Pablo’yu kollarının arasında sımsıkı tutuyor;<a id="GBS.0324.02"/> savaşıyor Sarah. Odette jambonlu sandviçi kâğıda sardığı zaman savaşıyor. Savaş her şeyi alıyor, her şeyi gasp ediyor, topluyor, hiçbir şeyi koyvermiyor, ne düşünceyi, ne bir basit hareketi, ama kimse onu göremiyor, hatta Hitler bile. Kimse, hiç kimse. Tekrarladı: Hiç kimse ve birden, birden gördü. Bu düşünülmesi olanaksız bir tuhaf, acayip gövdeydi.</p>
		<p>“Burası Paris, radyolarınızın başından ayrılmayın:<a id="GBS.0324.03"/> Birkaç dakikaya kadar Şansölye Hitler’in nutkunun birinci kısmını Fransızca olarak vereceğiz.”</p>
		<p>Kımıldamadılar. Gözucuyla birbirlerine bakıyorlardı. Rina Ketty <em>J’attendrai</em>’yi söylemeye başlayınca gülümsediler. Birinci kuplenin sonunda Madam Chabot kahkahayla gülmeye başladı:</p>
		<p>“<em>J’attendrai!” </em>dedi. “<em>Bekleyeceğim! </em>Bak bu çok güzel! Güzel bir buluş. Bizi çileden çıkarmaya karar vermişler anlaşılan.”</p><div style="display:none;"><a id="GBS.0324.04"/></div>
		<p>Dev bir gövde, bir gezegen, yüz milyonluk bulutlarıyla dev bir boşlukta bir gezegen; üç boyutlu yaratıklar bu gövdeyi tasarlayamazlar bile. Ama buna karşın her boyutun kendine özgü, bağımsız bir bilinci vardı. Gezegene karşıdan, ta karşıdan bakmayı denese insan, gezegen bin parçaya ayrılarak dağılacaktı, geride yalnızca bilinçler kalacaktı, teker teker bilinçler. Her biri bir sigara ucu, bir<a id="GBS.0324.05"/> duvar, tanıdık yüzler gören ve alın yazısını kendi sorumluluğu altında yeniden kurmaya çabalayan yüz milyon bağımsız bilinç. Bunun yanı sıra insan, bu bilinçlerden biri olan insan göze görünmez bir dev polipin gövdesine yapışık olduğunu, onunla birlikte yaşadığını, göze görünmez berelenmeler ve duyulması çok zor değişiklikler olduğunu sonunda anlayacaktı. Savaş: Herkes özgür ve bağımsızdı, ama zarlar<a id="GBS.0325.01"/> atılmıştı bile. Savaş burada, savaş her yanda, o benim düşüncelerimin bütünü, Hitler’in bütün sözleri, Gomez’in bütün hareketleri; ama bu hesabı yapacak kimse yok yeryüzünde. Savaş ancak Tanrı için var olmakta. Ama Tanrı yok. Sadece savaş var.</p>
		<p>“Almanya’nın gösterdiği sabrın da bir sınırı olduğunu birçok kez hatırlattım. Onlara hatırlattım ki, uzun zaman sabrederek beklemek Alman karakterinin<a id="GBS.0325.02"/> bir özelliğidir, ama zamanı gelince, Alman derhal sorunu çözmeyi bilir.”</p>
		<p>Chomis, “Ne dedi? Ne dedi?” diye sordu.</p>
		<p>Boris anlattı, “Alman sabrının bir sınırı olduğunu söylüyor.”</p>
		<p>Charlier, “Bizimkinin de sınırı var,” dedi.</p>
		<p>Radyoda herkes bir ağızdan böğürmeye başladı. Herera içeri girdi; Gomez’i gördü.</p>
		<p>“Selam,” dedi. “Ey? Ne haber Gomez?”</p>
		<p>“Şöyle, böyle,” dedi Gomez.</p>
		<p>“Fransızlar...<a id="GBS.0325.03"/> hep öyle, değil mi, canlarının kıymetini biliyorlar, ha?”</p>
		<p>“Ohoo! Hem de nasıl, hem de nasıl. Ama bana sorarsan sonunda boku yiyecekler. Radyoyu göstererek devam etti: Berlin’deki hayvan gemi azıya almış.”</p>
		<p>Herera’nın gözleri pırıl pırıl yandı.</p>
		<p>“Deme!” dedi. “Ama ne dersiniz, işleri gerçekten değiştirecek mi bu?”</p>
		<p>“Sanırım,” dedi Gomez.</p>
		<p>Birbirlerine bakarak gülümsediler; pencereden<a id="GBS.0325.04"/> bakan Tilquin döndü, yanlarına geldi:</p>
		<p>“Radyoyu kısın biraz, bir ses duyuyorum.”</p>
		<p>Gomez düğmeyi çevirdi, gürültü hafifledi.</p>
		<p>“Duyuyor musunuz? Duyuyor musunuz?”</p>
		<p>Gomez kulak kabarttı; sağır bir uğultu duydu.</p>
		<p>“Tamam!” dedi Herera. “Alarm düdüğü. Sabah beri bu dördüncü.”</p>
		<p>Gomez, “Dördüncü,” dedi, “dördüncü mü?”</p>
		<p>“Evet,” dedi “Herera. Burada epeyi değişiklik göreceksiniz.”</p>
		<p>Hitler<a id="GBS.0325.05"/> gene konuşmaya başlamıştı; radyoya doğru eğildiler. Gomez bir kulağıyla radyoyu dinliyor, öbür kulağını uçak uğultularından koparıp alamıyordu. Uzaklarda sağır bir patlama oldu.</p>
		<p>“Ne yapıyor? Toprak üzerinde bir anlaşmaya yanaşmıyor ve Almanları ezmekte devam ediyor. Mösyö Beneş iki sözcük söyler söylemez baskı, bu kez silah zoruyla da tamamlanan baskı biraz daha artıyor. Biz şu korkunç rakamları<a id="GBS.0326.01"/> kanıt olarak gösterebiliriz: Bir günde on bin Alman firar etmiştir, ikinci gün bu sayı yirmi bine çıkmış...”</p>
		<p>Maden katılığındaki uğultu arttı, büyüdü, büyüdü, peş peşe iki uzun patlama oldu.</p>
		<p>Tilquin fısıldadı:</p>
		<p>“Limanı bombalıyorlar.”</p>
		<p>“...daha ertesi gün otuz yedi bin, iki gün sonra kırk bin, sonra altmış iki bin, sonunda yüz yedi bin, yüz yirmi bin. Ve bugün iki yüz kırk bin! Bölge<a id="GBS.0326.02"/> tamamen boşalmış, kent ve kasabalar yakılmıştır, Almanları obüsler ve zehirli gazlarla yok etmek için şiddet yöntemleri kullanılmıştır. Beneş ise, Prag’da oturmuş, ‘Hiçbir şey yapamaz, arkamda İngiltere’yle Fransa var,’ demektedir.”</p>
		<p>Herera, Gomez’in kolunu çimdikledi:</p>
		<p>“Dikkat!” dedi. “Dikkat! Şimdi ağızlarına edecek işte.”</p>
		<p>Yüzü kızarmıştı, radyoya sevgiyle bakıyordu. Ses, kesik kesik<a id="GBS.0326.03"/> ve haşin, tekrar yükseldi:</p>
		<p>“Şimdi, sevgili vatandaşlarım, bu sorun hakkındaki kararımızı apaçık bildirmenin zamanı gelmiştir.”</p>
		<p>Bir patlamanın akisleri gitgide büyüyerek odaya doldu ve radyonun sesini örttü. Ama Gomez patlamanın farkında bile olmamıştı: Gözleri radyoya mıhlanıp kalmıştı, bu korkutucu, tüyler ürpertici sesi dinliyor ve içinde çoktandır unuttuğu bir duygunun, ürkek bir umudun<a id="GBS.0326.04"/> doğmak üzere olduğunu hissediyordu.</p>
		<blockquote>
			<p>Bana gülümseyen</p>
			<p>Hatta belki görmeden, yanımdan gelip geçen</p>
			<p>Siz!</p>
			<p>Biraz,</p>
			<p>Umut vermez misiniz?</p>
			<p>Nasıl dertliyim,</p>
			<p>Bilseniz.</p>
		</blockquote>
		<p>“Anladım,” dedi Germain Chabot. “Bu kez anladım.”</p>
		<p>“Nedir o?” dedi karısı.</p>
		<p>“Akşam gazetelerinin çevirdiği bir dolap bu. Gazeteler yazmadan nutkun radyodan verilmesini istemiyorlar.”</p>
		<p>Kalktı, şapkasını<a id="GBS.0326.05"/> aldı:</p>
		<p>“Gidiyorum. Bir<em> L’Intran </em>bulup geleyim bari.”</p>
		<p>Vakit! Bacaklarını yataktan dışarı sarkıttı ve düşündü: “Tam vakti.” Kuşun kafesten uçtuğunu görecek ve yatak örtüsüne iğnelenmiş bir binlik bulacaktı dönünce. Bir ayrılık şiiri yazıp paraya iliştirmeye vaktim olsaydı fena olmazdı. Başı ağırdı, ama ağrımıyordu artık. Elleriyle yüzünü yokladı ve birden çekti elini: Yüzünden eline zenci kadının<a id="GBS.0327.01"/> ağır kokusu sinmişti. Lavabonun üstünde, cam rafta pembe bir tuvalet sabunu vardı, bir de lastik sünger. Süngeri aldı, ama birden midesi bulandı, süngeri bıraktı, valizinden sabunuyla süngerini çıkarmaya gitti. Sonradan tepeden tırnağa yıkandı, su taban tahtalarına şakır şakır akıyordu, ama önemi yoktu bunun. Saçlarını taradı, valizinden temiz bir gömlek aldı ve giyindi. Kurbanın gömleği. Kendini<a id="GBS.0327.02"/> kararlı, ama dertli hissediyordu. Masanın üzerinde bir fırça vardı, dikkatle, özenle ceketini fırçaladı. Birden, “Acaba pantolonumu nereye soktum?” diye düşündü. Yatağın altına, hatta şiltelerin arasına baktı; pantolon görünürlerde yoktu. “Amma dutmuşum dün!” diye düşündü. Gardırobu açtı, baktı; korkmaya başlamıştı: Pantolon yoktu. Bir an, sırtında temiz gömleği, alnını kaşıyarak durdu, şaşkın<a id="GBS.0327.03"/> gözlerle çevresine baktı, sonra birden korkunç bir öfke beynine çıktı, çünkü böyle, sırtında gömlek, ayağında donla bir devanasının odasında, gömleğin etekleri dizlerini döverek durup aptal aptal bakınmak, geleceğin kurbanı için çok gülünç, çok gülünçtü. O anda, sağında duvara gömülü bir dolap kilitliydi ve anahtar kilidin üzerinde değildi; parmaklarıyla açmaya çalıştı, sonra masanın üzerinde<a id="GBS.0327.04"/> gördüğü makası aldı, kilide soktu, uğraştı. Açamadı. Makası bir yana fırlattı, sonra dolabın kapağını deliler gibi tekmelemeye başladı, “Orospu, kahpe!” diye bağırıyordu. “Gitmeyeyim diye pantolonumu sakladı. Orospu! Pis orospu.”</p>
		<p>“Şimdi, şunu söylüyorum: İki insan var karşı karşıya: Beneş ve... ve ben. Burada...”</p>
		<p>Kalabalık hep bir ağızdan ulumaya başladı. Anna, Milan’a korkuyla bakıyordu.<a id="GBS.0327.05"/> Milan, radyoya sokulmuştu, elleri ceplerinde, bakıyordu. Yüzü simsiyah kesilmişti ve sağ yanağında bir nokta oynayıp duruyordu.</p>
		<p>“Milan,” dedi Anna.</p>
		<p>“İkimiz ayrı karakterde iki insanız biz. Ulusların kıyasıya dövüştüğü büyük savaşta Beneş, hiçbir şey yapmadan, bütün tehlikelerin dışında bir aşağı bir yukarı dolaşırken ben, vatansever bir asker olarak görevimi yerine getiriyordum. İşte bugün<a id="GBS.0328.01"/> ben, basit bir Alman askeri olarak, bu adamın karşısına çıkıyorum.”</p>
		<p>Yeniden alkışladılar. Anna kalktı ve elini Milan’ın koluna koydu: Pazusu kaskatı kesilmişti, bütün bedeni taş gibiydi. Anna, “Yıkılıverecek,” diye düşündü. Milan, zorlukla konuştu:</p>
		<p>“Hayvan!”</p>
		<p>Anna bütün gücüyle kolunu sıkıyordu, Milan silkinerek elinden kurtuldu. Gözleri kan çanağı gibiydi.</p>
		<p>“Beneş’le ben...” diye kekeledi.<a id="GBS.0328.02"/> “Beneş’le ben!.. Arkanda yetmiş beş milyon askerin var da ondan, değil mi?”</p>
		<p>Bir adım attı, Anna, “Ne yapacak?” diye düşündü, ona doğru atıldı, ama olan olmuştu bile, Milan peş peşe iki kez radyoya tükürmüştü.</p>
		<p>Ses devam ediyordu:</p>
		<p>“Size söylenecek pek az sözüm var: Sayın Chamberlain’e, iyi niyetli çabası için teşekkür ederim. Ona, Alman ulusunun barıştan başka bir şey istemediğini söyledim:<a id="GBS.0328.03"/> Ama şunu da ekledim: Sabrımızın sınırlarını genişletemem. Bunun dışında Sayın Chamberlain’e bir kez barış sağlandıktan sonra Almanya için Avrupa’da bir toprak davası kalmayacağını anlattım: Bu sözü burada da tekrar ediyorum. Çekoslovakya bu anlaşmazlığı hukuk çerçevesinde, yani Çekler yabancı asıllı topluluklarla, bir zor rejimi içinde değil, ama hukuk ve iyi niyet anlayışı içinde birlikte yaşamayı<a id="GBS.0328.04"/> kabul edecek olursa benim için bir Çekoslovakya sorunu kalmayacaktır. Bunu Sayın Chamberlain’e garanti ettim. Çeklerden hiçbir talebim yok. Ama bir Alman olarak ben, Südet Almanları söz konusu olunca, sabrımın son sınırında bulunduğumu bir kez daha hatırlatırım. Bu, Beneş’in, kendisinin gerçekleştirebileceği bir öneridir. Şimdi artık son karar ona aittir: Savaş mı, barış mı, bunun kararını<a id="GBS.0328.05"/> Beneş verecektir. Ya önerimi kabul ederek Almanlara gasp edilen özgürlüklerini geri verecektir ya da ben bu özgürlüğü almak üzere Çekoslovakya’ya gideceğim.”</p>
		<p>Herera başını kaldırdı.</p>
		<p>“Vay canına!” dedi. “Vay canına! Duydunuz mu? Ulan savaş be bu, savaş!”</p>
		<p>“Evet,” dedi Gomez. “Beneş taş gibi heriftir: Kımıldamaz bile. Eyvallah demez, göreceksiniz. Bu kez savaş patlıyor, arkadaşlar.”</p>
		<p><a id="GBS.0329.01"/>Tilquin, “Tanrım!” dedi. “Bir olsa, dediğin gibi olsa!”</p>
		<p>Chamberlain, “Nedir o?” diye sordu.</p>
		<p>Woodhouse, “Devamı,” dedi.</p>
		<p>Chamberlain kâğıtları aldı, okumaya başladı. Woodhouse kaygılı gözlerle ona bakıyordu. Birkaç dakika sonra başını kaldırdı, zayıf bir gülümsemeyle, “Yeni bir şey yok,” dedi.</p>
		<p>Woodhouse şaşırmıştı, “Ama Şansölye Hitler çok sert konuşmuş,” dedi.</p>
		<p>“Tabii,” dedi Chamberlain,<a id="GBS.0329.02"/> “sert konuşmak zorundaydı.”</p>
		<p>“Bugün ulusumun önünde ben bir numaralı Alman askeriyim. Bütün dünyaya ilan ederim ki, arkamda bütün bir ulus, ama 1918’in Almanlarına hiç benzemeyen bütün bir Alman ulusu yürümektedir. Şu anda Alman ulusu benimle birliktedir. Benim irademi kendi iradesi olarak hissetmektedir. Benim onun geleceğini ve alın yazısını kendi karar ve hareketlerimde tek amaç olarak kabul<a id="GBS.0329.03"/> ettiğim gibi. Geçmiş savaş yıllarında, başarı ve zaferden asla umudumuz olmadığı o günlerde Büyük Reich’ı kurtarma ve yaşatma ihtirasıyla çarpıştığımız o günlerde olduğu gibi bu iradeler, bir araya gelerek çok büyük bir güç kazanmıştır. Çevremde onurlu erkeklerden ve onurlu kadınlardan meydana gelmiş muazzam bir kalabalık benimle birlikte yürüyecektir. Şimdi, sevgili ve yüce ulusum, şimdi senden<a id="GBS.0329.04"/> bir şey bekliyorum: Peşimden yürü! Erkeğin peşinde erkek, kadının peşinde kadın! Şu anda hepimiz ortak varlığımız olacak ortak bir iradenin bizi bir araya getirmesini bekliyoruz. Bu irade bütün tehlikelerden ve umutsuzluklardan daha büyük olacaktır. Bu irade tehlikeleri ve umutsuzlukları aşacak ve ileriye, her zaman ileriye gidecektir. Biz kararlıyız. Bekliyoruz. Son söz Beneş’indir.”</p>
		<p>Boris<a id="GBS.0329.05"/> döndü, ötekilere, “Bitti,” dedi.</p>
		<p>Hemen kımıldamadılar, düşünceli bir tavırla sigaralarını içiyorlardı. Sonra patron konuştu:</p>
		<p>“Gırtlağına basalım mı şunun?”</p>
		<p>“İyi ya.”</p>
		<p>Patron şişelerin üstünden doğru eğildi, radyonun düğmesini çevirdi. Boris bir an tuhaf bir rahatsızlık duydu: Sanki içinde kocaman bir boşluk olmuştu. Açık kapıdan azıcık rüzgârla azıcık gece giriyordu içeri.</p>
		<p>Marsilyalı,<a id="GBS.0330.01"/> “Eeeey? Ne dedi?” diye sordu.</p>
		<p>“Kısacası: Bütün ulus arkamda, savaşmaya hazırım, diyor. Karar Beneş’in, diyor.”</p>
		<p>Marsilyalı, “Tamam,” dedi, “cenaze töreni başladı demektir. Demek gerçekten savaş olacak ha?”</p>
		<p>Boris omuz silkti. “Eh, öyle olsun,” dedi Marsilyalı. “Altı aydır karımın, çocuklarımın yüzünü görmedim, Marsilya’ya döneceğim ve orada, tamam: Merhaba, hoşça kal! Bir el sıkıp doğru<a id="GBS.0330.02"/> kışlaya.”</p>
		<p>Chomis, “Ben,” dedi, “ben belki anamın yüzünü görecek vakit bile bulamayacağım.” Anlattı: “Kuzeyliyim ben.”</p>
		<p>Marsilyalı, “Ha, öyle mi?” diye başını salladı.</p>
		<p>Sustular. Charlier piposunu topuğuna vurarak silkti.</p>
		<p>Patron, “Bir şey içecek misiniz?” dedi. “Madem savaş geliyormuş, içkileri ben ikram ediyorum bu gece.”</p>
		<p>“Hadi bakalım, içelim.”</p>
		<p>Dışarıda hava karanlık ve serindi,<a id="GBS.0330.03"/> gazinonun uzak müziği dalga dalga geliyordu: Belki de şarkı söyleyen Lola’ydı.</p>
		<p>Kuzeyli adam, “Ben Çekoslovakya’ya gittim,” dedi. “Gittiğim için de memnunum şimdi: İnsan kimin için dövüştüğünü bilir hiç olmazsa.”</p>
		<p>Boris, “Çok kaldınız mı?” diye sordu.</p>
		<p>“Altı ay. Ormanda, hızarda çalıştım. Çeklerle iyice kafa dengi olmuştuk. Çalışkan herifler.”</p>
		<p>“Ha,” dedi, “çalışkanlığı dersen, Almanlar<a id="GBS.0330.04"/> da çalışkandır.”</p>
		<p>“Evet, ama dünyanın anasını ağlatıyorlar bir yandan da. Oysa Çekler yumuşak adamlar.”</p>
		<p>Charlier, “Sağlığınıza!” dedi.</p>
		<p>“Sağlığınıza!”</p>
		<p>Tokuşturdular, Marsilyalı, “Hava serinledi,” dedi.</p>
		<p>Mathieu ürkerek uyandı; gözlerini kırpıştırarak sordu:</p>
		<p>“Nedir o?”</p>
		<p>“Marsilya’ya geldik. Saint-Charles Garı. Herkes indi trenden.”</p>
		<p>“İyi,” dedi Mathieu, “iyi, peki.”</p>
		<p>Yağmurluğunun<a id="GBS.0330.05"/> önünü ilikledi, fileden valizini aldı. Kendini bomboş, dağınık hissediyordu. İç rahatlığıyla, “Hitler nutkunu bitirmiştir,” diye düşündü.</p>
		<p>Kuzeyli adam, “Ben onlar giderken gördüm,” dedi, “14’te, gidenleri gördüm, on yaşındaydım. Şimdiki gibi değildi o zaman, başka türlüydü.”</p>
		<p>“Onlar istiyorlar mıydı?”</p>
		<p>“Ha! İstiyorlar mıydı! İstemek mi? Bayılıyorlardı, şarkı söylüyorlardı, ellerini kollarını<a id="GBS.0331.01"/> sallıyorlardı!”</p>
		<p>Marsilyalı, “Başlarına geleceği bilmiyorlardı herhalde,” dedi.</p>
		<p>“Bilmiyorlardı tabii.”</p>
		<p>“Biz, biliyoruz ama,” dedi Boris.</p>
		<p>Bir sessizlik oldu. Kuzeyli adam dimdik önüne bakıyordu.</p>
		<p>“Onları yakından gördüm, o hayvanları,” dedi. “Dört yıl işgal altında kaldık. Neler yapmadılar! Köyün altını üstüne getirmişlerdi, yaktılar, yıktılar, haftalarca samanlıklarda gizlendik. Onun<a id="GBS.0331.02"/> için, anlıyorsunuz ya, yeniden başladığını düşündükçe...” Devam etti: “Herkes gibi yapmayacağım demek istemiyorum tabii.”</p>
		<p>Patron gülümsedi.</p>
		<p>“Ben,” dedi, “ben ölümden korkarım, çocukluğumdan beri ödüm kopar. Ne var ki, şu son günlerde kendi kendime bir şeye inandım: Dedim ki, ölüm boktan bir iş, ama neden öldüğün fark etmez ki. İspanyol nezlesinden ya da bombadan ölmüşsün... Ne fark eder,<a id="GBS.0331.03"/> dedim. Sonra...”</p>
		<p>Boris çocuk gibi gülüyordu: Adamları sevmişti, düşündü: “Erkekleri süslü karılardan daha çok seviyorum.” Savaşın bu iyiliği vardı işte: Erkek erkeğe oluyordu insan. Beş yıl boyunca, üç yıl boyunca insan yalnız adamları görüyordu karşısında. “İzinlerimi çoluklu çocuklulara devrederim,” diye düşündü.</p>
		<p>Chomis, “Önemli olan,” dedi, “insanın, ben gerçekten yaşadım, diyebilmesi.<a id="GBS.0331.04"/> Ben otuz altı yaşındayım, yaşamımda çok da eğlenceli günler olmadı doğrusu. İyi günüm oldu, kötü günüm oldu. Ama yaşadım. Beni kıyma gibi parça parça doğrayabilirler, ama benim yaşamış olmama engel olamazlar.” Boris’e döndü: “Böyle bir gencecik çocuk için, daha zor olur herhalde.”</p>
		<p>Boris heyecanla, “Oh!” dedi. “Savaş olacak diye söylemeye başladıkları günden beri ben...”</p>
		<p>Hafifçe kızardı,<a id="GBS.0331.05"/> ama devam etti:</p>
		<p>“İnsan evli olursa o zaman dertlenmeli.”</p>
		<p>Marsilyalı içini çekti:</p>
		<p>“Karım cesur bir kadındır, elinde sanatı da var: kuafördür. Beni düşündüren çocuklar: Ne olsa bir çocuğun babasının olması iyi bir şey, değil mi ya? Ama gitmek zorundasın.”</p>
		<p>“Öyle ya,” dedi Boris.</p>
		<p>Müzik kesilmişti. Bara bir kadınla bir erkek girdi. Kadın, uzun, çok açık yeşil bir elbise giymiş kızıl<a id="GBS.0332.01"/> saçlı bir kadındı. Dipteki masaya oturdular.</p>
		<p>Charlier, “Ne olursa olsun!” dedi. “Ne olursa olsun, savaş boktan bir şey. Savaştan daha bok bir şey yoktur şu dünyada, ondan daha bokunu görmedim ben.”</p>
		<p>“Benden de al o kadar,” dedi patron.</p>
		<p>“Benden de al o kadar,” dedi Chomis.</p>
		<p>Marsilyalı, “Eee, borcum ne kadar?” diye sordu. “Bir sefer içkileri ben ikram ettim.”</p>
		<p>“Bir seferi de benden,”<a id="GBS.0332.02"/> dedi Boris.</p>
		<p>Para verdiler. Chomis’le Marsilyalı kol kola çıktı. Charlier bir an kararsız kaldı, sonra döndü, geldi, kadehi elinde, oturdu. Boris tezgâhın önünde duruyordu, sevimli herifler diye düşündü ve keyiflendi. Bunlardan, en azından bunlar kadar sevimli adamlardan binlerce ve binlercesini görecekti siperlerde. Boris onlarla yan yana yaşayacaktı: Ne gece, ne gündüz, ayrılmayacaktı onlardan,<a id="GBS.0332.03"/> onlardan başka işi olmayacaktı orada. Düşündü: Şansım varmış, otomobil altında kalmış ya da kolerada ölmüş olan o kendi yaşındaki miskin zavallı çoluk çocukla kıyaslayınca, şanslı olduğunu kabul etmesi gerekti. Onu haince, sinsice enselememişlerdi; insan yaşamını, basit bir kaza gibi alt üst eden, o beklenmediği anda geliveren savaşlardan biri değildi bu: Bu savaş yedi ya da sekiz yıl önce ilan<a id="GBS.0332.04"/> edilmişti, insanların, onun ağır ağır üzerlerine gelişini görecek vakitleri olmuştu. Boris, kendisi, savaşın günün birinde patlak vereceğinden hiç kuşkulanmamıştı, biliyordu; günün birinde kral olacağını bilen ve o günü bekleyen bir veliaht gibi onun patlayacağı günü beklemişti. Onu, bu savaş için dünyaya getirmişlerdi, bu iş için büyütülmüş, eğitilmişti, bu iş için liseye, sonra Sorbonne’a yollamışlardı<a id="GBS.0332.05"/> onu, ona bir kültür vermişlerdi. Bunu, Boris bir gün profesör olsun diye yaptıklarını söylemişlerdi, ama Boris bunu hep kuşkulu, hep olmayacak bir şey olarak düşünmüştü; şu anda onu bir yedek subay olmak üzere yetiştirdiklerini biliyordu; yaşamının yepyeni, sapasağlam bir güzel, bir özel ölümle sona ermesi için mümkün olan her şeyi yapmışlardı. “En kötüsü,” diye düşündü, “en kötüsü ben<a id="GBS.0333.01"/> Fransa’da doğmadım, sonradan Fransız oldum, bu kötü işte.” Ama sonunda, bu da o kadar önemli değildi aslında, anası babası Rusya’da kalmış ya da Berlin’e, Bükreş’e kaçmış, sığınmış da olsaydılar, bir şey değişmeyecekti: Bu bir ırk meselesi değil, bir yaş meselesiydi aslında: Bu genç Almanlar, genç Macarlar, genç İngilizler, genç Yunanlılar hepsi aynı savaş ve aynı alın yazısı için dünyaya gelmişlerdi.<a id="GBS.0333.02"/> Rusya’da, önce devrim kuşağı vardı, sonra beş yıllık plan kuşağı, şimdi de dünyayla kavga kuşağı, dünyayla kavga gençliği: herkese kendi payı. İnsan, işçi ya da burjuva doğduğu gibi, savaş için ya da barış için doğardı. Çaresi yoktu bunun, herkesin İsviçre’de doğmak gibi bir şansı olamazdı ki. “Kafa tutmaya hakkı olan biri varsa,” diye düşündü, “o da Mathieu’dur.” O mutlak barış için dünyaya<a id="GBS.0333.03"/> gelmişlerdendir; o ihtiyarlıktan öleceğine kesin inanmıştı, kendine özgü küçük alışkanlıklar yapmıştı kendine; onun yaşında, artık değişmezdi insan. Bana gelince, bu benim savaşım. Beni o yarattı, ben de onun içinde, kollarında dövüşeceğim: Biz birbirimizden ayrılamayız; eğer o gelmeseydi, patlak vermeseydi sonunda, ben ne olurum, ne yapardım, düşünemiyorum bile, tasarlayamıyorum. Yaşamını düşündü<a id="GBS.0333.04"/> ve bu yaşam şimdi ona çok da kısa görünmedi: Yaşam denen şey, ne kısa olabilir, ne uzun. Bir yaşamdır, işte o kadar! Sonunda, yolun ucunda bir savaşla, herhangi bir yaşam. Birden, şu toplumda bir görevi olduğu ve korkunç bir ölümle öleceğini bildiği için, tuhaf, başka çeşit bir gururla içinin dolduğunu, kabardığını hissetti ve alçakgönüllülüğü içinde kendi haline kendi şaştı. Herhalde Lola’yı alma<a id="GBS.0333.05"/> zamanı gelmişti, gitmeliydi artık. Patrona bakarak gülümsedi ve çabucak çıktı.</p>
		<p>Gök bulutluydu, şurada burada parça parça yıldız kümeleri görünüyordu, rüzgâr denizden doğru esiyordu. Bir an, Boris’in kafasının içini bir sis kapladı, sonra, “Savaş,” diye düşündü ve şaştı, çok şaştı, çünkü beyni uzun zaman aynı fikirde saplanıp kalmaya alışık değildi. “Ah, ah! Ne kadar korkacağım kim bilir,” diye<a id="GBS.0334.01"/> düşündü. O kocaman, dev korkuyu düşünerek şaşkınlık ve tuhaf bir rahatlıkla güldü. Ama birden, ani bir kaygıyla durakladı ve gülmez oldu: Çok korkmamak gerekti. Evet, o içi geçmiş moruklar gibi yapmayacaktı, ama bu, yaşamını berbat etmesi, kendinde her boku yemeye hak görmesi için yeterli bir neden değildi. Doğduğu günden bu yana onu bu iş için yetiştirmişlerdi, ama ona bir şans payı da bırakmışlardı:<a id="GBS.0334.02"/> Savaş, onun savaşı, alın yazısı olmaktan çok bir yetenek, doğuştan beraberinde gelmiş bir yetenekti. Kuşkusuz, bir başka yeteneği olmasını isterdi: Büyük bir filozof olmak için ya da bir Don Juan, bir büyük işadamı olmak için gerekli bir yetenek örneğin. Ama insan doğarken payına düşeni keyfince seçemezdi ki: İnsan bu Tanrı vergisini ya başarıyla kullanır ya da bokunu çıkarırdı sonradan;<a id="GBS.0334.03"/> Boris’inkinde kötülük şuradaydı ki, bir kez daha denemesine, al baştan etmesine olanak yoktu. Bakaloryalara benzeyen yaşamlar vardı: Yedekte başka çeşitleri olurdu her zaman. Fizikten takıldın mı, bu sefer felsefeden ya da biyolojiden bir şeyler yapmayı denersin. Onunki, felsefe sertifikasına benziyordu daha çok, bir seferde ya başarırsın ya da biter iş; korkunç bir şeydi bu. Ama, şimdi onun başarması<a id="GBS.0334.04"/> gereken, bu sınavdı işte, başka türlüsü değil ve başarmak için de epey ter dökecekti. Dikkatle hareket etmek gerekti, ama yalnızca bu yetmezdi. Asıl önemlisi, savaşın ortasında kendine bir güzel delik açmak ve içine sıkıca yerleşmekti, sonra da her şeyden faydalanmaya bakacaktı. Kendi kendine, her şeyin sonunda aynı kapıya çıktığını düşünmeye alışması gerekti: Argonne’a yapılan hücum, aslında<a id="GBS.0334.05"/> bir gondol gezintisiyle aynı şeydir, siperlerde içilen o sulu çorbalar, sabah, erken İspanyol istasyonlarında içilen güzel kahveyle aynı şeydir. Sonra arkadaşlar olacak, açık hava, evden gelecek paketler ve eşi bulunmaz bir seyir; bir bombardıman örneğin, kolay kolay görülen manzaralardan olmasa gerek. Ne var ki korkmamak gerekiyordu. Korkarsam, yaşamım uçup gidebilir bir anda, ben bir kurbağa yavrusuyum<a id="GBS.0335.01"/> çünkü.</p>
		<p>Gazinonun ışıkları onu daldığı rüyadan uyandırdı. Müzik dalgaları pencerelerden dışarı taşıyordu, siyah bir otomobil sessizce kapının önünde durdu. “Sürüklenecek bir yıl daha,” diye düşündü.</p>
		<p>Gece yarısını geçmişti saat, Sportplatz bomboş ve karanlıktı, sandalyeler devrilmiş, yerlere sigaralar atılmıştı. Chamberlain radyoda konuşuyordu. Mathieu, Vieu-Port Rıhtımı’nda dolaşıyordu, düşünüyordu:<a id="GBS.0335.02"/> “Bu bir hastalık, gerçek bir hastalık yalnızca ve rastlantı öyle istediği için benim başıma geldi, benim elimde değildi, onu bir diş ağrısı, bir damla krizi gibi sabırla ve stoik bir anlayışla kabullenmek zorundayım.”</p>
		<p>Chamberlain, “Şansölyenin, beni Almanya’da karşılayan dostça duygularının yanıtı olan gerçek bir dostluk anlayışı içinde yaptığım bu konuşmayı dikkate alacağını umuyorum,” dedi.<a id="GBS.0335.03"/> “Önerilerimi kabul edecek olursa şansölye, Almanya’nın isteklerini yerine getirmiş ve kan dökmeden Südet Almanları sorununu çözmüş olacaktır.”</p>
		<p>Sözlerinin bittiğini anlatan bir el hareketi yaptı ve mikrofondan uzaklaştı. Zézette bir türlü uyuyamamıştı, kalktı pencereye yaklaştı, baktı, çatıların üstünde yıldızlar vardı. Germain Chabot banyoda pantolonunu çıkarıyordu. Boris, Lola’yı gazinonun<a id="GBS.0335.04"/> holünde bekliyordu: Her yanda, havada, gökte, işitilmeyen ya da çok az işitilen bir patlama vardı, karanlık, somurtkan bir çiçek tomurcuğu vardı ki patlamak ve açılmak için zamanını bekliyordu. Astorya Oteli’nin cazı, <em>If the Moon Turns Green</em>’i çalıyor; Daventry, müziği radyoya naklediyordu.</p>
	</section>
  <div style="display:none;"><a id="GBS.0335.05"/></div></body>
</html>