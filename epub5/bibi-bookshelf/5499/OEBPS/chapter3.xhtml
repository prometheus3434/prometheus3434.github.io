<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>Yaşanmayan Zaman</title>
		<link href="main.css" rel="stylesheet" type="text/css"/>
<meta name="Adept.resource" value="urn:uuid:3c170f45-7f95-f3ed-3843-39528d33ab4e"/>
	</head>
	<body xmlns:epub="http://www.idpf.org/2007/ops" class="chapter" epub:type="chapter"><div style="display:none;"><a id="GBS.0201.01"/></div>
    <section>
		<h1 class="date">25 Eylül, Pazar</h1>
		<p>Bir utanç günü, bir dinlenme günü, bir korku günü. Tanrı’nın günü, güneş bir pazar gününün ufkunda doğuyordu.</p>
		<p>Lokomotifin farı, deniz feneri, haç, yanak, YANAK, Tanrı haçını kiliselerde dolaştırıyor, ben yanağımı pazar günlerinin havasına bürünmüş sokaklarda dolaştırıyordum, aaa! Ama siz bir ursunuz, içi kan dolu bir ur; yok, hayır: Yanağıma tokat attılar da, kaba etleri<a id="GBS.0201.02"/> suratında bir küçük, sefil yaratık, omuzları üzerinde taşınması insanı rahatsız eden kocaman kafa, yarılmış, sarılıp sarmalanmış kafa, sukabağı, helvacıkabağı, arkadan vurmuşlardı, bir-iki, kafasının içinde yürüyordu, topukları kafasının içinde yere vuruyordu, bugün pazar, nereden iş bulacağım, kapılar kapalıydı hep, kocaman demir kapılar, çivili, paslı, karanlıkların, talaş, makine yağı ve<a id="GBS.0201.03"/> buruk buruk demir kokan boşlukların, saçılmış paslı maden yongalarıyla dolu toprak tabanlı soğuk boşlukların üzerine sımsıkı kapanmıştı hepsi, küçücük, korkunç tahta kapılar kapalıydı, o bolluğun, doluluğun üzerine, eşyayla, anılarla, çocuklarla, nefretlerle, o ağır, kızartılmış soğan kokusuyla, yatağın üzerindeki pırıl pırıl örtüyle, pencerelerin önünde durmuş, düşünen kadınlarla dolu, dopdolu, çatlayacak<a id="GBS.0201.04"/> kadar dolu odaların üzerine sımsıkı kapanmış kapılar, pencerelerin arasında, bakışların arasında, bakışlarla şaşırmış, katılaşmış, dolaşıyordu. Koca Louis tuğla duvarlar ve demir kapılar arasında dolaşıyordu, meteliksiz, kursağına gidecek lokma yok, yürekmiş gibi atan bir kafa, yürüyordu ve topukları kafasının içinde yere vuruyordu. Tak, tuk, tak, tuk, yürüyorlardı, şimdiden ter içinde,<a id="GBS.0201.05"/> pazarın öldürdüğü sokaklarda, yanağı önü sıra caddeyi aydınlatıyordu, düşünüyordu: “Daha şimdiden savaş sokakları bunlar.” Düşünüyordu: “Bir lokma bir şey bulup yemeli. Ama nereden?” Düşünüyordu: “Bana yardım edebilecek kimse yok mu burada?” Ama esmer, küçücük adamlar, etli yüzlü kocaman işçiler savaşı düşünerek tıraş oluyorlardı, önlerinde savaşı düşünecekleri, korkularını pazarın öldürdüğü sokaklar<a id="GBS.0202.01"/> boyunca sürüyerek dolaştıracakları bomboş, upuzun bir gün vardı. Savaş: kapalı dükkânlar, insansız sokaklar, üç yüz altmış beş pazar. Philippe, Pedro Cazarés’di, adını göğsünde taşıyordu. Pedro Cazarés, Pedro Cazarés hemen o akşam İsviçre’ye geçiyordu, beş parmağın damgasını taşıyan çiçeklenmiş, şiş bir yanağı İsviçre’ye götürüyordu; kadınlar, tepeden, pencerelerinden ona bakıyorlardı.</p>
		<p>Tanrı<a id="GBS.0202.02"/> Daniel’e bakıyordu.</p>
		<p>Ona Tanrım diyecek miyim? Tek sözcük ve her şey değişiyor. Saraç dükkânının gri boyalı kepengine dayanmıştı, insanlar, kiliseye doğru gidiyorlardı, acele adımlarla, pembe yolun üzerinde kara ve sonsuz. Her şey sonsuzdu. Genç bir kadın geçti, sarışın ve tüy gibiydi, saçları dikkatle dağılmıştı, otelde kalıyordu, Paulu bir sanayiciydi kocası, adam on beşte bir, iki gün kalmaya<a id="GBS.0202.03"/> geliyordu; sarışın, tüy gibi kadın bugün yüzünü dinlendirmişti, pazardı çünkü, ruhu gümüş bir göldü. Kilise: bir delik; cephe Romalılardan kalma, içeri girer girmez sağ koldaki bölmede, görülmesi gereken bir heykel vardı. Aktar kadınla oğluna gülümsedi. Ona Tanrım diyecek miyim? Şaşmış değildi, düşünüyordu: Bir gün olacaktı bu. Er, geç. Bir şeyler olduğunu hissediyordum ben. Her şeyi, ben her<a id="GBS.0202.04"/> şeyi bir tanık için yaptım şimdiye kadar. Tanığı olmazsa buharlaşır, yok olur insan.</p>
		<p>Nadine Pichon, “<em>Bonjour</em>, Mösyö Sereno,” dedi, “kiliseye mi gidiyorsunuz?”</p>
		<p>“Biraz geç kaldım,” dedi Daniel.</p>
		<p>Kızın ardından baktı, her günkünden daha da çok topallıyordu bu sabah, iki küçük kız koşarak ona yetiştiler, neşeyle gülerek çevresinde koşuştular. Onlara baktı. Bir başka bakışın altındaki bakışlarımı<a id="GBS.0202.05"/> onlara çevirmek! Bakışım delik deşik, Tanrı’nın bakışı onu şurasından, burasından delip geçiyor. Birden, “Edebiyat yapıyorum,” diye düşündü. Tanrı orada değildi artık. Dün gece, terli çarşafların içinde varlığı vardı, oradaydı ve Daniel kendini Kabil gibi hissetmişti: İşte bak, benim! Benim, böyleyim işte senin yarattığın gibi, ahlaksız, alçak, korkak ve homoseksüel. Eee, ne yapalım peki? Ve<a id="GBS.0203.01"/> bakış oradaydı, her yanda, dilsiz, sessiz, cam gibi saydam ve esrarlı. Sonra Daniel uyumuştu ve sabah, uyandığı zaman, yalnızdı. Bir bakışın anısı. Kalabalık kocaman açık kapılardan içeri doluyordu, siyah eldivenler, porselen gibi beyaz, parlak yakalar, tavşan kürkleri ve parmakların arasında aile yadigârı dua kitapları. Daniel kendi kendine, “Bir yolu olmalı,” diye düşündü. Bomboş göğe doğru yükselen,<a id="GBS.0203.02"/> bitmeyen, tükenmeyen bir buharlaşma olmaktan yoruldum, yorgunum, bir çatı, bir dam istiyorum. Kasap geçerken ona sürtündü, şişman, kırmızı yüzlü, pazar günleri işin önemini belirtmek için gözlüğünü takan bir adamdı bu, kıllı kalın parmakları bir dua kitabını kavramıştı. Daniel düşündü: Kendini gösterecek, kocaman, renkli camlardan, kocaman pencerelerden bakış ona inecek; hepsi, hepsi kendilerini<a id="GBS.0203.03"/> gösterecekler; insanlığın yarısı bakışın altında yaşıyor. Bir satır darbesiyle patlayan, açılan, mavimsi ve yuvarlak kemiği meydana çıkarak bölünen ete satırıyla vurduğu an, bakışı üzerinde hisseder mi acaba? Görülüyor, ben ellerini nasıl görüyorsam, kabalığı, katılığı da öyle görülüyor; açgözlülüğü, cimriliği görülüyor; ben seyrek saçlarının altında kafatasını ve gözlerinin içinde, seyrek<a id="GBS.0203.04"/> saçlarının altındaki kafatası gibi parlayan o azıcık, ufacık duygu kalıntısını nasıl görüyorsam, o cimrilik de öyle görülüyor; bunu biliyor o, dua kitabının yıpranmış sayfalarını karıştıracak, inleyecek: Tanrım, Tanrım, cimriyim ben, açgözlüyüm, açgözlüyüm. Ve Medusa’nın bakışı, tepeden, dondurucu ve öldürücü, üzerine inecek. Taşların ahlakı, taşların günahı: ne huzur! Kilisenin loşluğuna gömülen<a id="GBS.0203.05"/> insanların kara, kapkara gölgelerine bakarak, “Bu insanların çok önceden denenmiş yöntemleri var,” diye düşündü. Üç kadın, sabahın kızıl aydınlığında, yan yana, koşuyorlardı. Kederli, dalgın ve uzak, üç kadın. Ocağı yakmışlar, odayı süpürmüşler, fincanlara sütü koymuşlardı, hâlâ, bir süpürgenin ucunda bir koldan, bir su ibriğinin sapını tutan elden, bu duvarların ardında, tarlaların, ormanların üzerinden,<a id="GBS.0204.01"/> eşyanın üzerinden çıkan, yükselen, yayılan o buğu tabakasından başka bir şey değillerdi onlar. Şimdi oraya gidiyorlardı, o loşluğa ve orada, gerçekte ne iseler, o olacaklardı. Onları uzaktan takip etti: Ben de gitsem? Gülünç doğrusu: İşte benim, ben; senin beni yarattığın gibi, kederli ve korkak, çaresiz, çaresiz...</p>
		<p>Bana bakıyorsun ve bütün umutlar kaçıyor, uzaklaşıyor: Kendi kendimden kaça<a id="GBS.0204.02"/> kaça yorgun düştüm. Ama biliyorum ki senin bakışının altında kaçamam kendimden, kaçamam. Gireceğim oraya, o diz çökmüş kadınların arasına, dimdik, ayakta, duracağım, bir adaletsizlik anıtı gibi. “İşte bak, ben Kabil’im,” diyeceğim, “ama ne yapalım? Beni sen yarattın, taşıyacaksın beni, katlanacaksın bana.” Marcelle’in bakışı, Mathieu’nun bakışı, Bobby’nin bakışı, kedilerimin bakışı, hep derimin dışında<a id="GBS.0204.03"/> kalıyor. Mathieu, homoseksüelim ben. Tanrım, ben, ben öyleyim, homoseksüelim ben. Buruşuk yüzlü ihtiyarın gözleri ıslak ıslak, çipil çipildi, tütünün sararttığı uzun bıyıklarını yüzünde kötü anlamlarla kemiriyordu, yorgun, yıpranmış, kiliseye girdi, Daniel peşi sıra yürüdü. Tam Ribadeau’nun velodroma gittiği saatti şimdi, ıslık çalarak yürürdü, arkadaşlar, “Hey Ribadeau, n’aber? İyi misin bugün?”<a id="GBS.0204.04"/> diye bağırırlardı. Ribadeau bunları sigara sararken düşünüyordu, ellerini boşalmış hissediyordu, kederli gözlerle vagonlara, üst üste yığılı fıçılara baktı ve elinde bir şeyin yokluğunu duydu; avucunda o yuvarlak, pürtük pürtük demirin etine gömülen ağırlığı yoktu şu anda, eli bomboştu; fıçılara bakıyor ve düşünüyordu: “Yazık be, kırk yılda bir pazar!” Marius, Claudio, Remy hepsi peş peşe gitmişlerdi,<a id="GBS.0204.05"/> askercilik oynuyorlardı, Jules’le Charlot ellerinden geleni yapıyorlar, fıçıları raylar boyunca yuvarlıyorlar, ikisi omuz verip kaldırıyor ve vagonların içine doğru fırlatıyorlardı; kocaman adamlardı ikisi de, ama ihtiyardılar, Ribadeau onların derin derin soluduklarını duyuyordu, ter, çıplak sırtlarından akıyordu; bu işi bitiremezlerdi dünyada. Kafasında koca bir sargıyla iriyarı bir<a id="GBS.0205.01"/> herif sabahın dördünden beri dolanıp duruyordu; sonunda Jules’e yanaştı ve Ribadeau dudaklarının oynadığını gördü. Jules adamı o şaşkın suratıyla dinliyordu, sonra şöylece bir doğruldu, geri kaykılarak avuçlarını böbreklerine doğru sırtına bastırdı ve çenesiyle Ribadeau’yu gösterdi.</p>
		<p>Ribadeau, “Ne var?” diye sordu.</p>
		<p>Kafası sarılı adam kararsız adımlarla yaklaştı; ördek gibi, ayaklarını dışarı<a id="GBS.0205.02"/> dışarı basarak yürüyordu. Haydudun biriydi. Selam verir gibilerden elini başındaki sargıya götürdü.</p>
		<p>“Bir iş var mı acaba?” diye sordu.</p>
		<p>“İş mi?” dedi Ribadeau. Adama bakıyordu: Haydudun biriydi, kafasındaki sargı simsiyahtı, sağlam bir herife benziyordu, ama suratı insanı korkutacak kadar sarıydı.</p>
		<p>“İş mi?” dedi Ribadeau.</p>
		<p>Bir an birbirlerine baktılar, Ribadeau, kocaman adamın yığılıp<a id="GBS.0205.03"/> kalmasından korktu.</p>
		<p>Alnını kaşıyarak, “İş,” dedi, “iş eksik değil ya...”</p>
		<p>Adam gözlerini kırpıştırıyordu. Böyle, yakından çok da kötü değildi gözleri.</p>
		<p>“Çalışırım ben,” dedi.</p>
		<p>“Çok da sağlama benzemiyorsun,” dedi Ribadeau.</p>
		<p>“Nasıl?” dedi adam.</p>
		<p>“Diyorum ki, hasta gibi görünüyorsun.”</p>
		<p>Adam şaşkın gözlerle baktı.</p>
		<p>“Hasta değilim,” dedi.</p>
		<p>“Suratın sapsarı. Hem o kafandaki sargı<a id="GBS.0205.04"/> nedir?”</p>
		<p>Adam, “Kafama vurdular da,” diye anlattı. “Bir şey değil.”</p>
		<p>“Kim vurdu? Dövüştün mü?”</p>
		<p>“Hayır. Bir arkadaş yaptı. Hemen işe başlayabilirim.”</p>
		<p>“Bakalım,” dedi Ribadeau.</p>
		<p>Adam eğildi, bir fıçı aldı ve tek eliyle şöylece tutup kaldırdı. Sonra fıçıyı yere bırakırken, “Çalışırım ben,” dedi.</p>
		<p>Ribadeau hayranlıkla, “Vay namussuz!” dedi. Sonra, “Adın ne?” diye sordu.</p>
		<p>“Louis. Koca<a id="GBS.0205.05"/> Louis.”</p>
		<p>“Kâğıtların var mı?”</p>
		<p>Koca Louis, “Var,” dedi, “askerlik cüzdanım var.”</p>
		<p>“Ver bakayım.”</p>
		<p>Koca Louis ceketinin cebini karıştırdı, cüzdanı özenle çekip aldı uzattı. Ribadeau aldı ve bir ıslık çaldı.</p>
		<p>“Bak sen şu işe!” dedi. “Bak sen şu işe.”</p>
		<p>Koca Louis kaygıyla, “Yoklamalarım tamam,” dedi.</p>
		<p>“Tamam mı? Sen okuma biliyor musun?”</p>
		<p>Koca Louis kurnaz bir ifadeyle baktı.</p>
		<p><a id="GBS.0206.01"/>“Fıçı taşırken okumayı ne yapacağım?”</p>
		<p>Ribadeau cüzdanı geri verdi.</p>
		<p>“Sıran gelmiş, arkadaş, çağırmışlar seni. Montpellier’ de bekliyorlar. Kışlada. Hadi, hemen yola düş, yoksa zorla götürürler adamı.”</p>
		<p>Koca Louis aptalca bir şaşkınlıkla, “Montpellier’de mi?” dedi. “Ne işim var Montpellier’de?”</p>
		<p>Ribadeau birden öfkelendi.</p>
		<p>“Sana, askere çağırmışlar seni diyorum,” diye bağırdı. “Anladın<a id="GBS.0206.02"/> mı? Gideceksin, ilan ettiler, seferberlik var.”</p>
		<p>Koca Louis cüzdanı cebine soktu.</p>
		<p>“Bana iş vermiyorsunuz, ha?” dedi.</p>
		<p>“Bir asker kaçağını çalıştırmam ben.”</p>
		<p>Koca Louis eğildi ve fıçıyı yakaladı.</p>
		<p>Ribadeau telaşla, “Tamam, tamam, anladık,” dedi, “aslan gibisin, ben de başka türlüsün demiyorum. Ama seni burada bulup yakalarlarsa anamı ağlatırlar benim.”</p>
		<p>Koca Louis fıçıyı omzuna yerleştirmişti;<a id="GBS.0206.03"/> kalın kaşlarını çatmış Ribadeau’ya dikkatle bakıyordu. Ribadeau omuz silkti.</p>
		<p>“Ben de üzüldüm ama...” dedi.</p>
		<p>Söylenecek laf kalmamıştı. Yürüdü, düşünüyordu: “Asker kaçağını alamam ki ben.”</p>
		<p>“Hey, Charlot!” dedi.</p>
		<p>“Ha?”</p>
		<p>“Şu herife bak, asker kaçağıymış.</p>
		<p>“Yazık,” dedi Charlot. “Bize faydası dokunurdu pekâlâ.”</p>
		<p>Ribadeau, “Bir asker kaçağını saklayamam,” dedi.</p>
		<p>“Öyle ya!”</p>
		<p>İkisi<a id="GBS.0206.04"/> birden dönüp baktılar: İriyarı adam fıçıyı yere bırakmıştı, şaşkın gözlerle askerlik cüzdanını parmaklarının arasında evirip çeviriyordu.</p>
		<p>Kalabalık çepeçevre etraflarını sarıyor, sürüklüyor, çevrelerinde dönüyor ve döndükçe çoğalıyordu. René duruyor mu, yoksa kalabalıkla birlikte dönüyor mu, farkında değildi artık. Doğu Garı’nın üzerinde dalgalanan Fransız bayraklarına bakıyordu; savaş oradaydı,<a id="GBS.0206.05"/> rayların ucunda, ama onu rahatsız etmiyordu, o şimdi daha yakın bir felaketin varlığını duyuyordu: Kalabalıklar çabucak kırılıveren şeylerdi, her zaman üstlerinde dolaşan bir uğursuzluk olurdu kalabalıkların, Gallieni’nin gömülüşü, tırmanıyor, kalabalığın siyah kökleri arasında küçük beyaz elbisesini sürüklüyor, güneşin dehşeti altında, temel çöküyor, o bakmıyor, kadını getirmişler, kaskatı,<a id="GBS.0207.01"/> patlamış iskarpininden yırtık kırmızı çoraplı ayağı görünüyor; kalabalık etrafını çepeçevre almıştı, saydam ve bomboş göğün altında kalabalıktan nefret ederim, her yanda gözler hissediyordu, sırtında, karnında çiçekler açtıran, uzun, soluk renkli burnunu tutuşturan güneşler, mayısın ilk pazarları sayfiye semtlerine gidiş, ertesi gün, gazetelerde, “Kanlı pazar günü”, her zaman içlerinden üçü beşi<a id="GBS.0207.02"/> bir yerlerde devrilip kalırdı. Irène onu küçük, tombul bedeniyle koruyordu, o bakmıyor, beni elimden tutmuş sürüklüyor, beni çekiyor ve kadın arkamdan geçiyor, kalabalığın üzerinde kayıyor, bir ölünün Ganj üzerinde kaydığı gibi. Uzaktan, üç renkli bayrakların altında, kasketlerin üstünde sallanan, havaya kaldırılmış yumruklara küçümseyen gözlerle baktı.</p>
		<p>“Sersemler!” dedi.</p>
		<p>René duymazlıktan<a id="GBS.0207.03"/> geldi; ama kız kardeşi kendinden emin bir ağırlıkla, “Sersemler,” diye devam etti. “Mezbahaya gidiyorlar diye sevinçli hepsi...”</p>
		<p>İnsanı rezil ederdi. Otobüste, sinemada, metroda, rezil ederdi insanı, her zaman en söylenmeyecek şeyi bulup söylerdi, tereddütsüz, yusyuvarlak sesi her zaman insanı rezil edecek lafları fırlatıverirdi ortaya. Arkasına kaçamak bir gözle baktı, şu kırmızı saçlı, gözleri<a id="GBS.0207.04"/> fazlaca dalgın ve burnu çentik herif onları dinliyordu. Irène kolunu omzuna dolamıştı, bir şeyler düşünür gibi bir hali vardı. Birden ablası olduğunu hatırlamıştı sanki, şimdi iç sıkıcı öğütler vermeye kalkışacağını düşündü, ama ne de olsa onu geçirmeye ta gara kadar kalkmış gelmişti, burada, bu kadınsız erkekler kalabalığının ortasında yapayalnızdı, kendisini boks maçına, Putaux’ya götürdüğü<a id="GBS.0207.05"/> günlerdeki gibi, onu kırmamalı şimdi. Divanına uzanıyor bol bol sigara içerek okuyordu, kendine göre, kendine özgü fikirler ediniyordu, kendine özgü şapkaları gibi.</p>
		<p>“Bak bana René,” dedi, “sen bu sersemler gibi yapmayacaksın.”</p>
		<p>René usulca, “Yok,” dedi, “yapmam, yapmam.”</p>
		<p>Irène ısrar etti:</p>
		<p>“İyi dinle beni: Delilik etmeyeceksin anladın mı?”</p>
		<p>Kendine güvendiği zaman sesi yüksek çıkardı:</p><div style="display:none;"><a id="GBS.0208.01"/></div>
		<p>“Sana bir yararı mı olur yani? Madem başka çare yok, git, ama bir kere oraya gittin mi, öyle fazla göze çarpmamaya bak. İyilikte olsun, kötülükte olsun. İkisi bir kapıya çıkar zaten. Fırsat buldun mu, saklan, bir yerlere saklanmaya bak.”</p>
		<p>“Peki peki,” dedi René.</p>
		<p>Kardeşini sımsıkı omuzlarından tutuyor; ona dikkatli ama sevgisiz gözlerle bakıyordu; aklı söylediklerindeydi.</p>
		<p>“Ben seni bilirim,<a id="GBS.0208.02"/> René, gösteriş yapmaya bayılırsın, kendinden söz ettirmek için elinden geleni yapacaksın orada. Ama bak, sana şimdiden haber vereyim, nişan falan alıp da gelirsen, yüzüne bakmam senin, anladın mı? Çok sersemce bir şey çünkü. Hele bir bacağın ötekinden daha kısa ya da suratının ortasında bir delikle dönersen, hiç gelip de bana yanaşma, sana acıyacağımı da sanma, kaza oldu, diye de yutturamazsın<a id="GBS.0208.03"/> bana, çünkü bunlar biraz gözü açık hareket etmekle atlatılacak şeylerdir, bilirim ben.”</p>
		<p>“Evet, evet tabii.”</p>
		<p>Ablasının haklı olduğunu, ama gene de bunların söylenecek cinsten sözler olmadığını düşünüyordu. Hatta düşünülmesi bile doğru değildi. Bunlar kendi kendine, yavaş yavaş, konuşmadan, maddenin zorlamasıyla, öylesine yapılırdı ki sonradan insanın kendini suçlaması için bir neden olamazdı.<a id="GBS.0208.04"/> Kasketler, bir kasket denizi, pazartesi sabahı kasketleri, işbaşı günlerinin kasketleri, şantiyelerin kasketleri, cumartesi mitinglerinin kasketleri. Maurice kalabalığın en koyu olduğu yerde, kendini rahat hissediyordu. Kabaran deniz yukarı kaldırılan yumruklarla donanmıştı, kabaran deniz, yumrukları ağır ağır, usul usul, beklenmedik duruşlar, tereddütler, üç renkli bayraklara doğru yeni atılışlarla<a id="GBS.0208.05"/> tepesinde taşıyordu, yoldaş, yoldaş, mayıs yumrukları, çiçeklenmiş yumruklar Garches’a doğru akıyor. Garches çayırlarındaki kızıl basamaklara doğru, adım Zézette, toplar şarkı söylüyor, şarkı söylüyor, güzel mayıs ayının şarkısını, doğan dünyanın şarkısını. Eski kumaş ve şarap kokuyordu, Maurice her yandaydı, kum gibi kaynaşıyor, eski kumaş kokuyor, şarap kokuyordu, kolu bir ceketin tarazlanmış<a id="GBS.0209.01"/> kumaşına sürtünüyor, ufacık, kıvırcık bir adam burnunu Maurice’in sırtına doğru sokuyor, binlerce ayağın sağır tepinişi bacaklarından karnına kadar çıkıyor, gökyüzünde homurdanıyordu, başının üstüne, başını kaldırdı, uçağa baktı, sonra gözleri yere doğru indi ve kendi yüzünün altında, az aşağıda geriye atılmış yüzler gördü, kendi yüzünün akisleri, onlara bakarak gülümsedi. Meşin rengi bir derinin<a id="GBS.0209.02"/> ortasında iki mavi göl, kısa kesilmiş saçlar, boydan boya bir yara izi, gülümsüyor. Tüm dikkatiyle çevresine bakan gözlüklüye gülümsüyor, dudaklarını sımsıkı kenetleyen ve gülümsemeyen zayıf, solgun yüzlü sakallıya gülümsüyor. Kulaklarının dibinde haykırıyordu, haykırıyor ve gülüyordu, ulan Jojo, sen misin? Görüşmek için savaş mı çıkması gerekti; pazardı. Fabrikalar kapalı olduğu zaman, adamlar,<a id="GBS.0209.03"/> istasyonlarda, elleri boş, sırtlarında çantalarla, demir gibi bir alın yazısının emrinde, öylece, bekledikleri zaman, o zaman pazar günüydü işte, o zaman savaşa gitmişsin ya da Fontainbleau Ormanı’na gitmişsin, o kadar da fark etmezdi, önemli değildi çok. Daniel bir dua iskemlesinin önünde, huzurlu bir mahzen ve günlük kokusunu içine çekiyor, menekşe renkli ışıkta parlayan çıplak kafalara bakıyordu,<a id="GBS.0209.04"/> bu diz çökmüş insanların arasında yapayalnız; Maurice, çevresinde ayakta bekleyen adamlarla, kadınsız adamlarla şarabın, kömürün, tütünün ateşli kokusu içinde, sabah ışığında kasketlere bakıyor, düşünüyordu: Bugün pazar. Pierre uyuyordu, Mathieu bir tüpü bastırdı ve pembe renkli incecik, uzun bir silindir, salınarak dışarı çıktı, koptu ve fırçanın kıllarına doğru düştü. Genç bir çocuk, “Hey,<a id="GBS.0209.05"/> Simon! Simon!” diye bağırarak Maurice’i itti. Ve Simon dönüp baktı, kırmızı kırmızı yanakları vardı, gülüyor, şaka ediyordu. “Bak bana!” dedi. “Günaydın yerine gün karardın diyeceksin bu sabah, tamam mı?” Maurice gülmeye başladı, tekrarladı: “Gün karardın!” güldü, güzel bir çocuk da ona bakarak güldü, yanında bir kadın vardı, pek sıska sayılmayacak, iki dirhem bir çekirdek bir kadın; çocuğun koluna<a id="GBS.0210.01"/> yapışmış, yalvaran gözlerle ona bakıyordu, ama çocuk ona bakmıyordu, dönüp bir baksa, birbirine kapanacaklardı hemen, ikisi tek bir insan olacaktı. Tek başına, yapayalnız bir çift. Gülüyor, Maurice’e bakıyordu, kadın hesapta yoktu şimdi, Zézette hesapta yoktu, soluk soluğa, keskin bir şey kokuyor, altımda yumuşacık, canım, canım, gel bana, bedeniyle gömleğinin arasında hâlâ birazcık gece vardı,<a id="GBS.0210.02"/> ter gibi, azıcık ter, azıcık korku, yavan ve tatlı bir korku, ama açık havada gülüyor, alay ediyordu ve kadınlar hesapta yoktu, savaş oradaydı, savaş, devrim, zafer. Silahları elimizden bırakmayacağız. Hepsi, bütün bu gidenler: Ufak, kıvırcık, sakallı, gözlüklü, güzel, iri genç adam, ellerinde silahlarıyla dönecekler, <em>Enternasyonal</em>’i söyleyerek ve pazar olacak o gün. Sonsuzluğa dek pazar. Yumruğunu<a id="GBS.0210.03"/> kaldırdı.</p>
		<p>“Yumruk sallıyor. Akıllı adamın hali başkadır.”</p>
		<p>Maurice döndü, yumruğu havada, sordu:</p>
		<p>“Ne dedin, ne dedin?”</p>
		<p>Konuşan sakallıydı.</p>
		<p>“Südetler uğruna ölmek hoşunuza mı gidecek?” diye sordu sakallı.</p>
		<p>“Şimdi suratına...” dedi Maurice. “Şimdi...”</p>
		<p>Sakallı yüzünde kötü ve kararsız anlamlarla baktı, sanki kafasında bir şeyleri arıyor, bulmaya çalışıyordu. Birden bağırdı:</p>
		<p><a id="GBS.0210.04"/>“Kahrolsun savaş!”</p>
		<p>Maurice bir adım geri attı ve kalçası arkaya çarptı.</p>
		<p>“Susacak mısın? Susacak mısın, hayvan?”</p>
		<p>“Kahrolsun savaş!” diye bağırdı sakallı. “Kahrolsun savaş!”</p>
		<p>Elleri titremeye başlamış, gözleri dışarı uğramıştı, artık istese de susamazdı. Maurice ona kederli bir şaşkınlıkla baktı, öfkeyle eğildi, bir an, yumruğunu suratının ortasına indirivermeyi düşündü, yalnızca susturmak<a id="GBS.0210.05"/> için, hıçkırık tutan çocuklara vururlardı çünkü; ama parmaklarının ucunda hâlâ o taze eti duyar gibiydi ve bununla iftihar etmiyordu; bir çocuğa vurmuştu; “Ben yeniden birini dövebilecek hale gelene kadar köprülerin altından çok su akar,” diye düşündü. Ellerini ceplerine soktu.</p>
		<p>“Git şuradan, serseri,” dedi.</p>
		<p>Sakallı hâlâ bağırıyordu, sesi yumuşak ve yorgundu, bir zenginin sesi; Maurice birden,<a id="GBS.0211.01"/> sanki bu düzenlenmiş bir sahneymiş gibi tatsız bir duyguyla ürperdi. Dört yanına baktı ve sevinci söndü: Bu ötekilerin suçuydu, yapmaları gereken şeyi yapmıyorlardı. Mitinglerde herifin biri boktan laflar edip ortalığı karıştırmaya kalkıştı mı, hemen kalabalık üzerine kapanır ve onu yok ederdi, birkaç saniye havada çırpınan kolları görünür, sonra, o kadar. Böyle yapacak yerde adamlar birer adım<a id="GBS.0211.02"/> gerilemişler, sakallının çevresini boşaltmışlardı; genç kadın merakla ona bakıyordu, çocuğun kolunu bırakmıştı, adamlar başlarını çeviriyorlardı, hiç de açık, apaçık değildi yüzleri, duymazlıktan geliyorlardı.</p>
		<p>Sakallı, “Kahrolsun savaş!” diye bağırdı tekrar.</p>
		<p>Maurice’in içine anlaşılmaz, acayip bir sıkıntı çökmüştü; bu güneş vardı, bu yalnız başına bağırıp duran adam vardı ve bütün bu başlarını<a id="GBS.0211.03"/> önlerine eğmiş, sessiz, hareketsiz insanlar vardı... Sıkıntısı korkuya dönüştü; kalabalığa omuz vurarak yol açtı ve garın kapısına doğru yürüdü, bayrakların altında yumruklarını kaldıran gerçek dostlara, yoldaşlara doğru. Montparnasse Bulvarı hemen de boştu. Pazar. Coupole’un terasında üç-beş kişi bir şeyler içiyorlardı; kravat satan kadın kapının yanında duruyordu, doksan dört kapı numaralı<a id="GBS.0211.04"/> binanın birinci katında, Cosmos’un hemen üstünde, gömleğinin kollarını sıvamış bir adam açık camın önünde göründü, pervaza dayandı, dışarı baktı. Maubert’le Thérèse bir sevinç çığlığı kopardılar, bir tane vardı işte. Orada, orada, duvarda Coupole’la eczanenin arasındaki duvarda, kenarı kırmızı çizgili, kocaman, sarı bir afiş vardı, Fransızlar, hâlâ da ıslaktı. Maubert, kafası omuzlarının arasına<a id="GBS.0211.05"/> gömülü, atladı. Thérèse peşi sıra koştu, deliler gibi eğleniyordu; burjuvaların şaşkınlıktan yuvalarından uğramış gözleri önünde bunlardan bir altı-yedi tane yırtmışlardı, genç ve sportmen, cesur ve ne istediğini bilen bir patronu olması ne keyifli şeydi insanın.</p>
		<p>“Pislik!” dedi Maubert.</p>
		<p>Çevresine bakındı; bir küçük kız durmuş, bakıyordu, on yaşında kadar vardı, örgüleriyle oynayarak onlara<a id="GBS.0212.01"/> bakıyordu.</p>
		<p>Maubert yüksek sesle tekrarladı:</p>
		<p>“Pislik!”</p>
		<p>Ve Thérèse, Maubert’in sırtından, “Hükümet bu pisliklerin duvarlara asılmasına nasıl izin veriyor?” diye kocaman sesiyle söylendi.</p>
		<p>Kravat satan kadın yanıt vermedi: Uykulu gözlü, şişman bir kadındı, belli belirsiz, esnafça bir gülümseme yanaklarının arasında hazır, bekliyordu.</p>
		<p>“Fransızlar!</p>
		<p>Alman istekleri kabulü olanaksız<a id="GBS.0212.02"/> küstahlıklar derecesine varmış bulunuyor. Biz barışı korumak için bütün yollarını denedik. Ama hiç kimse Fransa’dan sorumluluklarını unutmasını ve ikinci derecede bir devlet olmayı kabul etmesini isteyemez. Biz bugün Çekleri terk edecek olursak yarın Almanya bizden Alsace’ı isteyecektir.”</p>
		<p>Maubert afişi bir kenarından tuttu, kaldırdı ve pişmiş bir tavuğun göğüs etinden et koparır gibi ince uzun,<a id="GBS.0212.03"/> sarı bir kâğıt parçası kopardı. Thérèse afişin sağ köşesini tutup çekmişti, elinde kocaman bir parça kaldı.</p>
		<blockquote>
			<p>se Fransa’dan sorumluluk</p>
			<p>devlet olmayı kabul</p>
			<p>Biz bugün Çekler</p>
			<p>olursak yarın</p>
			<p>Alsace’ı</p>
		</blockquote>
		<p>Duvarda sarı ve çarpık bir yıldız kalmıştı. Maubert, eserine bakmak için bir adım geriledi: sarı bir yıldız, sıradan, suçsuz ve kırık dökük sözcüklerle herhangi bir sarı yıldız.<a id="GBS.0212.04"/> Thérèse gülümsedi ve eldivenli ellerine baktı, afişten bir küçücük parça, sağ eldivenine yapışmış incecik bir kâğıt parçacığı kalmıştı elinde. “Cumhu...” başparmağını işaretparmağına sürttü ve incecik sarı deri bir küçük top oldu, yuvarlanırken kurudu, kurudu ve toplu iğne başı gibi kaskatı kesildi. Thérèse parmaklarını birbirinden ayırdı, sarı topak yere düştü ve genç kız tatlı bir üstünlük duygusuyla<a id="GBS.0212.05"/> gülümsedi.</p>
		<p>“Güzel bir biftek istiyorum, Mösyö Dèsiré, üç yüz gram kadar olsun, şöyle güzel bir parça, ama: Dün çırağınız verdi eti, hiç memnun kalmadım, yiyemedik, çok sinirliydi. Kuzum, şu karşıki apartmanda ne oldu? Yirmi dört numarada, siyah perdeler var: Biri mi öldü acaba?” Kasap, “Bilmiyorum,” dedi, “yirmi dört numarada hiç müşterim yok, onlar Berthier’den alırlar. Bakın bakalım, bu nasıl?<a id="GBS.0213.01"/> Size iltimas ediyorum vallahi, şuna bakın: Pembecik, yumuşak, şampanya gibi köpürüyor mübarek, ben bunu çiğ çiğ yerim.” Madam Lieuthier: “Yirmi dört numara,” dedi, “aaa! Durun, durun; bildim, ben biliyorum, Mösyö Viguier oturuyor orada.” “Mösyö Viguier mi? Tanımıyorum. Yeni taşındı herhalde.” “Yok canım, o ufak tefek, güler yüzlü ihtiyar. Siz de biliyorsunuz, hani küçüğe şeker verirdi?” “Ha!<a id="GBS.0213.02"/> O mu? O güler yüzlü, nazik adam mı? Yazık, çok acıdım; Mösyö Viguier... Yazık!” “Eh, epeyce de yaşı vardı, ama kocama da dedim ya, tam vaktinde öldü adamcağız, altı ay sonra keşke biz de onunla gitseymişiz, diye pişman olacağız, hepimiz.” “Yeni bir şey bulmuşlar, biliyor musunuz?” “Kimler?” “Kim olacak, Almanlar. Sinek gibi adam öldürecekmiş, hem de kıvrandıra kıvrandıra...” “Sahi mi? Tanrı cezalarını<a id="GBS.0213.03"/> versin, haydutlar! Neymiş buldukları?” “Gaz gibi bir şey galiba ya da gizli bir ışın mıymış, neymiş, bana anlattılar.” Kasap başını salladı. “Ha! Ölüm ışını diyorlar,” dedi. “Evet evet, öyle bir şey! Eh, doğru değil mi yani? Toprağın altında olmak daha iyi değil mi?” “Çok haklısınız. Her zaman söylerim ya: Çoluğun çocuğun yok mu, tasan da yok! Ben de öyle ölmek isterdim: Akşam yatıp uyursun,<a id="GBS.0213.04"/> sabah uyanmayıverirsin, işte bu kadar!” “Adamcağız öyle gitmiş galiba.” “Kim?” “Karşı apartmandaki.” “Bazısı böyle şanslı olur. Bizim ille her şeyi görmemiz gerek herhalde, kadın olduğumuz halde. İspanya’da neler oldu, gördünüz ya? Hayır, o değil, ben güzel bir antrkot istiyorum, bir de varsa kendime biraz et kırpıkları. Düşünüyorum da: bir savaş daha! Kocam on dörttekine gittiydi, şimdi de oğlum<a id="GBS.0213.05"/> gidecek. Ne yaparsınız, insanlar aklını oynatmış, anlaşarak işi düzeltemezler mi yani, bunun bir çaresi yok mudur? Bu kadar zor mu iş?” “Hitler anlaşmak istemiyor, Madam Bonnetain.” “Kim? Hitler mi? Südetlerini mi istiyor bu adam, öyle mi?” “Ben olsam veririm, alsın bakalım. Dağ adı mıdır, kent adı mıdır, nedir, bildiğim yok, ama o Südetler için oğlum gidip kendini ateşe atacak, onu biliyorum. Ben<a id="GBS.0214.01"/> olsam verirdim, verirdim, alsın bakalım Südetlerini. İstiyor musunuz? Alın: Sizin olsun! Nasıl şaşırıp kalırdı.” Ciddi bir sesle sordu: “Cenaze ne zaman? Saat kaçta kaldırırlar acaba? Pencereden seyrederdim bilsem.” Ne istiyorlar benden be, savaşlarıyla, boklarıyla, püsürlükleriyle! Askerlik cüzdanı elindeydi, parmaklarının bütün gücüyle sımsıkı tutuyordu, cebine sokmaya kıyamamıştı bir türlü; dünyada<a id="GBS.0214.02"/> sahip olduğu tek şeydi bu. Ağır adımlarla yürürken ilk sayfayı açtı, kendi resmini gördü, azıcık rahatladı; kendisinden söz eden ufak ufak, kara kara biçimler, baktıkça daha az korkutucu geliyordu ona, çok da kötüye benzemiyorlardı. Söylendi: “Ne de olsa!” “Ne de olsa!” dedi, “Ne de olsa! Okuma bilmemek bir felaket mi yani?” Bir kaçak, asker kaçağı, hayalini aynadan aynaya çekip götürerek Clichy<a id="GBS.0214.03"/> Caddesi’ni tırmanan ufak tefek, yorgun yüzlü gencecik adam, bu gencecik, kinsiz nefretsiz adam, boyun eğmemiş bir adamdı, katlanmamış bir adamdı, bir asker kaçağı, Barcelona’da, Barrio Chino’da, deli gibi âşık bir kızın sakladığı iriyarı, kafası tıraşlı, müthiş, korkunç bir delikanlı. Ama insan nasıl asker kaçağı olur? İnsanın kendini hangi gözlerle görmesi gerekir?</p>
		<p>Kubbenin altında ayakta<a id="GBS.0214.04"/> duruyor, papaz, onun için ilahi okuyordu; düşündü: “Huzur, dinlenme, dinlenme, huzur.” Tıpkı kendi gibi sonsuzluk onu değiştirecektir. Sen beni, şimdi nasılsam, öylece yarattın ve senin arzuların, erişilemeyecek sırlardır; ben senin arzularının, düşüncelerinin en utanç vericisiyim, sen, beni görüyorsun ve ben senin aracınım, ben sana isyan ediyorum, seni aşağılıyorum ve seni aşağılarken senin aracınım<a id="GBS.0214.05"/> ben. Ben senin yarattığınım, sen bende kendini seviyorsun, sen beni taşıyor, bana katlanıyorsun, sen ki canavarların yaratanısın. Çan çaldı, Tanrı’nın kulları başlarını eğdiler, ama Daniel dimdik duruyordu, gözleri dimdikti. Beni görüyorsun. Beni seviyorsun. Kendini huzurlu ve kutsal hissediyordu.</p>
		<p>Cenaze arabası yirmi dört numaranın kapısında durdu. Madam Bonnetain, “İşte işte!” dedi. Kapıcı<a id="GBS.0215.01"/> kadın, “Üçüncü katta,” dedi. Sonra cenaze arabasından inen memuru tanıdı: “<em>Bonjour</em> Mösyö René,” dedi. “Ne var ne yok?” “<em>Bonjour</em>,” dedi Mösyö René, “biz olsak pazar günü gömülmeye kalkışıp da herkesi rahatsız etmeyiz, ha?” Kapıcı kadın, “Saygılıyız da ondan,” dedi. Jacques Mathieu’ ya bakıyordu, yumruğunu masaya indirerek, “Anladık, ne olursa olsun biz bu savaşı kazanacağız,” dedi, “peki, ama bu<a id="GBS.0215.02"/> zaferden kim faydalanacak, biliyor musun? Stalin.” Mathieu usulca, “Kımıldamazsak,” dedi, “o zaman da Hitler faydalanacak.” “Eee, yani? Hitler, Stalin, ikisi de bir bizim için. Ne var ki Hitler’le anlaşma bize iki milyon insan kazandırır ve ardından gelecek devrimden korur bizi.” Tamam, gene başladık! Mathieu kalktı ve pencereye gitti, dışarı baktı. Sinirli değildi, düşünüyordu: “Bütün bunlar neye<a id="GBS.0215.03"/> yarar?” Tartışmadan vazgeçmişti, gökte pazar günlerinin güler yüzlü, babacan aydınlığı vardı, sokaklar özene bezene pişirilmiş yemek, bademli krema, kızarmış piliç ve ev kokuyordu. Bir çift geçti, erkeğin elinde parlak kâğıda sarılı bir pasta paketi vardı, paketi bağlayan pembe sicimi parmağının ucuna takmıştı. Her pazar olduğu gibi. Bu bir şaka, öyle bir şey yok, bak, her şey öylesine huzurlu<a id="GBS.0215.04"/> ve durgun, bir kıpırtı bile yok, bu yalnızca o pazar günlerine özgü küçük ölüm, o ailece yaşanılan küçük ölüm, senin giriştiğin harekete devam etmen yeter, gök var gene, yiyecek satan dükkânlar var, pastalar var; savaştan kaçmış olanlar yok. Pazar, pazar, Clichy Meydanı’ndaki çeşmenin önünde ilk kuyruk, günün ilk sıcağı. Az önce aşağı inmiş olan asansöre binmek, loş odacıkta üçüncü kattaki sarışının<a id="GBS.0215.05"/> kokusunu içine çekmek, beyaz düğmeye basmak, küçücük bir uğultu, tatlı bir süzülüş, yukarı doğru, sonra anahtarı kilide sokmak, her pazar olduğu gibi, şapkasını holde üçüncü kancaya asmak, sonra, “Geldim!” diye bağırırken, salonun kapısını itmek. Ne yapacak? Her pazar yaptığı gibi, “Benim güzel kuşum!” diye mırıldanarak ona doğru gelmeyecek mi? Bu o kadar gerçeğe benziyordu, insanı öldürecek, boğacak<a id="GBS.0216.01"/> kadar gerçeğe benziyordu ki. Oysa bütün bunları, hepsini her şeyi kaybetmişti artık, sonsuzluğa dek. Hiç olmazsa kin duyabilseydim, kızabilseydim! “Tokatladı beni,” diye düşündü, “tokat attı bana. Tokat attı bana.” Durdu, göğsünde bir yer acıyordu, bir ağaca yaslandı, öfke yoktu içinde, umutsuz, “Ah, neden çocuk değilim hâlâ?” diye düşündü. Mathieu gelmiş, Jacques’ın karşısına oturmuştu gene.<a id="GBS.0216.02"/> Jacques konuşuyor, Mathieu ona bakıyordu ve her şey öylesine iç sıkıcıydı ki; yarı karanlıktaki oda, çam ağaçlarının ardındaki küçücük müzik, tabaktaki küçücük tereyağı parçaları, tepside dizili boş kadehler: hiçbir önemi olmayan bir sonsuzluk. Birden konuşma isteği duydu, bir şey için değil, bir şeyden konuşmak için değil, yalnızca Jacques’ın sesinin delemediği bu sonu olmayan sessizliği parçalayabilmek<a id="GBS.0216.03"/> için, “Boşuna kafa patlatıyorsun,” dedi. “Barış, savaş, ikisi de bir aslında.”</p>
		<p>Jacques şaşmıştı.</p>
		<p>“İkisi de bir mi? Bunu git de o ölüme hazırlanan milyonlarca insana söyle bakalım.”</p>
		<p>Mathieu bön bir gülümsemeyle, “Ne var?” dedi. “Hepsi ölümü doğdukları günden beri beraberlerinde taşımıyorlar mı zaten? Onları sonuna kadar öldürüp yok etseler bile insanlık en az eskisi kadar tıka basa dolu<a id="GBS.0216.04"/> olacaktır: tek boşluk, tek eksik bırakmadan.”</p>
		<p>“En azından bir on iki, on beş milyon insan eksiğine!..”</p>
		<p>“Sorun rakamda değil,” dedi Mathieu. “İnsanlık, yalnızca kendi kendisiyle dopdoludur, kimsenin yokluğunu duymaz, kimseyi beklemiyor. O hiçbir yere gitmemekte, hiçbir hedefe varmamakta devam edecektir gene, aynı insanlar aynı sorularla kafa patlatmakta ve aynı hayatları hiçbir hedefe götürmeden<a id="GBS.0216.05"/> yitirmekte devam edeceklerdir.”</p>
		<p>Jacques, bu lafları yutmadığını belli etmek istercesine güldü, “Yani sen sözü nereye getirmek istiyorsun?” dedi.</p>
		<p>“Hiç,” dedi Mathieu. “Hiçbir yere getirmek istemiyorum tabii.”</p>
		<p>Madam Bonnetain, müthiş bir heyecanla, “Çıktılar, çıktılar!” diye bağırdı. “İşte, tabutu arabaya koyacaklar şimdi.” Savaş hiçbir şey değildi, tren havaya kaldırılmış yumruklarla donanmış,<a id="GBS.0217.01"/> gidiyordu, Maurice arkadaşlarını bulmuştu: Dubech’le Laurent onu cama yapıştırmışlardı. Şarkı söylüyordu: “Enternasyonal, insanın ırkı olacaktır!” “Öf,” dedi Dubech, “sesin, kıçımın sesinden beter be.” Maurice, “Canım şarkı söylemek istiyor,” dedi. Sıcaktan bunalıyor, şakakları ağrıyordu, hayatının en güzel günüydü bugün. Üşüyor, karnı ağrıyordu, üçüncüdür zile basıyordu; koridorda telaşlı<a id="GBS.0217.02"/> ayak sesleri duydu, kapılar açıldı kapandı, ama kimse görünmedi. “Ne yapıyorlar bunlar? Donuma işetecekler en sonunda.” Biri iri adımlarla koşuyordu, kapının önünden geçti gitti...</p>
		<p>Charles, “Hey, kim var orada!” diye bağırdı.</p>
		<p>Koşu devam etti, sonra gürültü kesildi, ama başının üstünde bir yere ağır bir şeyle vurmaya başlamışlardı. Kahrolası, çağıran, o her ay yalnız bahşiş diye dünyanın<a id="GBS.0217.03"/> parasını sokuşturan Dorliac olsaydı, odasına hangimiz önce gireceğiz diye birbirlerini çiğnerlerdi. Ürperdi, bir yerlerde açık pencereler vardı herhalde, kapının altından buz gibi bir rüzgâr giriyordu, odaları havalandırıyorlar, şimdiden, biz daha gitmedik, buradayız ve onlar şimdiden odaları havalandırıyorlar; gürültüler, soğuk rüzgâr, bağrışmalar içeri bir değirmendeymiş gibi büyüyerek giriyordu;<a id="GBS.0217.04"/> kalabalık bir alanın ortasındayım. İlk radyografisinin çekildiği günden bu yana böylesine sıkıntı ve korkuyla karışık feci bir azap çektiğini hatırlamıyordu hiç.</p>
		<p>“Hey, kimse yok mu orada? Kimse yok mu?” diye bağırdı.</p>
		<p>On bire on var, Jeannine gelmedi, sabah beri yalnız bırakmışlardı onu. Şu yukarıdaki gürültüyü kesmeyecekler mi artık? Çekiç sesleri göz diplerinde uğulduyor, tabutumun çivilerini<a id="GBS.0217.05"/> çakıyorlar sanki. Gözleri kupkuruydu, acıyordu, kötü bir rüya görmüş, sabahın üçünde, sıçrayarak uyanmıştı. Daha doğrusu, bu tam da bir rüya değildi; Berck’te kalmıştı; plaj, hastaneler, klinikler, her taraf bomboştu: Hastalar yok, hemşireler yok, pencereler kapkara, salonlar, odalar boş, göz alabildiğine, yalnızca çıplak ve kül renkli kumlar. Ama bu boşluk, sıradan herhangi bir boşluk değildi,<a id="GBS.0218.01"/> böylesini insan ancak rüyasında görebilir. Rüya sürüyordu: Odasının ortasında, tekerlekli sedyede yatıyordu, ama odası daha şimdiden bomboştu; odanın ne altı, ne üstü, ne sağı ve ne de solu vardı. Yalnızca dört direk kalmıştı, dört direk, sağ köşede birleşen dört direk ve dört duvar arasında birazcık deniz kokulu hava. Dışarıda, ağır ve cüsseli bir şeyi sürüklüyorlardı, kuşkusuz bir zenginin<a id="GBS.0218.02"/> kocaman sandığıydı bu.</p>
		<p>“Hey, kim var orada?” diye bağırdı.</p>
		<p>Kapı açıldı, Madam Louise girdi.</p>
		<p>“Hele şükür,” dedi Charles.</p>
		<p>“Ha, bir dakika,” dedi Madam Louise, “giydirecek yüz hastam var; herkes sırasını bekleyecek.”</p>
		<p>“Jeannine nerede?”</p>
		<p>“Jeannine’in sizinle uğraşacak vakti mi var sanıyorsunuz?” Küçük Pottier’leri giydiriyor.”</p>
		<p>“Çabuk küveti verin,” dedi Charles. “Çabuk, çabuk!”</p><div style="display:none;"><a id="GBS.0218.03"/></div>
		<p>“Ne oluyor size? Bu saatte hiç âdetiniz değildi.”</p>
		<p>“Sinirden,” dedi Charles. “Sinirden herhalde.”</p>
		<p>“Evet, öyledir herhalde, ama benim sizi hazırlamam gerek. Saat on birde herkes hazır olacak. Hadi, azıcık çabuk olun.”</p>
		<p>Pijamanın kordonunu çözdü, pantolonu aşağı çekti. Sonra onu belinin altından doğru elinin üzerinde kaldırarak küveti altına sürdü. Emaye küvet soğuk ve katıydı. Charles<a id="GBS.0218.04"/> can sıkıntısıyla, “İshal olmuşum,” diye düşündü.</p>
		<p>“Ya trende bağırsaklarım bozuk olursa ne yaparım?”</p>
		<p>“Üzülmeyin. Hepsinin çaresine bakıldı.”</p>
		<p>Anahtarlarının zinciriyle oynayarak Charles’a bakıyordu.</p>
		<p>“Güzel havada yola çıkıyorsunuz,” dedi.</p>
		<p>Charles’ın dudakları titremeye başlamıştı.</p>
		<p>“Gitmek istemiyordum ben,” dedi.</p>
		<p>“Hadi hadi,” dedi Madam Louise. “Susun bakalım. Bitti mi?”</p>
		<p><a id="GBS.0218.05"/>Charles son bir kez daha ıkındı.</p>
		<p>“Bitti.”</p>
		<p>Kadın önlüğünün cebini karıştırdı, dört köşe bir tuvalet kâğıdıyla bir ufak makas çıkardı. Kâğıdı sekiz parçaya kesti.</p>
		<p>“Kendinizi kaldırın azıcık.”</p>
		<p>Charles, kâğıdın hışırtısını duydu, sonra kâğıdın sürtünüşünü duydu.</p>
		<p>“Uf!”</p>
		<p>“Daha neler,” dedi Madam Louise. “Ben küveti dökerken siz yüzüstü dönüverin. Sizi temizleyeyim de işimiz bitsin.”</p><div style="display:none;"><a id="GBS.0219.01"/></div>
		<p>Charles ağır ağır yüzüstü döndü. Odada dolaşan ayak seslerini duydu, sonra alışkın ve usta parmakların okşar gibi dokunuşunu hissetti. Bu onun en hoşlandığı andı. Bir şey! Unutulmuş, zavallı bir küçük şey! Altında ağır ağır katılaşanı bedeniyle serin çarşaf arasında eze eze duydu.</p>
		<p>Madam Louise, Charles’ı bir paketmiş gibi yakalamış, çevirmişti. Karnına doğru baktı ve gülmeye başladı.</p>
		<p><a id="GBS.0219.02"/>“Sizi maskara sizi!” dedi. “Gerçekten, sizi çok arayacağız, Mösyö Charles, çok şakacısınız!”</p>
		<p>Üzerindeki örtüleri çekip aldı, pijamasını çıkardı.</p>
		<p>“Yüzünüzü kolonyayla sileceğim biraz,” dedi. “Bugünlük tuvaletiniz yalapşap olacak, ne yapalım. Kollarınızı kaldırın. Tamam. Gömlek. Önce külotunuzu, öyle debelenip durmayın, çoraplarınızı giydiremiyorum.”</p>
		<p>Eserine bakmak için bir adım geri çekildi,<a id="GBS.0219.03"/> sonra memnun, “Tamam, işte elmas gibi pırıl pırıl oldunuz,” dedi.</p>
		<p>Charles bozuk bir sesle sordu:</p>
		<p>“Yol çok sürecek mi acaba?”</p>
		<p>Kadın ceketi giydirirken, “Herhalde,” dedi.</p>
		<p>“Nereye gidiyoruz?”</p>
		<p>“Bilmiyorum. Ama galiba önce Dijon’a uğrayacaksınız.”</p>
		<p>Çevresine bakındı.</p>
		<p>“Bir şey unutmuş olmayayım da,” dedi. “Hah! Ya, tabii! Mavi kâseniz! O kadar sevdiğiniz mavi kâsenizi unutuyorduk<a id="GBS.0219.04"/> az kaldı.”</p>
		<p>Etajerden kâseyi aldı ve valize doğru eğildi. Mavi porselenden, üzerinde kırmızı kelebek desenleri olan bir kâseydi bu. Çok güzeldi.</p>
		<p>“Gömleklerin arasına koyayım da kırılmasın.”</p>
		<p>“Verin şunu bana!” dedi Charles.</p>
		<p>Kadın şaşkınlıkla baktı, kâseyi uzattı. Charles kâseyi aldı, bir dirseği üzerinde yaslanarak doğruldu ve mavi porseleni öfkeyle karşı duvara fırlattı.</p>
		<p>Madam Louise,<a id="GBS.0219.05"/> “Deli!” diye bağırdı. “Yanınıza almak istemiyordunuz madem, bana verseydiniz.”</p>
		<p>“Ne almak istiyordum ne de birisine vermek...” dedi Charles.</p>
		<p>Kadın omuz silkti, kapıya gitti, ardına kadar açtı.</p>
		<p>“Eee, gidiyoruz ha?”</p>
		<p>“Evet ya,” dedi Madam Louise. “Treni kaçırmak istemezsiniz herhalde.”</p>
		<p>Charles, “Bu kadar çabuk ha?” dedi. “Bu kadar çabuk!”</p>
		<p>Kadın arkasına dolaşmıştı, başucunda duruyordu,<a id="GBS.0220.01"/> sedyeyi itti; Charles geçerken elini uzattı, masaya dokundu, başının üzerindeki aynada kısacık bir an pencereyi ve duvarın bir parçasını gördü ve sonra, hiç, hiç, koridordaydı, duvar boyunca arka arkaya sıralanmış kırk kadar tekerlekli sedyenin en gerisindeydi; ona sanki birileri kalbini yakalamış, büküyorlar gibi geldi bir an.</p>
		<p>Cenaze arabası hareket etmişti. Madam Bonnetain, “İşte gidiyorlar,”<a id="GBS.0220.02"/> dedi. “Bak şuna, adamcağızı son yolculuğunda uğurlayacak çok da kalabalık yokmuş.” Ağır ağır ilerliyorlardı, arabanın tekerleklerinin her dönüşünde bir saniye duraklıyorlardı, karanlık, kapkaranlık çukur yolun ucundaydı, tekerlekli sedyeleri ikişer ikişer sürüyorlardı, ama tek asansör vardı ve zaman alıyordu bu.</p>
		<p>“Ne kadar uzunmuş,” dedi Charles.</p>
		<p>Madam Louise, “Sizi almadan gitmezler,” dedi.</p><div style="display:none;"><a id="GBS.0220.03"/></div>
		<p>Cenaze arabası pencerenin altından geçiyordu; şu matem elbisesi giymiş ufak tefek kadın, aileden biri olacaktı herhalde. Kapıcı kadın odasını kilitlemiş, iriyarı, kül rengi elbiseli, mavi fötr şapkalı bir kadının yanında, cenazenin arkasında yürüyordu. İri kül rengi elbiseli, mavi fötr şapkalı kadın hastabakıcıydı. Mösyö Bonnetain balkona çıkmış, karısının yanında, parmaklığa yaslanmıştı: “Viguier<a id="GBS.0220.04"/> Baba locadandı,” dedi. “Ne biliyorsun?” “Ha! ha!” dedi Mösyö Bonnetain, bir an sustu, sonra ekledi: “Elimi sıktığı zaman avucumun içine başparmağıyla üçgenler çizerdi hep.” Madam Bonnetain’in şakaklarına doğru sıcak sıcak bir öfke dalgası çıktı, kocası bir ölünün arkasından böyle gereksiz şeyler söylüyordu. Gözlerini cenazeden kaçırmadan düşündü: “Zavallı adam.” Orada yatıyordu, sırtüstü, boylu<a id="GBS.0220.05"/> boyunca, onu ayakları önde, karanlık çukura doğru götürüyorlardı. Zavallı adam, kimsesiz olmak ne zordu. Madam Bonnetain bir dua mırıldanarak haç çıkardı. Boylu boyunca; onu karanlık çukura doğru götürüyorlardı, asansörün, altında aşağı doğru düşer gibi kaydığını hissedecekti.</p>
		<p>“Bizimle kim geliyor?” diye sordu.</p>
		<p>“Bizden kimse yok,” dedi Madam Louise. “Yandaki şaleden üç hemşireyi ayırmışlar,<a id="GBS.0221.01"/> bir de Georgette Fouquet gelecek, tanıyorsunuz mutlak, uzun boylu, esmer bir kız, Doktor Robertal’in kliniğinde çalışıyor.”</p>
		<p>Madam Louise ağır ağır sedyeyi asansöre doğru sürerken Charles, “Ha,” dedi, “anladım. Tanıyorum tabii. Güzel bacaklı esmer kız. Hiç de yumuşak görünmüyor.”</p>
		<p>Kızı plajda sık sık görmüştü, bir grup raşitik çocuğun başındaydı, onlara haksever bir tavırla okşayışlar dağıtıyordu;<a id="GBS.0221.02"/> bacakları çıplaktı ve ayaklarına sandal giyiyordu. Asabi, hafifçe tüylü, güzel bacaklar. Kendi kendine, bu kız tarafından bakılmanın çok da zevksiz olmayacağını düşünmüştü. Onu çukurun içine iplerle sarkıtacaklardı ve kimse üzerine eğilmeyecekti, şu ufak tefek ve pek de hanım kılıklı görünmeyen kadından başka, böyle ölmek ne kadar acıydı; Madam Louise onu asansöre itti, içeride, karanlıkta,<a id="GBS.0221.03"/> duvarın dibine doğru yerleştirilmiş bir başka sedye vardı.</p>
		<p>Charles gözlerini kırpıştırarak, “Kim var orada?” diye sordu.</p>
		<p>Bir ses, “Petrus,” dedi.</p>
		<p>“Vay, koca kafa,” dedi Charles. “Taşınıyoruz, ha?”</p>
		<p>Petrus yanıt vermedi, küçücük bir düşme oldu birden, Charles’a sedyesinden üç-beş santimetre yukarıda, havada, boşlukta asılı kalmış gibi geldi, karanlık çukura doğru daldılar, üçüncü katın<a id="GBS.0221.04"/> taban tahtaları şimdiden başının tepesinde kalmıştı bile, yaşamını altından yukarı doğru, içinden dışarı doğru ve bir kocaman yalağın ortasındaki kocaman kirli su borusunda kaybediyordu Charles.</p>
		<p>Kısa bir hıçkırıkla, ağlamaklı, “Ama nerede Jeannine?” diye sordu. “Jeannine nerede?”</p>
		<p>Madam Louise duymazlıktan geldi ve Charles, Petrus’un yüzünden gözyaşlarını tuttu. Philippe yürüyordu, duramazdı;<a id="GBS.0221.05"/> durduğu an bayılıp kalacaktı; Koca Louis yürüyordu, sağ ayağı yaralanmıştı. Boş sokaktan şişman, hasır şapkalı, bıyıklı bir adam geçiyordu. Koca Louis elini uzattı.</p>
		<p>“Bak bir dakika,” dedi, “okuma biliyor musun?”</p>
		<p>Adam bir adım yana sıçradı ve adımlarını sıklaştırdı.</p>
		<p>“Kaçma kaçma,” dedi Koca Louis. “Seni yemem.”</p>
		<p>Adam biraz daha hızlandı, Koca Louis ardı sıra topallaya topallaya yürümeye<a id="GBS.0222.01"/> başladı, bir yandan elindeki askerlik cüzdanını uzatıyordu; şişman adam sonunda koşmaya başladı ve boğazlanmış hayvan sesine benzer bir ses çıkararak kaçıp gitti. Koca Louis durdu ve kaçan adamın ardından, sargısının kenarından alnını kaşıyarak baktı: Adam ufacık ve bir topaç gibi yuvarlacık olmuştu, sokağın köşesine kadar yuvarlandı, atladı, döndü ve gözden kayboldu.</p>
		<p>“Tüh be,” dedi Koca Louis,<a id="GBS.0222.02"/> “tüh be...”</p>
		<p>Madam Louise, “Ağlamak yok,” dedi.</p>
		<p>Mendiliyle gözlerini sildi, ağladığımın bile farkında değilim. Kendini azıcık yumuşamış, rahatlamış hissetti. İnsanın kendi üzerine kapanıp ağlaması tatlı bir şeydi.</p>
		<p>“Burada o kadar mutluydum ki.”</p>
		<p>“Hiç de öyle görünmüyordunuz,” dedi Madam Louise. “Her dakika birinin arkasından homurdanır dururdunuz.”</p>
		<p>Asansörün parmaklıklı kapısını itti<a id="GBS.0222.03"/> ve sedyeyi dışarı çıkardı. Charles dirseklerine dayanarak doğruldu ve baktı, Totor’u ve küçük Gavalda’yı gördü. Gavalda kâğıt gibi, bembeyazdı; Totor örtülerinin içine gömülmüş, gözlerini kapamıştı. Kasketli adamlar sedyeleri asansörden çıkınca alıyorlar, usulca sürüp eşikten atlatıyorlar ve gene usulca sedyeyle birlikte parkta gözden kayboluyorlardı. Biri Charles’a doğru yürüdü.</p>
		<p>Madam Louise,<a id="GBS.0222.04"/> “Hadi bakalım, güle güle, hayırlı yolculuklar!” dedi. “Oraya gidince bana bir kart atıverin. Sonra... Unutmayın: Tuvalet için lazım olan öteberi ayak ucunuzda, örtülerin altındaki küçük valizde.”</p>
		<p>Adam, Charles’ın üzerine doğru eğilmişti bile.</p>
		<p>“Durun!” dedi Charles, “Dikkat edin! Alışık olmayınca insan kolayca dikkatsizlik yapabilir...”</p>
		<p>“Tamam,” dedi adam, “sizin zımbırtıyı itmek o kadar<a id="GBS.0222.05"/> da marifet değil. Dunkerque Garı’nda yük arabaları mı istersin, Lens’de vagonetler, Anzin’de el arabalarıyla eşya taşımak mı, hepsini yaptım ben merak etmeyin, ömrüm bunlarla geçti.”</p>
		<p>Charles sustu, korkmuştu. Gavalda’nın sedyesini iten adam virajı alırken sedyeyi iki yan tekerleği üzerinde şöyle bir yatırıvermiş, sonra kapıdan geçerken ayak ucunu duvara çarpmıştı.</p>
		<p>“Durun durun!” diye bağırdı<a id="GBS.0223.01"/> Jeannine. “Onu gara ben götüreceğim.”</p>
		<p>Merdivenleri koşa koşa iniyordu, soluk soluğa kalmıştı.</p>
		<p>“Mösyö Charles!” dedi.</p>
		<p>Charles’a acı bir heyecanla, kendinden geçmişçesine bakıyordu, göğsü hızla inip kalkıyordu, ona dokunabilmek için örtülerini düzeltir gibi yaptı; yeryüzünde sahip olduğu bir şey vardı henüz; nerede bulunursa bulunsun, sahip olmakta devam edecekti buna: bu kendisi için çarpmaktan<a id="GBS.0223.02"/> vazgeçmeyecek olan telaşlı, saygılı ve sıcak kalbe; bu kalp Berck’teki insansız, ıssız klinikte onun için çarpmakta devam edecekti.</p>
		<p>“Ne âlâ,” dedi, “beni yüzüstü bıraktınız.”</p>
		<p>“Ah, Charles, içim içimi yedi. Ama gelemedim, Madam Louise size söylemiştir herhalde.”</p>
		<p>Genç kadın, kederli bir yüzle, bir şeyler yaparak sedyenin çevresinde dolaşıyordu, iki ayağı üzerinde sağlamca yere basıyordu...<a id="GBS.0223.03"/> ve Charles nefretle ürperdi: O ayaktaydı, onun anıları, gözlerinde kalan imgeler dikeydi hep, yukarıdan aşağı, bu kalbin içinde uzun zaman güvende kalmasına olanak yoktu.</p>
		<p>Kuru bir sesle, “Hadi,” dedi, “çabuk olalım, götürün beni artık.”</p>
		<p>Zayıf bir ses, “Girin!” dedi.</p>
		<p>Maud kapıyı itti ve kusmuk kokusu genzine doldu. Pierre boylu boyunca yatağa uzanmıştı. Yüzü ölü gibi bembeyazdı ve gözleri<a id="GBS.0223.04"/> bu yüzde alev alev yanıyordu, ama sessiz ve yumuşak görünüyordu. Maud bir an, çıkıp gitmek arzusuyla kapıda durdu, sonra içeri girmek için kendini zorladı. Pierre’in başucunda, bir sandalyenin üzerinde, içi ekşi ve köpüklü bir suyla dolu bir tas duruyordu.</p>
		<p>Pierre, heyecansız bir sesle, “Artık yalnızca köpük çıkarıyorum,” dedi. “Midemde ne var, ne yoksa hepsini çıkaralı çok oldu, hepsi bitti<a id="GBS.0223.05"/> artık. Tası oradan kaldır da otur.”</p>
		<p>Maud, soluğunu tutarak tası aldı, lavabonun altına koydu. Oturdu; kamarayı havalandırmak için kapıyı aralık bırakmıştı. Bir sessizlik oldu; Pierre ona rahatsız edici bir merakla, ısrarla bakıyordu.</p>
		<p>“Rahatsız olduğunu bilmiyordum,” dedi Maud. “Yoksa daha önce gelirdim sana.”</p>
		<p>Pierre bir dirseğine yaslanarak doğruldu:</p>
		<p>“Şimdi biraz iyiceyim,” dedi. “Ama<a id="GBS.0224.01"/> kendimi hâlâ çok güçsüz hissediyorum. Dünden beri kusa kusa içim kazındı. Belki öğlen bir lokma bir şey yesem iyi gelir, ne dersin? Biraz haşlanmış tavuk getirtmeyi düşünüyorum.”</p>
		<p>Maud, rahatsız, “Ben ne bileyim?” dedi. “Karnın aç mı, yiyebilecek misin, onu ancak sen bilirsin.”</p>
		<p>Pierre kaygılı bir yüzle, dikkatle örtüye bakıyordu, “Doğru,” dedi, “belki midemi alt üst eder, ama bakarsın iyi<a id="GBS.0224.02"/> de gelir. Hem sonra şu da var, eğer yeniden kusmaya başlayacaksam, o zaman da içimde kusacak bir şey bulunması iyi olur.”</p>
		<p>Maud ona dehşetle bakıyordu. “Bir erkeği tanımak için ne kadar uzun zaman gerek,” diye düşünüyordu.</p>
		<p>“İyi ya,” dedi, “kamarota söyleyeyim, sana biraz sebze suyu ile biraz da tavuk getirsin, göğsünden beyaz etinden.” Sonra gülerek ekledi:</p>
		<p>“Yemeği düşündüğüne göre,” dedi,<a id="GBS.0224.03"/> “o kadar hasta değilsin.”</p>
		<p>Bir sessizlik oldu. Pierre gözlerini kaldırmış, onu dikkat ve ilgisizlik karışımı tuhaf bir anlamla seyrediyordu. Sonra, “Eee, anlat bakalım: İkinciye geçmişsiniz, öyle mi?” dedi.</p>
		<p>Maud, memnun olmadığını belli eden bir sesle, “Kim söyledi?” diye sordu.</p>
		<p>“Ruby. Dün koridorda rastladım.”</p>
		<p>“Evet,” dedi Maud, “ikinciye geçtik.”</p>
		<p>“Peki nasıl becerdiniz bunu?”</p>
		<p><a id="GBS.0224.04"/>“Bedava konser vermeyi teklif ettik.”</p>
		<p>“Ya!” dedi Pierre.</p>
		<p>Hâlâ ona bakıyordu. Ellerini çarşafın üzerinde uzatarak gevşek bir sesle sordu:</p>
		<p>“Sonra da sen kaptanla yattın. Değil mi?”</p>
		<p>“Ne diyorsun?” dedi Maud.</p>
		<p>Pierre, “Seni, kaptan kamarasından çıkarken gördüm,” dedi,</p>
		<p>Maud huzursuzdu. Bir yandan, ona verilecek hesabı yoktu aslında; ama öte yandan; ona önceden, kendisi söylemiş olsaydı<a id="GBS.0224.05"/> daha namusluca olurdu bu. Gözlerini önüne indirdi ve öksürdü; kendini suçlu hissediyordu ve bu duygu onda Pierre’e karşı azıcık bir yumuşaklık, azıcık bir sevgi uyandırmıştı:</p>
		<p>“Bak,” dedi, “kabul etmeseydim, France’ın beni anlamasına ve hoş görmesine olanak yoktu.”</p>
		<p>Pierre’in yumuşak sesi, “Bu meselede France’ın ne işi var kuzum?” diye sordu.</p>
		<p>Maud birden başını kaldırdı: Pierre gülümsüyordu,<a id="GBS.0225.01"/> yüzündeki o gevşek merak ifadesiyle gülümsüyordu. Maud kendini birden küçük düşürülmüş, aşağılanmış hissetti, onun bağırıp çağırmasını yeğlerdi.</p>
		<p>Kupkuru bir sesle, “Canın öğrenmek istiyorsa,” dedi, “söyleyeyim: Bir vapurda olduk mu, ben, Baby’s Orkestrası’nın ikinci sınıf bir kamarada kalması için geminin kaptanıyla yatarım. Tamam mı?”</p>
		<p>Bir an erkeğin itiraz etmesi, öfkelenmesi umuduyla bekledi.<a id="GBS.0225.02"/> Ama Pierre tek söz söylememişti. Üzerine doğru eğilerek yüksek sesle, “Ben orospu değilim!” dedi.</p>
		<p>“Sana orospusun, diye kim söyledi? Canının istediğini, daha doğrusu, becerebildiğini yapmakta özgürsün. Bunda hiçbir kötülük görmüyorum.”</p>
		<p>Sanki Pierre suratının ortasına kırbaçla vurmuş gibi geldi Maud’a, birden fırladı, ayağa kalktı.</p>
		<p>“Ya!” dedi. “Bunda hiçbir kötülük görmüyorsun, öyle mi?<a id="GBS.0225.03"/> Hiçbir kötülük görmüyorsun ha!”</p>
		<p>“Hayır.”</p>
		<p>Maud öfkeden titreyerek, “O halde yanılıyorsun,” dedi, “çok, çok yanılıyorsun.”</p>
		<p>Pierre, neşeyle, “Öyleyse yaptığın kötü bir şey,” dedi, “öyle mi?”</p>
		<p>“Yok! Beni şaşırtmaya çalışma! Hayır, kötü bir şey değil bu, neden kötü olsun? Benden başka türlü hareket etmemi isteyen kimse yok ki. Ne çevremde dönenen adamlar, hatta ne de, artık çalışamadığı<a id="GBS.0225.04"/> için benim yolladığım üç-beş kuruşla yaşayan annem... Hiç kimse! Ama sen, bunu kötü bulmalısın, suçlamalısın; çünkü sen, sen benim, sen benim sevgilimsin...”</p>
		<p>Pierre örtünün üzerinde ellerini birbirine kavuşturmuştu, yüzünde hastaların o sinsi ve her an kaçmaya hazır, uçucu anlamı vardı. Usulca, “Bağırma,” dedi, “başım ağrıyor.”</p>
		<p>Maud kendini topladı ve soğuk gözlerle baktı; alçak sesle, “Korkma,”<a id="GBS.0225.05"/> dedi, “bağırmayacağım artık. Yalnızca sana şunu söylemek istiyorum ki, bu iş bitmiştir artık, aramızdaki her şey bitmiştir. Çünkü, çünkü anlıyor musun, o pelte gibi ihtiyar herifle mıncıklaşmaktan nefret ettim! Tiksindim kendimden! Sen eğer bağırıp çağırsaydın, bana kızsaydın, suçlasaydın beni, o zaman bana biraz olsun değer verdiğine inanacaktım; bu güç verecekti bana, cesaret verecekti.<a id="GBS.0226.01"/> Ama madem ben istediğimle yatıp kalkabiliyorum ve bu vız geliyor herkese, ama herkese, sana bile; öyleyse ben bir sokak köpeğiyim, pis bir orospuyum ben, o kadar! Eh, öyleyse, sevgilim, öyleyse, bilirsin ya, orospular, yağlı parçaların arkasından koşar, senin gibi tıfıllarla düşüp kalkmaya gerek duymazlar! Anladın mı?”</p>
		<p>Pierre yanıt vermedi, gözlerini kapamıştı. Maud bir tekme atarak sandalyeyi<a id="GBS.0226.02"/> devirdi, arkasından kapıyı olanca öfkesiyle çarptı ve çıkıp gitti.</p>
		<p>Bir dirseği üzerinde yarı doğrulmuş, şaleler, klinikler, pansiyon binaları arasından kayarak gidiyordu; hepsi boştu şimdi, Brun Oteli’nin yüz yirmi iki penceresi ardına kadar açıktı; “Arzum” Şalesi’nin holünde; “Vaha” adlı villanın bahçesinde hastalar, tabutları içinde, başları yerli yerine yerleştirilmiş, bekliyorlardı; sessizce,<a id="GBS.0226.03"/> önlerinden akıp giden tekerlekli sedye resmi geçidini seyrediyorlardı; bütün bir sedyeliler akını istasyona doğru süzülüp gidiyordu. Kimse konuşmuyordu, yalnızca dingillerin madenî gıcırtısı ve kaldırımdan şoseye inen tekerleklerin sağır gürültüsü duyuluyordu. Jeannine hızlı yürüyordu; küçücük bir ihtiyarın ağlayarak ittiği şişman, kırmızı yanaklı bir kadının yanından gelip geçtiler, Zozo’nun<a id="GBS.0226.04"/> yanından gelip geçtiler, Zozo’yu gara götüren anasıydı, yoksullar kısmındaki topal kadın.</p>
		<p>“Hey! Nereye?” diye bağırdı Charles.</p>
		<p>Zozo sıçradı, biraz kımıldadı, doğruldu ve berrak, bomboş gözleriyle Charles’a baktı.</p>
		<p>“İşler parlak görünmüyor!” dedi.</p>
		<p>Charles kendini yeniden sırtüstü sedyeye bıraktı; sağında, solunda bu yukarıdan aşağıya değil, ama doğudan batıya uzanmış giden varlıklar<a id="GBS.0226.05"/> doluydu, on bin küçük, küçücük cenaze töreni. Gözlerini açtı ve bir gökyüzü parçası gördü, sonra Grand-Rue’deki binaların pencerelerinden sarkmış, bakan yüzlerce kişi; onlara bakan ve mendillerini sallayan insanlar. Hayvanlar! Hayvanlar! 14 Temmuz değil bu! Başının üstünde bağrışarak çırpınan martılar dolaştı ve Jeannine arkasında burnunu sildi. Kadın tüllerin arkasında ağlıyordu, hastabakıcı gözlerini<a id="GBS.0227.01"/> cenaze arabasının arkasında tek başına sallanan küçük çelenge dikmişti, ama kadının ağladığını işitiyordu, çok da üzülmemişti herhalde, ihtiyarı görmeyeli en azından bir on sene geçmişti, ama insan her zaman içinde, ruhunun derinliklerinde bir yerde utançla karışık bir keder saklardı, sonunda asla ortaya çıkarmaya cesaret edemediği gözyaşlarını rahat rahat sarf etmek için bir ölüm, bir doğum<a id="GBS.0227.02"/> ya da bir düğün bekleyen, alçakgönüllü, tatlı bir keder; hastabakıcı felçli anasını düşünüyordu, savaşı, savaşa giden yeğenini düşünüyordu, hastabakıcılığın zor, çok zor koşullarını düşünüyordu ve o da ağlamaya başladı, memnundu, küçük, tombul kadın ağlıyordu, arkasında kapıcı kadın burnunu çekmeye başlamıştı, zavallı ihtiyarcık, ardı sıra yürüyecek kimseciği de yokmuş, hiç olmazsa kederli görünecek<a id="GBS.0227.03"/> birileri; Jeannine sedyeyi iterken ağlıyordu. Philippe yürüyordu, şimdi bayılacağım, Koca Louis yürüyordu, savaş, hastalık, ölüm, gidiş, uzaklara, bilinmedik yerlere gidiş ve sefalet; pazardı bugün. Pazar. Maurice vagon penceresinde şarkı söylüyordu, Marcelle pastaneye girdi, pasta aldı.</p>
		<p>“Hiç geveze değilsiniz bugün,” dedi Jeannine. “Benden ayrıldığınız için biraz olsun üzüleceğinizi sanıyordum.”</p><div style="display:none;"><a id="GBS.0227.04"/></div>
		<p>Gara giden caddeye sapmışlardı.</p>
		<p>“Bu halimle beni yeteri kadar boku yemiş bulmuyor musunuz yani?” dedi Charles. “Beni paketlediler, götürüyorlar, nereye mi? Bilmiyorum bile! Zaten fikrimi de soran olmadı. Bir de üstüne tekrar, bir kere daha dertleneyim istiyorsunuz, öyle mi?”</p>
		<p>“Kalpsizsiniz!”</p>
		<p>Charles sert bir sesle, “Pekâlâ,” dedi. “Benim yerimde olmanızı isterdim. O zaman ne yapardınız<a id="GBS.0227.05"/> bakalım.”</p>
		<p>Jeannine yanıt vermedi, Charles başının üstünde karanlık bir tavan gördü.</p>
		<p>“Geldik,” dedi Jeannine.</p>
		<p>Kimden, kimden imdat istemeli, kimi çağırmalı, kime feryat etmeli? Beni götürmemeleri, beni burada bırakmaları için kime yalvarmalı, kime? Burada, bana bakardı Jeannine, bakardı, beni gezdirirdi, sonra, gece, bana... beni okşardı, sıcak eliyle, usul usul...</p>
		<p>“Ah!” dedi. “Biliyorum,<a id="GBS.0228.01"/> biliyorum bunu, ben yolda geberip gideceğim.”</p>
		<p>Jeannine, çılgın bir öfkeyle, “Delisiniz siz,” diye bağırdı. “Sahiden delirmişsiniz siz, böyle lafları nasıl söyleyebiliyorsunuz?”</p>
		<p>Durdu, sedyenin çevresini dolaştı, geldi, üzerine doğru eğildi, Charles yüzünde sıcak sıcak soluğunu duydu.</p>
		<p>Alayla gülerek, “Hadi hadi,” dedi, “gösteri yapmayalım lütfen! Ölecek olursam başı derde girecek olan<a id="GBS.0228.02"/> siz değilsiniz, biliyorsunuz. O esmer kız dertlensin, o uzun boylu, iriyarı kız, Doktor Robertal’in yanındaki...”</p>
		<p>Jeannine birden doğruldu.</p>
		<p>“Katırın biri o,” dedi, “Lucienne’e neler yaptı, bilseniz, aklınız almaz.” Kısık dişlerinin arasından, “Görürsünüz,” diye ekledi, “görürsünüz! Hem ona öyle baygın baygın bakmanıza da gerek yok, hiç fayda etmez, o benim gibi budala değildir.”</p>
		<p>Charles<a id="GBS.0228.03"/> doğruldu ve kaygılı gözlerle çevresine bakındı. Bekleme salonunda sedyelerine uzanmış iki yüzden fazla sakat toplanmıştı. Hastabakıcılar, başı kasketli adamlar onları birer birer peronlara doğru sürüyorlardı, peş peşe.</p>
		<p>Dişlerinin arasından mırıldandı:</p>
		<p>“Gitmek istemiyorum... gitmek istemiyorum...”</p>
		<p>Jeannine birden döndü, ona şaşkın gözlerle baktı.</p>
		<p>“Güle güle,” dedi, “güle güle canım,<a id="GBS.0228.04"/> güzelim, güle güle.”</p>
		<p>Charles yanıt vermek istedi, ama sedye sarsıldı: Yola çıkmıştı. Ayaklarından ensesine doğru buz gibi ürpertiyle titredi; başını geriye attı ve yüzüne doğru eğilmiş, kıpkırmızı bir yüz gördü.</p>
		<p>“Mektup yazın bana,” dedi Jeannine, “mektup yazın.”</p>
		<p>Perona çıkmışlardı bile, düdük seslerinin ve veda sözcüklerinin yarattığı karmakarışık uğultuya girmişlerdi.</p>
		<p>Charles korkuyla,<a id="GBS.0228.05"/> “Bu... bu trenle mi gideceğiz?” diye kekeledi.</p>
		<p>Memur, alayla güldü:</p>
		<p>“Ya neyle gidecektiniz? Orient Express’e bineceğinizi mi sanıyordunuz yoksa?”</p>
		<p>Sonra, ayaklarının ucuna doğru tükürdü, anlattı.</p>
		<p>“Yolcu trenine sığmazdınız ki,” dedi, “oturulacak yerleri sökmek lazım. Zorluğu anlıyorsunuz, değil mi?”</p>
		<p>Hamallar ikişer ikişer, sedyeleri iki uçlarından tutuyor, tekerleklerinden kurtarıyor<a id="GBS.0229.01"/> ve vagonlara kadar taşıyordu. Vagonların kapısında kasketli adamlar vardı, eğiliyorlar, becerebildikleri kadar, sedyeleri tutuyor, kaldırıyor ve içeri, karanlık vagonlardan içeri götürüyorlardı. Yakışıklı, güzel Samuel, on sekiz kostümü olan zarif Samuel, Berck’in Don Juan’ı, Charles’ın ta yanından geçti, iki hamalın kollarında, bacakları havada, furgonun karanlığında kayboldu.</p>
		<p>Charles öfkeyle,<a id="GBS.0229.02"/> “Hasta taşımak için yapılmış özel trenler vardır herhalde,” dedi.</p>
		<p>“Aaa! Tabii değil mi ya, savaş burnumuzun dibindeyken, hasta taşımaya mahsus trenleri Berck’e kadar yollayıp bir alay sakatı toplayacaklar, öyle mi?”</p>
		<p>Charles yanıt vermek istedi, ama sedye birden sallandı ve baş aşağı, havaya kaldırıldı.</p>
		<p>“Doğru tutun şunu,” diye bağırdı, “doğru tutun şunu.”</p>
		<p>Hamallar gülmeye başladılar,<a id="GBS.0229.03"/> kocaman, karanlık ağız yaklaştı, yaklaştı, büyüdü, adamlar ipleri bıraktılar ve tabut taze kazılmış toprağa yumuşak bir gürültüyle oturdu. Çukurun kenarından eğilmiş, hastabakıcıyla kapıcı kadın, sarsıla sarsıla ağlıyorlardı.</p>
		<p>Boris, “Görüyor musun?” dedi. “Görüyor musun, nasıl kaçıyorlar hepsi, ipini koparan kaçıyor.”</p>
		<p>Otelin holünde oturmuşlardı, gazete okuyan, göğsü madalyalı bir adamın<a id="GBS.0229.04"/> yanında. Hamal, domuz derisinden iki valiz indirdi ve kapının yanına, yere, yan yana koydu.</p>
		<p>Renksiz bir sesle, “Bu sabah beş kişi gitti,” dedi.</p>
		<p>“Valizlere bak,” dedi Boris. “Domuz derisi. Bu adamlar buna değmez oysa.”</p>
		<p>“Neden, tatlım?”</p>
		<p>“Bu çantaların her yanında etiket yapışık olması gerekirdi.”</p>
		<p>Lola, “Ama o zaman bu güzelim domuz derisi görünmez,” dedi.</p>
		<p>“Daha iyi ya. Gerçek lüksün<a id="GBS.0229.05"/> gizlenmesi gerektir, hem sonra onlar bunu heybe olarak da kullanırlardı. Benim bir tane böyle çantam olsa, buralarda siftinmem. Ne işim var burada?”</p>
		<p>“Ya nereye giderdin?”</p>
		<p>“Nereye olursa. Meksika’ya, Çin’e.” Sonra ekledi, “Seninle beraber.”</p>
		<p>Geniş, siyah şapkalı bir kadın holü sinirli bir telaşla geçti; bağırıyordu:</p>
		<p>“Mariette! Mariette!”</p>
		<p>Lola, “Madam Delarive,” dedi. “Öğleden sonra<a id="GBS.0230.01"/> gidiyor.”</p>
		<p>“Otelde tek başımıza kalacağız,” dedi Boris. “Eğlenceli olacak, her gece başka bir odaya taşınırız artık.”</p>
		<p>Lola, “Dün gece ben şarkı söylerken gazinoda on kişi vardı,” dedi. “Ben de rahatıma baktım. Onlara ortadaki masalarda bir araya toplanmalarını söyledim, sonra kulaklarına söyler gibi, yırtınmadan, rahat söyledim.”</p>
		<p>Boris valizlere bakmak için kalktı, gitti. Usulca yumuşak<a id="GBS.0230.02"/> derileri yokladı sonra Lola’nın yanına döndü, otururken, “Niye gidiyorlar sanki?” dedi. “Burası daha iyi değil mi? Bir şey olacaksa orada da olur, döndüklerinin ertesi günü apartmanlarını bombalarlar örneğin.”</p>
		<p>“Öyle,” dedi Lola, “ama orası kendi evleri. Bunu anlamıyor musun?”</p>
		<p>“Hayır.”</p>
		<p>Lola, “Öyledir,” dedi, “insan bir yaştan sonra kazayı belayı, oturup evinde beklemek ister.”</p>
		<p>Boris<a id="GBS.0230.03"/> gülmeye başladı ve Lola kaygıyla irkildi; bu huyu geçmiş günlerde edinmişti; Boris gülmeye başladı mı, her seferinde kendisiyle alay ettiğini sanıyor, tedirgin oluyordu.</p>
		<p>“Niye gülüyorsun?”</p>
		<p>“Çok şey biliyorsun da ondan! İnsanların bir yaştan sonra neler duyduğunu anlatıyorsun bana. Ama Lola’cığım, aslında sen de bir şey anlamıyorsun bundan: Hiç kendi evin olmadı ki senin.”</p>
		<p>Lola kederle,<a id="GBS.0230.04"/> “Olmadı,” dedi.</p>
		<p>Boris kadının elini eline aldı ve avucunun çukurunu öptü. Lola kızardı.</p>
		<p>“Ne kadar iyisin bana karşı. Dedim sana, sen eski Boris değilsin canım, değilsin.”</p>
		<p>“Şikâyet et beni.”</p>
		<p>Lola, Boris’in elini sıktı.</p>
		<p>“Şikâyet etmem,” dedi. “Şikâyet etmiyorum, ama bana karşı neden bu kadar iyi olduğunu anlamak istiyorum.”</p>
		<p>“İhtiyarlıyorum da ondan,” dedi Boris.</p>
		<p>Elini elinden<a id="GBS.0230.05"/> bırakmıştı; kendini koltuğun arkasına koyvermiş, gülümsüyordu. Boris onun mutluluğunu hissederek memnun oluyordu: Onda kendi ardından güzel anlar bırakmak isterdi. Kadının elini okşayarak düşündü: Bir yıl; şurada onunla yaşayacağı bir yılı kalmıştı; içini yumuşak, yumuşacık bir sevecenliğin doldurduğunu duydu; şimdiden bu aşk masalında geçmiş, uzak öykülerin çekici güzelliği vardı. Eskiden bu ilişkiyi<a id="GBS.0231.01"/> zor yürütüyordu, ite kaka, zor yürütüyordu, çünkü süresiz, ne zaman sona ereceği belirsiz bir alışverişti bu; onu rahatsız ediyordu, o sınırlı, belli borçlanmalarla rahat ederdi ancak. Bir yıl: Ona hak ettiği bütün mutlulukları verecekti, kusurlarını affettirecek, sonra bırakacaktı onu, ama eşekçesine değil, bir başka kadının peşine düştüğü ya da ondan bıktığı için değil; kendi kendine, usul<a id="GBS.0231.02"/> usul olacaktı bu, maddenin zorlamasıyla, çünkü askerlik çağına gelecek ve cepheye gidecekti. Gözucuyla baktı Lola’ya: Genç görünüyordu, güzel göğsü mutlulukla kabarmıştı, tuhaf bir kederle düşündü: “Bir tek aşkın adamı olarak öleceğim.” 40’ta savaşa gitmiş, 41’de ölmüş, yok, 42’de; o arada okula da zaman ayırmak zorunda kaldığından;  bu demek oluyor ki, yirmi iki yılda bir kadın. Üç ay öncesine<a id="GBS.0231.03"/> kadar yüksek sosyeteden, tanınmış kadınlarla yatmayı tasarlıyordu, hoşgörüyle, “Çocukmuşum o zaman,” diye düşündü. Düşeslerle yatamadan ölüyordu, ama üzgün değildi. Bir bakıma, istese, şu önündeki birkaç ayda o pahalı nesnelerden güzel bir koleksiyon yapabilirdi, ama canı çekmiyordu: Boşuna kendimi dağıtacağım. İnsanın önünde yaşayacak iki yılı kalmış olursa, aksine, kendi içinde toplanması, ciddi<a id="GBS.0231.04"/> bir biçimde, özenle kendi içinde birikmesi gerekir. Jules Renard oğluna şöyle diyordu: “Tek bir kadını incele, ama dikkatle, yakından incele, kadınları tanımış olursun.” Lola’yı lokantada, sokakta, yatakta dikkatle incelemek gerekti. Parmağını kadının bileğinde dolaştırarak düşündü: Lola’yı adamakıllı tanımıyorum daha. Bedeninde bilmediği köşeler vardı ve kafasının içinden neler gelip geçtiği de<a id="GBS.0231.05"/> her zaman bilemiyordu. Ama önünde bir yıl vardı. Ve hemen işe girişecekti. Başını ondan yana çevirdi ve uzun uzun, dikkatle baktı.</p>
		<p>“Niye öyle bakıyorsun bana?” diye sordu Lola.</p>
		<p>“İnceliyorum seni.”</p>
		<p>“Bana çok dikkatle bakmanı istemiyorum, sonra beni çok yaşlı buluverirsin diye korkuyorum.”</p>
		<p>Boris gözlerini ondan ayırmadan gülümsedi: Lola hep böyle tetikte kalmıştı, mutluluğuna alışamamıştı<a id="GBS.0232.01"/> bir türlü.</p>
		<p>“Sen aldırma bana,” dedi.</p>
		<p>Bir yaşlı kadın kuru bir baş hareketiyle onları selamlayarak geldi, madalyalı adamın yanındaki koltuğa çöktü.</p>
		<p>“Sayın madam, bilmem duydunuz mu? Hitler bizimle ilgili bir konuşma yapacakmış.”</p>
		<p>“Öyle mi? Ne zaman?” diye sordu kadın.</p>
		<p>“Yarın akşam, Sportplatz’da konuşacak.”</p>
		<p>“Ayyy! Öyleyse yarın akşam erkenden yatağa girip kafamı yastıkların altına<a id="GBS.0232.02"/> sokayım. Dinleyemem çünkü! Güzel şeyler söyleyeceğini sanmam.”</p>
		<p>“Ben de,” dedi adam.</p>
		<p>Kısa bir sessizlik oldu, sonra madalyalı adam, “Bizim en büyük yanlışımız 36’da onların Ren’e asker sokmalarına göz yummamız oldu,” dedi. O zaman oraya bir on tümen yollamak varmış. Biz onlara şöyle bir silahın ucunu gösterseydik, onlar şimdi kuzu kuzu otururlardı. Ama bizimki Halk Cephesi’nin keyfine ayak<a id="GBS.0232.03"/> uyduruyordu, Halk Cephesi de silahlarımızı İspanyol komünistlerine sokuşturmayı tercih etti tabii...”</p>
		<p>Yaşlı kadın, “Ama İngiltere bizi desteklemezdi,” diye fikrini söyledi.</p>
		<p>Madalyalı adam sabırsızlanmıştı.</p>
		<p>“Desteklemez miydi?” diye tekrar etti. “İngiltere bizi desteklemez miydi? Ben de size bir şey sorayım, sayın madam: O zaman eğer bizimki seferberlik ilan etseydi, Hitler ne yapacaktı,<a id="GBS.0232.04"/> biliyor musunuz?”</p>
		<p>“Bilmem,” dedi kadın.</p>
		<p>“İn-ti-har-e-de-cek-ti! Ya! Hitler intihar edecekti, madam, ben bunu kendim söylemiyorum, yirmi yıldır ikinci kısımda çalışan bir subay arkadaştan naklederek söylüyorum size.”</p>
		<p>Yaşlı kadın başını kederli bir pişmanlıkla sallayarak, “Yazııık!” dedi. “Ne fırsatlar kaçırdık.”</p>
		<p>“Suç kimin madam?”</p>
		<p>“Ah, ah!”</p>
		<p>“Ya! İşte böyle! İşte böyle! Komünistlere<a id="GBS.0232.05"/> oy vermenin sonu böyle olur işte. Ama Fransızlar adam olmaz: Savaş tepemizde, biz hâlâ ücretli izin zırvalarıyla vakit öldürüyoruz.”</p>
		<p>Yaşlı kadın burnunu havaya kaldırdı: Yüzünde gerçek bir korkunun izleri belirmişti:</p>
		<p>“Öyleyse savaş olacağına inanıyorsunuz siz?” dedi. Madalyalı adam, yumuşaklıkla, “Savaş olacak demiyorum,” dedi, “o kadar da çabuk olmaz bu işler. Yok: Daladier çocuk değil<a id="GBS.0233.01"/> ya, mutlaka gereken önlemleri alacaktır. Ama sonunda biz bir sürü düşman kazanmış olacağız.”</p>
		<p>Lola dişlerinin arasından, “Sersemler!” dedi.</p>
		<p>Boris ona bakarak gülümsedi. Lola için bir Çekoslovakya sorunu çok basit bir şeydi; küçücük bir ülke vardı, hücuma uğramıştı, Fransa ona yardım edecekti. Lola’nın politikayla ilgili fikirleri eskimiş, modası geçmiş şeylerdi, ama bu konuda cömertti Lola.</p><div style="display:none;"><a id="GBS.0233.02"/></div>
		<p>“Gel gidip yemek yiyelim,” dedi Boris’e. “Sinirleniyorum dinledikçe.”</p>
		<p>Kalktı. Boris güzel geniş kalçalarına baktı, Kadın’ı düşündü. Kadın’dı o, bu gece hükmedeceği, sahip olacağı bütün bir Kadın! Birden, ani ve baş döndürücü bir şehvetin kulaklarında ateş gibi yandığını hissetti.</p>
		<p>Ardında, gar vardı ve trende Gomez, ayakları karşıki kanepeye dayalı. Ayrılık sahnesini kısa kesmişti. “İstasyonlarda<a id="GBS.0233.03"/> öpüşmekten hoşlanmıyorum,” demişti. Sarah kocaman, mermer merdivenden iniyordu, tren istasyondaydı daha, Gomez, ayaklarını karşıki kanepeye dayamış, sigarasını içiyor ve okuyordu, ayaklarında inek derisinden yepyeni, güzel ayakkabılar vardı. Kompartımanın kanepesinin gri renkli kalın kumaşı üzerinde yepyeni ayakkabıları görünüyordu; birinci sınıftaydı; savaş, kârlı işti. “Nefret ediyorum,”<a id="GBS.0233.04"/> diye düşündü. “Nefret ediyorum ondan.” Kupkuru ve bomboştu içi. Bir an, pırıl pırıl denizi, limanı, gemileri gördü, sonra, hiç! Karanlık yüzlü oteller, çatılar ve tramvaylar.</p>
		<p>“Pablo koşma öyle! Yavaş in, yavaş! Düşeceksin.”</p>
		<p>Çocuk birden durdu, basamaklardan birinde, bir ayağı havada, durdu baktı. Mathieu’yu görecek. Benimle bir gün daha kalabilirdi, ama o Mathieu’yu seçti. Avuçları ateş<a id="GBS.0233.05"/> gibi yanıyordu. O burada, yanımda olduğu günler, bir cehennem azabıydı bu. Ama şimdi gitti, gitti ve ben, ne yapacağımı bilemiyorum.</p>
		<p>Küçük Pablo ciddi bir ifadeyle baktı.</p>
		<p>“Babam gitti mi?” diye sordu.</p>
		<p>Tam karşılarında bir saat vardı, biri otuz beş geçtiğini gösteren bir saat. Tren kalkalı yedi dakika olmuştu.</p>
		<p>“Evet,” dedi Sarah. “Gitti.”</p>
		<p>Pablo, gözleri parlayarak tekrar sordu:</p>
		<p><a id="GBS.0234.01"/>“Dövüşecek mi orada?”</p>
		<p>“Hayır,” dedi Sarah. “Bir arkadaşını görecek.”</p>
		<p>“Evet, ama sonra? Orada? Dövüşecek, değil mi?”</p>
		<p>Sarah, “Sonra,” dedi, “gidecek, orada başkalarını dövüştürecek.”</p>
		<p>Pablo son basamaktan bir öncekinde durmuştu, dizlerini dikkatle büktü ve ayaklarını bitiştirerek sıçradı, kaldırıma düştü, döndü, gururla annesine baktı. “Soytarı,” diye düşündü Sarah. Döndü, çocuğa gülümsemeden,<a id="GBS.0234.02"/> kocaman, mermer basamaklı merdivene baktı, trenler başının üstünde geçiyor, duruyor, geçiyordu. Gomez’in treni batıya doğru gidiyordu, dik kayalar ya da evler arasından. Gar boştu şimdi, başının üstünde, güneşle ve dumanla dolu kül rengi bir dev kabarcık, bir şarap ve pas kokusu; raylar pırıl pırıldı. Başını eğdi, yukarıda, ikindi güneşinin bunaltıcı sıcağında uyuklayan o terk edilmiş, insansız,<a id="GBS.0234.03"/> bomboş istasyonu düşünmek azap verici bir şeydi. 33 Nisanı’nda, aynı trenle gitmişti gene, üzerinde tüvit bir giysi vardı, Mistress Stimpson, Cannes’da bekliyordu onu, San Remo’da on beş gün beraber kalmışlardı. Sarah, “O bile daha iyiydi,” diye düşündü. Küçücük, kararsız bir el avucuna sokuldu. Sarah elini açtı ve Pablo’nun elini elinde hapsetti. Gözlerini indirdi ve çocuğa baktı. Pablo denizci<a id="GBS.0234.04"/> yakalı bir gömlek giymişti, başında keten bir şapka vardı.</p>
		<p>“Bana niye öyle bakıyorsun?” diye sordu.</p>
		<p>Sarah başını çevirdi ve yola baktı. Kendini böylesine kaskatı hissettiği için dehşete düşmüştü. “O küçük daha, küçücük bir çocuk!” diye düşündü. Gülümsemeye çalışarak yeniden baktı oğluna, ama başaramadı, çene kemikleri kenetlenmişti, dudakları tahta gibi kupkuruydu. Çocuğun dudakları titremeye<a id="GBS.0234.05"/> başlamıştı. Sarah onun ağlamak üzere olduğunu anladı. Birden avucundaki eli çekti ve koşar gibi yürümeye başladı. Çocuk, ağlamayı unutmuştu, şaşkınlıkla, “Nereye gidiyoruz, anneciğim?” diye sordu.</p>
		<p>“Bilmiyorum,” dedi Sarah.</p>
		<p>Sağdaki ilk sokağa saptı. Bomboş bir sokaktı bu, bütün dükkânlar kapalıydı. Sarah daha hızlı, daha hızlı yürüyerek tekrar saptı, soldaki sokağa; karanlık suratlı, pis<a id="GBS.0235.01"/> ve kule gibi yüksek evler arasında soluk soluğa yürüyordu.</p>
		<p>Çocuk, “Koşturuyorsun beni,” dedi.</p>
		<p>Sarah yanıt vermeden avucundaki küçük eli sıktı, çocuğu sürüklemekte devam etti. Dümdüz, geniş bir yola çıkmışlardı şimdi, bir tramvay yoluna. Yolun üzerinde ne tramvay, ne otomobil görünüyordu, yalnızca kapanmış, indirilmiş demir kepenkler ve limana doğru pırıl pırıl uzanıp giden raylar vardı.<a id="GBS.0235.02"/> Bugünün pazar olduğunu düşündü ve kalbi burkuldu. Pablo’nun elini hırsla kavrayarak çekti.</p>
		<p>“Anneciğim,” diye hıçkırdı çocuk. “Anneciğim!”</p>
		<p>Annesine yetişebilmek için koşmaya başlamıştı. Ağlamıyordu, küçük yüzü bembeyazdı, gözlerinin altında mor gölgelerle Sarah’ya şaşkın ve korkulu gözlerle bakıyordu. Sarah birden durdu: Gözyaşları yanaklarından aşağı yuvarlanıyordu.</p>
		<p>“Zavallı küçüğüm,”<a id="GBS.0235.03"/> dedi, “zavallı, dünyadan habersiz küçüğüm benim!”</p>
		<p>Birden önünde diz çöktü; sonra, yıllar sonra ne olursa olsun, ne olursa olsun, ne önemi vardı şimdi? Şimdi şuracıktaydı işte, ayaklarının dibine düşmüş, küçük, yuvarlacık gölgesiyle, suçsuz, ürkek ve çirkin, dünyada yapayalnızmış gibi bir hali vardı, insanoğlunun bütün şaşkın ıstırabını gözleriyle haykırıyordu; dünyaya gelmeyi, o, küçücük varlığıyla<a id="GBS.0235.04"/> kendi istememişti ki.</p>
		<p>“Niye ağlıyorsun?” diye sordu çocuk. “Babam gitti diye mi?”</p>
		<p>Sarah’nın gözyaşları bir anda kupkuru oldu, içinden kahkahayla gülmek geliyordu. Ama Pablo’nun kuşkuyla, kaygıyla dolu gözlerini görerek başını çevirdi.</p>
		<p>“Evet,” dedi. “Baban gitti diye.”</p>
		<p>Pablo, “Artık dönüyor muyuz?” diye sordu.</p>
		<p>“Yoruldun mu? Ama daha var otele. Gel, yavaş yavaş yürürüz.”</p>
		<p>Birkaç<a id="GBS.0235.05"/> adım attılar, Pablo birden durdu, sanki ıstıraplı bir heyecanla parmağını uzattı:</p>
		<p>“Bak!”</p>
		<p>Kocaman, mavi sinemanın kapısındaki afişti bu. Yaklaştılar. Loş ve serin holden formol kokusu yayılıyordu. Kovboy filminin afişinde maske takmış bir atlı vardı, elindeki tabancayla, kim bilir nereye ateş ediyordu. Ateş! Gene ateş, gene tabanca... Çocuk, göğsü heyecanla inip kalkarak bakıyordu; birazdan<a id="GBS.0236.01"/> başına kaskı geçirecek, tüfeği eline alacak, maskeli haydudun yaptığı gibi koşacaktı odanın içinde. Çocuğu çekip götürmek cesaretini bulamadı kendinde. Başını çevirdi. Bilet satan kadın camlı odasında bekliyordu. Şişman, esmer bir kadındı, gözleri ateş gibi parlıyordu. Gişede, camın önünde vazoya konmuş çiçekler duruyordu; duvara, raptiyelerle Robert Taylor’ın bir resmini iliştirmişti. Salondan<a id="GBS.0236.02"/> orta yaşlı bir adam çıktı geldi, gişeye yaklaştı.</p>
		<p>“Kaçmış?” diye sordu.</p>
		<p>Kadın, “Elli üç,” dedi.</p>
		<p>“Ben de o kadar saydım,” dedi. “Dün de altmış yediydi. Böyle güzel bir film, üstelik devamı da var...”</p>
		<p>Gişedeki kadın omuz silkti.</p>
		<p>“Kimse evinden çıkmak istemiyor,” dedi.</p>
		<p>Bir adam Pablo’nun yanında durmuştu, derin derin soluyarak afişe bakıyordu, ama baktığını görüyora benzemiyordu.<a id="GBS.0236.03"/> Sapsarı yüzlü, irikıyım bir adamdı, üstü başı yırtılmıştı, başında yer yer kanla lekelenmiş pis bir sargı, yüzünde, yanaklarında kurumuş, kararmış çamur izleri vardı, iri, kocaman bir adamdı. Uzaktan geliyordu herhalde. Sarah Pablo’nun elini yakaladı.</p>
		<p>“Gel,” dedi.</p>
		<p>Kendini yavaş yürümeye zorluyordu, çocuğu düşünerek, ama canı koşmak, koşa koşa kaçmak istiyordu, sanki biri arkasından bakıyormuş<a id="GBS.0236.04"/> gibi acayip bir his vardı içinde. Önünde raylar parlıyordu, asfalt sıcakta usul usul eriyor, hava, bir sokak lambasının çevresinde titriyordu, pazar, aynı pazar değildi şimdi. “Kimse evinden çıkmak istemiyor.” Şimdi, az önce, üç-beş dakika önce şu üst üste yığılı evlerin ardında, pahalı sigara ve lavanta kokulu, canlı ve kalabalık caddeler hayal ediyordu; bir sayfiye semtinin sessiz, huzurlu<a id="GBS.0236.05"/> yolunda yürüyordu, ama yanında, görünmeyen ve çok yakında yaşam dolu bir kalabalığın varlığını hissediyordu. Bir küçük cümle yetmişti ve caddeler boşalmıştı, bomboştu hepsi. Şu anda hepsi, sokaklar, caddeler, hepsi bomboş, bembeyaz, yapayalnız limana doğru uzanıp gidiyor, kör ve sağır duvarların arasında titriyordu.</p>
		<p>“Anne,” dedi Pablo, “o adam arkamızdan geliyor.”</p>
		<p>“Yok canım,” dedi Sarah,<a id="GBS.0237.01"/> “o da bizim gibi yapıyor, dolaşıyor.”</p>
		<p>Sola döndü, aynı yoldu bu, bitmeyecekmiş gibi görünen, kıpırtısız yol; Marsilya’da başıboş, dolaşan tek bir yol vardı. Ve Sarah, bu yolda yürüyordu, yalnız, elinde bir çocukla; ve bütün Marsilyalılar evlerinde, kapalıydılar. Elli üç bilet! Gomez’i düşündü, Gomez’in gülüşünü: evet, tabii ya, bütün Fransızlar korkaktı! Eee? Ne olacak? Kimse evinden çıkmıyordu,<a id="GBS.0237.02"/> bu da doğaldı; savaştan korkuyorlardı; korkuyorlardı, çok da haklıydılar. Ama Sarah gene de kendini huzursuz hissediyordu. Adımlarını sıklaştırdığını fark etti ve yavaşlamaya çalıştı, çocuğu düşünerek. Ama çocuk onu ileri ileri çekiyordu. Kısık bir sesle, “Çabuk, çabuk, anneciğim,” dedi. “Ay! Anne!”</p>
		<p>Sarah öfkeyle, “Ne oluyorsun?” dedi.</p>
		<p>“Hep arkamızdan geliyor.”</p>
		<p>Sarah dönüp baktı ve irikıyım<a id="GBS.0237.03"/> serseriyi gördü; arkalarından geliyordu, kesindi bu. Kalbi göğsünde kocaman kocaman atmaya başladı.</p>
		<p>“Koşalım,” dedi Pablo.</p>
		<p>Sarah kan lekeli sargıyı düşündü ve birden döndü. Adam ani bir hareketle, şaşkın, durdu, sisli gözleriyle bakarak yaklaşmalarını bekledi. Sarah korkmuştu. Çocuk iki eliyle yapışmış, tüm gücüyle geri çekiyordu. “Kimse evinden çıkmıyor.” İstediği kadar bağırsın, haykırsın,<a id="GBS.0237.04"/> imdada çağırsın, kimse gelmezdi burada.</p>
		<p>İriyarı serserinin ta gözlerinin içine bakarak sordu:</p>
		<p>“Bir şey mi istediniz?”</p>
		<p>Adamın dudaklarında acınacak bir gülümseme belirdi ve Sarah’nın korkusu yok oldu.</p>
		<p>Adam, “Okuma biliyor musunuz?” diye soruyordu.</p>
		<p>Baştan başa yırtılmış, eskimiş, pis bir defter uzatıyordu. Sarah elini uzattı, aldı, bir askerlik cüzdanıydı bu. Pablo bacaklarına sımsıkı<a id="GBS.0237.05"/> sarılmıştı, küçücük bedeninin sıcaklığını duyuyordu.</p>
		<p>“Evet?” dedi.</p>
		<p>Adam parmağıyla cüzdanı işaret ederek, “Burada ne yazılı olduğunu öğrenmek istiyorum,” dedi.</p>
		<p>Morarmış ve yarı yarıya kapanmış, şiş gözüne rağmen iyi bir yüzü vardı. Sarah bir an adama baktı, sonra cüzdana baktı.</p>
		<p>Adam, utançla, “Ne kötü...” diye mırıldandı. “Okuma bilmemek ne kötü.”</p>
		<p>“Eh,” dedi Sarah, “bakın, burada<a id="GBS.0238.01"/> beyaz bir kâğıdınız var. Montpellier’ye gitmeniz gerek. Çağırmışlar sizi.”</p>
		<p>Cüzdanı uzattı, ama adam hemen almadı.</p>
		<p>“Savaş olacağı gerçek mi?”</p>
		<p>“Bilmem,” dedi Sarah.</p>
		<p>Düşündü, gidecek. Sonra Gomez’i düşündü. Sordu:</p>
		<p>“Başınızdaki sargıyı kim sardı?”</p>
		<p>“Ben,” dedi adam.</p>
		<p>Sarah çantasını karıştırdı. Yanında iki temiz mendil ve çengelli iğne vardı.</p>
		<p>Sert bir sesle, “Şuraya, kaldırıma<a id="GBS.0238.02"/> oturun bakayım,” dedi.</p>
		<p>Adam sessizce çöktü. Özür diler gibi gülümseyerek, “Bacaklarım ağrımış,” dedi.</p>
		<p>Sarah mendilleri yırttı. Gomez birinci sınıfta, ayaklarını karşı kanepeye uzatmış, <em>l’Humanité</em> okuyordu. Mathieu’yu görecek, sonra Barcelona uçağına binmek için Toulouse’a geçecekti. Kanla lekelenmiş sargıyı çözdü, sonra usul usul, küçük hareketlerle çekip ayırarak çıkardı. Adam hafifçe inledi.<a id="GBS.0238.03"/> Alnının yarısını kaplayan kapkara, yapışkan bir kabuk vardı başında. Sarah mendili Pablo’ya uzattı:</p>
		<p>“Koş git şunu çeşmede ıslat da getir!”</p>
		<p>Çocuk, uzaklaştığı için mutlu, koşarak gitti. Adam gözlerini Sarah’ya kaldırarak baktı. Ona, “Ben dövüşmek istemiyorum,” dedi.</p>
		<p>Sarah elini usulca adamın omzuna koydu. Ondan af dilemek isterdi.</p>
		<p>“Ben çobanım,” dedi adam.</p>
		<p>Sarah, “Peki Marsilya’da<a id="GBS.0238.04"/> ne işiniz var?” diye sordu.</p>
		<p>Adam başını salladı:</p>
		<p>“Dövüşmek istemiyorum ben.”</p>
		<p>Pablo dönmüştü, Sarah yarayı iyi kötü temizledi ve yeniden sardı.</p>
		<p>“Kalkın artık,” dedi.</p>
		<p>Adam kalktı. Sarah’ya şaşkın gözlerle bakıyordu.</p>
		<p>“Demek, Montpellier’ye gitmem gerek,” dedi.</p>
		<p>Sarah çantasını karıştırıyordu, yüzer franklık iki kâğıt çıkardı, adama uzattı.</p>
		<p>“Yol için,” dedi.</p>
		<p>Adam hemen almadı;<a id="GBS.0238.05"/> ona dikkatle bakıyordu.</p>
		<p>Sarah alçak sesle, acele acele, “Alın!” dedi. “Ve olanak bulursanız dövüşmeyin.”</p>
		<p>Adam paraları aldı; Sarah elini kuvvetle sıktı.</p>
		<p>“Dövüşmeyin sakın,” diye tekrar etti, “dövüşmeyin! Ne yaparsanız yapın, köyünüze dönün, saklanın, bir şeyler yapın, bir şeyler yapın; ne yapsanız dövüşmekten iyidir. Anladınız mı?”</p>
		<p>Adam anlamadan bakıyordu. Sarah, Pablo’nun elini yakaladı,<a id="GBS.0239.01"/> döndü ve yürüdüler. Birkaç saniye sonra döndü, baktı: Adam durmuş, onun az önce yere attığı kanlı, kirli paçavraya bakıyordu, sonra eğildi, bez parçasını aldı ve cebine soktu.</p>
		<p>Ter tanecikleri alnından şakaklarına doğru yuvarlanıyor, burun kenarlarından kulaklarına kadar yanaklarında damla damla birikiyordu, önce yüzünde böcekler geziyor sanmış, elinin tersiyle şöyle bir vurmuştu yüzüne, eli<a id="GBS.0239.02"/> ılık ılık damlacıkları ezmiş, yaymıştı.</p>
		<p>Yol komşusu, “Lanet olsun!” dedi. “Bu ne sıcak be?”</p>
		<p>Sesi tanıdı, Blanchard’dı, şişman, hayvan kılıklı çocuk.</p>
		<p>“Mahsus yapıyorlar,” dedi Charles, “vagonları saatlerce güneş altında bırakıyorlar.”</p>
		<p>Bir sessizlik oldu, sonra Blanchard sordu:</p>
		<p>“Charles, sen misin?”</p>
		<p>“Benim,” dedi Charles.</p>
		<p>Konuştuğuna pişman olmuştu. Blanchard çocuk gibi oynamaya<a id="GBS.0239.03"/> bayılırdı, insanın üstüne doğru su tabancasını sıkıp sırılsıklam eder, kartondan kestiği koca koca örümcekleri çarşaflarına iliştirirdi.</p>
		<p>“Burada da karşılaştık.”</p>
		<p>“Ya!” dedi Charles.</p>
		<p>“Dünya küçük!”</p>
		<p>Charles suratının ortasına fışkıran bir suyla sallandı. Yüzünü sildi ve tükürdü; Blanchard gülüyordu.</p>
		<p>“Eşşoğlueşek!”</p>
		<p>Gülmeye çalışarak mendilini çıkardı, boynunu kuruladı.</p>
		<p>“Gene<a id="GBS.0239.04"/> su tabancası, ha?” dedi.</p>
		<p>Blanchard gülerek, “Ne sandın ya!” dedi. “Ama iyi yumuldun ha! Tam suratının ortasına! Canını üzme, ceplerimde daha neler var. Yolda iyi eğleneceğiz.”</p>
		<p>Charles mutlulukla güldü.</p>
		<p>“Ulan ne hergele tohumusun sen!” dedi. “Ne hergelesin sen!”</p>
		<p>Blanchard’dan korkuyordu: Sedyeleri birbirine dokunuyordu, bana bir bok yemek, sedyenin içine cam tozu, mam tozu bir şeyler<a id="GBS.0239.05"/> atmak istese, elini uzatsa, tamamdır. “Kötü oldu bu,” diye düşündü, şimdi yol boyunca hep tetikte olması gerekecekti. İçini çekti ve tavana baktığını fark etti, karanlık, sıra sıra çiviler çakılmış kubbe gibi bir şeydi tavan. Aynasını arkaya doğru bükmüştü, ayna, siyah bir yuvarlak cam parçası gibi simsiyahtı. Charles hafifçe doğruldu ve çevreye bir göz attı. Vagon kapısını ardına kadar açık bırakmışlardı;<a id="GBS.0240.01"/> sarışın bir aydınlık, uzanmış yatan bedenlerin üzerinden koşarak, örtüleri büklüm büklüm kıvırarak, yüzleri soldurarak içeri doluyordu. Ama aydınlık bölge, kapının pervazıyla bıçak gibi kesilerek sınırlandırılmıştı; sağda ve solda, hemen de katışıksız, dümdüz bir karanlık vardı. Namussuzlar, hamalları görmüşlerdi mutlaka, herifleri görmüşler ve en iyi yeri ayarlamışlardı; bütün havayı,<a id="GBS.0240.02"/> bütün aydınlığı onlar alacaktı, hatta ara sıra, canları çekerse dirseklerinin üstünde biraz doğrulsalar bir ağacın yeşilliğini bile görebileceklerdi. Kendini koyverdi, yorulmuştu; gömleği sırılsıklamdı. Bir yola çıksalardı. Ama Vagon orada durup duruyordu, kendi haline bırakılmış, güneşin alnında. Acayip bir koku, çürümüş samanla karışık Houbigant losyonu yerden bir karış havada yayılmış, kalmıştı.<a id="GBS.0240.03"/> Bu acayip kokudan kurtulmak için boynunu uzattı, çünkü midesini bulandırıyordu, ama birden ter bastı ve kendini yeniden yastıklara bıraktı, koku burnunun üzerine kapanıverdi tekrar. Dışarıda, raylar vardı, güneş vardı, hangarlara giden demiryollarının üzerinde bırakılmış boş vagonlar vardı ve tozla bembeyaz kesilmiş otlar vardı. Çöl, ötede, uzakta, daha uzakta, gün pazardı. Berck’te bir pazar:<a id="GBS.0240.04"/> kumlarda oynayan çocuklar, kahvelerin teraslarında sütlü kahve içen aileler. “İçine ettiğimin dünyası,” diye düşündü, “içine ettiğimin dünyası!” Vagonun öbür ucundan bir ses yükseldi:</p>
		<p>“Denis! Hey, Denis!”</p>
		<p>Kimse yanıt vermedi.</p>
		<p>“Maurice, orada mısın?”</p>
		<p>Bir sessizlik oldu ve ses, pişman ve kederli, hüküm verdi:</p>
		<p>“Tanrı’nın belaları.”</p>
		<p>Sessizlik bozulmuştu. Charles’ın yanında biri inledi:</p><div style="display:none;"><a id="GBS.0240.05"/></div>
		<p>“Ne sıcak bu!”</p>
		<p>Ve bir ses yanıt verdi, soluk ve titrek bir ses, bir ağır hasta sesi:</p>
		<p>“Az sonra biraz serinlik gelir, tren yola çıkınca.”</p>
		<p>Birbirleriyle körlemesine konuşuyorlardı, birbirlerini görmeden, tanımadan; biri usulca güldü.</p>
		<p>“Askerler de böyle gidiyor,” dedi.</p>
		<p>Ve sessizlik yeniden bastırdı. Sıcak, sessizlik, korku, azap. Charles birden beyaz iplik çoraplar içinde bir çift<a id="GBS.0241.01"/> nefis bacak gördü, sonra bakışları beyaz bir bluza kadar çıktı: Güzel hastabakıcıydı bu. Vagona binmişti. Bir elinde bir valiz vardı, öbür elinde açılır kapanır bir sandalye; keyifsiz bir gözle çevreye bakınıyordu.</p>
		<p>“Delilik bu,” dedi, “düpedüz delilik.”</p>
		<p>Dışarıdan gelen renksiz bir ses, “Ne dediniz?” diye sordu. “Ne dediniz, ne?”</p>
		<p>“Bir an durup kafanızı işletseydiniz, kadın hastalarla erkeklerin<a id="GBS.0241.02"/> bir araya konamayacağını düşünürdünüz!”</p>
		<p>“Bize nasıl getirdilerse öylece koyduk!”</p>
		<p>“Peki ben bunlara nasıl bakabilirim, birbirlerinin gözü önünde?”</p>
		<p>“Vagonlara yerleştirilirken burada bulunsaydınız, madem öyle!”</p>
		<p>“Ben aynı zamanda dört yanda birden olamam ya. Bagajları yerleştirmekle uğraşıyordum.”</p>
		<p>“Ne belalı işler be!”</p>
		<p>“Ne sandınız ya?”</p>
		<p>Bir sessizlik oldu, sonra hastabakıcı,<a id="GBS.0241.03"/> “Lütfen arkadaşlarınızı çağırın da erkekleri en gerideki vagona taşıyalım,” dedi.</p>
		<p>“Çok akıllısınız,” dedi dışarıdaki ses. “Fazla mesaiyi siz mi ödeyeceksiniz yoksa?”</p>
		<p>Hastabakıcı sert bir sesle, “Şikâyet edeceğim sizi,” dedi.</p>
		<p>“Pekâlâ! Şikâyet edin, bebeğim, şikâyet edin! Ama şimdi dırıltı istemem, anladınız mı?”</p>
		<p>Hastabakıcı omuz silkti ve döndü; dikkatli adımlar atarak yerde yatmış<a id="GBS.0241.04"/> bedenlerin arasından geçti ve açılır kapanır sandalyesine, Charles’ın yakınına bir yere, aydınlık dikdörtgenin bir kenarına oturdu.</p>
		<p>“Hey, Charles!” dedi Blanchard.</p>
		<p>Charles ürpererek, “Ha?” dedi.</p>
		<p>“Karılar var burada.”</p>
		<p>Charles yanıt vermedi.</p>
		<p>Blanchard sesini yükselterek, “Eee, çişim gelirse ne halt edeceğim?” diye sordu.</p>
		<p>Charles öfke ve utançla kıpkırmızı kesildiğini hissetti ama<a id="GBS.0241.05"/> cam tozunu düşündü ve usulca, suçlu suçlu güldü.</p>
		<p>Yerden bir karış yüksekte bir hareket oluyordu, adamlar, yanlarında kadın komşu var mı diye boyunlarını koparır gibi bakınıyorlardı mutlaka. Ama vagona tuhaf, gergin bir hava, şaşkın bir huzursuzluk çökmüştü. Fısıltılar hafifledi, oradan oraya sürüklendi ve kesildi. “Çişim gelirse ne halt edeceğim?” Charles kendini pis hissediyordu. İçinde vıcık<a id="GBS.0242.01"/> vıcık, yapışkan bir kangal lağım borusuyla: ne ayıp! Kızların önünde küveti istemesi ne felaket olurdu, feci bir şey olurdu bu. Kenetlendi ve düşündü: “Son âna kadar tutarım.” Blanchard hızlı hızlı soluk alıyor, burnu küçük, masum bir şarkı mırıldanıyordu. Tanrım, bir uyusa. Charles birden küçücük bir umuda kapıldı, elini cebine attı, bir sigara aldı ve kibriti yaktı.</p>
		<p>“Nedir o?” dedi hastabakıcı.</p><div style="display:none;"><a id="GBS.0242.02"/></div>
		<p>Dizlerinde bir yün işi vardı. Charles kızın öfkeli yüzünü görüyordu, kendisinden çok uzakta, çok yüksekte, mavi bir loşluğun içinde.</p>
		<p>“Bir sigara yaktım,” dedi. Kendi sesi kendine yabancı ve saygısız gelmişti.</p>
		<p>“Aaa, yok!” dedi kız. “Yok. Burada sigara içilmez.”</p>
		<p>Charles kibriti üfledi ve el yordamıyla, parmaklarının ucuyla arandı. Parmaklarının ucu, iki örtünün arasında yarı yarıya kömürleşmiş<a id="GBS.0242.03"/> tahta parçacığını bırakırken nemli, soğuk ve pürtüklü bir yüzeye rastladı, tırnağı tahtayı kazımıştı; sonra, birden, bu temas onu tiksintiyle ürpertti ve ellerini göğsüne götürerek sımsıkı kavuşturdu. “Yerdeyim,” diye düşündü. “Yerde. Tahtaların üzerinde.” Masaların, sandalyelerin altında, hastabakıcıların, hamalların tabanlarının altında, yerde, ezilmiş, çamur ve samanla karışmış; tahtaların<a id="GBS.0242.04"/> aralıklarında dolaşan bütün o pis, iğrenç böcekler rahatça tırmanır, karnında, göğsünde dolaşabilirdi. Bacaklarını oynattı, topuklarını sedyeye vurdu. Ama usulca, Blanchard’ı uyandırmadan. Ter göğsünden içeri akıyordu, dizlerini örtülerin altında biraz yukarı çekti. Kalçalarda, bacaklarda bu korkutucu karıncalanmalar, uyuşmalar, bütün bedeninin bu ani, şiddetli ve belirsiz isyanları onu, Berck’e<a id="GBS.0242.05"/> geldiği ilk haftalarda, devamlı rahatsız etmişti. Sonra, durulmuştu hepsi: Bacaklarını unutmuş, itilmeyi, sürüklenmeyi, taşınmayı doğal görmeye alışmıştı, bir “şey” olmuştu, bir “madde”. Korkuyla, “Tanrım, başlamasın gene,” diye düşündü. “Başlamasın gene.” Bacaklarını uzattı, gözlerini kapadı. “Ben bir taş parçasıyım,” diye düşünmek gerekti. Büzülmüş, kaskatı kesilmiş elleri çözüldü, gövdesinin<a id="GBS.0243.01"/> örtülerin altında ağır ağır yumuşadığını, gevşediğini hissetti. Bir sürü taşın arasında bir taş.</p>
		<p>Sıçrayarak doğruldu, gözleri açık, boynu dimdik: Şiddetli bir sarsıntı olmuştu. Sonra gıcırtılar duydu ve sonra hemen ardından, yağmur sesi gibi uyku verici, tekdüze bir dönme başladı: Tren hareket etmişti. Bir şeyin boyunca gidiyordu şimdi, dışarıda dimdik ve güneşle yüklü bir şeyler trenin yanından<a id="GBS.0243.02"/> gidip geçiyordu; ayırt edilmesi olanaksız biçimler önce ağır ağır, sonra hızlanarak, gittikçe hızlanarak duvarda, açık kapının karşısındaki duvarda o aydınlık dört köşenin içinde koşmaya, birbirini kovalamaya başladı: Sinema ekranı gibiydi. Karşı duvarda, ışık, biraz soldu, gümüş rengini aldı ve sonra birden açıldı, açıldı, açıldı, kör edici bir aydınlık halini aldı: “Gardan çıkıyoruz.” Charles’ın<a id="GBS.0243.03"/> boynu ağrımıştı, ama şimdi kendini daha sakin hissediyordu; yattı, kollarını kaldırdı ve başucundaki aynayı doksan derecelik bir açıyla çevirdi. Şimdi, aynanın sol kenarında aydınlık bir dörtgen görüyordu. Bu yeterdi ona: Bu parlak yüzey yaşıyordu, bütün bir tablo, bir manzaraydı bu; bazı ışık, hemen sönecek, kayboluverecekmiş gibi titriyor, soluyor, bazen birden sertleşiyor, soluyor ve kıpkızıl,<a id="GBS.0243.04"/> sapsarı renklerle yapılmış bir sıva gibi aynaya yapışıyordu; sonra, bir an ayna bütünüyle sarsılıyor, titriyor, rüzgârla savrulmuşa benzeyen sınırları belirsiz maddelerin gelip geçişiyle dalgalanıyordu. Charles uzun uzun baktı: Bir ânın sonunda kendini özgür ve bağımsız hissetti, tıpkı bir vagonun basamağında, ayaklarını sarkıtıp oturmuş, ağaçların, tarlaların ve denizin birbirini kovalayışını<a id="GBS.0243.05"/> seyrediyormuş gibi.</p>
		<p>“Blanchard!” diye fısıldadı.</p>
		<p>Yanıt yok. Bir an durup bekledi, sonra tekrar seslendi, usulca:</p>
		<p>“Blanchard!”</p>
		<p>Blanchard yanıt vermiyordu. Charles rahatlıkla içini çekti ve gevşedi, gözlerini aynadan ayırmadan, boylu boyunca uzandı. Uyuyor; uyuyor, içeri girdiği zaman ayakta duramıyordu; kendini kanepeye bırakmış, çökmüştü sanki, ama gözleri sertti, taş gibi, “Bana hükmedemeyeceksiniz,<a id="GBS.0244.01"/>” diyordu. Yüzünde çok kötü anlamlarla kahvesini ısmarladı, oğlanların düşmanlarıyla karşı karşıya oldukları zamanlardaki haline benzer bir şeydi bu; ama çok genç, çocuk denecek kadar genç oğlanların; onlar yaşamanın dövüşten ibaret olduğunu sanırlar o çağda, onlar bunu kitaplarda okumuşlardır, romanlarda ve kahvelerde dövüşürler, size, sizi kemiklerinize kadar titretecek bir korkunç<a id="GBS.0244.02"/> gözle bakarak, bir kadeh nane likörü ısmarlarlar.</p>
		<p>Félix, “Doldur bir tane,” dedi. “Terasa da iki şinua.”</p>
		<p>Kadın düğmeye bastı ve manivela kolunu çevirdi. Félix uyuyan küçücük genç adamı işaret ederek göz kırptı. Bu bir dövüş değildir gerçekte, bir bataklıktır, bir hareket yapınca, batar, gömülür insan, ama başlangıçta fark edilmez, ilk yıllar çok çırpınır, debelenirler, bu yüzden de çok çabuk<a id="GBS.0244.03"/> inerler aşağı, iner, indikçe batarlar; ben de yaptım bunu; ben de yaptım; şimdi ihtiyarım artık, kımıldamıyorum, kollarım bedenime yapışık, uslu uslu oturuyorum, benim yaşımda insan artık batmaz, gömülmez. Uyuyordu, ağzı açık, çenesi göğsüne sarkmıştı, hiç güzel değildi, hiç, kıpkırmızı, şiş gözkapakları, kızarmış burnuyla küçük bir koyuna benziyordu. Ben onun, dışarıda pırıl pırıl güneş ve terasta<a id="GBS.0244.04"/> oturmuş insanlar varken, görmeyen gözlerle, kör gibi kapıyı itip içeri, bomboş salona girdiğini görünce anladım; kendi kendime, “Yazılacak bir mektubu var belki ya da bir kadını bekleyecek,” dedim, “ya da başı dertte.” İnce uzun, solgun elini kaldırdı, gözünü açmadan sinekleri kovdu: Sinek yoktu. Uykusuna varıncaya dek acı çekiyordu; dertler, nereye giderseniz gidin, peşinizi bırakmaz, kovalarlar<a id="GBS.0244.05"/> sizi; bankta oturmuştum, raylara, tünele bakıyordum, bir kuş vardı, ötüyordu, durmadan ötüyordu ve ben doluydum, gebeydim, kovulmuştum, gözlerimde akacak gözyaşı yoktu, çantamda on param yoktu, yalnızca biletim vardı elimde, uyuklamışım, rüyamda beni öldürdüklerini gördüm, bana, “Orospu, sokak süprüntüsü!” diye bağırıyorlar, saçlarımdan tutmuş, beni yerlere sürüklüyorlardı, sonra tren geldi<a id="GBS.0245.01"/> ve bindim trene. Bazen, “Tazminatını alır,” diyorum kendi kendime, “tazminatını alır, ihtiyar, emekli bir işçi, zavallı bir sakat, vermemezlik edemezler,” diyorum, ama bazen de, “parayı vermemenin çaresini bulur onlar,” diye düşünüyorum, taş gibi yürekleri vardır onların; şurada oturuyorum, ihtiyar bir kadınım, kımıldayamıyorum, ama düşünüyorum. Genç, kibar bir bey gibi giyinmiş, üstüne başına bakan,<a id="GBS.0245.02"/> temizleyen bir anası var mutlaka, ama pabuçları tozdan görünmüyor; ne yapmış acaba? Nerelerde dolaşmış? Gençlerin kanı ateş gibidir, dokunulmaz, bana vur, deseydi, anamı babamı öldürürdüm, öyle inatçı olur insan; ister misin bir ihtiyarı öldürüp kaçmış olsun, benim gibi bir ihtiyar kadını; yakalarlar onu, görürsünüz, kaçamaz, gücü yok; belki de buraya gelirler, enselemeye, <em>Matin</em> resmini basar<a id="GBS.0245.03"/> yarın, küçük, kapkara bir serseri suratı, hiç de kendine benzemeyen bir resim, her seferinde, “Şu surata bak, böyle bir halt edeceği besbelli,” diyecek biri çıkar mutlaka; ama ben, ben de ona derim: Onları yargılamak için çok yakından görmüş olmamak gerek, çünkü onların her geçen gün biraz daha battıklarını, biraz daha gömüldüklerini seyrederken insan aslında kimsenin hiçbir şey yapamayacağını düşünür<a id="GBS.0245.04"/> ve sonunda, bir kahvenin terasında oturup kremalı kahve içmenin, başını sokacak bir ev almak için kuruş kuruş para biriktirmenin ya da günün birinde anasını öldürüvermenin hep aynı kapıya çıktığını anlar. Telefon çalıyordu, sıçrayarak kendine geldi.</p>
		<p>“Alo?” dedi.</p>
		<p>“Madam Cuzin’i rica ediyorum.”</p>
		<p>“Benim,” dedi kadın. “Ne haber?”</p>
		<p>“Reddettiler,” dedi Julot.</p>
		<p>“Ne?” dedi kadın. “Ne dedin?”</p><div style="display:none;"><a id="GBS.0245.05"/></div>
		<p>“Reddettiler, vermiyorlar.”</p>
		<p>“Ama olmaz, nasıl olur?”</p>
		<p>“Vermiyorlar.”</p>
		<p>“Ama zavallı bir sakat, emekli bir işçi... ne dediler peki?”</p>
		<p>“Hakkım yokmuş.”</p>
		<p>“Ah!” dedi kadın. “Ah!”</p>
		<p>“Akşama görüşürüz,” dedi Julot.</p>
		<p>Telefonu kapadı. Reddetmişlerdi, vermiyorlardı. Sakat, emekli bir işçi, hakkın yok, demişlerdi. Şimdi, şimdi kızarım işte, kanım beynime çıkar. Küçük genç adam horluyordu,<a id="GBS.0246.01"/> yüzünde aptal ve sinsi bir ifade vardı. Félix, elinde tepsiyle çıktı; kapıyı itti ve güneş içeri girdi, uyuyanın arkasındaki ayna parlayıp söndü, kapı kapandı; ikisi yalnız kaldılar. Ne yaptı acaba? Nerelerde dolaştı? Valizinde ne var? Şimdi ödeyecek işte; yirmi yıl, otuz yıl, savaşta vurulup ölmezse tabii, zavallı küçük genç adam, tam savaşa gitme yaşında. Uyuyor, horluyor, acı çekiyor, terasta<a id="GBS.0246.02"/> insanlar savaştan söz ediyorlar, kocam tazminatını alamayacak. Ah! Yazık! Yazık, biz zavallı, çaresiz insanlara yazık!</p>
		<p>Genç adam, “Pitteaux!” diye bağırdı.</p>
		<p>Sıçrayarak uyanmıştı; bir an, pembeleşmiş gözlerle kadına baktı, ağzı açık, sonra çene kemiklerini tıkırdattı, dudaklarını birbirine sımsıkı yapıştırdı, zeki ve kötü niyetli bir ifade vardı yüzünde.</p>
		<p>“Garson!”</p>
		<p>Félix duymamıştı, kadın<a id="GBS.0246.03"/> görüyordu Félix’i, terasta gidip geliyor, müşterilerin emirlerini not ediyordu. Genç adam o kendine güvenir halini kaybetmişti. Tuzağa yakalanmış gibi başını bir sağa bir sola çevirerek, ürkek hareketlerle mermere vurdu.</p>
		<p>Kadın acımıştı, yukarıdan, kasadan, “Bir frank,” dedi.</p>
		<p>Genç adam kadına nefretle baktı, kalktı, masaya bir beş franklık fırlattı, valizini aldı ve topallayarak yürüdü. Ayna<a id="GBS.0246.04"/> parlayıp söndü, bağrışmalar ve sıcak bir dalga halinde içeri girdi; yalnızlık girdi içeri. Kadın masalara, aynaya, kapıya, üzerinde düşüncesini hapsedemeyeceği kadar tanıdık olan bütün bu eşyaya baktı. “Gene başlıyor,” diye söylendi kendi kendine, “kanım beynime çıkacak gene.”</p>
		<p>Yüzüne doğru fışkıran bir aydınlıkla bir an şaşaladı. Biri, yandan, bir el fenerini ta gözlerinin içine tutmuştu. Başını<a id="GBS.0246.05"/> çevirerek homurdandı. Fener yerden bir karış havada dolaşıyordu, gözlerini kırpıştırdı. Bu güneşin ardında, bilinmedik, kıpırtısız bir göz ona bakıyordu. Katlanılmaz bir şeydi bu.</p>
		<p>“Ne var?” diye sordu.</p>
		<p>Ahenkli bir ses, “Sizsiniz!” dedi.</p>
		<p>Bir kadın. Sağımdaki biçimsiz paket, bir kadın. Kısacık bir an küçük bir mutluluk duydu ve sonra birden, ona bir eşyaymış gibi el fenerini üzerine tutarak<a id="GBS.0247.01"/> baktığını düşünerek öfkelendi; fenerini üzerimde, sanki ben bir duvarmışım gibi dolaştırdı.</p>
		<p>Kuru bir sesle, “Sizi tanımıyorum,” dedi.</p>
		<p>“Birbirimize sık sık rastlıyorduk.”</p>
		<p>Fener söndü. Gözlerinin içinde dönüp duran mor halkalarla, şaşkın, bakakaldı.</p>
		<p>“Sizi göremiyorum,” dedi.</p>
		<p>“Ben sizi görüyorum,” dedi kadın. “Işıksız da görebiliyorum sizi.”</p>
		<p>Ses genç ve güzeldi, ama Charles güvenmiyordu.</p><div style="display:none;"><a id="GBS.0247.02"/></div>
		<p>Tekrar, “Sizi göremiyorum, gözlerimi kamaştırdınız,” dedi.</p>
		<p>Ses, “Ben karanlıkta da görürüm,” dedi.</p>
		<p>“Kırmızı gözlü müsünüz yoksa?”</p>
		<p>Ses gülmeye başladı. “Kırmızı gözlü mü?” dedi. “Hayır, ne kırmızı gözlü, ne beyaz saçlıyım.”</p>
		<p>Sözcüklere basa basa bir konuşuşu vardı ki, her cümlesine soru havası veriyordu.</p>
		<p>“Kimsiniz?” diye sordu Charles.</p>
		<p>“Ha! Kimim, keşfedin bakalım! Çok zor bir<a id="GBS.0247.03"/> iş değil: Daha iki gün önce rastladınız ve nefretle baktınız bana.”</p>
		<p>“Nefretle mi? Ben kimseden nefret etmem.”</p>
		<p>“Aaa, eveeet, edersiniz! Hatta ben sizin herkesten nefret ettiğinizi sanıyorum.”</p>
		<p>“Bir dakika! Kürkünüz var mı sizin?”</p>
		<p>Ses hâlâ gülüyordu.</p>
		<p>“Elinizi uzatın!” dedi. “Dokunun!”</p>
		<p>Kolunu uzattı ve belirsiz, kocaman bir karanlığa dokundu. Bir kürktü bu. Kürkün altında örtüler<a id="GBS.0247.04"/> vardı muhakkak, sonra kat kat çamaşırlar ve sonra bembeyaz ve yumuşak bir beden, büklümlü kabuğu içinde bir sümüklüböcek. Ne kadar sıcak hissediyordu kimbilir! Kürkü hafifçe okşadı ve ağdalı, ılık bir koku fışkırdı. Az önce kokan buydu demek. Kürkü tüylerinin tersine tersine okşuyordu, tuhaf bir mutluluk duydu.</p>
		<p>Bir zafer sevinciyle, “Sarışınsınız,” dedi. “Kulaklarınızda altın küpeler var.”</p><div style="display:none;"><a id="GBS.0247.05"/></div>
		<p>Ses güldü ve fener yeniden yandı. Ama bu kez fışkıran aydınlığı kendi yüzüne çevirmişti; trenin salıntısı elindeki feneri de sallıyordu; aydınlık göğsünden alnına doğru, dalgalanarak çıkıyordu; boyalı dudakları yalıyor, dudaklarının üstünde incecik, altın renkli tüyleri yaldızlıyor, incecik burun kanatlarını pembe bir aydınlıkla saydamlaştırıyordu. Kavisleri düzgün bir çizgiyle belirsizce düzeltilmiş<a id="GBS.0248.01"/> ve koyulaştırılmış kaşlar, hafifçe kabarık gözkapaklarının üstünde iki zarif, hafif kanat gibiydi, sırtüstü yatmış incecik iki böcek. Sarışındı: Saçları başının çevresinde hafif, uçucu bir buhar gibi köpükleniyordu. Charles birden kalbinin sıkıştığını hissetti. “Ne kadar güzel,” diye düşündü ve ani bir hareketle elini çekti.</p>
		<p>“Sizi tanıyorum. Sizi gezdiren yaşlı biri vardı yanınızda, kimseye<a id="GBS.0248.02"/> bakmadan geçerdiniz.”</p>
		<p>“Size bakıyordum, kirpiklerimin arasından.”</p>
		<p>Başını hafifçe kaldırdı ve Charles, onu daha iyi tanıdı.</p>
		<p>“Sizin bana bakabileceğinizi asla umut edemezdim,” dedi. “Öyle zengin, öyle bizden üstün, öyle uzak bir haliniz var ki. Beaucaire Pansiyonu’nda kaldığınızı sanıyordum.”</p>
		<p>“Hayır. Mon Chalet’deydim.”</p>
		<p>“Sizinle bir hayvan vagonunda buluşabileceğim dünyada aklıma<a id="GBS.0248.03"/> gelmezdi.”</p>
		<p>Işık söndü.</p>
		<p>Ses, “Ben çok yoksulum,” dedi.</p>
		<p>Charles elini uzattı ve usulca kürke dokundu:</p>
		<p>“Peki ya bu?”</p>
		<p>Ses güldü.</p>
		<p>“Sahip olduğum tek şey o.”</p>
		<p>Yeniden karanlığa girmişti. Kocaman bir yığın, biçimsiz ve simsiyah. Ama hayal hâlâ gözlerinde duruyordu. İki elini karnının üzerinde birleştirdi ve tavana bakmaya başladı. Blanchard usul usul horluyordu; hastalar aralarında<a id="GBS.0248.04"/> konuşmaya başlamışlardı, ikişer, üçer; tren inleyerek, gıcırdayarak gidiyordu. Kız hastaydı ve yoksuldu, bir hayvan vagonunda, yerde yatmıştı, bir bebekmiş gibi soyuyorlar, giydiriyorlardı onu. Ve güzeldi. Bir sinema yıldızı gibi güzeldi. Yanı başında bütün bu ezilmiş, aşağılanmış güzellik, bu ince uzun, tertemiz ve paslanmış beden. Güzeldi. Müzikhollerde şarkı söylüyordu ve ona kirpiklerinin arasından<a id="GBS.0248.05"/> bakmıştı ve onu tanımak, onunla tanışmak istemişti; sanki biri tutmuş, onu kaldırmıştı, iki ayağının üzerinde, basıyordu sanki.</p>
		<p>Birden, “Şarkı söylüyordunuz,” dedi.</p>
		<p>“Şarkı mı? Hayır. Piyano çalarım.”</p>
		<p>“Ben sizin bir şarkıcı olduğunuzu sanıyordum.”</p>
		<p>“Avusturyalıyım ben. Bütün param orada, Almanların elinde. <em>Anschluss</em>’tan<a class="si-noteref" epub:type="noteref" href="#f12" id="ref_f12">12</a> sonra Avusturya’dan kaçtık.”</p>
		<p>“Hasta mıydınız o zaman?”</p>
		<p><a id="GBS.0249.01"/>“Daha o zaman böyle sırtüstü yatıyordum. Ailem trenle getirdi beni. Tıpkı bugünkü gibi; ama o zaman böyle karanlık değildi ve ben birinci sınıf bir yataklı vagonda yatıyordum. Tepemizde Alman uçakları dolaşıyordu, yol boyu üzerimize bomba atacaklar diye bekledik. Dışarı çıkardıkları son trendi bindiğimiz.”</p>
		<p>“Sonra?”</p>
		<p>“Sonra buraya geldim. Annem İngiltere’de. Bize bakması gerek.”</p>
		<p>“Ya o sizi<a id="GBS.0249.02"/> dolaştıran yaşlı adam?”</p>
		<p>Kız, sertçe, “İhtiyar budalanın biri,” dedi.</p>
		<p>“Öyleyse yalnızsınız, yapayalnız?”</p>
		<p>“Yapayalnızım.”</p>
		<p>Charles tekrar etti:</p>
		<p>“Koca dünyada yapayalnız. “Ve kendini bir çınar kadar güçlü ve sağlam hissetti.</p>
		<p>“Yanınızdakinin ben olduğumu nasıl anladınız?”</p>
		<p>“Kibriti çaktığınız zaman gördüm.”</p>
		<p>Kendini sevincine kapıp koyuvermek istemiyordu. Bu mutlu sevinç orada,<a id="GBS.0249.03"/> içindeydi, yedekte; yumuşak ve kıvamlı; kayıtsızca bir kenara bırakılmış, hemen de unutulmuş gibi; sesine bu hafif ve acı titreyişi veren oydu: Ama o bu mutluluğu gece için saklıyordu, gece, yapayalnız tadını çıkarmak istiyordu mutluluğunun.</p>
		<p>“Duvara akseden aydınlığı gördünüz mü?” diye sordu.</p>
		<p>“Evet,” dedi kız. “Bir saat seyrettim.”</p>
		<p>“Bakın bakın, bir ağaç geçiyor.”</p>
		<p>“Ya da bir telgraf<a id="GBS.0249.04"/> direği.”</p>
		<p>“Tren çok hızlı gitmiyor.”</p>
		<p>“Hayır,” dedi kız. “Aceleniz mi var?”</p>
		<p>“Hayır. Nereye gideceğimizi bilmiyoruz.”</p>
		<p>“Bilmiyoruz ya!” dedi kız, sesi titriyordu.</p>
		<p>Charles, “Hem,” dedi, “burada çok da rahatsız değiliz.”</p>
		<p>“Rüzgâr var. Sonra şu gelip geçen gölgeler eğlendiriyor insanı.”</p>
		<p>“Mağara efsanesini bilir misiniz?”</p>
		<p>“Hayır. Mağara efsanesi nedir?”</p>
		<p>“Tutsaklar. Tutsakları<a id="GBS.0249.05"/> bir mağaranın içine zincirlemişler. Mağaranın duvarında gölgeler varmış. O gölgelere bakıyorlarmış.”</p>
		<p>“Niye zincirlemişler oraya?”</p>
		<p>“Bilmiyorum. Bunu Platon anlatmış, yazmış yani.”</p>
		<p>Kız, belirsiz bir tereddütle, “Ha, evet! Platon...” dedi.</p>
		<p>Başını döndüren bir sarhoşlukla, “Platon’un kim olduğunu ona öğreteceğim,” diye düşündü. Karnında hafif bir ağrı vardı, bu yolculuğun hiç, hiç bitmemesini<a id="GBS.0250.01"/> istiyordu.</p>
		<p>George kapının tokmağını büktü. Camın ardından irikıyım, bıyıklı bir herifle, tahta bir tezgâhın arkasında, başında bağlı bir bez parçasıyla tabak çanak yıkayan bir kadın görüyordu. Masalardan birinde bir asker oturmuş, uyukluyordu. George tokmağı bir daha, hızla itti, camlar şangırdadı. Ama kapı açılmadı. Adamla kadın duymuşa benzemiyorlardı.</p>
		<p>“Boşuna, açmazlar.”</p>
		<p>Döndü baktı:<a id="GBS.0250.02"/> Şişman, gençten bir adamdı, gülümseyerek ona bakıyordu. Asker pantolonunun üstüne siyah bir ceket giymişti, başında eski bir fötr şapka vardı. George adama levhayı gösterdi: “Kantin saat beşte açılır.”</p>
		<p>“Saat beş,” dedi.</p>
		<p>Öbürü omuz silkti. Sağ yanında kocaman bir torba, sol yanında bir gaz maskesi asılıydı, kollarını bitiştirememişti, dirseklerini hafifçe bükmüş, ellerini gelişigüzel koyvermişti.</p><div style="display:none;"><a id="GBS.0250.03"/></div>
		<p>“Canları ne zaman isterse o zaman açarlar,” dedi.</p>
		<p>Kışlanın avlusu, canı sıkkın adamlarla doluydu. Tek başlarına, gözleri yerde, konuşmadan dolaşan adamlar. Bazısı asker ceketi giymişti, kiminde haki pantolonlar vardı, bazıları sivil elbiseleriyle dolaşıyorlardı, yeni boyanmış ayakkabıları avlunun betonunda tak tak ses çıkarıyordu. Ceketiyle pantolonu birörnek bir üniforma uydurabilmiş şanslılardan<a id="GBS.0250.04"/> biri, iriyarı, kızıl saçlı biri, elleri asker pantolonunun ceplerinde, dalgın adımlarla dolaşıyordu, şapkasını kabadayı bir ifadeyle kulağına doğru yatırmıştı. Bir teğmen kalabalığı yardı ve koşar adımlarla kantine doğru gitti.</p>
		<p>Şişman adam, “Üniforma almaya gitmediniz mi?” diye sordu.</p>
		<p>“Hiçbir şey kalmamış,” dedi George.</p>
		<p>Şişman adam ayaklarının ucuna doğru tükürdü.</p>
		<p>“Bana da bunu verdiler,”<a id="GBS.0250.05"/> dedi. “Patlıyorum içinde, bu sıcakta. Ne rezalet, kör dövüşü vallahi.”</p>
		<p>George, teğmeni gösterdi:</p>
		<p>“Selam verecek miyiz?”</p>
		<p>“Neyle? Şapkamı çıkarıp selam veremem ya.”</p>
		<p>Subay onlara bakmadan yanlarından geçti. George ardından adamın zayıf ensesine baktı ve kendini yorgun hissetti. Hava sıcaktı, kışladaki binaların camları maviye boyanmıştı; beyaz duvarların ötesinde beyaz yollar vardı, uçuş<a id="GBS.0251.01"/> alanları vardı, göz alabildiğine, güneş altında yemyeşil çayırlar uzanıyordu; kışlanın duvarları bu yemyeşil çayırların ortasından, içinde insanların, bir kentin sokaklarında dolaşır gibi dolaşıp durdukları küçük, tozlu ve çırılçıplak bir avuç yer kesip çıkarmıştı. Bu, karısının panjurları araladığı saatti; güneş yemek odasına ince ince süzülürdü; güneş her yerdeydi, evlerin içinde, kışlalarda<a id="GBS.0251.02"/> ve yeşil çayırlarda. Kendi kendine, “Her zaman aynı,” diye mırıldanıyordu. Ama neyin her zaman aynı olduğunu pek de bildiği yoktu. Savaşı düşündü ve ölümden korkmadığını fark etti. Bir tren uzaklarda, uzun uzun öttü, sanki biri ona gülümsemiş gibi oldu birden.</p>
		<p>“Dinleyin,” dedi.</p>
		<p>“Ha?”</p>
		<p>“Tren.”</p>
		<p>Şişman adam, ona anlamadan baktı, sonra cebinden mendilini çıkardı, alnını, terini kurulamaya<a id="GBS.0251.03"/> başladı. Tren tekrar öttü. Gidiyordu; içinde sivillerle, güzel kadınlar, çocuklarla; camları boyunca yeşillikler, tarlalar, evler, suçsuz, huzurlu, akıyordu. Tren öttü ve yavaşladı.</p>
		<p>“Duracak,” dedi Charles.</p>
		<p>Dingiller gıcırdadı ve tren durdu; hareket Charles’ın içinden gelip geçti, yok oldu, kupkuru ve bomboş kaldı Charles, bütün kanı boşalmış gibi.</p>
		<p>“Trenlerin durmasını hiç sevmem,” dedi.</p><div style="display:none;"><a id="GBS.0251.04"/></div>
		<p>George güneye doğru, denize doğru, denize, deniz kenarlarında beyaz villalara doğru inen yolcularla dolu trenler düşünüyordu; Charles tahtaların altında, rayların arasından fışkıran yeşil otları duyuyor, başının üzerindeki ışıklı üçgende göz alabildiğine tarlalar görüyordu, tren, bir geminin kutup buzlarıyla hapsolması gibi, yeşilliklerle çepeçevre hapsolmuştu, ot, tekerleklere tırmanacak, çatlak<a id="GBS.0251.05"/> tahtaların aralıklarından içeri sokulacak, yeşillik, usul usul, parça parça, hareketsiz treni zaptedecekti. Tuzağa yakalanmış tren, yalvarır gibi öttü, ses, şiirli bir süzülüşle yayıldı; tren ağır ağır gidiyordu, Maurice’in yanında oturan adamın başı, bej rengi yakasının üstünde, ağır ağır, bir sağa, bir sola yuvarlanıyordu; sarmısak kokan, şişman, iri bir adamdı, yola çıktıklarından beri <em>Enternasyonal</em><a id="GBS.0252.01"/>’i söylemiş, iki galon şarap içmişti. Sonunda bir şeyler homurdanarak kendini Maurice’in omzuna bırakmıştı. Maurice sıcaktan bunalıyordu, ama kımıldamaya cesareti yoktu, bu sıcakla, beyaz şarapla, tozlu camlarından ardındaki bu kör edici, beyaz aydınlıkla alt üst olan midesi ağzındaydı, dudaklarının ucunda, düşündü: “Artık gelsek!” Gözleri kaşınıyordu, sanki büyümüş, kaskatı kesilmişti gözleri,<a id="GBS.0252.02"/> gözkapaklarını sımsıkı kapadı, kanı kulaklarında uğulduyordu, güneş gözkapaklarını deldi, geçti; beyaz, yapış yapış, kör edici bir uykunun geldiğini duydu, omzundaki adamın saçları boynunu, çenesini gıdıklıyordu, umutsuz bir öğle sonuydu bu. Şişman adam cebinden bir resim çıkardı.</p>
		<p>“Karım,” dedi.</p>
		<p>Her zaman fotoğraflarda görülen, yaşı belirsiz kadınlardan biriydi, hakkında söylenebilecek bir<a id="GBS.0252.03"/> şey yoktu.</p>
		<p>George, “Sağlığı yerinde herhalde,” dedi.</p>
		<p>“Oho,” dedi adam, “dört erkeğin yiyeceğini yer.”</p>
		<p>Karşı karşıya, birbirlerine bakarak, kararsız, duruyorlardı. George bu fazla kırmızı, şişman herifi sevmemişti, konuşurken insanın yüzüne yüzüne soluk veriyordu, ama ona kızının resmini göstermek istiyordu canı.</p>
		<p>“Evli misiniz?”</p>
		<p>“Evet.”</p>
		<p>“Çocuk?”</p>
		<p>George adama yanıt vermedi,<a id="GBS.0252.04"/> gizli bir alayla baktı, sonra birden elini cebine attı, cüzdanını aldı, bir resim çıkardı, gözleri yerde, adama uzattı.</p>
		<p>“Kızım.”</p>
		<p>Adam resmi alırken, “Ne güzel ayakkabılarınız var,” dedi. “İşinize yarayacak.”</p>
		<p>George utanarak, “Nasırlarım var da,” dedi. “Acaba bunları bırakırlar mı ayağımda?”</p>
		<p>“Memnun bile olurlar. Herkese yetecek kadar pabuçları yoktur herhalde.”</p>
		<p>Birkaç saniye daha<a id="GBS.0252.05"/> George’un ayaklarına baktı, sonra istemeye istemeye döndü ve bakışlarını fotoğrafa çevirdi.</p>
		<p>“Ne güzel çocuk,” dedi, “kaç kilo?”</p>
		<p>“Bilmem,” dedi George.</p>
		<p>Bir an, kartonu parmakları arasında tutan ve dokunduğu yeri solduran, renksizleştiren gözleriyle resme bakan bu yabancı, şişman adamı hayretle seyretti.</p>
		<p>“Döndüğüm zaman, tanımayacak beni.”</p>
		<p>“Belki de,” dedi adam. “Yeter ki...”</p>
		<p><a id="GBS.0253.01"/>George, “Evet,” dedi. “Yeter ki...”</p>
		<p>“Evet?” diye sordu Sarraut. “Gidiyor muyum?”</p>
		<p>Kâğıdı elinde evirip çeviriyordu. Daladier bir kibrit çöpünü çakısıyla yontmuş, dişlerinin arasına sokmuştu. Sandalyesine çökmüştü iki büklüm; yanıt vermedi.</p>
		<p>Sarraut tekrar sordu:</p>
		<p>“Gidecek miyim?”</p>
		<p>Bonnet usulca, “Savaş!” dedi. “Hem de kaybedilmiş bir savaş.”</p>
		<p>Daladier irkildi ve suçlayan gözlerle baktı.<a id="GBS.0253.02"/> Bonnet bu bakışları, mavi ve sığ gözleriyle karşıladı. Champetier de Ribes ve Reynaud, aynı fikirde olmadıklarını belli eden bir susuşla biraz geride duruyorlardı. Daladier biraz daha çöktü; gevşek bir el hareketiyle homurdandı:</p>
		<p>“Gidin!”</p>
		<p>Sarraut kalktı ve odadan çıktı. Başının ağrıdığını düşünerek merdiveni indi. Hepsi oradaydılar, göz göre göre susuyor, o profesyonel tavırlarıyla birbirlerine<a id="GBS.0253.03"/> bakıyorlardı. Sarraut, “Hinoğluhin namussuzlar!” diye düşündü.</p>
		<p>“Şimdi tebliği okuyorum,” dedi.</p>
		<p>Bir uğultu oldu ve Sarraut bu birkaç saniyeden faydalanarak gözlerini temizledi, sonra okudu:</p>
		<p>“Hükümet, Şansölye Hitler’in Sayın Chamberlain’e vermiş olduğu memorandum hakkında sayın başbakanın ve Sayın George Bonnet’nin yaptığı açıklamayı dinlemiştir.</p>
		<p>Mösyö Edouard Daladier’nin ve Mösyö<a id="GBS.0253.04"/> George Bonnet’nin Londra’ya iletilmesini önerdikleri görüş, oybirliğiyle kabul edilmiştir.”</p>
		<p>“Tamam, oldu,” diye düşündü Charles. “Çişim geldi.” Birden gelmişti: Karnı patlayacak kadar dopdolu olmuştu birden.</p>
		<p>“Evet,” dedi, evet. “Bence de öyle. Evet.”</p>
		<p>Sesler aynı yönde, usul usul yükseliyordu. Bütün varlığıyla sesinin içine girip saklanabilmek isterdi, sarışın ve ahenkli sesin yanında<a id="GBS.0253.05"/> kalın, anlamlı bir sesten ibaret olabilmek. Ama o önce şu sıcaktı, şu titreşen, çırpınan huzursuzluk, bağırsaklarının içinde guruldayan şu ıslak yığındı. Bir sessizlik oldu: Genç kız rüya görüyordu yanında, taptaze ve serin serin; elini usulca kaldırdı ve terden sırılsıklam olmuş alnında gezdirdi. “Ahh!” diye inledi birden.</p>
		<p>“Ne oldu?”</p>
		<p>“Hiç,” dedi Charles. “Yanımdaki horluyor.”</p>
		<p>Karnının<a id="GBS.0254.01"/> içinde çılgın bir kahkaha gibi yakalamıştı onu. Bu karanlık ve korkunç açılma, altından yağmur gibi şarıl şarıl dökülme arzusu; kocaman bir çılgın kelebek kaba etlerinin arasında durmadan dinlenmeden kanat çırpıyordu. Kaba etlerini sıktı, ter şakaklarından süzüldü, yanaklarını gıdıklayarak kulaklarına doğru aktı. Dehşet içinde, “Şimdi koyvereceğim,” diye düşündü.</p>
		<p>Sarışın ses, “Konuşmuyorsunuz,”<a id="GBS.0254.02"/> dedi.</p>
		<p>“Ben mi...” diye kekeledi. “Ben... Benimle neden tanışmak istiyordunuz, diye düşünüyordum.”</p>
		<p>Genç kız, “Güzel, küstah gözleriniz var,” dedi. “Hem sonra benden neden nefret ettiğinizi anlamak istiyordum.”</p>
		<p>Charles belini kaldırarak hafifçe yer değiştirdi, böbreklerini oyalamak ister gibi.</p>
		<p>“Yoksul olduğum için; yoksul olduğum için herkesten nefret ediyorum. Kötü bir insanım...”</p>
		<p><a id="GBS.0254.03"/>Onu kıvrandıran arzu arasında kaçmıştı bu sözcükler; yukarıdan, üstünden açılmıştı, kocaman; yukarıdan, aşağıdan açılması, mutlaka açılması gerekiyordu.</p>
		<p>Zor soluk alarak, “Kötü bir insanım,” dedi. “Açgözlüyüm.”</p>
		<p>Hiçbir zaman bu kadarını söylememişti. Hiç kimseye. Kız elini uzattı, parmaklarıyla Charles’ın eline dokundu.</p>
		<p>“Benden nefret etmeyin: Ben de yoksulum.”</p>
		<p>Bacaklarının arasında,<a id="GBS.0254.04"/> hemen karnının altında bir ürperti dolaştı: Elinin üzerindeki kuru ve sıcak parmakların dokunuşuyla olmamıştı bu, bu ürperti daha uzaktan geliyordu, deniz kenarındaki çıplak, geniş odadan. Zile basıyordu Charles, Jeannine geliyordu, örtülerini kaldırıyor, küveti altına sürüyordu ve sonra, o boşalırken bakıyordu ona; bazı Master Jack’i parmaklarının arasına alıyordu: Çok hoşuna gidiyordu bu. Şimdi<a id="GBS.0254.05"/> de eti hazırdı, bekliyordu; alışkanlık egemen oluyordu etine: Bütün çiş etme ihtiyacı onda acı bir dermansızlıkla, bir bakış önünde açılmak, profesyonel bakışlara kendini koyuvermek arzusuyla, bu cansız, korkak arzuyla zehirlenmişti. “Böyleyim ben,” diye düşündü. Ve korktu. Kendinden iğreniyordu, başını salladı ve ter gözlerini yaktı. “Şu tren yürümeyecek mi?” Tren yürümeye başlasa, ona öyle geliyordu<a id="GBS.0255.01"/> ki, tren yürümeye başlasa kendi kendisinden koparılmış, ayrılmış olacaktı, bütün o kuşkulu, karanlık ve azap verici arzuları orada bırakacak ve artık kendini tutabilecekti. Yeni bir iniltiyi içinde bastırdı: Acı çekiyordu, bir bez parçası gibi yırtılacaktı; elini sessizce o zayıf, yumuşak elin üzerine koydu. Bademyağı yumuşaklığındaki eller Master Jack’ı usta bir kıvraklıkla alıyor, Master Jack<a id="GBS.0255.02"/> hazla kendini koyveriyor, başı hafifçe öne eğik, mezecideki kız donmuş yatağından bir domuz sucuğu alıyor. Çırılçıplak. Boydan boya yarılmış, açılmış. Göz önünde. Bir tomurcuk patlıyor, ilkbahar gelmiş! İğrenç! Jeannine’ den nefret ediyordu.</p>
		<p>Ses, “Avucunuz ne kadar sıcak,” dedi.</p>
		<p>“Ateşim var.”</p>
		<p>Güneşte biri uzun uzun inledi, kapının yanındaki hastalardan biri. Hastabakıcı kalktı ve vücutların<a id="GBS.0255.03"/> üzerinden atlayarak yanına gitti. Charles sol elini kaldırdı ve başucundaki aynayı çabucak çevirdi; cam birden, kocaman kulaklı, kocaman yanaklı şişman bir çocuğun üzerine eğilmiş hastabakıcıyı yakaladı. Çocuğun yüzünde önemli ve telaşlı bir ifade vardı. Hastabakıcı doğruldu ve geri geldi. Charles onun çantasını karıştırdığını gördü. Sonra döndü genç kadın, elinde cam ördek vardı. Kararlı bir<a id="GBS.0255.04"/> sesle, “Kimsenin ihtiyacı yok mu?” diye sordu. “İhtiyacı olan varsa, hemen söylesin, çünkü tren durmuşken çok daha kolay olur. Sonra, lütfen kendinizi tutmayın, birbirinizden utanmanıza gerek yok. Burada kadın, erkek yok; yalnızca hastalar var.”</p>
		<p>Keskin bakışlarını çevresinde dolaştırdı, ama kimse yanıt vermedi. Sonra şişman çocuk uzandı, ördeği açgözlü bir aceleyle aldı ve örtülerinin altına<a id="GBS.0255.05"/> soktu. Charles avucundaki eli sımsıkı tuttu. Sesini yükseltmesi, “Ben, ben istiyorum,” demesi yeterdi. Hastabakıcı eğildi; Charles onun kolunu kaldırmış gölgesini aydınlık üçgenin içinde gördü. Ördeği baş aşağı eğmişti, sapsarı bir gölge, sapsarı su pırıl pırıl akıp gidiyordu.</p>
		<p>Zayıf bir ses, “Madam,” dedi.</p>
		<p>“Hah!” dedi genç kadın. “Neyse, karar verebildiniz.”</p>
		<p>Hepsi, peş peşe, birbirinin<a id="GBS.0256.01"/> ardına teslim olacaklardı. Kadınlar, erkeklerden biraz daha fazla dayanabileceklerdi. Yanlarındaki kadınları kokularıyla kirleteceklerdi; bundan sonra onlara bakmak, onlarla konuşmak cesaretini gösterebilecekler miydi? “Hayvanlar!” diye düşündü. Yerden bir karış yüksekte, karanlıkta bir hareket oldu; her köşeden korkak, utangaç fısıltılar yükseliyordu. Charles, kadın seslerini ayırt etti.</p>
		<p><a id="GBS.0256.02"/>Hastabakıcı, “Acele etmeyin,” dedi, “sırayla.”</p>
		<p>“Yalnızca hastalar var.” Onlara her şeyi yapma hakkı tanıyorlar, çünkü hastadırlar onlar. Ne kadın, ne erkek: hasta, yalnızca hasta. Acı çekiyordu, ama acı çektiği için de gurur duyuyordu. Ben teslim olmayacağım, ben erkeğim. Hastabakıcı birinden öbürüne gidip geliyordu; tahtalarda ayakkabılarının katı sesi duyuluyordu ve ara sıra bir kâğıt hışırtısı.<a id="GBS.0256.03"/> Yavan ve sıcak bir koku ağır ağır vagonu dolduruyordu. Acıyla kıvranarak, “Teslim olmayacağım,” diye düşündü.</p>
		<p>Sarışın ses, “Madam,” dedi.</p>
		<p>Yanlış işittiğini sandı, ama ses, ahenkli ve utangaç, tekrar etti:</p>
		<p>“Madam! Madam lütfen.”</p>
		<p>Sıcak ve zayıf el, Charles’ın avucunda kıvrandı, büküldü ve kaçtı. Ayakkabıların tahtalarda çıkardığı katı sesi duydu: Hastabakıcı başlarının üstündeydi, kocaman<a id="GBS.0256.04"/> ve haşin, tablolardaki melek resimleri gibi.</p>
		<p>Yalvaran ses, “Dönün,” dedi. Fısıldadı: “Dönün, ne olur.”</p>
		<p>Charles başını çevirdi, kulaklarını, burnunu tıkamak isterdi. Hastabakıcı, başucundaki aynayı karartarak, kara bir kuşun dev uçuşuyla daldı. Sonra artık hiçbir şey görmedi. “O bir hasta,” diye düşündü. Kürkü üzerinden atmış olmalıydı: Bir an kürkün baygın kokusu her şeyi örttü, sonra, yavaş<a id="GBS.0256.05"/> yavaş, keskin bir koku ağır bastı, burun deliklerinin içine doldu. Bir hasta. O bir hastaydı: O pürüzsüz, nefis cilt, su haline gelmiş omurgaların, çürümüş, iltihaplanmış bağırsakların üzerine gerilmişti. Tereddüt etti, tiksinmeyle sonuçsuz bir arzu, bir özlem arasında bocalıyordu. Ve sonra, bir anda, kilitleniverdi, kendini kendine duyuran teller bir yumruk gibi kapanmıştı: Kendi bedenini hissetmiyordu<a id="GBS.0257.01"/> artık. Bir hasta. Bütün istekler, bütün tutkular silinip gitmişti, kendini tertemiz ve kuru hissediyordu, sanki bir anda sağlıkla donanmıştı. Bir hasta. “Tüm dayanma gücünü yitirinceye kadar sustu,” diye düşündü. Kâğıt hışırdadı, hastabakıcı doğruldu kalktı, vagonun öbür ucundan başka sesler onu çağırıyordu. “Ben çağırmayacağım.” Charles çağırmayacaktı, yerden bir karış yüksekte, ama onların<a id="GBS.0257.02"/> üstündeydi. O bir eşya değildi, bir bebek, bir süt çocuğu değildi. Gözlerini yaşartan bir sevecenlikle, “Dayanamadı,” diye düşündü. Konuşmuyordu artık, konuşmaya, ona seslenmeye cesaret edemiyordu, kız, utanmıştı. Aşkla, “Onu koruyacağım,” diye düşündü. Ayakta. Ayakta, üzerine eğilmiş, tatlı, şaşkın yüzünü seyrederek ayakta durmak. Karanlıkta, heyecanla sık sık soluk alıyordu. Charles elini<a id="GBS.0257.03"/> uzattı ve kürkte el yordamıyla dolaştı. Genç, incecik beden kaskatı kesilmiş, büzülmüştü, ama Charles bir el yakaladı ve avucunda hapsetti. El direniyordu, Charles bu küçük eli çekti, aldı kendi yanına, bütün gücüyle sıktı. Bir hasta. Ve Charles oradaydı, sert ve haşin, kupkuru, oradaydı, kurtulmuştu, onu koruyacaktı.</p>
		<p>“Adınız ne?” diye sordu.</p>
		<p>Chamberlain sabırsızlıkla, “Pekâlâ, okuyun bakalım,”<a id="GBS.0257.04"/> dedi.</p>
		<p>Lord Halifax, Masaryk’in mesajını okumaya başladı: Chamberlain, “Tiyatro oynar gibi okumasına hiç gerek yok,” diye düşündü.</p>
		<p>Halifax, “Hükümetim,” diye okudu, belgeyi ve haritayı inceledi. “Bu, genellikle savaşı kaybetmiş tarafa verilmesi âdet olan tipte bir <em>de facto</em> ültimatomdur; Avrupa’nın barış ve huzuru için her tür özveriyi göze almış güçlü ve onurlu bir devlete hitap ederek kaleme<a id="GBS.0257.05"/> alınmış bir belge değildir. Şansölye Hitler’in hükümeti şu âna kadar bizim göze aldığımız özveriyi haklı gösterecek hiçbir teklifte bulunmamıştır. Hükümetim memorandumu büyük bir şaşkınlık ve hayal kırıklığıyla karşılamıştır. Memorandumla ileri sürülen koşullar bizim görüşmeyi kabul ettiğimiz Fransız-İngiliz planında öngörülen koşullardan çok öteye gitmektedir. Bu koşullar bizi bağımsız bir devlet<a id="GBS.0258.01"/> olarak korumakta en haklı olduğumuz hak ve yetkilerden yoksun bırakmak amacını gütmektedir. Bu koşullar yerine getirilirse titizlikle hazırlanmış olan savunma planlarımızda büyük değişiklikler yapmak ve yeni savunma hattımızı hazırlayacak zaman bulamadan Alman birliklerinin anavatan topraklarına girmesine göz yummak zorunda kalmamız kesindir. Şansölye Hitler’in planı uygulandığı takdirde siyasi<a id="GBS.0258.02"/> ve ekonomik bağımsızlığımız ortadan kalkacak, demektir. Nazi rejimini kabul etmeyenler için, halkların mübadelesi büyük paniklere yol açacaktır. Bunlar en gerekli eşyalarını bile almadan, kırsal kesimde, ineklerini bile götüremeden evlerini, yurtlarını bırakıp yabancı topraklara sürüleceklerdir.</p>
		<p>Hükümetim beni, Şansölye Hitler’in önerilerinin bizim bakımımızdan hiçbir biçimde uygulanma kabiliyeti<a id="GBS.0258.03"/> olmadığını en kesin dille bir kere daha anlatmakla görevlendirmiştir. Bu yeni ve insanlık dışı istekler karşısında hükümetim, olağanüstü savunma önlemleri almak kararı vermiştir ve bu savaşımda Tanrı’nın milletimize yardım edeceğine inanmaktadır. Aziz Venceslas’ın, Jean Huss’un ve Thomas Masaryk’in ulusu tutsak olmayı kabul etmeyecektir.</p>
		<p>Haklı davamızda yanımızda bulunmalarını sağlamak amacıyla<a id="GBS.0258.04"/> Batı’nın iki büyük demokrat devletinden, onların gösterdikleri yoldan tüm barışçı çözümleri kabule hazır olduğumuzu bilmekte olan iki dost devletten, en büyük bir sınava hazırlandığımız şu günlerde, dostluk ve insanlığın gerektirdiği ilgiyi beklemekteyiz.”</p>
		<p>“Bu kadar mı?” diye sordu Chamberlain.</p>
		<p>“Bu kadar.”</p>
		<p>“Hadi bakalım, yeni bir dert daha.”</p>
		<p>Lord Halifax yanıt vermedi; bir pişmanlık<a id="GBS.0258.05"/> gibi dimdik bekliyordu, nazik ve içine kapanmış.</p>
		<p>Chamberlain tatsız bir sesle, “Fransız heyeti bir saate kadar burada olacak,” dedi. “Bu mesajı en hafif deyimle... Can sıkıcı buluyorum.”</p>
		<p>Lord Halifax sinsi bir alayla, “Bu mesajın onların kararını etkileyecek kadar önemli olduğunu mu söylemek istiyorsunuz?” diye sordu.</p>
		<p>İhtiyar yanıt vermedi: Kâğıdı eline aldı, mırıldanarak okumaya başladı.</p><div style="display:none;"><a id="GBS.0259.01"/></div>
		<p>“İnekler,” diye bağırdı. “İnekler! İneklerin burada ne işi var? Ne budalaca bir laf!”</p>
		<p>Lord Halifax, “Ben çok budalaca bulmadım,” dedi. “Aksine, beni heyecanlandırdı.”</p>
		<p>İhtiyar usulca güldü:</p>
		<p>“Heyecanlandırdı mı?” dedi. “Dostum, biz bir sorunu çözmeye uğraşıyoruz. Bu savaşımda heyecanlanan taraf, kaybedecektir.”</p>
		<p>Kırmızı, pembe, eflatun kumaşlar, beyaz elbiseler, çıplak göğüsler, ince<a id="GBS.0259.02"/> kumaşlar altında güzel göğüsler, masaların üzerinde parça parça güneş, eller, bulanık, yaldız yaldız içkiler, gene eller, şortlardan fışkırmış bacaklar, keyifli sesler, kırmızı, pembe, beyaz elbiseler, havada dönen, dönen keyifli sesler, bacaklar, <em>Şen Dul</em> valsi, çam kokusu, burcu burcu çam kokusu, sıcak, kum, açık denizin vanilya kokan rüzgârı, güneşte dünyanın görünmeyen, ama var olan tüm adaları,<a id="GBS.0259.03"/> rüzgâr altında adalar, Paskalya Adaları, Sandviç Adaları, deniz boyunca sıralı lüks mağazalar, üç bin franga kadın pardösüsü, küpeler, kırmızı, pembe, beyaz çiçekler, eller, bacaklar, “Müzik buradan geliyor!” havada dönen, dönen keyifli sesler, “Suzanne, hani rejim yapıyordun?” “Ayy! Bir kerecik!” Deniz üzerinde yelkenler, dalgadan dalgaya, kolları gerilmiş, köpük köpük atlayarak uçan deniz<a id="GBS.0259.04"/> kayakları, çam kokusu, buhar buhar çam kokusu, barış. Juan-les-Pins’de barış. Barış oradaydı, çökmüş, unutulmuş ve ağır ağır bozuluyor, ekşiyordu. İnsanlar kendilerini onun büyüsüne kaptırıyorlardı: Renklerin cümbüşü, müzikle yoğrulmuş içkiler onlara kullanmayı henüz öğrenemedikleri ürkek ve acemi kaygılarını unutturuyordu; Mathieu yavaş adımlarla mağazaların önünden yürüyordu, kadınlara bakıyordu,<a id="GBS.0259.05"/> alışkanlıkla, barışsever göğüslere, barışsever kalçalara bakıyordu, ama suçluydu. Üçü yirmi beş geçeden beri suçluydu. Marsilya treni üçü yirmi beş geçe kalkmıştı.</p>
		<p>“Artık burada değilim. Marsilya’dayım, Gar Caddesi’ndeki kahvelerden birinde, Paris trenini bekliyorum, Paris trenindeyim. Uykulu bir sabah, erken, Paris’teyim, bir kışladayım, Esséy-les-Nancy’de, kışlanın avlusunda dolaşıyorum.”<a id="GBS.0260.01"/> Esséy-les-Nancy’de George sustu, çünkü çok bağırması gerekiyordu, başlarını kaldırdılar, uçak gök gürültüsü gibi bir uğultuyla çatıları sıyırarak geçiyordu, George uçağı gözleriyle kovaladı, duvarların üstünde, çatıların üstünden, Nancy’nin üstünden, Niort’da, Niort’daydı, odasında, küçükle birlikte, ağzında o yavan toz tadıyla. Ne diyecek bana? Trenden çıkacak, yazı Juan-les-Pins’de geçirmişçesine<a id="GBS.0260.02"/> canlı ve esmer, şimdi ben de onun kadar esirim, ama söylenecek, ona anlatılacak hiçbir şeyim yok. Ben Toledo’daydım, Guadalajara’daydım, sen ne yapıyordun? Yaşıyordum... Malaga’daydım, kenti en son terk edenlerle birlikte çıktım, sen ne yaptın? Yaşadım. Şaşkın bir ürkeklikle, “Öf!” diye düşündü. “Beklediğim bir arkadaş sonunda, mahkeme başkanı değil.” Charles gülüyordu, kız ses çıkarmadı, hâlâ<a id="GBS.0260.03"/> utanıyordu, Charles kızın elini tutuyor ve gülüyordu: “Catherine, güzel bir ad,” dedi, sesi yumuşaktı. Hem sonra, şansı da yardım etti ona, savaşı İspanya’da yaptı, orada savaşabildi, silahsız, tankların karşısında<em> Los Dinamiteros</em><a class="si-noteref" epub:type="noteref" href="#f13" id="ref_f13">13</a>, Sierra kayalıklarındaki kartal yuvaları, Madrid’in tenha, insansız otellerinde aşk, ovalarda, tek tek insanların yaktıkları incecik dumanlı ateşler, tek tek insanların<a id="GBS.0260.04"/> vuruştukları savaş, İspanya kokusunu yitirmedi; ben, beni bekleyen somurtkan, kederli bir savaş, ciddi, içi sıkkın tören gibi bir savaş, tankların karşısında tanksavarlar, kalabalık ve makineleşmiş bir savaş, bir salgın hastalık. İspanya oradaydı, uzakta mavi suyun üzerinde koşan bir koyu çizgi halinde. Maud küpeşteye dayanmış, İspanya’ya bakıyordu. Orada dövüşüyorlar. Gemi kıyı boyunca süzülüp<a id="GBS.0260.05"/> gidiyordu; orada insanlar top seslerini dinliyorlar; dalgaların sesi duyuluyordu, bir uçan balık suyun yüzüne çıktı, Mathieu, İspanya’ya doğru yürüyordu, deniz solunda, Fransa sağında. Maud kıyı boyunca süzülüp gidiyordu, Cezayir solunda, sağa doğru sürüklenerek, Fransa’ya doğru; İspanya bu yakıcı soluk ve bu sisti. Maud ve Mathieu, İspanya Savaşı’nı düşünüyorlardı ve bu onları öbür savaştan kurtarıyordu<a id="GBS.0261.01"/> biraz, sağlarında ağır ağır kabaran küf yeşili savaştan. Yıkılmış duvara gizlice sokulmak gerekti, çevresini dolanmak ve dönmek, böylece işi bitmiş olacaktı. Faslı, kararmış taşlar arasından tırmanıyordu, toprak sıcaktı, elinin ayaklarının tırnak araları toprakla dolmuştu, korkuyordu, Tanca’yı düşünüyordu, Tanca’da, tepede, denizin ölümsüz pırıltısını gören tek katlı, sarı boyalı küçük<a id="GBS.0261.02"/> evi düşünüyordu, evde, İngilizleri eğlendirmek için ağzına boy boy yılanlar sokan, bembeyaz sakallı ihtiyar bir Arap vardı. O sarı küçük evi düşünüyordu. Mathieu, İspanya’yı düşünüyordu. Maud, İspanya’yı düşünüyordu, Faslı İspanya’nın çatlamış, kurak toprağında tırmanıyordu, Tanca’yı düşünüyor ve kendini yalnız hissediyordu. Mathieu kör edici beyazlıkta bir sokağa saptı, İspanya fışkırdı, tutuştu,<a id="GBS.0261.03"/> İspanya görünmez bir yakıcı buhardı, solunda. Nice sağında ve Nice’in ötesinde, uzakta bir karanlık çukur: İtalya. Gar karşısında; karşısında Fransa ve savaş, gerçek savaş, Nancy. Nancy’deydi; gardan ötede, Nancy’ye doğru yürüyordu. Susamamıştı, sıcağı duymuyordu, yorgun değildi. Bedeni kendinden dışarıda, altındaydı, adsız, sahipsiz ve yumuşak; renkler ve sesler, güneşin pırıltısı, kokular bedeninde<a id="GBS.0261.04"/> gömülüp yok olmaya geliyordu; bütün bunlar onu ilgilendirmiyordu artık; “Bir hastalık da böyle başlar,” diye düşündü. Philippe valizini sağ elinden sol eline geçirdi; bitkindi; ama akşam oluncaya dek kendini tutması gerekti. Akşam oluncaya dek: Trende uyurum. Tour d’Argent’ın terası arı kovanı gibi uğulduyordu, kırmızı, pembe, eflatun elbiseler, yapay ipekten çoraplar, boyanmış dudaklar, yanık<a id="GBS.0261.05"/> şeker esmerliğinde sıvılar, ağdalı ve yapışkan bir kalabalık, içini acı bir pişmanlık burktu: Onları kahvelerin teraslarından, odalardan koparıp alacaklar ve savaşı onlarla yapacaklardı. Onlara acıyordu, kendine acıyordu; tozlu, iştahsız, umutsuz, kör edici aydınlıkta pişiyor, olgunlaşıyorlardı. Philippe birden, yorgunluk ve gururla başının döndüğünü hissetti: Ben onların vicdanıyım.</p>
		<p>Bir kahve<a id="GBS.0262.01"/> daha. Mathieu bu güneş yanığı tenli, esmer, fazla gürbüz, fazla kendinden emin adamlara baktı ve içinde bir şey koptu. Sağlarında gazino vardı, sollarında postane, artlarında deniz; o kadar, hepsi o kadar: Fransa, İspanya, İtalya onlar için hiç yanmamış bilinmedik lambalardı. Oradaydılar, dört yandan toparlanıp getirilmiş; savaş bir hayaletti yalnızca. “Ben bir hayaletim,” diye düşündü. Teğmen,<a id="GBS.0262.02"/> yüzbaşı olacaklar, yataklarında yatacak, her sabah tıraş olacaklar ve çoğu cephe gerisinde kalmanın yolunu bulacaktı. Ayıplamıyordu onları. Onlara engel olacak ne vardı? Bir belaya birlikte çatmış insanlar arasındaki dayanışma mı? Ama ben gidiyorum, oraya, o belaya. Ve hiçbir dayanışma beklemiyorum. Birden, “Peki, ama neden gidiyorum?” diye düşündü. Philippe savruldu, az kalsın düşüyordu, “Yavaş!”<a id="GBS.0262.03"/> diye bağırdı. Valizini almak için eğildi; irikıyım, savruk herif dönüp bakmamıştı bile. Philippe, “Hayvan!” diye homurdandı. Kahvenin karşısına geçti ve insanlara korkunç gözlerle baktı. Ama olanı kimse fark etmemişti. Bir çocuk ağlıyordu, annesi mendiliyle gözlerini sildi. Yandaki masada üç adam, üç bardak portakal suyunun çevresinde, bitkin, yorgun, oturmuşlardı. Philippe karşı konulmaz bakışlarını<a id="GBS.0262.04"/> kalabalığın üzerinde dolaştırıyordu. “O kadar da suçsuz görünmüyorlar,” diye düşündü. Niye gidiyorlar? Hayır, demeleri yeter halbuki. Araba süzülüp gidiyordu, Daladier, arkaya yaslanmış, gelip geçene bakarak dudakları arasındaki sönük puroyu emiyordu. Londra’ya gitmek canını sıkıyordu şimdi, kafası şişecekti orada, uzun saçlı bir kadın gülüyordu, ağzını kocaman açmıştı, Daladier, “Farkında<a id="GBS.0262.05"/> değiller,” dedi. Philippe, “Herifleri mezbahaya götürüyorlar, haberleri yok. Savaşı bir hastalık gibi kabulleniyorlar,” diye düşündü. “Savaş bir hastalık değildir. Değildir. Savaş, katlanılmaz bir felakettir, çünkü insana insan eliyle gelir.” Mathieu yaylı kapıyı itti, memura, “Bir arkadaşı bekleyeceğim,” dedi. Gar, güler yüzlü, insansız ve sessizdi, tıpkı bir mezarlık gibi. Neden gidiyorum sanki?<a id="GBS.0263.01"/> Yeşil boyalı bir bank gördü, oturdu. Gitmeyi reddedenler olacaktır. Ama bu benim yapacağım iş değil, bana göre değil bu. Reddetmek, kollarını kavuşturup oturmak ya da İsviçre’ye kaçmak. Yok canım, olacak şey değil. Bana göre bir iş değil bu. Ve İspanya’da savaşmak da bana göre değildi, benim harcım değildi. Ne de Komünist Parti. Bir çeşit korkuyla kendi kendine sordu: “Peki ama, bana göre olan nedir<a id="GBS.0263.02"/> öyleyse?” Raylar parlıyordu, tren sol taraftan gelecekti. Solda, en sonda, uçta, o pırıl pırıl küçük göl, rayların birbirine kavuştuğu noktada, bu Toulon’du, Marsilya’ydı, Port-Bou’ydu, İspanya’ydı. Anlamsız, amaçsız, haklılığına inanılmamış bir savaş, Jacques daha başlanmadan kaybedilmiş olduğunu söylüyor. “Savaş bir hastalık,” diye düşündü, “ben savaşı bir hastalık gibi kabullenmek ve ona katlanmak<a id="GBS.0263.03"/> zorundayım. Yok yere. Erkeklik belası. Korkusuz bir hasta olacağım, o kadar! Neden dövüşeyim? Savaşın haklılığına, kaçınılmaz olduğuna, gerekli olduğuna inanmıyorum. Neden dövüşmeyeyim? Postum, kurtarılmaya değecek bir post değil ki.” “Evet,” dedi, “işte, beni yönetiyorlar, bir noktaya yönlendiriyorlar.” Basit bir memur, bir emir kulu. Ve onda bıraktıkları, memurların o kederli stoisizminden<a id="GBS.0263.04"/> ibaret, o kendilerine olan saygıları yüzünden her şeyi, yoksulluğu, hastalıkları ve savaşı, hepsini kabul eden memurların acı stoisizmi. Gülümsedi, kendi kendine, “Kendime saygım bile yok benim,” diye söylendi. Philippe, “Bir kurban,” diye düşündü, “onlara bir kurban gerek.” Havalarda uçuyordu, yorgunluğunda yıkanıyordu, çok da kötü bir duygu değildi bu, ama insanın kendini koyuvermesi gerekti;<a id="GBS.0263.05"/> eskisi kadar berrak göremiyordu yalnızca, sağında ve solunda yolu kapayan iki kepenk. Kalabalık onu sıkıştırıyordu, insanlar her yandan çıkıyorlardı, bacaklar arasında koşuşan çocuklar, güneşle kırış kırış olmuş yüzler başının üzerinden gelip geçiyor, başının üzerinde hep o aynı yüz, sallanan, arkadan öne gidip gelen aynı yüz, evet-evet-evet. Evet, bu açlıktan gebertmeyecek ücreti kabul ediyoruz;<a id="GBS.0264.01"/> evet, savaşa gideceğiz; evet, kocalarımızın savaşa gitmesine evet; evet, kasap dükkânlarının önünde, kucaklarımızda çocuklarımızla kuyruk yapmayı, beklemeyi kabul ediyoruz. Kalabalık; kalabalıktı bu, o kocaman, kocaman, sessiz kabul! “Anlatmaya kalkışacak olursanız, çenenizi dağıtırlar üstelik,” diye düşündü Philippe. Yanağı tutuşarak: “Öfkeyle; evet, diye haykırarak tekme atarlar size!” Bu ölü yüzlere<a id="GBS.0264.02"/> bakıyor ve güçsüzlüğünü ölçüyordu: Onlara hiçbir şey söyleyemezsiniz, onlara bir kurban gerek. Birden, ayaklarının ucunda yükselerek, “HAYIR!” diye bağıran biri. Üzerine atılır ve parçalarlar onu. Ama bu onlar uğruna akmış kan, bu onlar eliyle akıtılmış kan, onlara yepyeni, bilinmedik bir güç aşılayacaktır; kurban fikri ruhlarına yerleşecek, gözlerini bile kırpmadan başlarını kaldıracaklar<a id="GBS.0264.03"/> ve direnişi dile getiren bir uğultu, gök gürültüsü gibi, kalabalığı bir baştan bir başa dolaşacaktır. “Ben bir kurbanım,” diye düşündü. İşkence edilenlere özgü tuhaf bir sevinç, bir zevk içini doldurmuştu, güçlü, fazla güçlü bir sevinç; başı öne eğildi; valizi elinden bıraktı, dizüstü çöktü, evrenin sınırsız kabulüne gömülerek yığıldı, kaldı.</p>
		<p>“Selam!” diye bağırdı Mathieu.</p>
		<p>Gomez, başı açık,<a id="GBS.0264.04"/> her zaman gibi yakışıklı, ona doğru koşuyor. Gözlerinin önünde bir sis, gözkapaklarını kırpıştırdı, neredeyim? Sesler üstünden doğru, “Ne oldu? Baygınlık geçiriyor. Nerede oturuyorsunuz?” diye mırıldanıyordu. Bir baş eğilmişti üzerine, ihtiyar bir kadın, yoksa ısıracak mı beni? Nerede oturuyorsunuz? Mathieu ile Gomez gülümseyerek birbirlerine bakıyorlar, nerede oturuyorsunuz? Nerede oturuyorsunuz?<a id="GBS.0264.05"/> NEREDE OTURUYORSUNUZ? Müthiş bir çabayla zorlandı ve kalktı. Gülümsüyordu, “Bir şey değil, madam. Sıcaktan,” dedi. “Hemen yakında oturuyorum, şurada, yakında.”</p>
		<p>Arkasında biri, “Birlikte gitmeli,” dedi, “yalnız başına gidemez. Belki...” ve ses, sağır edici yaprak hışıltıları arasında kayboldu: Evet, evet, “EVET, birlikte gitmeli, birlikte gitmeli, birlikte gitmeli!”</p>
		<p>“Eeeey, bırakın beni!”<a id="GBS.0265.01"/> diye haykırdı, “bırakın beni, dokunmayın bana. Hayır! Hayır! HAYIR!” Ta karşılarından bakıyordu, yıpranmış, şaşkın, korkmuş gözlerine bakıyordu ve bağırdı: “Hayır!” Savaşa hayır, generale hayır, suçlu annelere hayır, Zézette’e hayır ve Maurice’e hayır! Hayır, rahat bırakın beni! Aralarından sıyrıldı ve kurşun gibi ağırlaşmış ayaklarıyla koşmaya başladı. Koşuyordu, koşuyordu, bir omzuna elini koydu<a id="GBS.0265.02"/> ve birden boşanacağını, hıçkıra hıçkıra ağlamaya başlayacağını sandı. Elindeki valizi uzatan, ince bıyıklı, genç bir adamdı.</p>
		<p>Alaylı bir sesle, “Çantanızı unutmuşsunuz,” dedi. Faslı birden durdu: Kuru dal sandığı yılandı. Küçük bir yılan: Kafasını ezmek için bir taş aradı. Ama yılan ani bir hareketle kıvrıldı ve toprağı renkli bir şimşekle bir an pırıldatarak, delikte kayboldu. Müjdeli bir haber<a id="GBS.0265.03"/> demekti bu. Duvarın ardında hiçbir hareket yoktu. “Gene gelirim buraya,” diye düşündü.</p>
		<p>Mathieu, Gomez’i omuzlarından yakaladı.</p>
		<p>“Selam,” dedi. “Selam, albayım!”</p>
		<p>Gomez soylu ve esrarlı bir gülümsemeyle baktı.</p>
		<p>“Generalim,” dedi.</p>
		<p>Mathieu, Gomez’in omuzlarındaki ellerini indirdi.</p>
		<p>“General mi? Bak sen, insan orada çabuk yükseliyor, ha?”</p>
		<p>Gomez, gülümsemekte devam ederek, “Kadrolar<a id="GBS.0265.04"/> az,” dedi. “Ne kadar yanmışsın Mathieu.”</p>
		<p>Mathieu, rahatsız, “Lüksün rengi bu,” dedi. “Plajlarda ediniliyor bu renk, hiçbir şey yapmadan ediniliyor.”</p>
		<p>Gomez’in ellerine, yüzüne bakıyor, yaşadığı korkutucu olayların izlerini arıyordu, her şey için pişmanlık duymaya, dertlenmeye, her şey için vicdan azabı çekmeye hazırdı şu anda. Ama Gomez, flanel giysisiyle, ince bedenini öne eğerek capcanlı<a id="GBS.0265.05"/> bakıyor ve kendini kolay ele vermiyordu: Yazı bir kıyı kentinde geçirmiş mutlu insanlara benziyordu şimdilik.</p>
		<p>“Nereye gidiyoruz?” diye sordu.</p>
		<p>Mathieu, “Şöyle tenha bir küçük lokanta bulalım,” dedi. “Ben erkek kardeşimle karısının evinde kalıyorum. Ama seni oraya davet etmiyorum, onlarla çok eğlenmezsin çünkü.”</p>
		<p>“Müzikli, kadınlı kızlı bir yere gidelim,” dedi Gomez. Utanmaz gözlerle bakarak<a id="GBS.0266.01"/> anlattı: “Sekiz gündür mutlu aile yuvasında yaşıyorum.”</p>
		<p>“Ha, peki,” dedi Mathieu, “öyleyse Provençal’e gidelim.”</p>
		<p>Asker onlara, yüzünde hiçbir değişiklik olmadan, profesyonel gözlerle baktı. İki otomatik bilet makinesinin arasında, biraz kambur, kımıldamadan duruyordu; güneş tüfeğini ve başındaki kaskı kızıla boyamıştı. Geçerken onlara sürtündü.</p>
		<p>“Neresi?”</p>
		<p>“Esséy-les-Nancy,” dedi Maurice.</p><div style="display:none;"><a id="GBS.0266.02"/></div>
		<p>“Çıkın, soldaki durakta tramvaya binin, son durakta inin.”</p>
		<p>Çıktılar. Burası, istasyonlara özgü kahveleri, otelleri ile somurtkan, hüzünlü bir meydan. Gökte asılı kalmış dumanlar vardı.</p>
		<p>Dornier içini çekerek, “Bacaklarını hareket ettirmek iyi bir şey,” dedi.</p>
		<p>Maurice başını kaldırdı ve gözlerini kırpıştırarak gülümsedi:</p>
		<p>Bebert, “Tramvay mramvay yok oğlum görünürde,” dedi.</p>
		<p>Bir kadın<a id="GBS.0266.03"/> onlara yumuşak bir gülümsemeyle baktı.</p>
		<p>“Daha gelmedi,” dedi. “Nereye gidiyorsunuz?”</p>
		<p>“Esséy-les-Nancy,” dedi Maurice.</p>
		<p>“On beş dakikanız var daha. Tramvay yirmi dakikada bir geçiyor.”</p>
		<p>Dornier, Maurice’e, “İki kadeh atacak vaktimiz var,” dedi.</p>
		<p>Hava serindi, tren gidiyordu, gökyüzü kırmızıydı; mutlu bir ürperti bütün bedenini dolaştı, örtülerini üzerine çekti. “Catherine!” dedi, kız<a id="GBS.0266.04"/> yanıt vermedi. Ama bir şey göğsünde çırpındı, bir kuş, kuş ağır ağır boynuna kadar çıktı ve sonra birden uçtu, havalandı, geldi, alnına kondu. Eliydi, küçük, yumuşak, mis kokulu eli; Charles’ın burnunun üzerinden kaydı, parmaklar hafifçecik dolaştı, dudaklarına batar gibi oldu, usulca, Charles tekrar ürperdi. Eli yakaladı ve dudaklarına götürdü. El ılıktı, Charles parmaklarını bileğe doğru kaydırdı<a id="GBS.0266.05"/> ve kalbinin atışını duydu. Gözlerini kapadı, bu küçücük eli öpüyordu ve bilek, parmaklarının altında bir küçük kuşun yüreği gibi çırpınıyordu. Kız güldü. “Sanki körmüşüz gibi. Birbirimizi parmak uçlarımızla tanımaya çalışıyoruz.” Charles kolunu uzattı, kızın canını yakmaktan korkuyordu; önce aynanın çelik sapına rastladı, sonra yastıkta gelişigüzel dağılmış saçlarına dokundu, parmaklarının ucunda<a id="GBS.0267.01"/> altın rengi saçlar, sonra bir şakak ve sonra yanak, yumuşak ve gergin, etli, bütün bir kadın bedeni gibi; ılık bir ağız parmaklarına dokundu, dişler etine geçti, belinden ensesine kadar bütün sırtında binbir iğne dolaşırken incecik dişler parmaklarına geçti, “Catherine!” diye mırıldandı Charles, “Sevişiyoruz,” diye düşündü. Kız eli bıraktı ve içini çekti, Maurice önündeki bardağa doğru üfledi ve<a id="GBS.0267.02"/> köpüğün bir kısmı yere sıçradı, içti, kız: “Nedir o, hani insanların yan yana yatıp dolaştıkları sandallar?” Maurice üst dudağını içine çekti ve alt dudağıyla yaladı: “Bira soğukmuş,” dedi. “Bilmem,” dedi Charles, “gondollar mı?” “Hayır, gondol değil. Ama neyse, zarar yok: Biz o sandallardan birindeyiz işte.” Elini eline aldı, solgun altın rengi saçlı güzel kız, sinema yıldızı, şimdi büsbütün başka<a id="GBS.0267.03"/> bir adamdı, koruyordu onu, koruyordu. Ona, “Bu yol hiç bitmesin istiyorum,” dedi. Daniel kaleminin ucunu ısırıyordu; önündeki beyaz kâğıda görmeden bakıyordu. Marcelle’in sesi, “Daniel!” dedi. “Orada mısın?” Yanıt vermedi; Marcelle’in ağır ayak sesleri uzaklaştı, merdiveni indi, basamaklar birer birer gıcırdadı, peş peşe; gülümsedi, kalemini mürekkebe batırdı ve yazdı: “Sevgili Mathieu.” Karanlıkta<a id="GBS.0267.04"/> sımsıkı kapanmış bir el, kalemin kâğıtta çıkardığı incecik cızırtı, Philippe’in yüzü karanlıktan çıkıyor ve karşısına dikiliyor, aynanın alacakaranlığında solgun, gemi yalpalıyor, buzlu bira boğazında fıkırdıyor ve kısacık bir an soluksuz bırakıyor onu, otobüs Paris-Rouen arasında otuz üç kilometreyle gidiyor; insanoğlunun bir saniyesi, 1938 yılı Eylül’ünün 24’üncü gününün yirminci saatinin<a id="GBS.0267.05"/> üç bininci saniyesi; yitirilmiş bir saniye. Charles’la Catherine’in ardında rayların arasına, sıcak toprağa yuvarlanmış; Maurice tarafından serin ve loş kahvenin nemli talaşlarına bırakılıvermiş; kalemin ucu kâğıdı tırnaklar ve yırtarken Mösyö Daladier, arabasında, arkasına yaslanmış, sönmüş piposunu emerek gelip geçenlere bakarken, ıslak ve taze mürekkebe karışmış, Mathieu’nun M’sinin uzun bacaklarında<a id="GBS.0268.01"/> titreyerek ve ağır ağır kuruyarak, Paquet Şirketi’ne ait geminin, ardında, denizde bıraktığı köpüklü izde dalıp çıkarak yitip gitmiş, yitirilmiş bir saniye. Mösyö Daladier, Londra’ da olmayı istemiyordu, hiç istemiyordu, Bonnet’nin kenef suratını ve o hayvan İngilizin somurtkan yüzünü görmemek için gözlerini kaçırıyor, kapıdan yana bakmaya çalışıyordu. Düşünüyordu: “Anlamıyorlar, fark etmiyorlar,<a id="GBS.0268.02"/> farkında bile değiller!” Ağzını kocaman açarak gülen uzun saçlı bir kadın gördü. İfadesiz yüzlerle arabaya bakıyorlardı, bir-ikisi, “Hurra!” diye bağırdı, ama farkında değillerdi, hiçbir şeyin farkında değillerdi, anlamıyorlardı; Londra yolunda klakson çala çala delice bir hızla gelip geçen siyah otomobilin Downing Street’e savaş ve barışı getirdiğini anlamıyorlardı; savaş ve barış, savaş ya<a id="GBS.0268.03"/> da barış, yazı ya da tura. Daniel yazıyordu. Kaptan birinci sınıf salonunun kapısında durmuştu, okuyordu: “Bu gece, saat yirmi birde, Baby’s Kadın Orkestrası birinci sınıf salonunda senfonik bir konser verecektir. Bütün yolcular sınıf farkı gözetilmeksizin bu konsere davetlidirler. Saygılarla.” Piposunu çekiştirdi ve düşündü: “Çok zayıf, çok fazla zayıf.” Ve tam o anda sıcak sıcak bir koku duydu,<a id="GBS.0268.04"/> kanat çırpınışı gibi bir küçücük ses duydu, Maud’du gelen, döndü, Madrid’de batan güneş üniversite binasının yıkılmış duvarlarını yaldızlıyordu; Maud baktı, bir adım attı; Faslı yıkıntılar arasında sinsi sinsi tırmandı, Belçikalı ona bakıyordu; Maud’la kaptan bakışıyorlardı. Faslı başını kaldırdı ve Belçikalıyı gördü; bir an birbirlerine baktılar, sonra Maud kuru bir gülümsemeyle güler gibi yaptı<a id="GBS.0268.05"/> ve başını çevirdi, Belçikalı tetiğe dokundu, Faslı vuruldu, Kaptan, Maud’a doğru bir adım attı, düşündü: “Çok zayıf, çok fazla zayıf,” ve durdu. Belçikalı, “Tanrı’nın belası, hayvan herif,” diye söylendi. Ölü Faslıya bakıyor ve söyleniyordu: “Tanrı’nın belası herif!”</p>
		<p>“Eveeet,” dedi Gomez. “Ya Marcelle? Sarah bana o işin bittiğini söyledi.”</p>
		<p>Mathieu, “Bitti,” dedi. “Daniel’le evlendi.”</p>
		<p><a id="GBS.0269.01"/>“Daniel Sereno’la mı? Amma acayip iş. Neyse, sen kurtuldun böylece. Artık özgürsün.”</p>
		<p>“Kurtuldum mu? Neden?”</p>
		<p>Gomez, “Marcelle sana göre değildi,” dedi.</p>
		<p>“Belki,” dedi Mathieu. “Belki, belki...”</p>
		<p>Beyaz örtülü küçük masalar, kumlu ve çam iğnecikleriyle örtülü küçük bir pistin çevresine çepeçevre sıralanmıştı. Provençal bomboştu, yalnızca bir adam Vichy suyu içerek bir tavuk kanadını yiyordu.<a id="GBS.0269.02"/> Müzisyenler isteksizce setin üzerine çıktılar, sandalyeleri itip çekerek büyük bir gürültü içinde oturdular ve alçak sesle konuşarak, fısıldaşarak akorda başladılar; çamların arasında simsiyah deniz hâlâ fark ediliyordu. Mathieu bacaklarını masanın altından doğru uzattı ve şarabından bir yudum aldı. Sekiz günden beri ilk kez, kendini evine dönmüş hissediyordu; bir anda toplamıştı kendini, bir<a id="GBS.0269.03"/> araya getirmişti, bu acayip yerde, bu yarı salon, yarı orman acayip yerde bütünüyle kendini, kendi varlığını bulmuştu, elinde tutuyordu. Çamlar bir kartondan kesilip yapıştırılmışa benziyor, yumuşak, tatlı gecede pembe lambalar beyaz örtülere küçük, gizemli bir odanın okşayıcı aydınlığını gönderiyordu, ağaçların arasında bir projektör yandı, bir an, çimentodan yapıldığı görünüveren pisti bembeyaz<a id="GBS.0269.04"/> aydınlattı. Ama başlarının üzerinde bu yokluk vardı ve gökte, yıldızlar, o dikenli, küçücük, bilinmedik hayvancıklar; bu reçine kokusu vardı ve bu denizden doğru esen hava vardı, çırpınan ürkek hava, azap çeken, işkence içindeki bir ruh gibi; örtülerle oynuyor ve birden serin ve nemli burnunu boynunuza sokuyordu.</p>
		<p>“Biraz da kendimizden konuşalım,” dedi Mathieu.</p>
		<p>Gomez şaşırmış göründü.</p>
		<p><a id="GBS.0269.05"/>“Başka bir şey olmadı mı?” diye sordu.</p>
		<p>“Olmadı,” dedi Mathieu.</p>
		<p>“İki yıldır?”</p>
		<p>“Hiçbir şey olmadı. Beni bıraktığın gibi buldun.”</p>
		<p>Gomez güldü.</p>
		<p>“Namussuz Fransızlar!” dedi. “Sonsuza dek aynı kalacaksınız, hiçbir zaman değişmezsiniz siz.”</p>
		<p>Saksofon çalan adam güldü; kemancı kulağına eğilmiş bir şey anlatıyordu. Ruby, kemanını akort eden Maud’a doğru eğilerek fısıldadı:</p>
		<p>“İkinci sıradaki<a id="GBS.0270.01"/> ihtiyar herife bak!”</p>
		<p>Maud pufladı: İhtiyar adamın kafası yumurta gibi çırılçıplak, pırıl pırıldı. Gözleriyle dinleyicileri şöyle bir saydı: Beş yüz kişi vardı herhalde. Gomez keyifsiz bir ifadeyle kemancıya baktı, sonra boş iskemlelere baktı, Mathieu’ya baktı. Saygılı bir sesle, “Tenha, sessiz sedasız bir yer olarak bundan iyisi can sağlığı doğrusu,” dedi.</p>
		<p>“Müzik var,” dedi Mathieu.</p>
		<p><a id="GBS.0270.02"/>Gomez, “Farkındayım,” dedi, “farkındayım.”</p>
		<p>Müzisyenlere küçümseyerek, sanki ayıplarmış gibi bakıyordu. Maud bütün bu kalabalık gözlerde ayıplayan, küçümseyen anlamlar yakalıyor, yanakları ateş gibi yanıyordu, her zaman böyle olurdu her seferinde. “Tanrım! Değer mi sanki, değer mi?” diye düşündü. Ama France, üç renkli elbisesiyle, ayakta, mutluluğunu haykıran küçücük hareketlerle gülümsüyor,<a id="GBS.0270.03"/> küçük parmağını kaldırarak, elinde bir çatalı tutar gibi tuttuğu arşeyi sallıyordu.</p>
		<p>“Bana kadınlı kızlı bir yer vaat etmiştiniz.”</p>
		<p>Mathieu, üzgün, “Evet, öyleydi,” dedi. “Ama, anlayamıyorum, bir şey olmuş. Geçen hafta bu saatte bütün bu masalar doluydu, kızdan kadından bol bir şey yoktu, ne çeşit isterseniz. Şimdi...”</p>
		<p>Gomez yumuşak sesiyle, “Son olaylar yüzünden,” dedi.</p>
		<p>“Herhalde.”</p><div style="display:none;"><a id="GBS.0270.04"/></div>
		<p>Son olaylar: Evet gerçekten, onlar için de orada “son olaylar” vardı, oluyordu. Sırtlarını Pireneler’e dayamış, gözleri Valencia’da, Madrid’de, Tarragone’de dövüşüyorlardı, ama gazeteleri okuyorlar ve artlarında bıraktıkları dünyadaki insanlar ve silahlar karmaşasını düşünüyorlardı. Fransa hakkında, Çekoslovakya hakkında, Almanya hakkında kendi fikirleri, kendi görüşleri vardı. Sandalyesini<a id="GBS.0270.05"/> bir adım öteye çekti: Balıklardan biri akvaryumun camına yapışmış, yusyuvarlak gözüyle ona bakıyordu. Gomez’e küçük bir gülüşle, suç ortağı gibi baktı ve kendine güvenmediğini ele veren bir tavırla, “İnsanlar anlamaya başladılar demektir,” dedi.</p>
		<p>“Hiçbir şey anladıkları yok,” dedi Gomez. “Bir İspanyol anlar, bir Çek de anlar, hatta belki bir Alman anlayabilir bunu, çünkü onlar işin içindeler,<a id="GBS.0271.01"/> gırtlaklarına kadar. Ama Fransızlar işin içinde değiller; hiçbir şey anladıkları yok; yalnızca korkuyorlar.”</p>
		<p>Mathieu içinde bir yere dokunulduğunu hissetti, heyecanla, “Bu yüzden suçlayamazsın onları,” dedi. “Ben, benim kaybedecek hiçbir şeyim yok ve gitmek o kadar da zor gelmiyor bana: Hatta belki bir değişiklik bile olur benim için. Ama insan eğer bir şeylere gerçekten, sıkı sıkı bağlıysa,<a id="GBS.0271.02"/> sıkı sıkı sarılmışsa, o zaman barıştan savaşa geçmenin çok da kolay olacağını sanmıyorum.”</p>
		<p>“Ben geçtim işte,” dedi Gomez, “bir saatte, barıştan savaşa geçtim. Benim sanatıma yeteri kadar bağlı olmadığımı söyleyemezsin değil mi?”</p>
		<p>“Bu iş senin için farklı bir şey.”</p>
		<p>Gomez omuz silkti.</p>
		<p>“Tıpkı Sarah gibi konuşuyorsun.”</p>
		<p>Sustular. Mathieu, Gomez’e pek fazla değer vermiyordu. Bir Brunet<a id="GBS.0271.03"/> kadar, hatta bir Daniel kadar. Ama gene de onun karşısında kendini suçlu hissediyordu. Çünkü Gomez İspanyoldu. Ürperdi. Akvaryumun camına yapışmış bir balık. Ve o bu bakışların karşısında Fransız’dı, iliklerine kadar Fransız. Suçlu. Suçlu ve Fransız. Ona, “Ama ben yardımdan yanaydım, her zaman,” demek geliyordu içinden. Neye yarardı? Sorun bu değildi. Kendisinin, bir Mathieu’nun isteği, inancı önemli<a id="GBS.0271.04"/> değildi. Fransızdı, öteki Fransızları temize çıkarmaya çalışması boşunaydı. İspanya’nın işlerine karışılmamasına ben karar verdim, ordu yollamayı ben reddettim, sınırlarımızı gönüllülere ben kapadım. Herkesle birlikte savunmak gerekti kendini ya da herkesle birlikte suçlu olmak, garsonla birlikte, Vichy suyu içen ve mide ağrısı çeken şişman adamla birlikte.</p>
		<p>“Aptalca bir şey belki ama,” dedi,<a id="GBS.0271.05"/> “ben senin üniformayla geleceğini sanıyordum.”</p>
		<p>Gomez gülümsedi.</p>
		<p>“Üniformayla mı? Beni üniformayla mı görmek istiyordun?”</p>
		<p>Cüzdanından bir deste fotoğraf çıkardı, birer birer Mathieu’ya uzattı:</p>
		<p>“İşte, aslan asker!”</p>
		<p>Bir kilisenin merdivenlerinde duran haşin yüzlü bir subayın resmiydi bu.</p>
		<p>“Hiç de yumuşak görünmüyorsun,” dedi Mathieu.</p>
		<p>Gomez, “Öyle olmak zorundayım,” dedi.</p>
		<p>Mathieu<a id="GBS.0272.01"/> gülmeye başladı.</p>
		<p>“Evet,” dedi Gomez. “Bu da bir oyun.”</p>
		<p>Mathieu, “Onu düşünmüyordum,” dedi. “Kendi kendime, acaba üniforma giyince ben de senin gibi besili domuzlara benzeyecek miyim, diye soruyordum.”</p>
		<p>Gomez ilgiyle sordu:</p>
		<p>“Subay mısın?”</p>
		<p>“Hayır, yalnızca basit bir asker, bir er.”</p>
		<p>Gomez, can sıkıntısıyla, “Bütün Fransızlar basit askerlerdir,” dedi.</p>
		<p>Mathieu birden, “Bütün İspanyollar<a id="GBS.0272.02"/> da general,” dedi.</p>
		<p>Gomez rahatça güldü. Bir fotoğraf uzatıyordu, “Şuna bir bak bakalım,” dedi.</p>
		<p>Gencecik bir kızdı, esmer ve inceydi. Çok güzeldi. Gomez kızın beline sarılmıştı, bütün fotoğraflarında çok güzel görünen o kendine özgü gülümseyişiyle gülüyordu.</p>
		<p>“Mars’la Venüs,” dedi.</p>
		<p>Mathieu, “Hiç değişmedin,” dedi. “Bana bak, bu gencecik kızları nereden bulup çıkarıyorsun?”</p>
		<p>“On beş<a id="GBS.0272.03"/> yaşında daha. Ama savaş onları çabuk olgunlaştırıyor. İşte bu da ben, cephede.”</p>
		<p>Mathieu yıkıntılar arasında iki büklüm bir adam gördü.</p>
		<p>“Nerede bu?”</p>
		<p>“Madrid’de. Üniversite binası. Hâlâ dövüşüyorlar orada.”</p>
		<p>Dövüşmüştü. Şu duvarın arkasında gerçekten yere yatmıştı ve üzerine gerçekten ateş etmişlerdi. O zaman yüzbaşıydı. Belki de kurşunu bitmişti birden ve o, “Tanrı’nın belası Fransızlar,”<a id="GBS.0272.04"/> diye düşünmüştü. Gomez sandalyesinde yatar gibi oturuyordu, şarabını içip bitirmişti, rahat bir tavırla kibrit kutusuna uzandı, bir sigara yaktı, soylu, ama gülünç yüz çizgileri karanlıktan sıyrılıp çıktı, sonra gene kayboldu. Dövüşmüştü, ama gözlerinde hiç iz kalmamıştı. Gece oluyordu, gece onu tatlılığı, yumuşaklığıyla sarıyor, örtüyor, pembe lambanın üzerinde mavileşiyordu, orkestra <em>No te quiero<a id="GBS.0272.05"/> mas</em>’ı çalıyordu, rüzgâr beyaz örtüyü usul usul kımıldatıyordu; bir kadın girdi, zengin ve yalnız, genç bir kadın, yakınlarındaki masalardan birine oturdu, baygın kokusu burunlarına kadar geldi. Gomez burun deliklerini kocaman kocaman açarak bu kokuyu içine çekti, yüzü birden sertleşmişti, bir şeyler arar gibi çevresine bakındı.</p>
		<p>“Sağda,” dedi Mathieu.</p>
		<p>Gomez, kadına bir kurdun gözleriyle baktı,<a id="GBS.0273.01"/> ciddileşmişti. “Güzel bir kız,” dedi.</p>
		<p>Mathieu, “Artistmiş,” dedi. “On-on beş plaj pijaması var. Lyonlu bir sanayicinin metresiymiş galiba.”</p>
		<p>“Hımmm...” dedi Gomez.</p>
		<p>Kız, Gomez’e gözlerini kaçırmadan baktı, sonra başını çevirirken gizlice güldü.</p>
		<p>Mathieu, “Gecen boşa gitmeyecek herhalde,” dedi.</p>
		<p>Gomez yanıt vermedi. Kolunu masaya yatırarak öne eğilmişti, Mathieu onun iri ve yüzüklerle<a id="GBS.0273.02"/> süslü parmaklarına baktı, eli lambanın aydınlığıyla pembeleşmişti. Oradaydı, masmavi, pembeleşmiş eliyle, sarışın bir kadının kokusunu içine çekiyor, kadını gözleriyle çağırıyordu. Dövüşmüştü. Kızıllaşmış kentleri, kızıl renkli toz bulutlarını, bıçakla kesilmişçesine dik yamaçları ve bombaların korkunç patlayışını ardında bırakmıştı ve gözlerinde en ufak bir iz taşımıyordu. Dövüşmüş, dönecek, gene<a id="GBS.0273.03"/> dövüşecek, ama şimdi burada, benim gördüğüm beyaz masa örtülerini görüyor. Çamlara, piste, kadına, Gomez’in gözleriyle, savaş alevinin kavurduğu gözlerle bakmayı denedi, bir an başarır gibi oldu, ama o görkemli ve kaygılı açgözlülük hemen söndü, yok oluverdi. Dövüşmüş, o... bir Ortaçağ kahramanına benziyor. “Ben bir Ortaçağ kahramanı değilim,” dedi Mathieu.</p>
		<p>Odette, “Hayır, iki tabak koy. Mathieu<a id="GBS.0273.04"/> yemeğe gelmeyecek,” dedi. Açık pencereye doğru yürüdü. Provençal’den gelen müziği dinledi, bir tango çalınıyordu. Müziği dinliyorlardı; Mathieu, “Geçip gidecek buradan,” diye düşündü. Garson çorba getirmişti. Gomez, “Çorba istemem,” dedi. Kadın orkestrası<em> Kedinin Tangosu</em>’nu çalıyordu, France’ın kemanı ışıkta sıçrıyor, atılıyor ve birden bir uçan balık gibi karanlığa dalıyordu. France, gözleri<a id="GBS.0273.05"/> yarı kapalı, gülümsüyor, kemanının ardından kendi de atılıyordu, arşe yırtılırcasına sürtünüyor, keman miyavlıyordu; Maud kulağında kemanın miyavladığını duyuyordu, çıplak başlı mösyönün öksürdüğünü duyuyordu ve Pierre, ona bakıyordu, Gomez gülmeye başladı, gözlerinde kötü anlamlar vardı.</p>
		<p>“Bir tango,” dedi, “bir tango! Fransızlar Madrid lokallerinden birinde böyle bir tango çalmaya kalkışacak<a id="GBS.0274.01"/> olsalar...”</p>
		<p>“Kafalarına çürük yumurta mı atarlar?” dedi Mat- hieu.</p>
		<p>“Taş atarlar.”</p>
		<p>Mathieu, “Orada bizden pek hoşlanmıyorlar galiba, ha?” dedi.</p>
		<p>“Sorar mısın?” dedi Gomez.</p>
		<p>Kapıyı itti: Bar Bask hemen de bomboştu. Boris bir gece buraya adından hoşlanarak girmişti: Bar Bask. Bar Bask ismi ona “barbak” sözcüğünü hatırlatıyordu, köylü dilinde kokmuş et demekti bu; “Kokmuş et barı”, kendi<a id="GBS.0274.02"/> kendine gülmüştü. Sonra, üstelik bar da çok tatlı bir yer çıkmıştı tesadüfen, Boris her gece bir kere uğrar olmuştu, Lola işteyken. Açık pencerelerden gazinonun uzak uğultusu duyuluyordu, hatta bir seferinde Lola’nın sesini tanıdığını sanmıştı, ama bir daha olmamıştı bu.</p>
		<p>Patron, “<em>Bonsoir</em>, Mösyö Boris,” dedi.</p>
		<p>“<em>Bonsoir</em> patron. Bana bir beyaz rom lütfen.”</p>
		<p>Kendini rahat, mutlu ve durulmuş<a id="GBS.0274.03"/> hissediyordu. Piposunu tüttürürken iki kadeh de rom içebileceğini düşünüyordu; sonra, on bire doğru kendine bir sosisli sandviç ikram edecek, saat on ikide Lola’yı almaya gidecekti. Patron ona doğru eğildi ve kadehini doldurdu.</p>
		<p>Boris, “Marsilyalı yok mu?” diye sordu.</p>
		<p>“Hayır. Bu gece bir ziyafete gidiyor.”</p>
		<p>“Ha! Pardon!”</p>
		<p>Marsilyalı bir korse satıcısıydı, sonra biri daha vardı, Charlier<a id="GBS.0274.04"/> diye biri, bir tipograf. Boris ara sıra onlarla bölot oynuyordu, bazen oturur politikadan söz ederlerdi ya da spordan, bazen de hiç konuşmadan otururlardı, biri bara dayanmış, biri dipteki masalardan birinden oturmuş, düşünürlerdi; ara sıra Charlier sessizliği bozar, “Evet evet, öyle tabii!” derdi ve zaman tatlı bir huzurla akardı.</p>
		<p>“Bugün pek kalabalık yok,” dedi Boris.</p>
		<p>Patron omuzlarını<a id="GBS.0274.05"/> silkti.</p>
		<p>“Savuşup gidiyor hepsi,” dedi. “Her yıl Toussaint Bayramı’na kadar açık kalırdık biz, ama...” Tezgâha doğru yürüyerek devam etti: “Ama böyle giderse ekim bir, dedi mi, dükkânı kapatıp eve dönmek zorunda kalacağım herhalde.”</p>
		<p>Boris bardağı dudaklarından çekti ve bir an durdu. Neyse ki, Lola’nın kontratı 1 Ekim’de sona eriyordu zaten, gideceklerdi, burada olmayacaklardı. Ama ne olursa<a id="GBS.0275.01"/> olsun Bar Bask’ın onlar sırtlarını döner dönmez kapanacağını düşünmek hoşuna gitmemişti. Gazino kapanacaktı, bütün plajlar kapanacaktı ve Biarritz boşalacaktı, bomboş kalacaktı. İnsan ölümü düşündüğü zaman da böyle olurdu: Başkalarının, sizden sonra, beyaz rom içmeye devam edeceklerini, denizde yüzeceklerini, caz parçalarını dinleyeceklerini bilseniz, emin olsanız bundan, gene de kendinizi biraz<a id="GBS.0275.02"/> olsun rahatlamış hissedersiniz; ama bütün dünyanın sizinle aynı anda öleceğini ve ardınızdan, insanlığın dükkânı kapayacağını düşünecek olursanız, bunda hiçbir haz verici taraf bulamazsınız o zaman.</p>
		<p>İçini rahatlatmak için, “Ne zaman açarsınız bir dahaki yıla?” diye sordu.</p>
		<p>“Savaş olursa,” dedi patron, “bir daha hiç açmam.”</p>
		<p>Boris parmaklarıyla saydı: 26 / 27 / 28 / 29 / 30. Beş gece daha<a id="GBS.0275.03"/> geleceğim ve sonra tamam; Bar Bask’ı bir daha hiç göremeyeceğim. Boktan bir şeydi bu. Beş kez. Bu masanın başında beş kez daha beyaz rom içecekti ve sonra, sonrası savaştı, Bar Bask kapanacaktı, 1939 Ekimi’nde Boris savaşa gidecekti. Meşe ağacından avizelerdeki mum biçimi lambalar masalara kızılımsı bir güzel aydınlık gönderiyordu. Boris düşündü: Bir daha bu aydınlığı görmeyeceğim. Özellikle bunu:<a id="GBS.0275.04"/> siyahın üzerinde kızıl. Kuşku yok, başkalarını görecekti, buna benzerleri, savaş alanlarının göğünde gece fişekleri, bunun hiç de çirkin olmadığını söylüyorlar. Ama şu aydınlık, ekimin birinde sönecek ve Boris bir daha, asla göremeyecek onu. Masaya yayılmış aydınlık lekeyi saygıyla seyretti ve suçlu olduğunu düşündü. Maddeleri her zaman çatal bıçak kullanır gibi kullanmıştı, öyle görmüştü, sanki<a id="GBS.0275.05"/> her zaman yenilenmesi kolay şeylermiş gibi: Affedilmez bir yanılmaydı bu; belli sayıda bar vardı, sinema vardı, evler vardı, kentler ve köyler vardı ve her birine, aynı insan belli kereler gidebilirdi ancak.</p>
		<p>Patron, “Radyoyu açmamı ister misiniz?” diye sordu. “Oyalanırsınız.”</p>
		<p>“Hayır, mersi,” dedi Boris. “Böyle çok iyiyim.”</p>
		<p>Ölümünde, 1942’de, 365x22 kere, yani 8 030 kez öğle yemeği yemiş<a id="GBS.0276.01"/> olacaktı, bebekken yedikleri dahil tabii. Ve on kerede bir omlet yediği farz edilse, hayatı boyunca 803 omlet yemiş olacaktı. Şaşkınlıkla, “Yalnızca 803 omlet mi?” diye düşündü. Yok yok! Akşam yemekleri de vardı, 16 060 yemek ve 1 606 omlet. Ne olursa olsun, bir amatör için çok da önemli sayılmazdı. “Ya kahveler,” diye düşündü. “Bundan böyle kaç kez bir şey içmeye bir yerlere gidebileceğimi de<a id="GBS.0276.02"/> hesaplayabilirim: Diyelim ki günde iki kez uğruyorum ve bir yıl sonra da askere gideceğim, bu 730 kez demektir. 730 kez! Ne kadar az.” Bu gerçek birden bir bıçak gibi saplandı içine, ama çok şaşmamıştı: Genç öleceğini çok eskiden beri bilirdi hep. Kendi kendine, veremden öleceğini ya da Lola tarafından öldürüleceğini söyler dururdu. Ama her zaman, için için, bir savaşta vurulup öleceğine inanmıştı.<a id="GBS.0276.03"/> Çalışıyordu, bakaloryasını ya da lisansını hazırlıyordu, ama bütün bunları vakit geçirmek için yapıyordu, koca buluncaya kadar oyalanmak için Sorbonne’a devam eden kızlar gibi. Kendi kendine, “Boktan iş,” dedi. İnsanların kırk yaşına gelince bir noterlik ve altmışında bir emekli maaşı sahibi olabilmek için hukuk okudukları ya da felsefe doktorası yaptıkları bir çağ olmuştu. Bu insanların kafalarının<a id="GBS.0276.04"/> içinde ne vardı, düşünülmeye değerdi doğrusu. Önlerinde bir barın masası başında geçecek 10 000, 15 000 gece, 4 000 omlet, 2 000 aşk gecesi bulunan insanların düşünceleri! Ve onlar, hoşlarına giden bir yerden ayrılırken, “Gelecek yıl ya da on yıl sonra gene geleceğiz,” derlerdi. Boris, sertlikle, “Ne eşekçe işler yaparlardı kim bilir,” diye düşündü. İnsan yaşamını otuz yıllık mesafeden yönetemez.<a id="GBS.0276.05"/> Onun hesabı çok daha alçakgönüllüydü; iki yıllık projeleri vardı; sonra, tamam, bitti. Alçakgönüllü olmak gerekti. Mavi ırmağın sularında bir sal ağır ağır kayıyordu ve Boris birden dertlendi. Hiçbir zaman Hindistan’a, Çin’e, Meksika’ya, hatta Berlin’e gidemeyecekti: Yaşamı arzuladığından da daha alçakgönüllü olmuştu. İngiltere’de birkaç ay, Laon, Biarritz, Paris, bütün dünyayı dolaşmış insanlar<a id="GBS.0277.01"/> vardı! Bir tek kadın. Çok küçük bir yaşamdı bu; şimdiden bitmişe, tüketilmişe benziyordu, çünkü nelerden yoksun olacağı çok önceden belliydi, biliniyordu. Alçakgönüllü olmak gerekti. Dikildi, bir yudum rom içti ve düşündü: Böylesi daha iyi, boşa harcamış olmak korkusu yok hiç olmazsa.</p>
		<p>“Bir rom daha, patron.”</p>
		<p>Başını kaldırdı ve ampullere baktı, dikkatle baktı.</p>
		<p>Duvar saati çaldı, karşısında,<a id="GBS.0277.02"/> aynanın üstünde, aynada yüzünü görüyordu. Düşündü: Dokuzu kırk beş geçiyor. Düşündü: Tam saat onda! Ve garson kızı çağırdı:</p>
		<p>“Bir tane daha.”</p>
		<p>Garson kız gitti, bir şişe şarap ve bir tabakla döndü. Şarabı Philippe’in kadehine doldurdu, tabağı masanın üzerinde duran üç tabağın en üstüne koydu. Yüzünde alaylı bir gülümseme vardı, ama Philippe her şeyi apaçık gören gözlerini dimdik kızın gözlerine<a id="GBS.0277.03"/> dikmişti. Dolu kadehi aldı, dudaklarına götürdü, bir yudum aldı, gözlerini kızdan ayırmadan kadehi tekrar masaya bıraktı.</p>
		<p>“Hesap!”</p>
		<p>“Ödeyecek misiniz?” diye sordu kız.</p>
		<p>“Hemen ödemek istiyorum.”</p>
		<p>“Peki öyleyse, on iki frank.”</p>
		<p>On beş frank verdi ve elinin bir işaretiyle kızı def etti. Düşündü: “Hiç kimseye hiçbir borcum yok!” Ve usulca, elinin arkasına saklanarak güldü. Düşündü: “Kimseye!”<a id="GBS.0277.04"/> Aynada görüntüsünün güldüğünü gördü ve bu görüntü onu güldürdü. Saatin onuncu vuruşunda kalkacak, aynadan görüntüsünü söküp alacaktı ve işkence başlayacaktı o zaman. Şu anda kendini hemen de keyifli hissediyordu, duruma bir uzman gözüyle, tarafsızca bakabiliyordu. Kahve konuksever bir kahveydi, Capoue’ydi adı, kanepe kuştüyü bir yatak kadar yumuşaktı, içine gömülmüştü, tezgâhın arkasından<a id="GBS.0277.05"/> doğru tatlı, hafif bir müzik ve ona Seelisberg’deki ineklerin çıngıraklarını hatırlatan tabak çanak sesleri geliyordu. Aynada kendini görüyordu, burada kendine bakarak ve bu müziği dinleyerek sonsuzluğa kadar oturabilirdi. Saat onda! Kalkacaktı, görüntüsünü elleriyle koparıp alacaktı, aynadan, ölü bir deriymiş gibi sıyırıp alacaktı ya da bir gözün akında çirkin bir lekeymiş gibi. Katarakt ameliyatı<a id="GBS.0278.01"/> olmuş aynalar... Perdesi sıyrılıp alınmış gözler gibi aynalar.</p>
		<p>Perde perde inen ışık.</p>
		<p>Perdesi sökülmüş aynalarda.</p>
		<p>Ya da:</p>
		<p>Perdesi sökülmüş aynalara perde perde akan ışık.</p>
		<p>Sel sel akan ışık, çağlayan çağlayan akan ışık.</p>
		<p>Ya da:</p>
		<p>Perdesi sökülmüş aynalara perde perde dökülen ışık Niagara’sı.</p>
		<p>Sözcükler pudra gibi döküldü ve soğuk mermere yapıştı, rüzgâr sürüyor, götürüyor beni,<a id="GBS.0278.02"/> boğazında alkolün yapış yapış, tozlu tadı. KURBAN! ŞEHİT! Aynada kendine bakıyor, kurbana, şehide baktığını düşünüyordu; kendine bakarak gülümsedi, kendine selam verdi. “Ona on var, ha ha!” diye mutlulukla düşündü, “Zaman uzun geliyor bana, geçmek bilmiyor. Geçmiş beş dakika bir sonsuzluk.” Kımıldamadan, düşünmeden, azap çekmeden, bu maden parıltısı almış güzel kurban yüzünü, şehit yüzünü seyretmekle<a id="GBS.0278.03"/> geçecek iki sonsuzluk daha ve sonra zaman, bir taksiye, sonra bir trene, gümbürdeyerek, gürül gürül akacak ve yok olacaktı, Cenevre’ye kadar.</p>
		<p>Ataraksi.</p>
		<p>Zaman Niagara’sı.</p>
		<p>Işık Niagara’sı.</p>
		<p>Katarakt ameliyatı olmuş aynalarda.</p>
		<p>Gidiyorum, altımda taksi.</p>
		<p>Yolda iki uğrak:</p>
		<p>Gauburge, Bibracte.</p>
		<p><em>Dont acte, dont acte</em>!</p>
		<p><em>Dont cataracte!</em><a class="si-noteref" epub:type="noteref" href="#f14" id="ref_f14">14</a></p>
		<p>Güldü, gülmekten vazgeçti, çevresine baktı,<a id="GBS.0278.04"/> kahve istasyon kokuyordu, tren kokuyordu, hastane kokuyordu, “İmdat!” diye bağırmak istedi. Yedi dakika. Hangisi gerçek isyan olurdu? Gitmek mi, gitmemek mi? Gidersem, başkalarına isyan etmiş olurum; gitmezsem isyanım kendime olur o zaman: Katmerli olur. Her şeyi hazırlamak, çalmak, sahte evrak satın almak, bütün bağları koparmak, yıkmak ve sonra, son dakikada, pffttt! Gitmiyorum, <em>bonsoir</em>! İkinci<a id="GBS.0278.05"/> dereceden özgürlük, özgürlüğü reddeden özgürlük! Ona üç kala gidişini yazı-turaya vurmaya karar verdi. Orsay Garı’nın insansız, aydınlıkla pırıl pırıl holünü apaçık görüyordu, lokomotif dumanları arasında yeraltına inip kaybolan merdiveni, ağzında is is kokan bir tat vardı; bozuk parayı eline aldı, yazı çıkarsa gideceğim; parayı havaya attı, gidiyorum; yazı, gidiyorum; para yazılı yüzüne düştü.<a id="GBS.0279.01"/> Aynadaki görüntüsüne, “Pekâlâ,” dedi, “gidiyorum öyleyse. Savaştan nefret ettiğim için değil, evimden nefret ettiğim için değil, gitmeye kararlı olduğum için değil; yalnızca rastlantı öyle istediği için.” Rastlantı! Şu demir para bir yüzüne değil, öbür yüzüne oturduğu için. “Mükemmel,” dedi kendi kendine, “özgürlüğün en ucundayım, en son ucunda.” Ücretsiz, bedava bir kurban; beni görmüş olsaydı<a id="GBS.0279.02"/> böyle, parayı havaya atarken! Bir dakika daha. Bir zar atımı! Ding, asla, ding, ding, bir, ding, zar atımı, ding, rastlantı, ding, tıyı, ding, yenemez, ding, yenemez, ding. Ding! Kalktı, dimdik yürüyordu, adımlarını parkenin çizgilerinden birinin üzerine peş peşe, dikkatle koyarak dimdik yürüyordu, garson kızın bakışlarını sırtında duyuyordu, ama ona gülünç olmayacaktı. Kız seslendi:</p>
		<p>“Bayım!”</p><div style="display:none;"><a id="GBS.0279.03"/></div>
		<p>Titreyerek döndü.</p>
		<p>“Valizinizi unuttunuz.”</p>
		<p>Lanet olsun! Döndü, koşar gibi yürüdü, kalabalık salona geçti, valizi aldı ve sendelemeye başladı. Kahkahalar arasında kapıyı güçlükle buldu, çıktı, bir taksiye işaret etti. Valiz sol elindeydi, sağ elinin avucunda bozuk parayı sımsıkı tutuyordu. Araba durdu:</p>
		<p>“Nereye?”</p>
		<p>Şoförün kocaman bir bıyığı ve yanağında boydan boya bir yara izi vardı.</p><div style="display:none;"><a id="GBS.0279.04"/></div>
		<p>“Pigalle,” dedi Philippe. “Küba Kulübü.”</p>
		<p>“Savaşı kaybettik,” dedi Gomez.</p>
		<p>Mathieu biliyordu, ama Gomez bilmediğini sanıyordu. Orkestra <em>I’m looking for Sallie</em>’yi çalıyordu şimdi. Lambanın aydınlığında tabaklar parıldıyor ve projektörün ışığı piste dev bir ay ışığı gibi düşüyordu, Honolulu reklamlarındakine benzer bir kocaman ay ışığı. Gomez oradaydı, ay ışığı sol yanında yerlerde sürükleniyor,<a id="GBS.0279.05"/> sağında bir kadın ona yarım ağızla gülümsüyordu; İspanya’ya dönüyordu Gomez, gidiyordu ve cumhuriyetçilerin savaşı kaybettiğini biliyordu.</p>
		<p>“Kesin olarak söyleyemezsiniz bunu,” dedi Mathieu. “Kimse kesin bir şey söyleyemez.”</p>
		<p>“<em>Si</em>,” dedi Gomez. “Biz kesin olarak biliyoruz.”</p>
		<p>Kederli görünmüyordu: Bir gerçeğe parmak basıyordu, o kadar. Mathieu’ya durulmuş, rahatlamış insanların gözleriyle<a id="GBS.0280.01"/> bakarak devam etti:</p>
		<p>“Askerlerimin hepsi savaşın kaybedilmiş olduğunu biliyorlar.”</p>
		<p>“Ama gene de dövüşüyorlar?” dedi Mathieu.</p>
		<p>“Ne yapsınlar istiyorsun?”</p>
		<p>Mathieu omuz silkti, “Gerçekten...”</p>
		<p>Kadehimi kaldırıyorum, Château-Margaux’dan iki yudum içiyorum, bana, “Sonuna kadar dövüşüyorlar, yapabilecekleri başka bir şey kalmadı,” diyorlar, bir yudum daha Château-Margaux içiyorum, omuz silkiyorum<a id="GBS.0280.02"/> ve, “Gerçekten...” diye söyleniyorum. “Serseri hayvan!”</p>
		<p>“Nedir bu?” diye sordu Gomez.</p>
		<p>Garson, “Sığır rosto,” dedi, “Rossini rostosu.”</p>
		<p>“Ha, iyi,” dedi Gomez. “Verin.”</p>
		<p>Tabağı garsonun elinden aldı ve masaya koydu.</p>
		<p>“Hiç de fena değil yani,” dedi, “hiç de fena değil.”</p>
		<p>Masada sığır rostoları; biri benim, biri onun. Onun kendi rostosunun keyfini çıkarmaya hakkı var, eti güzel, beyaz<a id="GBS.0280.03"/> dişleriyle parçalamaya hakkı var, solundaki güzel kıza bakmaya ve, “Ne güzel kız!” diye düşünmeye hakkı var. Benim, benim hakkım yok. Yemeye başlayacak olsam savaşta ölmüş yüz İspanyol gırtlağıma sarılacak. Ben ödemedim.</p>
		<p>“İç,” dedi Gomez, “hadi içsene.”</p>
		<p>Şişeyi aldı ve Mathieu’nun kadehini doldurdu.</p>
		<p>Mathieu usulca güldü, “Sen söyledin,” dedi. Kadehi kaldırdı, bir dikişte içti. Sonra rostoyu<a id="GBS.0280.04"/> birden tabağında buldu. Çatal bıçağı aldı.</p>
		<p>“Bunu isteyen İspanya olduktan sonra...” dedi.</p>
		<p>Gomez duymamış gibiydi. Kadehine Château-Margaux doldurdu, içti. Gülümsedi.</p>
		<p>“Bugün sığır rostosu, yarın kuru fasulye,” dedi. “Fransa’daki son gecem bu gece. Ve geleli yediğim en güzel akşam yemeği.”</p>
		<p>“Neden?” dedi Mathieu. “Marsilya’da?”</p>
		<p>Gomez, “Sarah vejetaryendir,” dedi.</p>
		<p>Gözlerini dikmiş,<a id="GBS.0280.05"/> önüne bakıyordu, sevimliydi şu anda.</p>
		<p>“İzinli çıktığım zaman,” dedi, “Barcelona üç haftadır tütünsüzdü. Bu şimdi sana bir şey demiyor, değil mi? Üç hafta tütün içmeyen koca bir kent!”</p>
		<p>Gözlerini Mathieu’nun yüzüne kaldırdı ve birden onu fark etmiş göründü. Bakışlarında yeniden canlanan kötü niyetli bir yumuşaklıkla, “Bütün bunları öğreneceksiniz siz de,” dedi.</p>
		<p>“Belli değil daha,” dedi Mathieu.<a id="GBS.0281.01"/> “Savaş önlenebilir.”</p>
		<p>Gomez, “Ha, tabii,” dedi. “Savaş her zaman önlenebilir.”</p>
		<p>Yarım ağızla güldü, ekledi:</p>
		<p>“Çekleri yüzüstü bırakmanız yeter.”</p>
		<p>Mathieu, “Yok, dostum,” diye düşündü, “yok, hayır! İspanyollar bana İspanya konusunda ders verebilir, bu onların uzmanlık alanıdır. Ama Çekoslovakya konusundaki dersler için karşımda bir Çek olması gerekir.”</p>
		<p>Sordu:</p>
		<p>“Gerçekten, Çekleri desteklemeli<a id="GBS.0281.02"/> miyiz, Gomez? Öyle mi düşünüyorsunuz? Oysa komünistler çok yakın bir geçmişe kadar Südet Almanları için özerklik istiyorlardı.”</p>
		<p>Gomez, Mathieu’yu taklit ederek, “Çekleri desteklemeli miyiz!” dedi. “Bizi desteklemeli miydiniz? Avusturyalıları desteklemeli miydiniz? Peki ya siz? Sıra size gelince, sizi kim destekleyecek o zaman?”</p>
		<p>“Bizimle ilgisi yok bunun,” dedi Mathieu.</p>
		<p>“Sizinle ilgisi<a id="GBS.0281.03"/> var. Başka kiminle ilgisi olabilir?”</p>
		<p>Mathieu, “Gomez,” dedi, “rostonu ye. Hepinizin bizden nefret ettiğinizi çok iyi anlıyorum. Ama sonunda bu gece izninin son gecesi, etin soğuyor, buz gibi oluyor, şurada sana bakarak gülümseyen bir kadın var, hem sonra, biliyorsun ki, ben her zaman İspanya’ya yardım edilmesinden yanaydım.”</p>
		<p>Gomez kendini toplamıştı.</p>
		<p>“Biliyorum,” diye gülümsedi. “Biliyorum.”</p><div style="display:none;"><a id="GBS.0281.04"/></div>
		<p>“Hem,” dedi Mathieu, “İspanya’da durum açıktı, belliydi. Ama bana Çekoslovakya’dan söz açacak olursan, orada her şeyi net olarak göremiyorum. Bir kere yok farz edemediğim bir hukuk sorunu var zihnimde: Ya Südet Almanları Çeklerle birleşmek istemiyorlarsa?”</p>
		<p>Gomez alayla omuz silkti.</p>
		<p>“Şimdi hukuk sorunlarını bir yana bırak,” dedi. “Dövüşmek için bir neden mi arıyorsunuz siz? Söyleyeyim:<a id="GBS.0281.05"/> Bir tek neden var aslında: Dövüşmezseniz, hapı yutarsınız kardeşim, ananızı ağlatırlar sizin. Çünkü Hitler’in istediği ne Prag, ne Viyana, ne de Danzig; Hitler Avrupa’yı istiyor.”</p>
		<p>Daladier, Chamberlain’e baktı, Halifax’a baktı, sonra başını kaldırdı, konsolun üzerindeki yaldızlı saate baktı; akreple yelkovan on yirmi beşi gösteriyordu; taksi Küba Kulübü’nün kapısında durdu. George bir yandan<a id="GBS.0282.01"/> bir yana döndü ve hafifçe inledi: Yatak komşusunun horultusu uyumasına engel oluyordu.</p>
		<p>Daladier, “Biraz önce söylediklerimi tekrardan başka bir şey yapamayacağım,” dedi: “Fransız Hükümeti Çekoslovakya’ya karşı bazı sorumluluklar yüklenmiş bulunuyor. Eğer Prag Hükümeti Alman tekliflerini kabul etmemekte direnecek ve bu ret nedeniyle bir tecavüze uğrayacak olursa, Fransız Hükümeti taahhütlerini<a id="GBS.0282.02"/> yerine getirmek zorunda kalacaktır.”</p>
		<p>Öksürdü, Chamberlain’e baktı ve bekledi.</p>
		<p>“Evet,” dedi Chamberlain, “evet, tabii.”</p>
		<p>Chamberlain birkaç sözcük daha ekleyecekmiş gibi göründü; ama sözcükler dudaklarından dışarı çıkmadı. Daladier, ayakkabısının ucuyla halıda daireler çizerek bekliyordu. Sonunda başını kaldırdı ve yorgun bir sesle sordu:</p>
		<p>“Bu takdirde, İngiliz Hükümeti’nin tutumu ne<a id="GBS.0282.03"/> olacaktır?”</p>
		<p>France, Maud, Doucette ve Ruby kalktılar, selam verdiler. Ön sıralardan gevşek alkışlar duyuldu, sonra kalabalık sandalye gıcırtıları ve gürültüler arasında ağır ağır aktı. Maud gözleriyle Pierre’i arıyordu, ama Pierre yok olmuştu. France dönmüş, Maud’a bakıyordu, yanakları ateş gibiydi, gülümsüyordu.</p>
		<p>“Güzel bir geceydi,” dedi. “Güzel bir geceydi doğrusu.”</p>
		<p>Savaş oradaydı,<a id="GBS.0282.04"/> beyaz pistin üzerinde; savaş o yapma ay ışığının ölü aydınlığıydı, soluğu tıkalı trompetin falsolu hüznüydü; şu beyaz örtüde, kırmızı şarabın kokusundaki soğuktu savaş, Gomez’in esmer yüz çizgilerindeki gizlenmiş ihtiyarlıktı. Savaş, ölüm, bozgun. Daladier, Chamberlain’e baktı ve onun gözlerinde savaşı gördü; susuyorlardı ve Mathieu, savaşı tabağında, sığır rostosunun siyah ve kıvamlı salçasında seyrediyordu.</p><div style="display:none;"><a id="GBS.0282.05"/></div>
		<p>“Ya biz, ya biz de savaşı kaybedersek?”</p>
		<p>Gomez ilgisiz bir tavırla, “O zaman,” dedi, “Avrupa faşist olur. Komünizm için hiç de kötü bir hazırlık sayılmaz bu.”</p>
		<p>“Sen ne yapacaksın Gomez?”</p>
		<p>“Ben... beni bir duvarın dibine dikip üç-beş kurşunla işimi bitirirler herhalde ya da belki Amerika’ya kapağı atabilirim. Ama ne çıkar bundan? Ben yaşamış olacağım.”</p>
		<p>Mathieu, Gomez’e merakla baktı.</p><div style="display:none;"><a id="GBS.0283.01"/></div>
		<p>“Ayrılmak istemediğin, özleyeceğin hiçbir şey yok mu?”</p>
		<p>“Yok.”</p>
		<p>“Hatta resim bile?”</p>
		<p>“Hatta resim bile!”</p>
		<p>Mathieu kederle başını salladı. Gomez’in tablolarını severdi.</p>
		<p>“Güzel şeyler yapıyordun,” dedi.</p>
		<p>“Artık resim yapamam, olanaksız bu!”</p>
		<p>“Neden?”</p>
		<p>“Bilmiyorum. Fiziki bir şey. Sabrımı kaybettim: Bana çok sıkıcı geliyor.”</p>
		<p>“Ama savaşta da sabırlı olmak gerek.”</p>
		<p>“Bu aynı<a id="GBS.0283.02"/> sabır değil.”</p>
		<p>Sustular. Garson parlak madenî tabakta krepleri getirmişti, hamurların üzerinde rom ve kalvados dolaştırdı, kibriti yakarak tabağa tuttu. Bir an, havada kızıl bir hayalet dalgalandı.</p>
		<p>Mathieu birden, “Gomez!” dedi. “Sen güçlüsün, çünkü ne için savaştığını biliyorsun.”</p>
		<p>“Yani sen, bu <em>niçin</em>’i bilemeyeceğini mi söylemek istiyorsun?”</p>
		<p>“Hayır. Ben bileceğimi sanıyorum. Ama kendimi<a id="GBS.0283.03"/> düşünmedim bunu söylerken. Yaşamlarından başka hiçbir şeyleri olmayan insanlar var, Gomez. Ve kimse onlar için bir şey yapmıyor. Kimse! Hiçbir hükümet, hiçbir rejim! Burada faşizm cumhuriyetin yerini alsa günün birinde, bu insanlar değişikliği fark etmezler bile. Cévennesli bir çobanı al örneğin. Onun ne için savaştığını bileceğini düşünebiliyor musun?”</p>
		<p>“Bizde en hırsla vuruşanlar, çobanlar,”<a id="GBS.0283.04"/> dedi Gomez.</p>
		<p>“Niye vuruşuyorlar peki?”</p>
		<p>“Adamına bakar. Ben, okuma öğrenebilmek için dövüşenleri gördüm.”</p>
		<p>“Fransa’da herkes okuma bilir,” dedi Mathieu. “Ben bölüğümde Cévennesli bir çobana rastlasam ve sonra onun yanı başımda, benim cumhuriyetimi ve benim özgürlüğümü kurtarmak için can verdiğini görsem, yemin ederim ki iftihar etmem bununla. Gomez! Bazen utanç duyduğun olmuyor mu: sizler<a id="GBS.0283.05"/> için ölmüş bunca insan...”</p>
		<p>“Bu beni hiç rahatsız etmiyor,” dedi Gomez. “Çünkü ben de her an geberip gidebilirim, onlar gibi.”</p>
		<p>“Generaller yatakta ölür.”</p>
		<p>“Ben her zaman general değildim.”</p>
		<p>“Gene de aynı şey değil,” dedi Mathieu.</p>
		<p>“Onlara acımıyorum,” dedi Gomez, “hayır, acımıyorum. “Elini masanın üzerinden uzatarak Mathieu’nun kolunu yakaladı, ağır ve ahenkli bir sesle, yavaşça, “Savaş<a id="GBS.0284.01"/> güzel şey, Mathieu,” dedi.</p>
		<p>Yüzü alev alev yanıyordu. Mathieu usulca çekilerek kurtulmak istedi, ama Gomez sımsıkı tutmuştu kolunu, rüyada gibi mırıldandı:</p>
		<p>“Savaşı seviyorum.”</p>
		<p>Söylenecek bir şey kalmamıştı. Mathieu huzursuzdu, hafifçe güldü ve Gomez kolunu bıraktı.</p>
		<p>“Yan masadaki kadın çok beğendi seni,” dedi Mathieu.</p>
		<p>Gomez güzel kirpiklerinin arasından sola doğru baktı.</p>
		<p>“Öyle<a id="GBS.0284.02"/> mi?” dedi. “Demiri sıcakken dövelim öyleyse. Bu pist dans etmek için yapılmış herhalde.”</p>
		<p>“Tabii.”</p>
		<p>Gomez kalktı, ceketinin önünü ilikledi. Aktrise doğru yürüdü. Mathieu, onun, kadının üzerine doğru eğildiğini gördü. Genç kadın başını geriye attı ve yapmacık bir gülümsemeyle erkeğe baktı. Kalktılar ve dansa başladılar. Dans ediyorlardı, kadın zenci zenci kokmuyordu, Martinikliydi herhalde.<a id="GBS.0284.03"/> Philippe, “Martinikli,” diye düşündü, dudaklarına “Malabarlı” sözcüğü geldi. Mırıldandı:</p>
		<p>“Güzel Malabarlım.”</p>
		<p>Kadın, “İyi dans ediyorsunuz,” dedi.</p>
		<p>Sesinde bir küçük flüt oynaklığı vardı, hiç de fena gelmiyordu kulağa.</p>
		<p>“Fransızcayı çok güzel konuşuyorsunuz.”</p>
		<p>Kadın, ona hakarete uğramış gibi baktı.</p>
		<p>“Fransa’da doğdum,” dedi.</p>
		<p>“Zarar yok. Ne olursa olsun, Fransızcayı çok güzel konuşuyorsunuz.”</p><div style="display:none;"><a id="GBS.0284.04"/></div>
		<p>“Ben sarhoşum,” diye düşündü. Kadın, öfkesiz, “Bulut gibi sarhoşsunuz,” dedi.</p>
		<p>“Eeeveet,” dedi Philippe.</p>
		<p>Yorgunluğunu duymuyordu artık; sabaha kadar dans edebilirdi; ama zenci kızla yatmaya karar vermişti, bu daha önemliydi. Sarhoşluğun en güzel yanı buydu işte, insana maddeler üzerinde tanıdığı o sınırsız hükmetme gücüydü. Dokunmaya bile gerek yok: Bir bakış ve sahip olurdu insan; bu alına,<a id="GBS.0284.05"/> bu siyah saçlara sahipti o; gözlerini bu güzel pürüzsüz yüze sürterek okşuyordu. Daha ötesi, karışıyordu; şu şampanya içen şişman adam vardı ve birbiri üzerine yığılmış, biçimleri belirsiz adamlar vardı. Dans bitmişti; masaya dönüp oturdular.</p>
		<p>Kadın, “Ne güzel dans ediyorsunuz,” dedi. “Öyle güzelsiniz ki, ne çok kadınınız oldu kim bilir...”</p>
		<p>“Ben bakirim,” dedi Philippe.</p>
		<p>“Yalancı!”</p>
		<p><a id="GBS.0285.01"/>Elini kaldırdı, “Yemin ederim ki bakirim. Annemin başı üstüne yemin ederim ki bakirim.”</p>
		<p>Kadın, hayal kırıklığıyla, “Ya!” dedi. “Öyleyse kadınlar sizi ilgilendirmiyor, demek.”</p>
		<p>“Sanmam. Denemek gerek.”</p>
		<p>Kadına baktı, gözleriyle sahip oldu ona, dudak büktü ve söylendi:</p>
		<p>“Sana bırakıyorum işi.”</p>
		<p>Kadın sigarasını yüzüne doğru üfledi.</p>
		<p>“Neler yapabileceğimi görürsün,” dedi.</p>
		<p>Philippe,<a id="GBS.0285.02"/> kadını saçlarından kavradı, kendine doğru çekti; yakından ne olsa azıcık yağ kokuyordu. Usulca dudaklarından öptü.</p>
		<p>“Kız oğlan kız,” diye güldü kadın. “Büyük ikramiye bana vurdu, ben kazandım seni.”</p>
		<p>Philippe, “Kazanmak mı?” dedi. “İnsan her zaman kaybeder.”</p>
		<p>Kadını arzulamıyordu, hiç, ama hiç arzulamıyordu. Ama mutluydu. Çünkü kadın güzeldi ve onu tedirgin etmiyordu. Kendini çok rahat hissediyordu<a id="GBS.0285.03"/> ve düşündü: “Kadınlarla konuşmayı biliyorum.” Birden elini gevşetti ve kadın doğruldu; Philippe’in valizi yere yuvarlandı.</p>
		<p>“Dikkat et,” dedi Philippe. “Sarhoş oldun.”</p>
		<p>Kadın valizi kaldırdı, “Ne var içinde?”</p>
		<p>“Şişşt! Dokunma: Diplomatik bir valiz o.”</p>
		<p>Kadın, çocuk gibi şımararak, “İçinde ne var, görmek istiyorum!” dedi. “Canım, bi tanem, n’olur, söyle, ne var içinde?”</p>
		<p>Philippe valizi<a id="GBS.0285.04"/> çekip almak istedi, ama kadın açmıştı bile. Pijamayı ve diş fırçasını gördü. Sonra Rimbaud’yu keşfederek, “Bir kitap!” dedi. “Nedir bu?”</p>
		<p>“Bu,” dedi Philippe, “bırakıp gitmiş bir adam...”</p>
		<p>“Nereye?”</p>
		<p>“Sana ne? Gitmiş işte.”</p>
		<p>Kitabı elinden aldı ve valize koydu.</p>
		<p>Alayla, “O bir şair,” dedi. “Şimdi anladın mı bari?”</p>
		<p>“Tabii anladım. Baştan söylemeliydin.”</p>
		<p>Valizi kapadı. “Ben gitmedim,”<a id="GBS.0285.05"/> diye düşündü ve birden sarhoşluğu yok oldu. “Neden? Neden gitmedim?” Şu anda karşısındaki şişman adamı çok iyi ayırt edebiliyordu; o kadar da şişman değildi ve insanı rahatsız eden bakışları vardı. Birbirine yapışmış insan salkımları kendiliklerinden ayrıldılar; kadınlar vardı, zenciler ve beyazlar vardı; adamlar vardı. Ona, hepsi ona bakıyorlarmış gibi geldi. “Neden buradayım? Nasıl girdim<a id="GBS.0286.01"/> buraya? Neden gitmedim?” Anılarının içinde karanlık bir delik vardı: Parayı havaya atmıştı, taksiye işaret etmişti ve işte: Şu anda şu masada oturuyordu, bir şampanya kadehinin önünde, tutkal kokulu bir zenci kızla birlikte. Parayı havaya fırlatan o Philippe’e bakıyor, ondan bir şeyler sezmeye, onu çözmeye uğraşıyordu: “Ben bir başkasıyım,” diye düşünüyordu. “Kendimi tanımıyorum,” diye düşünüyordu.<a id="GBS.0286.02"/> Başını zenci kıza çevirdi.</p>
		<p>“Niye bakıyorsun bana?” diye sordu kız.</p>
		<p>“İşte öyle.”</p>
		<p>“Güzel buluyor musun beni?”</p>
		<p>“Şöyle böyle.”</p>
		<p>Kadın öksürerek boğazını temizledi, gözleri kıvılcımlanmıştı. Ellerini örtüye dayayarak poposunu birkaç parmak sandalyeden kaldırdı.</p>
		<p>“Beni kötü buluyorsan giderim: Nikâhlı değiliz ya.”</p>
		<p>Philippe ceplerini karıştırdı, bumburuşuk olmuş üç tane binlik çıkardı.</p><div style="display:none;"><a id="GBS.0286.03"/></div>
		<p>“Al,” dedi. “Al, otur şurada.”</p>
		<p>Kadın paraları aldı, usulca otururken açtı, eliyle sıvazladı, düzeltti.</p>
		<p>“Kötü çocuksun sen,” dedi, “kötü çocuksun.”</p>
		<p>Önünde, ayaklarının dibinde bir utanç uçurumu açılmıştı; kendini atıvermesi yeterdi. Tokatlanmış, dövülmüş, kovulmuş, hatta gitmemiş! Simsiyah deliğe doğru sarktı, başı döndü. Utanç dipte bekliyordu; utanç duymayı seçmesi yeterdi. Gözlerini<a id="GBS.0286.04"/> yumdu: Günün bütün yorgunluğu bir anda üzerine çökmüştü. Yorgunluk, utanç, ölüm! Utanç duymayı seçmek. Neden gitmedim? Neden seçtim gitmemeyi? Ona dünyayı omuzlarında taşıyormuş gibi geldi.</p>
		<p>“Hiç geveze değilsin,” dedi kadın.</p>
		<p>Parmağını kadının çenesinin altına koydu:</p>
		<p>“Adın ne?”</p>
		<p>“Flossie.”</p>
		<p>“Bu bir Malabarlı adı değil.”</p>
		<p>“Sana Fransa’da doğduğumu söylemiştim,” dedi kadın, sinirlenmişti.</p><div style="display:none;"><a id="GBS.0286.05"/></div>
		<p>“Peki, Flossie, sana üç bin kâğıt verdim. Üste bir de seninle konuşmamı istemezsin, değil mi?”</p>
		<p>Kadın omuz silkti ve başını çevirdi. Simsiyah delik oradaydı hep, dibinde utançla. Ona bakıyordu, üzerine eğiliyor ve bakıyordu, sonra birden anladı; korku kalbini burktu: Bu bir tuzak, bir tuzak bu, bir kez düşersem, bir daha asla katlanamam kendime. Asla katlanamam! Dikildi, kendini zorlayarak,<a id="GBS.0287.01"/> düşündü: “Sarhoş olduğum için gitmedim!” ve uçurum kapandı, yok oldu: Seçmişti. “Sarhoş olduğum için gitmedim.” Utanca çok, çok yakından değmişti; çok korkmuştu; şimdi bundan böyle asla utanç duymamayı seçiyordu. Asla!</p>
		<p>“Trene gidecektim ben, düşün bak,” dedi. “Ama sonra çok sarhoş oldum.”</p>
		<p>Kadın, bir çocuk güler yüzlülüğüyle, “Eh, yarın gidersin,” dedi.</p>
		<p>Philippe sıçradı.</p>
		<p>“Neden söylüyorsun<a id="GBS.0287.02"/> bunu?”</p>
		<p>Kadın şaşmıştı.</p>
		<p>“Eee,” dedi, “insan bir treni kaçırdı mı, bir sonrakine biner.”</p>
		<p>“Gitmeyeceğim,” dedi Philippe. “Fikrimi değiştirdim. İşaret nedir bilir misin?”</p>
		<p>“İşaret mi?”</p>
		<p>“Dünya işaretlerle doludur. Her şey işarettir aslında. Bu işaretleri çözmeyi bilmek gerek. Gidecektin, gitmen gerekti; sarhoş oluyorsun ve gidemiyorsun: Neden gidemedin? Çünkü gitmemen gerekiyordu da ondan.<a id="GBS.0287.03"/> Bu bir işarettir işte: Burada yapacağın daha önemli bir iş var demek ki.”</p>
		<p>Kadın başını salladı.</p>
		<p>“Doğru,” dedi, “dediğin gerçekten de doğru.”</p>
		<p>Daha önemli bir iş. Bastille’in kalabalığı, orada tanıklık etmesi gerekti. Orada, meydanda. Orada kendini parçalatması. Orphée. Kahrolsun savaş! Benim korkak olduğumu kim söyleyebilir? Ben onlar için, hepsi için kanımı dökeceğim, Maurice için, Zézette<a id="GBS.0287.04"/> için, Pitteaux için, general için, o pençeleri beni parçalayacak insanlar için. Zenci kadına döndü ve sevgiyle baktı: bir gece, tek bir gece. İlk aşk gecem. Son gecem.</p>
		<p>“Güzelsin, Flossie.”</p>
		<p>Kadın, ona bakarak gülümsedi:</p>
		<p>“İstesen çok tatlı olacaksın.”</p>
		<p>Philippe, “Gel dans edelim,” dedi. “Horoz ötene kadar tatlı olacağım.”</p>
		<p>Dans ediyorlardı. Mathieu, Gomez’e bakıyor, düşünüyordu: “Son<a id="GBS.0287.05"/> gecesi” ve gülümsüyordu; zenci kadın dansı seviyordu, gözlerini yarı yarıya kapamıştı; Philippe dans ediyor, düşünüyordu: “Son gecem, ilk aşk gecem.” Utanç duymuyordu; yorgundu, hava sıcaktı; yarın kanımı barış uğruna akıtacağım. Ama şafak çok uzaktı daha. Dans ediyordu, kendini rahat ve temize çıkış hissediyordu; Ortaçağ kahramanlarına benzetiyordu kendini. Işıklar tavan boyunca kaydı; tren yavaşlıyordu,<a id="GBS.0288.01"/> gıcırtılar, sarsıntılar, tren durdu, ışık vagonu doldurdu, Charles gözlerini kırpıştırdı ve Catherine’in elini bıraktı.</p>
		<p>Hastabakıcı, “Laroche-Migennes!” diye diye bağırdı. “Geldik.”</p>
		<p>Charles, “Laroche-Migennes mi?” dedi. “Ama Paris’ ten geçmedik?”</p>
		<p>“Yoldan ayrıldık herhalde,” dedi Catherine.</p>
		<p>Hastabakıcı, “Eşyanızı toplayın!” diye bağırdı. “Şimdi indirecekler sizi.”</p>
		<p>Blanchard sıçrayarak<a id="GBS.0288.02"/> uyandı:</p>
		<p>“Ne? Ne? Neredeyiz?”</p>
		<p>Kimse yanıt vermedi. Hastabakıcı anlatıyordu:</p>
		<p>“Sabah trene bineceğiz. Bu gece buradayız.”</p>
		<p>Catherine gülerek, “Gözlerim ağrıyor,” dedi. “Işıktan.”</p>
		<p>Charles başını ondan yana çevirdi, kız, elini gözlerine siper etmiş, gülüyordu.</p>
		<p>Hastabakıcı, “Eşyanızı toplayın!” diye bağırıyordu. “Eşyanızı toplayın!”</p>
		<p>Saçsız kafası parlayan şişman bir adama doğru eğilmişti:</p><div style="display:none;"><a id="GBS.0288.03"/></div>
		<p>“Bitti mi?”</p>
		<p>“Bir dakika,” dedi adam, “rahat bırakın bir dakika!”</p>
		<p>“Çabuk olun, şimdi almaya gelecekler sizi.”</p>
		<p>“Aman! Aman!” dedi adam. “Hadi, alın bakalım, alabilirsiniz, kesildim işte, edemiyorum.”</p>
		<p>Hastabakıcı kalktı, küveti uzattığı elinin ucunda tutuyordu, yere yatmış bedenler üzerinden atlayarak kapıya doğru yürüdü.</p>
		<p>“Durun bakalım,” dedi Charles, “daha vaktimiz var. Ancak on-on<a id="GBS.0288.04"/> iki kişi var taşıyıcı olarak, boşaltılacak da yirmi vagon. Bize gelinceye kadar...”</p>
		<p>“En sondan başlamazlarsa tabii.”</p>
		<p>Charles kolunu kaldırarak gözünün önüne tuttu.</p>
		<p>“Bizi nereye koyacaklar acaba? Bekleme salonuna mı?”</p>
		<p>“Herhalde.”</p>
		<p>“Bu vagondan ayrılmak biraz zor geliyor şimdi bana,” dedi Charles. “Şurada yuva yapmıştım kendime. Size de öyle gelmiyor mu?”</p>
		<p>Catherine, “Ben,” dedi,<a id="GBS.0288.05"/> “sizinle birlikte olduktan sonra...”</p>
		<p>“İşte geliyorlar!” diye bağırdı Blanchard.</p>
		<p>İki adam vagona girdi. Kapkaraydılar, çünkü aydınlığa arkalarını dönmüşlerdi. Gölgeleri karşı duvarda biçimlenmişti, sanki iki yandan birden girmişler gibi. Tam bir sessizlik vardı şimdi; Catherine alçak sesle, “Bizden başlayacaklarını söylemiştim,” dedi.</p>
		<p>Charles yanıt vermedi. İki adamın hastalardan birinin<a id="GBS.0289.01"/> üzerine eğildiklerini gördü, kalbi sıkıştı. Jacques uyuyor, burnu küçük bir şarkı mırıldanıyordu; Odette uyuyamıyordu; o dönmedikçe uyku girmeyecekti gözüne. Charles tam ayaklarının önünde ikiye bükülen kocaman bir gölge gördü, bir ilerideki arkadaşı götürüyorlar, sonra benim sıram, gece, dumanlar, sisler, soğuk, geminin yalpalanması, bomboş, insansız rıhtımlar, insansız istasyonlar, korkuyordu.<a id="GBS.0289.02"/> Kapının altında incecik bir ışık çizgisi vardı, alt katta bir gürültü duymuştu, işte geldi. Merdivende ayak seslerini tanıdı ve huzur üzerine indi: O burada, çatımızın altında, ben sahibim ona. Bir gece daha. Son gece. Mathieu kapıyı açtı, kapadı, pencereleri açtı ve panjurları kapadı, Odette akan suyun sesini duydu. Uyuyacak şimdi. Duvarın öbür yanında, çatımızın altında.</p>
		<p>“Sıra bende,” dedi<a id="GBS.0289.03"/> Charles, “onlara hemen benim arkamdan sizi almalarını söyleyin.”</p>
		<p>İki adam üzerine doğru eğildiler, şarap kokan bir soluk yüzünü yalarken kızın elini bütün gücüyle sıktı.</p>
		<p>Adam, arkasında, “Hık!” dedi.</p>
		<p>Birden korktu ve sedyeyi kaldırırlarken başucundaki aynayı çevirdi, kızın peşi sıra gelip gelmediğini görmek istiyordu, ama adamın sırtından ve bir gecekuşununkine benzeyen kafasından başka<a id="GBS.0289.04"/> bir şey göremedi.</p>
		<p>“Catherine!” diye bağırdı.</p>
		<p>Hiçbir yanıt almadı. Eşiğin üstünde sallanıyordu; adam arkasından doğru bağırıyor, emirler veriyordu, bir ara ayakları yere iner gibi oldu, düşüyorum sandı.</p>
		<p>“Yavaş!” dedi. “Yavaş!”</p>
		<p>Ama şimdiden siyah gökte yıldızları görüyordu, hava soğuktu.</p>
		<p>“Arkamda mı?” diye sordu.</p>
		<p>Gecekuşu kafalı adam sordu:</p>
		<p>“Kim?”</p>
		<p>“Yanımdaki kız arkadaş.<a id="GBS.0289.05"/> Arkadaşım.”</p>
		<p>“Kadınlara sonra bakacaklar,” dedi adam. “Sizi onlarla aynı yere koymuyorlar.”</p>
		<p>Charles titremeye başlamıştı.</p>
		<p>“Ben sanıyordum ki...”</p>
		<p>“Ama kadınların sizin yanınızda çiş etmelerini istemezdiniz herhalde, değil mi?”</p>
		<p>“Sanıyordum ki... Sanıyordum ki...”</p>
		<p>Elini alnında dolaştırıyordu, sonra birden ulur gibi bağırdı:</p>
		<p>“Catherine! Catherine! Catherine!”</p>
		<p>Adamların kollarında<a id="GBS.0290.01"/> sallanıp duruyordu, yıldızları görüyordu, bir lambanın ışığı gözlerinin içine kadar sıçradı, sonra yıldızlar, sonra bir lamba; bağırıyordu:</p>
		<p>“Catherine! Catherine! Catherine!”</p>
		<p>Arkadaki adam, “Bu herif deli,” dedi. “Susacak mısınız lütfen?”</p>
		<p>Charles gözyaşlarıyla boğulan kısık bir sesle, “Ama soyadını bile bilmiyorum,” dedi. “Onu hiç, hiç göremeyeceğim bir daha.”</p>
		<p>Sedyeyi yere bıraktılar,<a id="GBS.0290.02"/> bir kapı açtılar, yeniden ellerine aldılar, kaldırdılar, Charles sarı ve korkunç bir tavan gördü, kapının arkalarından kapandığını duydu, tuzağa yakalanmıştı.</p>
		<p>Sedyeyi yere bırakırlarken, “Hayvanoğlu hayvanlar!” diye söylendi. “Hayvanoğlu hayvanlar.”</p>
		<p>“Hey, n’oluyoruz,” dedi gece kuşu kafalı adam.</p>
		<p>Öteki, “Hadi hadi,” dedi. “Görmüyor musun, kafadan kontak işte.”</p>
		<p>Ayak seslerinin uzaklaştığını<a id="GBS.0290.03"/> duydu, kapı açıldı ve kapandı.</p>
		<p>Blanchard’ın sesi, “Nasıl buluştuk gene?” dedi. Aynı anda Charles suratının ortasına buz gibi bir su yedi. Ama sustu, hareketsiz kaldı, bir ölü gibi, su kulaklarının içine ve boynuna dolarken, gözleri dimdik, apaçık, tavana baktı. Genç kadın uyumak istemiyordu, kımıldamadan yatıyordu, sırtüstü, karanlık odasında; o yatıyor, biraz sonra uykuya dalacak ve ben onu<a id="GBS.0290.04"/> bekleyeceğim, başucunda. Güçlü o, katışıksız, berrak, sabah savaşa gideceğini öğrendi ve gözünü bile kırpmadı. Ama şu anda o da teslim oldu: Uyuyacak, bu son gece. “Ah!” diye düşündü, “Ortaçağ kahramanlarına benziyor!”</p>
		<p>Güzel kokulu, ılık bir odaydı bu, yumuşak ışıklar ve her yanında çiçeklerle.</p>
		<p>Genç kadın, “Girin!” dedi.</p>
		<p>Gomez girdi. Çevresine bakındı ve bir divanın üzerindeki bebeği<a id="GBS.0290.05"/> gördü, Teruel’i düşündü. Tıpkı buna benzer bir odada uyumuştu, lambalar, bebekler ve vazo dolusu çiçeklerle; ama kokusuz ve tavansız; yerde, taban tahtalarının ortasında bir delik vardı.</p>
		<p>“Neden gülüyorsunuz?”</p>
		<p>“Odanız çok güzel,” dedi Gomez.</p>
		<p>Kadın, ona doğru yürüdü.</p>
		<p>“Odam hoşunuza gittiyse sık sık, canınız çektikçe gelebilirsiniz.”</p>
		<p>“Yarın sabah gidiyorum.”</p>
		<p>“Yarın mı?” dedi kadın.<a id="GBS.0291.01"/> “Nereye?”</p>
		<p>Gomez ifadesiz, ama güzel gözleriyle bakıyordu.</p>
		<p>“İspanya’ya.”</p>
		<p>“İspanya’ya? Öyleyse...”</p>
		<p>“Evet,” dedi Gomez. “İzinli gelmiş bir askerim.”</p>
		<p>Kadın, “Hangi taraftansınız siz?” diye sordu.</p>
		<p>“Hangi taraftan olmamı isterdiniz?”</p>
		<p>“Franco tarafında mı?”</p>
		<p>“Hele bakın!”</p>
		<p>Kadın kollarını Gomez’in boynuna doladı.</p>
		<p>“Güzel askerim,” diye mırıldandı.</p>
		<p>Soluğu mis kokuyordu; Gomez<a id="GBS.0291.02"/> dudaklarını öptü.</p>
		<p>“Bir tek gece,” dedi kadın. “İlk kez karşıma hoşuma giden bir erkek çıkıyor, o da... Bir gece, hiç de çok değil.”</p>
		<p>“Döneceğim,” dedi Gomez. “Franco savaşı kazandığı zaman...”</p>
		<p>Kadın, Gomez’i tekrar öptü, sonra usulca sıyrıldı.</p>
		<p>“Dur biraz! Büfenin üstünde viskiyle cin var.”</p>
		<p>Banyonun kapısını açtı ve kayboldu. Gomez büfeye doğru yürüdü, bir kadeh cin doldurdu. Kamyonlar<a id="GBS.0291.03"/> geçiyor, camlar zıngırdıyordu. Sarah sıçrayarak uyanmıştı, kalktı, yatakta oturdu. Kendi kendine, “Kaç tane bunlar?” diye söylendi. “Bitmiyor, tükenmiyor.” Ağır kamyonlar, daha şimdiden kamuflajlı, kül rengi kaputları ve yeşilli kahverengili çizgileriyle, insanla ve silahla doluydu herhalde. “Savaş!” diye düşündü ve ağlamaya başladı. Catherine! Catherine! Catherine! İki yıl kupkuru gözlerle<a id="GBS.0291.04"/> kalmıştı; sonra, Gomez trene bindiği zaman, dökecek gözyaşı bulamamıştı gözlerinde. Şimdi, şimdi gözyaşları iniyordu. Catherine! Hıçkırıklar bütün bedenini sarsıyordu, yastığa attı kendini, çocuk uyanmasın diye yastığı ısırarak, ağladı. Gomez cinden bir yudum aldı ve beğendi. Odada bir-iki adım yürüdü ve divana oturdu. Bir eliyle kadehi tutuyordu, öbür eliyle bebeği ensesinden yakaladı ve dizine oturttu.<a id="GBS.0291.05"/> Banyoda suyun aktığını duyuyordu, çok iyi tanıdığı bir zevk ürpertisi belinden yukarı doğru çıkmaya başlamıştı, iki yumuşacık el gibi. Mutluydu, içti, düşündü: “Güçlüyüm.” Kamyonlar geçiyor, camlar titriyor, zıngırdıyor, su akıyordu. “Güçlüyüm, yaşamayı seviyorum ve yaşamımla kumar oynuyorum, ölümü yarın, hemen şimdi bekliyorum ve korkmuyorum, lüksü seviyorum ve oraya, açlığı ve sefaleti bulmaya<a id="GBS.0292.01"/> gidiyorum, ne istediğimi biliyorum, ne için dövüştüğümü biliyorum, emrediyorum ve emrime boyun eğiyorlar, her şeyi reddettim, vazgeçtim her şeyden, resimden ve zaferden ve mutluyum, doluyum, dopdoluyum.” Mathieu’yu düşündü ve, “Onun yerinde olmak istemezdim,” diye söylendi. Genç kadın kapıyı açtı, pembe sabahlığının içinde çırılçıplaktı.</p>
		<p>“İşte,” dedi, “geldim.”</p>
		<p>“Vay canına,” dedi kadın.<a id="GBS.0292.02"/> “Vay canına, iyi be.”</p>
		<p>Banyoda yarım saat yıkanmış, süslenmişti, kokular sürmüştü, çünkü beyazlar her zaman kokusundan hoşlanmazlardı, ona doğru gitmişti, gülümseyerek, kollarını ona doğru uzatarak ve o uyuyordu; yatakta, çırılçıplak, yastığa gömülü. Omzundan yakaladı ve öfkeyle sarstı, ıslık çalan bir sesle, “Uyanacak mısın?” diye bağırdı. “Küçük sersem, budala, uyanacak mısın?”</p>
		<p>Gözlerini<a id="GBS.0292.03"/> açtı ve kadına anlamsız gözlerle baktı. Kadehi etajerin üzerine koydu, bebeği divana bıraktı, telaşsızca kalktı ve kadını kollarına aldı. Mutluydu.</p>
		<p>“Bunu okuyabilir misin sen?” dedi Koca Louis.</p>
		<p>Memur eliyle itti.</p>
		<p>“Üçüncü seferdir aynı şeyi söylüyorsun. Sana Montpellier’ye gideceksin dedik.”</p>
		<p>“Montpellier’ye giden tren nerede peki?”</p>
		<p>“Sabah saat dörtte kalkacak. Daha tren miren yok,<a id="GBS.0292.04"/> gelmedi.”</p>
		<p>Koca Louis ona kaygıyla baktı.</p>
		<p>“Eee? Ne yapayım ben şimdi?”</p>
		<p>“Bekleme salonuna git, bir kenara kıvrıl, sabahın dördüne kadar uyku çek. Bilet aldın mı?”</p>
		<p>“Yok,” dedi Koca Louis.</p>
		<p>“İyi öyleyse, git al biletini. Hayır, oradan değil! Hey Tanrım! Dağ ayısı! Gişeden alacaksın, gişeden, ulaaan.”</p>
		<p>Koca Louis gişeye sokuldu. Gözlüklü bir memur camın arkasında uyukluyordu.</p>
		<p>Koca<a id="GBS.0292.05"/> Louis, “Hey!” diye bağırdı.</p>
		<p>Memur korkuyla yerinden sıçradı.</p>
		<p>“Montpellier’ye gidiyorum,” dedi Koca Louis.</p>
		<p>“Montpellier’ye mi?”</p>
		<p>Memur şaşırmış görünüyordu, uykusu başına sıçramıştı. Ama Koca Louis’nin içine kurt düştü:</p>
		<p>“Bunda Montpellier mi yazıyor gerçekten?” diye sordu.</p>
		<p>Askerlik cüzdanını uzatıyordu.</p>
		<p>“Montpellier,” dedi memur. “On beş frank.”</p>
		<p>Koca Louis, kadının yüz franklığını<a id="GBS.0293.01"/> uzattı.</p>
		<p>“Şimdi?” dedi. “Şimdi ne yapacağım ben?”</p>
		<p>“Bekleme salonuna gidin.”</p>
		<p>“Kaçta gidiyor tren?”</p>
		<p>“Dörtte. Sabah dörtte. Okuma bilmiyor musun?”</p>
		<p>“Hayır,” dedi Koca Louis.</p>
		<p>Gidemiyor, tereddüt ediyordu. Sordu:</p>
		<p>“Gerçekten savaş mı olacakmış?”</p>
		<p>Memur omuz silkti.</p>
		<p>“Ne bileyim ben? Tarifede yazılı değil, değil mi ya?”</p>
		<p>Kalktı ve odanın dibine doğru yürüdü. Kâğıtlara bakar gibi<a id="GBS.0293.02"/> yapıyordu, birkaç saniye sonra döndü geldi, oturdu, başını ellerinin arasına aldı ve bıraktığı yerden uyuklamaya başladı. Koca Louis çevresine baktı. Ona şu savaş hikâyesini anlatacak birini bulmak istiyordu, ama kimseler yoktu ortalıkta. “Eh, bekleme salonuna giderim,” diye düşündü. Ayaklarını sürüye sürüye yürüdü; uykusu vardı ve bacakları ağrıyordu.</p>
		<p>Philippe inledi.</p>
		<p>“Bırak beni, uyumak<a id="GBS.0293.03"/> istiyorum.”</p>
		<p>“Başka zaman uyursun,” dedi Flossie. “Yapmak gerek, uğur getirir. Hadi! Süt kuzusu...”</p>
		<p>Kapıyı itti ve salona girdi. Banklarda uyuyan bir alay insan vardı ve yerde valizler, paketler doluydu. Aydınlık insana keder verecek kadar cansızdı; dipte kocaman bir camlı kapı dışarı, karanlığa açılıyordu. Banklardan birine doğru yürüdü ve iki kadının arasına oturdu. Biri ağzı açık uyuyor<a id="GBS.0293.04"/> ve terliyordu. Ter yanaklarından süzülüyor ve pembe bir iz bırakıyordu. Öbürü gözlerini açtı baktı.</p>
		<p>Koca Louis, “Çağırmışlar,” diye anlattı. “Montpellier’ye gideceğim.”</p>
		<p>Kadın birden irkilerek geri çekildi, tiksinen gözlerle baktı. Koca Louis kadının askerlerden hoşlanmadığını düşündü, ama gene de sordu:</p>
		<p>“Savaş olacak mı?”</p>
		<p>Kadın yanıt vermedi: Başını geriye atmış, uyumuştu. Koca Louis<a id="GBS.0293.05"/> uyumaktan korkuyordu: “Bir uyursam bir daha uyanamam.” Bacaklarını uzattı: İki lokma bir şey yiyebilirdi, ekmek ya da azıcık sosis, cebinde biraz para kalmıştı, ama geceydi, dükkânlar kapalıydı. “Savaşıyoruz. Kimle ki?” diye düşündü. Almanlarla mutlak. Alsace- Loren için. Yerde, ayaklarının dibinde bir gazete vardı, aldı, sonra başını saran kadını düşündü: “Gitmemek gerekirdi,” diye söylendi kendi<a id="GBS.0294.01"/> kendine. “Eh, iyi ama, nereye gideyim, hiç param kalmadı,” diye düşündü. “Kışlada karnımı doyururum,” diye düşündü. Ama kışlaları çok da sevmiyordu. Bekleme salonlarını da sevmiyordu. Birden kendini bomboş ve kederli hissetti. Sarhoş etmişler, sonra dövmüşlerdi, şimdi de Montpellier’ye yolluyorlardı onu. “Ulu Tanrım, hiçbir şey anlamıyorum ki,” diye düşündü. “Çünkü okumayı bilmiyorum da ondan,”<a id="GBS.0294.02"/> diye düşündü. Bütün bu adamlar, bu uyuyan adamlar ondan daha çok biliyorlardı her şeyi; onlar gazeteyi okumuşlardı, neden savaş olacağını biliyorlardı. Ve o, gecenin ortasında yapayalnızdı, yapayalnız ve ufacık, hiçbir şey bilmiyordu, hiçbir şey anlamıyordu, sanki ölecekmiş gibi. Sonra parmaklarının arasında gazeteyi hissetti. Burada yazılıydı. Her şeyi yazmışlardı: savaşı, yarınki havanın nasıl<a id="GBS.0294.03"/> olacağını, öte berinin kaça satıldığını, trenlerin kaçta kalktığını. Gazeteyi açtı ve baktı. Binlerce küçücük kara leke gördü, kâğıttaki bu deliklerle, o kolu çevrelediği zaman gürültü çıkaran kilisedeki Barbar orgunun rulolarına benziyordu. Uzun uzun bakınca insanın başı dönüyordu. Bir de resim vardı: saçları güzelce taranmış, temiz pak, gülümseyen bir adam. Gazeteyi elinden bıraktı ve ağlamaya<a id="GBS.0294.04"/> başladı.</p>
	</section>
	<div style="display:none;"><a id="GBS.0294.05"/></div><div style="display:none;"><a id="GBS.0294.06"/></div><section class="si-footnotes" epub:type="footnotes">
	<aside class="si-footnote" epub:type="footnote" id="f12"><a class="si-backref" href="#ref_f12">12</a>. (Alm.) Birleşme, ilhak. Almanya, Avusturya’yı 1938’de sınırları içine kattı. (Ç.N.)</aside>			
	<aside class="si-footnote" epub:type="footnote" id="f13"><a class="si-backref" href="#ref_f13">13</a>. (İsp.) İspanya’daki içsavaş sırasında önemli rol oynayan milis güçleri. (Y.N.)</aside>			
	<aside class="si-footnote" epub:type="footnote" id="f14"><a class="si-backref" href="#ref_f14">14</a>. Bu son dizeler, “Yazdım bunu bir kenara / Öyleyse katarakt” anlamına gelir. Yazarın yaptığı ses uyumunu bozmamak için Fransızcaları bırakılmıştır. (Y.N.)</aside>			
</section>
  <div style="display:none;"><a id="GBS.0294.07"/></div></body>
</html>