<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>super_gazeteciler_5_ebook-6</title>
    <meta http-equiv="Content-Type" content="text/html; charset=utf-8" />
  

</head>
  <body id="super_gazeteciler_5_ebook-6" xml:lang="tr-TR">
		<div>
			<p><br /><br /><br /></p>
			<p id="_idParaDest-5"><st c="0">Selin Yine Kızgın</st></p>
			<p><br /><br /><br /></p>
			<p><st c="18">“ARKADAŞLAR, BU KADARI DA FAZLA AMA...”</st></p>
			<p><st c="58">Selin bağırarak sınıfa daldı. </st><st c="89">Arkadaşları daha önce onu hiç bu kadar kızgın görmemişti. </st><st c="147">Süper Gazeteciler grubunun bir macerasında, ablası olduğunu iddia eden Meltem’e bile bu kadar kızmamıştı.</st></p>
			<p><st c="252">Yener, arkadaşını yatıştırmak için hemen yanına koştu.</st></p>
			<p><st c="307">“Ne oldu Selin?”</st></p>
			<p><st c="324">“Okuldan atıldı galiba,” diye sırıttı Gökhan.</st></p>
			<p><st c="370">Kerem son zamanlarda Gökhan’dan daha gıcık olmaya çalışır gibiydi; o da kendince daha sinir bozucu bir neden uydurdu. </st><st c="489">“Yok yok, sosyal medya hesapları silinmiştir. </st><st c="535">Kızlar için dünyanın sonu...” </st></p>
			<p><st c="565">“Bence bu kızın ayarları iyice bozuldu, format atmak gerek.”</st></p>
			<p><st c="625">Birkaç kişi yüksek sesle güldü. </st><st c="658">Selin sınıfın meraklı bakışlarına ve Gökhan’la Kerem’in laf atmalarına aldırmadı, Yener’e dönüp üzgün bir ifadeyle, “Yine resmimi çalmışlar!” diye yanıtladı. </st><st c="816">“Bu kaçıncı oluyor. </st><st c="836">Kesinlikle birisi benim sergi resimlerime kafayı taktı.”</st></p>
			<p><st c="892">“Öfff yine mi resim konusu,” diye dudak büktü Zerrin. </st><st c="947">“Yeter artık canım, kayboldu falan deyip ilgi çekmeye çalışıyorsun, anlamadık sanma.”</st></p>
			<p><st c="1032">Zerrin’in suçlayıcı sözlerini duyan Elif, “Hiç de öyle değil,” diye arkadaşını savunmaya girişti. </st><st c="1131">“Önceki sergide kaybolan resmini birlikte aradık, ortalarda yoktu.” </st></p>
			<p><st c="1199">Zerrin, herkesin duyabilmesi için sesini iyice yükselterek, “Elbette yoktur,” dedi çokbilmiş bir tavırla. </st><st c="1305">“Kendisi alıyor çünkü, sonra da sızlanıyor.”</st></p>
			<p><st c="1349">Elif sinirlenmişti. </st><st c="1370">“Gözünle görmeden kimseyi suçlayamazsın!” diye bağırdı. </st></p>
			<p><st c="1426">Gökhan, Zerrin’den yana çıktı. </st><st c="1457">Elif’e göz kırpıp, “Ya gözümüzle gördüysek?” dedi imalı imalı.</st></p>
			<p><st c="1519">Elif hayretle baktı Gökhan’a... </st><st c="1552">Görmüş müydü? </st><st c="1566">Gerçekten mi? </st><st c="1580">Ya Selin... </st><st c="1592">Böyle bir şey yapar mıydı? </st><st c="1619">Olabilir miydi? </st><st c="1635">O kadar mı ilgiye muhtaçtı? </st><st c="1663">Dönüp Selin’e baktı, kapının yanında Yener’e derdini anlatırken ağlamaklıydı. </st><st c="1741">Neyse ki Zerrin’in suçlamalarını duymamıştı, yoksa kalbi kırılırdı. </st></p>
			<p><st c="1809">“Demek gördün Gökhan,” dedi yarı alaylı bir ses tonuyla. </st><st c="1866">“Ne zaman gördüğünü de söyle ki sergi alanındaki kamera kayıtlarından bakalım.”</st></p>
			<p><st c="1945">Gökhan şaşkın bir ifadeyle bir an dondu, Elif’e bakakaldı, sonra kendini toparlayıp işi hemen şakaya vurdu. </st><st c="2054">“Amaaan sen de Eliiif, her şeyi ciddiye alıyorsun. </st><st c="2105">Şaka yaptık herhâlde. </st><st c="2127">İşim mi yok, Selin ne zaman gelip alacak diye resmin başında nöbet tutacağım... </st><st c="2207">Görmedim tabii.”</st></p>
			<p><st c="2223">Elif sergi alanında kamera olmadığını biliyordu. </st><st c="2273">Gökhan’ın bu konuda bilgisi olmayacağını da tahmin ediyordu. </st><st c="2334">İçin için gülümsedi, iyi bir dedektif olurdu aslında, o kesin. </st><st c="2397">Suçluları sorgulamak konusundaki yeteneğini, okuduğu polisiye romanlardan edinmişti. </st><st c="2482">Ama o, dedektif olmak değil; sosyal medya ile ilgili bir şeyler yapmak niyetindeydi. </st><st c="2567">Belki önemli bir kurumun medya yöneticisi olurdu ya da birçok kurumun danışmanı...</st></p>
			<p><st c="2649">Gerçi sekizinci sınıfa gelmişti ama hâlâ bir cep telefonu bile yoktu. </st><st c="2720">Babası izin verse bile, cep telefonları o kadar pahalıydı ki... </st><st c="2784">Parası olsa, cep telefonu almak yerine üniversite için bir kenara koymayı yeğlerdi. </st><st c="2868">Elif kararlıydı, ileride çalışıp en modern teknolojik araç gereci kendi parasıyla alacaktı. </st></p>
			<p><st c="2960">Kendinde olmasa da Selin’de vardı; arkadaşının cep telefonunun girdisini çıktısını öğrenmişti. </st><st c="3055">Yener de her fırsatta ona bilgisayar konusunda bildiklerini aktarıyordu. </st><st c="3128">Ayrıntıları unutmamak için defterine sürekli not alırdı Elif. </st><st c="3190">Gerçi hiçbir şey kalıcı değildi, bunun farkındaydı. </st><st c="3242">Bilgiler bir günden ötekine hızla değişiyordu. </st><st c="3289">Üniversiteyi bitirdiğinde teknoloji konusunda ne kadar ilerlenebileceğini, şimdi kendilerine en ileri teknoloji gibi gelen birçok aygıtın demode olup yerine hangi yeniliklerin geçeceğini merak ediyordu. </st><st c="3492">Acaba o alet ve yazılımlardan birkaçını kendisi geliştiremez miydi? </st></p>
			<p><st c="3560">Ders zilinin keskin sesi Elif’i yerinden sıçratıp hayallerinden hızla uzaklaştırdı.</st></p>
			<p><st c="3643">Sınıfta birkaç kişi zile aldırmadan birbirleriyle atışmayı sürdürüyordu.</st></p>
			<p><st c="3716">O âna kadar arkadaşlarının konuşmalarını bıyık altından gülerek dinleyen Desen, kendini daha fazla tutamayıp, “Aman da ne esrarengiz olay, peh! </st><st c="3861">Selin’in resimleri her sergi sonrası olay oluyor yahu, yetti artık!” diye söylendi.</st></p>
			<p><st c="3944">Zerrin, az önceki iddiasını destekleyen bu sözleri duyunca, “Eeee, söylemiştim ben, dikkat çekmek için kendi alıyor,” diye tekrarladı. </st></p>
			<p><st c="4080">Mehmet, arkadaşlarının yorumlarına şaşırarak, “Neye dikkat çekmek istiyor ki?” diye sordu merakla.</st></p>
			<p><st c="4178">Desen alaycı bir tavırla, “Eeee, sözde sınıfın en yetenekli ressamı ya... </st><st c="4253">Bunu durmadan hatırlatıp kafamıza kakacak,” diye yanıtladı Mehmet’i.</st></p>
			<p><st c="4321">“Peh, o mu yetenekli? </st><st c="4344">Sanat görecelidir akıllım.”</st></p>
			<p><st c="4371">Selin hakkındaki olumsuz yorumları Evren de duymuştu. </st><st c="4426">Dayanamadı, “Resimlerini beğenmese Muazzez Öğretmen neden onları sergiye alsın ki!” diye arkadaşını savunmaya girişti.</st></p>
			<p><st c="4544">“Torpil oğlum, torpil. </st><st c="4568">Babası okul kütüphanesine yüklü miktarda kitap bağışladı ya, ondan işte...”</st></p>
			<p><st c="4643">Elif itiraz etti. </st><st c="4662">“Selin’in çizgisi çok güzel, renkleri de çok iyi kullanıyor. </st><st c="4723">Haksızlık etmeyin.”</st></p>
			<p><st c="4742">“E o zaman her sergide ‘resmim de resmim’ diye ilgi odağı olmaya çalışmasına ne demeli? </st><st c="4831">Bu kaçıncı canım...”</st></p>
			<p><st c="4851">Elif, “Haklı ama,” dedi. </st><st c="4877">“Geçen sergide gidip birlikte aramıştık. </st><st c="4918">Yerinden koparılıp alındığı çok belliydi. </st><st c="4960">Mümkün olsa parmak izi alır, hırsız kim ortaya çıkarırdık...”</st></p>
			<p><st c="5021">Sırasının üzerindeki kâğıda bir şeyler karalarken başını işinden kaldırmadan, “Sen de kendini iyice dedektif falan sanmaya başladın kızım,” dedi Gökhan gülerek. </st><st c="5183">“Sizin şu gazete saçmalığını bırakmakla iyi ettiniz.”</st></p>
			<p><st c="5236">“Hiç de bırakmadık. </st><st c="5257">Hazırlıyoruz,” diye araya karıştı Evren sinirle.</st></p>
			<p><st c="5305">Elif, Evren’e şaşkınlıkla baktı. </st><st c="5339">Gerçekten hazırlıyorlar mıydı? </st><st c="5370">Onun niye haberi yoktu bundan? </st><st c="5401">Selin’le bu olasılığı aralarında konuşmuş, resim hırsızlığı konusunda araştırma yapıp, sonra konuyu Evren’le Yener’e önermek konusunda anlaşmışlardı. </st><st c="5551">Yoksa Elif’i atlayıp gazeteyi kendi aralarında mı hazırlamaya karar vermişlerdi? </st></p>
			<p><st c="5632">Kapının yanında konuşan Selin ile Yener, zil sesi üzerine ağır adımlarla sıralarına yöneldiler. </st><st c="5728">Yanından geçerlerken, Gökhan az önce alelacele kâğıda karaladığı çöp adam çizimlerini Selin’e uzattı. </st><st c="5830">“Aaa bak, kayıp resmini buldum Selin. </st><st c="5868">Buydu, değil mi?”</st></p>
			<p><st c="5885">Selin iyice sinirlendi, resmi hızla Gökhan’ın elinden çekip buruşturdu, top hâline getirdi ve var gücüyle çöp kutusuna fırlattı.</st></p>
			<p><st c="6014">Ne yazık ki attığı kâğıt top o sırada sınıfa girmekte olan Türkçe öğretmenine isabet etti. </st></p>
			<p><st c="6106">“Bu laubalilik de nedir gençler? </st><st c="6139">Sekizinci sınıfta olduğunuzu hatırlatırım. </st><st c="6182">Yıl sonunda sınavlarınız var!” diye uyardı Yasemin Öğretmen. </st><st c="6243">“Artık derslerinize odaklanmalısınız.”</st></p>
			<p><st c="6281">Yere eğilip buruşuk kâğıdı aldı, çöp kutusuna bıraktı.</st></p>
			<p><st c="6336">“Aaa, aşk olsun öğretmenim. </st><st c="6365">Şaheserimi attınız. </st><st c="6385">Müzayedede yüz bin dolara satılacaktı o resim...” dedi Gökhan sırıtarak. </st><st c="6458">Yasemin Öğretmen’in az önceki uyarısını hiç de üzerine almış gibi görünmüyordu.</st></p>
			<p><st c="6537">“Senin lise, üniversite hayalin yok mu Gökhan?” dedi Yasemin Öğretmen. </st></p>
			<p><st c="6609">Ama çabası boşunaydı. </st><st c="6631">Gökhan’ın kendine güveni çoktan tavan yapmıştı. </st><st c="6679">“Benim zekâm yeter hocam,” diye yanıtladı öğretmenini.</st></p>
			<p><st c="6733">“Özgüven iyidir ama egonun fazlası kişiye zarar, bunu unutma,” dedi Yasemin Öğretmen sabırla. </st><st c="6828">Yine de söylediklerinin Gökhan’ın algısına ulaşabileceğini hiç sanmıyordu.</st></p>
		</div>
	<div id="charCountTotal" value="6902"></div></body>
</html>
