<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>super_gazeteciler_5_ebook-45</title>
    <meta http-equiv="Content-Type" content="text/html; charset=utf-8" />
  

</head>
  <body id="super_gazeteciler_5_ebook-45" xml:lang="tr-TR">
		<div>
			<p><br /><br /><br /></p>
			<p id="_idParaDest-44"><st c="0">Çılgın Pazartesi - 1</st></p>
			<p><br /><br /><br /></p>
			<p><st c="21">“Çok tuhaf bir hafta sonuydu!”</st></p>
			<p><st c="52">“Bir de benimkini duysanız...”</st></p>
			<p><st c="83">“Haberlerim çok heyecanlı.”</st></p>
			<p><st c="111">“Benim de!”</st></p>
			<p><st c="123">“Önce beni dinleyin!”</st></p>
			<p><st c="145">“Hayır, önce ben!”</st></p>
			<p><st c="164">“Anlatacaklarıma çok şaşıracaksınız ama.”</st></p>
			<p><st c="206">“Benimki çok gizli, kimseye söz etmek yok, ona göre.”</st></p>
			<p><st c="260">Dördü de verecekleri haberin heyecanıyla doluydu. </st><st c="311">Kim önce anlatacak diye aralarında anlaşamayınca yazı tura atmaya karar verdiler.</st></p>
			<p><st c="392">“Kimde para var?”</st></p>
			<p><st c="410">Gökhan yanlarından geçerken, “Paranız mı yok? </st><st c="457">Hah, çalışın, sizin de olur!” dedi ukala bir tavırla. </st></p>
			<p><st c="511">Selin, “Ne o, Emine yok mu bugün?” dedi. </st><st c="552">“Senin soğuk esprilerinin ardından bir de Emine’ninkilere katlanmak zorunda kalırdık ya.”</st></p>
			<p><st c="641">Gökhan umursamaz bir tavırla elini salladı. </st><st c="686">“Ohooo, o iş çoktan bitti, küsüştük biz.” </st></p>
			<p><st c="728">O yürüyüp gidince, “Hah, arkadaşlık buraya kadarmış,” dedi Selin. </st><st c="794">Sonra kendi arkadaşlarına baktı, “Biz sakın küsmeyelim birbirimize,” dedi. </st><st c="869">Birden duygusallaşmış, gözleri dolu dolu olmuştu.</st></p>
			<p><st c="918">Evren, “İnanır mısınız, ben de bu konuyu düşündüm hafta sonunda. </st><st c="984">Hatta diyorum ki, Süper Gazete’de bununla ilgili bir hatırlatma yapalım. </st><st c="1057">Liseye dağılınca birbirimizi kaybetmemek için önceden bir buluşma günü belirleyelim diye.”</st></p>
			<p><st c="1147">“Gökhan’ı on yıl, yirmi yıl sonra aklı başında bir beyefendi olarak hayal bile edemiyorum.”</st></p>
			<p><st c="1239">“Kimse aynı kalmayacak ki. </st><st c="1267">Olumlu ya da olumsuz, kim bilir kimler nasıl değişecek...” </st></p>
			<p><st c="1326">“Sınıf buluşması iyi fikir ama biz ayrıca bir gün buluşalım.”</st></p>
			<p><st c="1387">“Sadece dördümüz.”</st></p>
			<p><st c="1406">“Evet tabii.”</st></p>
			<p><st c="1420">“Kesinlikle.”</st></p>
			<p><st c="1434">Zil çalınca heyecanlı haberler anlatılamamış olarak kaldı; diğerleriyle birlikte sıralarına dağıldılar.</st></p>
			<p><st c="1538">Teneffüsler dördüne de kısa göründü. </st><st c="1576">Paylaşmak istedikleri haberleri ballandıra ballandıra anlatmak istiyorlardı. </st><st c="1653">Bu nedenle okul çıkışında buluşma kararı aldılar. </st><st c="1703">Sadece onları daha fazla merakta bırakmamak için resimleri alanın ismini açıkladı Yener. </st></p>
			<p><st c="1792">“Nee? </st><st c="1798">Olamaz?</st></p>
			<p><st c="1805">“Peki ama neden?”</st></p>
			<p><st c="1823">Selin’le Evren şaşkınlık içinde karşıladılar haberi. </st><st c="1877">Merve olabileceği akıllarının ucundan bile geçmemişti.</st></p>
			<p><st c="1931">Elif, nedenlerini anlatmak uzun süreceği için okuldan sonra yapacakları buluşmayı beklemelerini söyledi.</st></p>
			<p><st c="2036">Evren kaygıyla, “Sultan Hala gecikeceğin için kızmasın?” deyince de gülümsedi. </st><st c="2116">“Sabredin, onu da anlatacağım...” </st></p>
			<p><st c="2150">***</st></p>
			<p><st c="2153">Kafede buluştular. </st><st c="2173">Grup, dört meyve suyu sipariş edince şaşıran garson, doğru mu duydum der gibi baktı.</st></p>
			<p><st c="2257">“Benimki vişne olsun.”</st></p>
			<p><st c="2280">“Benimki şeftali...”</st></p>
			<p><st c="2301">“Kayısı var mı?”</st></p>
			<p><st c="2318">“Portakalı tercih ederim.”</st></p>
			<p><st c="2345">Garson yüzünü asıp, istenenleri unutmadan getirmek için buzdolabına yönelince, “Bu kez hepimiz ayrı ayrı bir şey sipariş edince sevinir sanmıştım,” dedi Yener.</st></p>
			<p><st c="2505">“Eee tabii, aklını karıştırdık delikanlının...”</st></p>
			<p><st c="2553">“Söze kim başlasın?”</st></p>
			<p><st c="2574">“Bence Elif anlatsın,” dedi Selin. </st><st c="2610">“Haftalardır resimlerimi kim çalıyor diye meraktaydım. </st><st c="2665">Merve’ymiş, anladık... </st><st c="2688">Ama niye? </st><st c="2698">Durduk yere niye böyle bir şey yapar ki insan?”</st></p>
			<p><st c="2745">“Durduk yere değil,” dedi Elif. </st><st c="2778">“Merve’nin ailesi çok zor durumda.”</st></p>
			<p><st c="2813">Elif’in hafta sonu annesiyle Mervelere yaptığı ziyaretin ayrıntılarını dinleyince hepsi hüzünlendi. </st><st c="2914">“Keşke başka haberle başlasaymışız,” derken sesi titriyordu Selin’in. </st><st c="2984">“Bu haber yüreğimi acıttı.”</st></p>
			<p><st c="3011">Bir süre sessiz kaldılar. </st><st c="3038">Garsonun istedikleri yerine hepsine elma suyu getirdiğinin farkına bile varmadan içeceklerini yudumladılar.</st></p>
			<p><st c="3145">“Eee ama bir dakika!” dedi Evren sevinçle. </st><st c="3189">“Yapabileceğimiz bir şeyler olabilir...”</st></p>
			<p><st c="3229">“Nasıl yani?”</st></p>
			<p><st c="3243">“Önce babamdan Merve’nin babasını hastanede sıkı bir kontrolden geçirmesini isterim, gerekirse yalvarırım,” dedi Evren gülümseyerek. </st><st c="3377">“Hem artık her şeyin çaresi var; protezle yürüyebilir, hatta dans edebilir.”</st></p>
			<p><st c="3453">“Protezler çok pahalı değil mi? </st><st c="3486">Merveler ödeyemez ki,” dedi Elif.</st></p>
			<p><st c="3519">“Biliyorum, ama bağış toplarız.”</st></p>
			<p><st c="3552">“Kermes yapıp örgü patik, boncuk kolye falan satmayı mı öneriyorsun?”</st></p>
			<p><st c="3622">“Kermesle protezin vidasını bile alamayız. </st><st c="3666">Daha büyük bir şeyler yapmalı...”</st></p>
			<p><st c="3699">Yener aklına gelen fikirle birden heyecanlanıp, coşku içinde, “Altay Şen!” diye bağırınca kasiyer oturduğu tabureden onlara doğru baktı.</st></p>
			<p><st c="3836">“N’olmuş ona?”</st></p>
			<p><st c="3851">“Altay Şen’den bir bağış konseri yapmasını isteriz. </st><st c="3904">Toplanan parayla Merve’nin babasının sağlık sorunu çözülür.”</st></p>
			<p><st c="3964">“Bu harika bir fikir!”</st></p>
			<p><st c="3987">Altay Şen ile olan maceralarını hatırlayıp gülümsediler. </st><st c="4045">Ünlü şarkıcının, onu ölümden kurtaran gençlerin bu dileğini yerine getireceğinden neredeyse hepsi emindi.</st></p>
			<p><st c="4150">“Ben konuşurum,” diye gönüllü oldu Evren. </st><st c="4193">“Hem babamla hem de Altay Şen’le.”</st></p>
			<p><st c="4227">Yener, “Bu planın gerçekleşmesi biraz zaman alacak tabii,” dedi. </st><st c="4293">“Peki, kısa vadede ne olacak? </st><st c="4323">Yani eve katkı için Selin’in resimlerini satmaya devam mı edecek Merve?”</st></p>
			<p><st c="4395">“Babam ilaçlarının çoğunu ücretsiz sağlayabilir,” dedi Evren.</st></p>
			<p><st c="4457">Elif, “Aaa bakın, benim aklıma bir şey geldi. </st><st c="4504">Giderken ona armağan olarak kendi yaptığım bileziği götürmüştüm, çok beğendi. </st><st c="4582">Nasıl yaptığımı sordu. </st><st c="4605">Selin’in telefonundaki hesaplardan, el emeği takı yapanların profillerine girip bakmıştım. </st><st c="4696">Hatta fikir edinmek için birkaçının fiyatını da sormuştum. </st><st c="4755">Parayı yolluyorsun, o da senin seçtiğin modeli üretip kargoya veriyor. </st><st c="4826">Evden yürütülebilecek bir iş. </st><st c="4856">Vedat Amca bile katkı verebilir boncuk dizmeye.”</st></p>
			<p><st c="4904">Evren, Selin’i kızdırmak için, “Hem boncuklar Selin’in resimlerinden daha çok para getirebilir,” dedi.</st></p>
			<p><st c="5007">Selin de kızmış gibi yaptı. </st><st c="5036">“Ne yani? </st><st c="5046">Benim resimlerim boncuk kadar etmez mi diyorsun?”</st></p>
			<p><st c="5095">Masadaki hüzünlü hava bir anda dağılmıştı. </st><st c="5139">Sorunlara çözüm üretmek hepsine iyi geliyordu. </st><st c="5186">Bir süre, Mervelere nasıl yardım edebileceklerini konuştular. </st><st c="5248">Sosyal medyada hesap açıp el yapımı kolyelerin, bileziklerin tanıtımını yapmaya başlamaları gerekecekti.</st></p>
			<p><st c="5352">Yener onları dinlerken bir yandan kıs kıs gülüyordu. </st><st c="5406">“Sonunda benden söz etmeye başladınız, arkadaşlar,” dedi. </st><st c="5464">“Medya hesapları açmak benim işim. </st><st c="5499">Afiş bile yaparım. </st><st c="5518">Zaten bütün hafta sonum bu işlerle geçti.”</st></p>
			<p><st c="5560">Ne demek istediğini anlamak için hepsi merakla Yener’e baktılar.</st></p>
		</div>
	<div id="charCountTotal" value="5625"></div></body>
</html>
