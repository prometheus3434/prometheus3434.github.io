<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Silo</title>
  <link href="../Styles/eg0.3.css" type="text/css" rel="stylesheet"/>
</head>

<body class="icerik">
  <h2>82</h2>

  <p style="text-align: right;"><i>Haftalar Sonra</i></p>

  <p class="baslik3"><b>• Silo 18 •</b></p>

  <p>Üçü birden konferans masasının etrafına oturmuşlardı, Juliette altından gözüken kabarmış yara dokusunu örtmek için elindeki bandajı düzeltti. Acısını asgari düzeyde tutmak için bol bir tulum vermişlerdi ona, ama fanilası tenine değdiği her yeri kaşındırıyordu. Konforlu sandalyelerden birine oturmuş, parmak uçlarıyla kendini bir ileri bir geri ittirerek sabırsızlıkla sallanıyordu. Buradan ayrılmaya hazırdı, ama Lukas’la Peter’ın konuşmaları gereken meseleler vardı. Sırf Juliette’i bu odaya oturtmak için çıkışın, büyük merdivenin dibine kadar ona refakat etmişlerdi. Biraz <i>mahremiyet</i> sağlamak için, demişlerdi. Yüz ifadelerinden dolayı tedirginliğe kapılmıştı.</p>

  <p>Bir süre kimse konuşmadı. Peter teknisyenlerden birini su almaya gönderdiği bahanesiyle vakit kazandı, ama sürahi getirilip de bardaklar doldurulduğunda kimse tek yudum almadı. Lukas'la Peter birbirlerine tedirgin bakışlar attılar. Juliette beklemekten sıkılmıştı.</p>

  <p>“Bir şey mi oldu?” diye sordu. “Gidebilir miyim? Günlerdir bu anı erteleyip durduğunuza dair bir his var içimde." Kolunu sallayıp saatinin bileğindeki bandajdan kurtulmasını sağlayarak saatin ufak yüzünü açığa çıkardı ve ona göz ucuyla baktı. Ardından bakışlarını masanın karşı tarafında oturan Lukas’a dikti ve adamın endişeli yüz ifadesine gülesi geldi. “Beni burada sonsuza dek tutmayı mı planlıyorsunuz? Derin'deki herkese yarın akşam görüşeceğimizi söyledim de.”</p>

  <p>Lukas, Peter’a döndü.</p>

  <p>“Hadi ama çocuklar. Çıkarın ağzınızdaki baklayı. Canınızı sıkan nedir? Doktor aşağıya yolculuk yapabilecek durumda olduğumu söyledi ve ben de bir sorunla karşılaşırsam Marsh ve Hank’e bildireceğime dair size söz verdim. Elimi çabuk tutmazsam bu gidişle baya geç kalacağım."</p>

  <p>“Peki," dedi Lukas, oflayarak. tik olarak Peter'ın ağzını açıp konuşmasından umudu kesmişe benziyordu. “Birkaç hafta oluyor-”</p>

  <p>“Ve sizin yüzünüzden sanki aylar geçmiş gibi hissettim." Saatinin kenarındaki kadranı çevirdi ve kadim tik-tak sesi hep oradaymışçasına geri döndü.</p>

  <p>“Sorun şu ki-" Lukas eliyle ağzını kapayıp öksürerek, gırtlağını temizledi. “- gönderilen <i>bütün</i>mesajları sana veremedik." Juliette'e bakıp somurttu, yüzünde, hissettiği suçluluğun izleri okunuyordu.</p>

  <p>Juliette'in kalbi sıkışır gibi oldu. Öne doğru eğilip malum haberi bekledi. Başka isimler de üzücü listeden diğerine aktarılmak üzereydi.</p>

  <p>Lukas teslim olmuş gibi ellerini kaldırdı. Juliette'in yüzündeki endişeyi fark edip, “Öyle bir şey değil," dedi hemen. ‘Tanrım, kusura bakma, öyle bir şey değil-"</p>

  <p>“İyi haberler," dedi Peter. “Tebrik mesajları."</p>

  <p>Lukas'ın adama attığı bakış, Juliette’in aksini düşünebileceğinin emarelerini taşıyordu.</p>

  <p>“Şey ... bir bakıma, evet." Masanın karşısında oturan Juliette'e baktı. Aynı Juliette gibi, Lukas da ellerini çizik ahşabın üzerinde kavuşturmuştu. İkilinin elleri birbirine dokunana kadar, parmaklar birbirine kenetlenene dek onları santim santim kıpırdatacaklarmış gibi bir halleri vardı. Bunu haftalardır yaptıkları için artık doğal bir hareketti. Ama endişeli dostlar hastanelerde böyle yapmazlar mıydı zaten? Lukas ile Peter seçimler hakkında bir şeyler söylemeye başlamışken Juliette bunu düşünüyordu.</p>

  <p>“Bir saniye. Anlamadım?" Gözlerini kırpıştırdı ve gözlerini Lukas'ın ellerinden yukarı çevirdi, adamların anlattıklarının son kısmını daha yeni yeni algılıyordu.</p>

  <p>“Öyle bir <i>zamana</i> denk geldi ki her şey," diye açıkladı Lukas.</p>

  <p>“Herkesin dilinde sen vardın," dedi Peter.</p>

  <p>“Son söylediklerinizi tekrar alayım," dedi. <i>“Ne</i> dediniz siz?"</p>

  <p>Lukas derin bir nefes çekti içine. “Bernard rakipsiz bir adaydı. Kendisini temizliğe gönderince seçimleri erteledik. Ama sonra senin mucizevi geri dönüşünle ilgili haberler yayılmaya başladı ve millet iptal falan dinlemeden oy kullanmaya geldi-"</p>

  <p><i>“Bir sürü</i> insan," diye ekledi Peter.</p>

  <p>Lukas başıyla onayladı. “Katılım oranı epey yüksekti. Silonun yarısından fazlası."</p>

  <p>“Evet, ama... <i>başkanlık</i> mı?” Güldü ve üzeri çiziklerle dolu konferans masasına bakındı, el sürülmemiş su bardakları dışında bomboştu.“Normalde bir şey falan imzalamam gerekmiyor mu? Bu seçimi düşürecek ve tamamlanmamış herhangi resmi bir prosedür yok muydu?”</p>

  <p>İki adam karşılıklı bakıştılar.</p>

  <p>“Olay da bu aslında,” dedi Peter.</p>

  <p>Lukas başını iki yana salladı. “Sana <i>demiştim-”</i></p>

  <p>“Kabul edeceğini umuyorduk.”</p>

  <p>“Ben? <i>Başkan?”</i> Juliette kollarını göğsünde kavuşturdu ve canı yanarak koltuğuna yaslandı. “Dalga geçiyorsunuz herhalde. Başkanlıkla ilgili en ufak bir bilgim bile-”</p>

  <p>“Olmasına gerek de yok,” dedi Peter öne eğilerek. “Ofisin olacak, uzatılan elleri sıkacak, bir şeyleri imzalayacak, insanların içini rahatlatacaksın-”</p>

  <p>Lukas hafifçe adamın koluna dokundu ve olmaz dercesine başını salladı. Juliette tenine sıcak bastığını hissetti, bu da sıyrık ve yaralarını daha çok kaşındırdı.</p>

  <p>Peter koltuğuna yaslanırken, “Şimdi durum şu,” dedi Lukas. “Sana <i>ihtiyacımız</i> var. Yukarıda iktidar boşluğu var. Görevinin başındaki en uzun çalışan Peter, uzun derken ne kadarlık bir süreyi kastettiğimi biliyorsun.”</p>

  <p>Juliette dinliyordu.</p>

  <p>“Geceler boyu yaptığımız o konuşmaları hatırlıyor musun? Öbür silonun ne hale geldiğini bana anlatıyordun, hatırladın mı? Buradaki durumun da neredeyse o raddeye geldiğinin farkında mısın?”</p>

  <p>Juliette dudağını kemirdi, bardaklardan birine uzanıp sudan koca bir yudum aldı. Bardağın üzerinden bakarak Lukas'ın lafına devam etmesini bekledi.</p>

  <p>“Elimizde bir şans var Jules. Bu yeri bir arada tutma şansı, siloyu onarma şan-”</p>

  <p>Bardağı masaya koydu ve elini kaldırarak durmasını işaret etti.</p>

  <p>“Bunu yapacaksak,” dedi onlara soğukkanlılıkla, beklenti dolu yüzlerine sırayla bakarak. “Bunu yapacaksak, benim yöntemimle yapacağız.”</p>

  <p>Peter somurttu.</p>

  <p>“Artık yalan söylemek yok,” dedi. “Gerçeklere bir şans tanıyacağız.”</p>

  <p>Lukas gergin bir şekilde güldü. Peter başını iki yana salladı.</p>

  <p>“Şimdi beni iyi dinleyin,” dedi. “Bunu çılgınlık olarak görmeyin. Bunu kaç kez enine boyuna düşündüm. Kahretsin, haftalarca düşünmekten <i>başka</i> bir şey yapmadım zaten."</p>

  <p>“Gerçeklere derken?” diye sordu Peter.</p>

  <p>Juliette başıyla onayladı. “Kafanızdan neler geçtiğini biliyorum. Yalanlara, korkuya ihtiyacımız olduğu-"</p>

  <p>Peter evet dercesine başını salladı.</p>

  <p>“Ama dışarının <i>gerçek halinden</i> daha korkunç bir şey uydurabilir miyiz acaba?” Eliyle çatıyı işaret etti ve dediklerinin zihinlerine nüfuz etmesini bekledi.</p>

  <p>“Bu yerleri inşa ettiklerinde, amaç hepimizi burada bir arada tutmaktı. Beraber ama ayrıydık, birbirimizden habersizdik, böylece birimiz hastalanırsak öbürlerine bulaştıramıyorduk. Ama ben onların yanında saf tutmak <i>istemiyorum.</i> Davalarını desteklemiyorum. Reddediyorum."</p>

  <p>Lukas başını yana eğdi. “Evet, ama-"</p>

  <p>“Bize karşı onlar. Olan bitenden habersiz bir şekilde her gün işine giden silo insanlarından değil, her şeyin <i>farkında olan</i> bu işin başındaki kişilerden bahsediyorum. On sekizinci silo farklı olacak. Her şeyden haberdar, <i>gayesi</i> olan bir yer. Bir düşünsenize. İnsanları yönlendirmek yerine niye onlara yetki vermeyelim ki? Neyle karşı karşıya olduğumuzu bilmelerini sağlayalım. Ve kolektif irademizi harekete geçirelim.”</p>

  <p>Lukas kaşlarını havaya kaldırdı. Peter elini saçında gezdirdi.</p>

  <p>“Bu konuyu iyice bir düşünün derim." Masayı itip kendini masadan uzaklaştı. “Acele etmeyin. Ben ailemi ve dostlarımı görmeye gidiyorum. Ama sizinle ya da sizsiz, ben insanlara gerçekleri anlatacağım."</p>

  <p>Lukas'a gülümsedi. Bu bir meydan okumaydı ve adam bu gülümsemeyi gördüğünde kendisinin şaka yapmadığını anlamış olacaktı.</p>

  <p>Peter ayağa kalktı ve avuçlarını gösterdi. “En azından bir daha ki görüşmeye kadar bir şey yapmamak konusunda anlaşabilir miyiz?"</p>

  <p>Juliette kollarını kavuşturdu. Başını salladı.</p>

  <p>“Güzel,” dedi Peter, tuttuğu nefesi koyuverip kollarını serbest bırakarak.</p>

  <p>Juliette, Lukas’a döndü. Adam onu inceliyordu, dudaklarını büzmüştü ve besbelli her şeyin farkındaydı. Bu işi bir adım ileri götürmenin tek bir yolu vardı ve o yol Lukas’ın ödünü kopartıyordu.</p>

  <p>Peter arkasını döndü ve kapıyı açtı. Sonra başını çevirip Lukas’a baktı.</p>

  <p>“Bize biraz müsaade edebilir misin?” diye sordu Lukas, ayağa kalkıp kapıya doğru yürürken.</p>

  <p>Peter olur dercesine kafasını salladı. Döndü ve kendisine milyonuncu kez teşekkür etmekte olan Juliette’in elini sıktı. Göğsünde asılı, yan dönmüş yıldızını düzelttikten sonra konferans odasından çıktı.</p>

  <p>Lukas pencerenin görüş alanından çıktı,Juliette’in elini tuttu ve onu kapıya doğru çekti.</p>

  <p>“Benimle kafa mı buluyorsun?” diye sordu Juliette. “Sahiden de o işi pat diye kabul edeceğimi ve ...?"</p>

  <p>Lukas avucunu kapıya dayadı ve ittirip kapadı. Juliette yüzünü adama döndü, afallamıştı ve sonra Lukas'ın, yaralarına dikkat ederek, kollarını nazikçe beline doladığını hissetti.</p>

  <p>“Haklıydın,” dedi fısıltıyla. iyice eğildi ve başını Juliette’in omzuna koydu. “Oyalıyordum. Gitmeni istemiyorum.”</p>

  <p>Adamın nefesi Juliette'in boynuna bir sıcaklık yayıyordu. Juliette gevşedi. Söylemek üzere olduğu şeyi unuttu. Bir kolunu adamın sırtına koyup öbür eliyle boynunu tuttu. “Korkma,” dedi, adam bunu söylediği, nihayet her şeyi itiraf ettiği için rahatlamıştı. Ve Lukas'ın titrediğini hissedebiliyor, kesik kesik ve tekleyen soluk alış verişlerini duyabiliyordu.</p>

  <p>“Korkma,” diye fısıldadı yine, yanağını adamınkine dayayıp onu avutmaya çalışarak. “Temelli gitmiyorum sonuçta-”</p>

  <p>Lukas yüzüne bakabilmek için geri çekildi. Juliette'in yüzünü inceliyordu sanki, gözlerinde yaşlar birikmişti. Vücudu tir tir titremeye başlamıştı. Bunu kollarından, sırtından hissedebiliyordu.</p>

  <p>Lukas onu kendine doğru çekip dudaklarını onunkilere yapıştırdığında, adamda sezinlediği şeyin ne korku ne de panik olduğunu fark etti. <i>Heyecandı</i> bu.</p>

  <p>Öpüşürlerken gözlerinden yaş geldi, yaşadığı duygu patlaması doktorun ilaçlarından daha tesirliydi. Lukas’ın, sırtını kavrayan ellerinin neden olduğu bütün acıyı alıp götürmüştü. En son ne zaman dudaklarına başka bir dudağın değdiğini hatırlamıyordu bile. Lukas'ın öpücüklerine karşılık verdi, ama öpüşmeleri pek uzun sürmedi. Lukas kendini çekti ve Juliette’in ellerini tutup tedirginlikle pencereye bir bakış attı.</p>

  <p>“Şey... ee ...”</p>

  <p>“Hoşuma gitti,” dedi, Lukas'ın ellerini sıkarak.</p>

  <p>“Gitsek iyi...” Başıyla kapıyı işaret etti.</p>

  <p>Juliette gülümsedi. “Evet. İyi olacak gibi.”</p>

  <p>Lukas IT'nin giriş salonuna ve oradan da sahanlığa kadar ona eşlik etti. Teknisyenlerden biri omzunda Juliette’in çantasıyla bekliyordu. Yaralarını düşünen Lukas'ın çantanın askısını kumaş parçalarıyla takviye ettiğini fark etti.</p>

  <p>“Yanında bir refakatçiye gerek olmadığına emin misin?”</p>

  <p>“Böyle iyiyim,” dedi, saçını kulağının arkasına sıkıştırırken. Çantayı boynuna kadar iyice çekti. “Bir-iki hafta sonra görüşürüz.”</p>

  <p>“Bana telsizden ulaşabilirsin,” dedi Lukas.</p>

  <p>Adamın elini tutup sıktı ve sonra da büyük merdivene döndü. Geçip giden kalabalıktan birisi başıyla ona selam verdi. Adamı tanımadığından emindi, ama yine de selamına karşılık verdi. Onu takip etmek için başka başlar da döndü sonra. Yanlarından geçip gitti ve silonun derinliklerine doğru sarmallar çizerek gömülen, insanlar üzerinde nesiller boyu koşturup dururken bütün o çıkıntılı ve aşınmış basamakları bir arada tutan büyük kıvrımlı çeliğe tutundu. Ardından Juliette botunu ilk basamağa doğru uzattı, önünde yine epey uzun bir yolculuk-</p>

  <p>“Hey!"</p>

  <p>Lukas arkasından sesleniyordu. Sahanlığın bir ucuna koşmuş, şaşkınlıkla kaşlarını çatmıştı. “Arkadaşlarını görmek için Derin’e gittiğini sanıyordum."</p>

  <p>Juliette adama gülümsedi. Taşıyıcının teki sırtındaki yükle yanlarından geçti. Juliette şu son günlerde kendi yükünün ne kadarının sırtından kayıp düştüğünü düşündü.</p>

  <p>“Aile önce gelir,” dedi Lukas’a. Uğuldayan silonun ortasındaki büyük şafta şöyle bir baktı ve botunu sıradaki basamağa doğru kaldırdı. “Önce babamı görmem lazım.”</p>
</body>
</html>
