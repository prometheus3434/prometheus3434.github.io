<html xmlns="http://www.w3.org/1999/xhtml">
	<head>
		<title>25_BillurKosk-1</title>
		<link href="css/25_BillurKosk.css" rel="stylesheet" type="text/css"/>
	</head>
	<body id="x25_BillurKosk" xml:lang="tr-TR">
		<div>
			<p class="BASLIK01" id="toc_marker-1">BİLLUR KÖŞK VE ELMAS GEMİ</p>
			<div class="frame-4">
				<img alt="BillurKosk_01.tif" class="frame-3" src="image/BillurKosk_01_fmt.jpeg"/>
			</div>
			<p class="govde-metin"> </p>
			<p class="govde-metin">Evvel zaman içinde kalbur saman içinde bir padişahın dünyaya gelen hiçbir çocuğu yaşamıyormuş. Bir gün padişahın bir kız çocuğu dünyaya gelmiş. O saat hekimler, bebeği muayene etmişler “Bu kızın ölmemesi için yer altında yaşaması gerekir.” hükmüne varmışlar. Padişaha:</p>
			<p class="govde-metin">– Padişahım sevgili kızınıza, yer altında bir ev yaptıralım varsın orada büyüsün. Onun yaşaması için bundan başka çare yoktur, demişler.</p>
			<p class="govde-metin">Cihan padişahı, bu sözü uygun görüp o saat yer altında dört köşesi muhafazalı bir ev yaptırmış. Padişahın yeni doğmuş bebeğini bu yer altı evine koymuşlar. Ona bir bakıcı tayin etmişler, kızın her ihtiyacı gece gündüz düzenli olarak sağlanıyormuş. Sözün kısası, bu çocuk yer altında büyümüş. On dört-on beş yaşlarına gelmiş ve güzel bir genç kız olmuş.</p>
			<p class="govde-metin">Bir gün bu kızın yer altında yaşamaktan canı sıkılmış. Yaşadığı yer altı evinde ne kadar sandalye varsa hepsini birbiri üzerine koyup yukarıya çıkmış. Tavanda ışık alan tepe camını kırıp başını dışarı çıkarınca bir de bakmış ki güneşin ışıklarıyla parlayan muhteşem bir deniz! Bu manzara kızın gözlerini kamaştırmış:</p>
			<p class="govde-metin">– Vay! Bu dünyanın bir de üst kısmı varmış ve üstü altından daha muhteşemmiş, demiş.</p>
			<p class="govde-metin">Uzun süre bunun etkisinde kalmış. Oradan aşağı inmiş, biraz oturup beklemiş. Neden sonra dadısı gelmiş, bir de bakmış ki tepe camı kırılmış. Kıza camı kimin kırdığını sormuş, Sultan Hanım:</p>
			<p class="govde-metin">– Beni buradan çıkarın, yoksa canıma kıyarım, diye bağırmış. Dadısı telaşla yer altından çıkıp doğru padişahın huzuruna gelmiş. Sultan Hanım’ın söylediklerini bir bir aktarmış. Padişah o anda bütün hekimleri çağırıp kızını tekrar muayene ettirmiş.</p>
			<p class="govde-metin">Hekimler:</p>
			<p class="govde-metin">– Padişahım, kızınızı dışarı çıkarın ama birdenbire çıkarmayın. Gözünü alıştırıncaya kadar bir süre gezdirip ondan sonra yer altındaki evine geri götürün, demişler.</p>
			<p class="govde-metin">Dadısı gidip Sultan Hanım’a müjdeyi vermiş ve onu mağaradan çıkarıp bir gül bahçesine götürmüş. Orada gezerlerken Sultan Hanım denizi görmüş, görür görmez de aklına çok parlak bir fikir gelmiş. Oradan doğru babasının yanına gelmiş:</p>
			<p class="govde-metin">– Ey benim sevgili babacığım, şu güzelim deryanın üzerine bir billur köşk yaptırasın... İçine de elmas ve altından sandalyeler eşyalar koydurasın... Geminin döşemeleri de mükemmel sırmadan olmalı, demiş.</p>
			<p class="govde-metin">Padişah:</p>
			<p class="govde-metin">– Aman kızım, senin istediğin köşk olsun, demiş. </p>
			<p class="govde-metin">Billurculara deniz üzerine kızın tarif ettiği şekilde bir köşk yapmalarını emretmiş. Aradan bir yıl geçmiş, Sultan Hanım’ın istediği mükemmellikteki billur köşk tamamlanmış. Köşkü yapan mimarlar, ustalar işlerini bitirince padişaha haber vermişler. Padişah bütün vezir ve yaverleriyle birlikte gidip köşkü incelemişler. Herkesin gözleri kamaşmış. Köşkün güzelliğini kelimelerle anlatmak mümkün değilmiş. Parıltısı dört bir yanı ışıldatıyormuş. Sultan Hanım, babasının elini öpmüş.</p>
			<p class="govde-metin">Babası:</p>
			<p class="govde-metin">– Ey kızım istediğin billur köşk tamamlandı, yanına istediğin kadar hizmetçi ve yardımcı al. Safa içinde orada hayatını sürdür, demiş.</p>
			<p class="govde-metin">Sultan Hanım yanına birkaç hizmetçi alıp köşkte yaşamaya başlamış. Onlar gece gündüz huzurlu ve rahat içinde bir hayat süredursunlar biz gelelim dünya âleme.</p>
			<p class="govde-metin">Billur köşkün şöhreti bütün dünyaya yayılmış, herkes kafile kafile bu köşkü seyre geliyormuş. Kimisi gemi ile, kimisi ise sandal ile gelip köşkü dört yandan hayranlıkla seyrediyormuş. Köşkün namı dünyanın her tarafına yayılınca bir gün Yemen Padişahı’nın oğlu da bunu duymuş ve çok merak etmiş. Babasının huzuruna çıkıp:</p>
			<p class="govde-metin">– Ey benim kıymetli babacığım! İstanbul Padişah’ı denizin üzerine bir billur köşk yaptırmış, özelliklerini kelimelerle anlatmak mümkün değilmiş. İzniniz olursa ben de gidip o köşkü göreyim. Üç dört ay içinde geri dönerim, demiş.</p>
			<p class="govde-metin">Babası izin vermiş. Şehzade yanına birkaç arkadaş alıp bir gemiye binerek yola çıkmış. Gece gündüz hiç durmadan yola devam etmişler. Hayli zaman sonra uzakta bir acayip nesne görmüşler. Parıltısı dünyayı tutmuş bu nesnenin. Şehzade, arkadaşlarına:</p>
			<div class="frame-4">
				<img alt="BillurKosk_02.tif" class="frame-3" src="image/BillurKosk_02_fmt1.jpeg"/>
			</div>
			<p class="govde-metin"> </p>
			<p class="govde-metin">– Herhâlde bahsettikleri köşk şu parlayan şey olmalı, demiş. Nihayet birkaç gün sonra adı geçen köşkün yanına gelmişler. Şehzade, yanındakilere:</p>
			<p class="govde-metin">– Acaba hayal mi görüyorum, düş mü görüyorum, demiş.</p>
			<p class="govde-metin">Nihayet akşam olup gemilerini orada demirlemişler. Şehzade güverte üzerinde bekleyedursun, biz gelelim Sultan Hanım’a.</p>
			<p class="govde-metin">Sultan Hanım, camdan dışarı bakınca köşkün önüne bir gemi geldiğini görmüş. “Acaba bu gemi kimindir?” diye merak ederken şehzadeyi fark etmiş. O an şehzade de Sultan Hanım’ı görünce yere düşüp bayılmış. Bir zaman sonra aklı başına gelip kalkmış. Pencereye bakmış, bakmış ama Sultan Hanım ortalarda yokmuş.</p>
			<p class="govde-metin">Şehzade,  babasına verdiği söz üzerine geri dönmesi gerektiği için yola çıkmış. Sultan Hanım’a veda bile edememiş. “İşte gemi, işte Yemen, pupa yelken!” deyip tekrar geri dönmüş. Şehzadenin böyle sessiz sedasız çekip gitmesi Sultan Hanım’ın gururunu incitmiş, kalbini kırmış. Babasına gelmiş:</p>
			<p class="govde-metin">– Ey benim sevgili babacığım, senden öyle bir gemi isterim ki saf elmastan olacak. Kamarası mücevher ve sütunları kıymetli taşlardan yapılacak. İçine de hizmetçiler ve yardımcılar koyduracaksın, hepsi de güzel ve gösterişli olacaklar. Eğer dediklerimi yerine getirmezsen çok üzüleceğim, demiş.</p>
			<p class="govde-metin">Babası:</p>
			<p class="govde-metin">– Baş üstüne kızım, senin istediğin gemi olsun, demiş.</p>
			<p class="govde-metin">Padişah hemen kuyumcuları çağırıp emreylemiş. Vakit kaybetmeden gemi yapımına başlamışlar. Tamı tamına iki sene uğraşmışlar, nihayet muhteşem gemi tamamlanmış.</p>
			<p class="govde-metin">Sultan Hanım, gelip babasının elini öpmüş:</p>
			<p class="govde-metin">– Ey benim sevgili babacığım, bana izin ver de biraz seyahat edip yeni yerler göreyim. İnşallah kısa zamanda dönerim, demiş. Babasının da yeryüzünde sadece tek kızcağızı olduğu için onu asla kıramazmış. Sevgili kızına mecburen izin vermiş:</p>
			<p class="govde-metin">– Kızım gözümü yollarda koyma. Allah selamet versin,  demiş. Gemiye, seksen hizmetçi ve yardımcı alınmış. O gece yola çıkmadan gemide kalmışlar, ertesi gün yirmi bir pare top atışından sonra yola çıkmışlar.</p>
			<p class="govde-metin">Sultan Hanım geminin kaptanlığını yapıyormuş, yardımcısı ise tecrübeli bir yaşlı gemici imiş. Günlerce yola devam etmişler ve bir gün Yemen’e varmışlar. Sultan Hanım, limana girip gemiyi demirletmiş. O gece limanda kalmışlar. Oranın veziri, limana görkemli bir geminin geldiğini duyunca gemiyi görmeye gelmiş. Geminin ihtişamına hayran kalmış:</p>
			<p class="govde-metin">– Ömrümde hiç böyle bir gemi görmedim, Allah nazardan saklasın, acaba kimin bu gemi, demiş. Etraftakiler de tam olarak geminin kime ait olduğunu bilmiyorlarmış. Vezir oradan ayrılıp hızlıca saraya gelmiş, padişaha haber vermiş:</p>
			<p class="govde-metin">– Aman padişahım, dün limana öyle muhteşem bir gemi geldi ki onu kelimelerle anlatmak mümkün değil. Gövdesi, direkleri, her şeyi saf mücevherden, elmastan, altından yapılmış. Görmeye değer bir gemi. Padişah bunları işitince, yaverini görevlendirmiş:</p>
			<p class="govde-metin">– Lala tez gidesin. Bu geminin nasıl bir şey olduğunu, sahibinin kim olduğunu, buraya niçin geldiğini öğrenesin, demiş.</p>
			<p class="govde-metin">Yaver, bir kayığa binip elmas gemiyi görmeye gitmiş. Sultan Hanım yaverin geldiğini görünce bütün tayfasına al elbise giydirmiş, kendisi de kıyafet değiştirmiş. Nihayet kayık iskeleye yanaşınca bütün tayfayla birlikte padişahın yaverini karşılamışlar, onu yukarı, kaptanın kamarasına almışlar. Yaver, bir koltuğa oturup Sultan Hanım’la muhabbete başlamış. Lala:</p>
			<p class="govde-metin">– Aman beyefendi, sizlere doyum olmaz. Padişah beni bekler. Bendeniz padişaha bilgi götürmek için geldim. Güzel isminizi lütfederseniz, demiş.</p>
			<div class="frame-4">
				<img alt="BillurKosk_03.tif" class="frame-5" src="image/BillurKosk_03_fmt.jpeg"/>
			</div>
			<p class="govde-metin"> </p>
			<p class="govde-metin">Hanım Sultan:</p>
			<p class="govde-metin">– Ben bir tüccarın oğluyum, biraz ferahlamak için seyahate çıktım, demiş.</p>
			<p class="govde-metin">Nihayet yaver, Sultan Hanım’dan fazla bir şey öğrenemeyince oradan ayrılmış, padişahın huzuruna gelmiş:</p>
			<p class="govde-metin">– Ey padişahım bu gelen bir tüccar gemisi, kaptanı genç biri. Ne bıyık ne sakal var. Ayın on dördü gibi bir yiğittir. Tayfası da onun gibi mükemmel, seçilmiş insanlardan oluşuyor. Efendim sizin de mutlaka o gemiyi görmeniz gerekir, demiş.</p>
			<p class="govde-metin">Padişah medhini duyduğu bu elmas gemiyi görmek için yedi çift kayık hazırlatıp denize açılmış. Elmas gemiye yaklaştıklarında kaptan, Hünkâr’ın geldiğini görünce bütün tayfasına baştan ayağa sarı elbise giydirmiş. Bütün tayfasıyla birlikte padişahı karşılamışlar, onu kaptan kamarasına almışlar. Padişaha saygı göstermişler, ikramda bulunmuşlar. Padişah gemiye hayran kalmış, bir müddet kaldıktan sonra saraya geri dönmüş. Bu durumu şehzade duyunca hemen harekete geçmiş. O da elmas gemiyi çok merak etmiş, hiç vakit kaybetmeden gemiyi görmeye gelmiş. Kaptan, şehzadenin gemiye yaklaşmakta olduğunu görünce tayfasına baştan ayağa yeşil elbise giydirmiş. Şehzadeyi görkemli bir karşılamayla gemiye almışlar ve kaptan kamarasına geçmişler. Şehzade, kaptanı tanımak için inceden inceye sorular sormaya başlamış ama onun kim olduğunu bir türlü öğrenememiş. Şehzade, kaptanla konuşurken onun erkek değil kız olduğunu anlamış. Akşam olunca gemiden ayrılmış.</p>
			<p class="govde-metin">Sultan Hanım, yetkililere başvurarak gemisinin sakin bir havuzda bekletilmesini, kendilerine de misafir kalabilmek için bir konak verilmesini istemiş. Onun bu isteğini anında yerine getirmişler. Sultan Hanım, gemideki eşyaları konağa taşıtarak orada kalmaya başlamış. Şehzade, Sultan Hanım’la olan bu karşılaşmasından sonra ertesi gün tekrar limana gelip bakmış ki gemi limanda yok. Lalasına, geminin nereye gittiğini sorumuş. Lalası da geminin bir açık havuza alındığını, kaptan ve tayfasının da bir konakta misafir edildiğini söylemiş.</p>
			<p class="govde-metin">Şehzade, biraz dikkatli bakınca bu kızın gemide erkek kılığına girmiş kaptan olduğunu anlamış.</p>
			<p class="govde-metin">Şehzade, sabahleyin doğruca annesinin yanına gelmiş:</p>
			<p class="govde-metin">– Aman anneciğim, bu mücevher işlemeli ayakkabıyı şu konaktaki kıza benden hediye olarak götür, diye yalvarmış.</p>
			<p class="govde-metin">Annesi mücevher işlemeli ayakkabıyı almış, konağa varmış. İçeriye girip selam verdikten sonra şehzadenin gönderdiği ayakkabıları kıza takdim etmiş. Kız da ayakkabıyı almış. Hiç önemsemeden mutfakta iş yapan hizmetçilerinden birine:</p>
			<p class="govde-metin">– Al bunlar senin olsun, diye uzatmış.</p>
			<p class="govde-metin">Şehzadenin annesi çok şaşırmış. Kıza:</p>
			<p class="govde-metin">– Sultanım, şehzadenin sana çok özel selamları var ve seni görmeyi diler. Ne buyurursunuz, demiş.  Kız da hiç cevap vermemiş, kadın bir süre oturduktan sonra kalkıp saraya dönmüş. Hiddetle şehzadeye:</p>
			<p class="govde-metin">– Kıza mücevherli ayakkabıyı verdim, o da hiç önemsemedi. Mutfakta çalışan bir hizmetçiye verdi. Bu davranışı canımı çok sıktı, senin isteğini arz eylediysem de o asla cevap vermedi. Çaresizce kalkıp geri geldim, demiş.</p>
			<p class="govde-metin">Şehzade yine bir odaya kapanıp sabaha kadar düşünmüş. Sabah olunca yine annesine koşarak:</p>
			<p class="govde-metin">– Aman, pek kıymetli anneciğim yine ne varsa sende var. Bana yardımcı ol, demiş. Annesinin çok değerli bir dizi incisi varmış:</p>
			<p class="govde-metin">– Oğlum benim babamdan kalan, dünyalara bedel bir dizi incim var. Bari yarın onu kıza götüreyim de belki bu sefer bizi kırmaz, insafa gelir, demiş.</p>
			<p class="govde-metin">Şehzade buna çok sevinmiş, annesinin elini öperek ona sarılmış. Annesi yine kalkıp konağa gitmiş. İçeri girdikten sonra şehzadenin selamını bildirmiş, inci dizisini kıza teslim etmiş. Kızın, tavanda asılı kafesin içinde bir papağanı varmış. İncileri alıp yem yerine papağana vermiş. Papağan da bunları bir güzel yutmaya başlamış. Şehzadenin annesinin ağzı açık kalmış. Çok şaşırıp biraz da içinden sinirlermiş. Kendi kendine: “Bak şunun yaptığına, paha biçilmez incilerimi papağana yem olarak verdi.” demiş.</p>
			<p class="govde-metin">Kadın hiçbir cevap alamayınca yine kalkıp saraya dönmüş. Şehzade heyecanla annesine koşup:</p>
			<p class="govde-metin">– Anneciğim nasıl oldu, bu sefer hayırlı haberi getirebildin mi, diye sormuş.</p>
			<p class="govde-metin">Annesi:</p>
			<p class="govde-metin">– Ah oğlum! İncilerimi kıza verdim, alıp kafesteki papağanına yem olarak verdi. Papağan da gözümün önünde güzelim incilerimi birer birer yutuverdi. Ben bunu böyle görünce yüreğimin yağı eridi, ne yapacağımı şaşırdım. Bilmem hâlimiz ne olacak, demiş. Şehzade validesine:</p>
			<p class="govde-metin">– Anneciğim, onun kusuruna bakma, demiş. Nihayet o gece de şehzadenin gözüne uyku girmemiş. Sabah olunca yine validesinin yanına gelip:</p>
			<p class="govde-metin">– Ey aziz anneciğim! Benim bir Kur’an-ı Kerim’im var, onu kıza götürüp hediye et! Belki bu sefer onun hürmetine bana acıyıp insafa gelir, demiş. Sözün kısası, annesi Kur’an-ı Kerim’i alıp konağa gitmiş. Selam verip içeriye girmiş. Sultan Hanım yukarıdan inip şehzadenin annesini ikram ile karşılamış. Kadın da bu duruma çok şaşırmış. Önceki gelişlerinde hiç yüzüne bile bakmayan kız, bu sefer büyük bir saygıyla onu karşılamış. Nihayet kadın yanında getirdiği Kur’an-ı Kerim’i kıza vermiş. Kız da onu güzelce alıp üç kere öptükten sonra itinayla, güzel bir yere koymuş. Kadın, kıza:</p>
			<div class="frame-4">
				<img alt="BillurKosk_04.tif" class="frame-6" src="image/BillurKosk_04_fmt.jpeg"/>
			</div>
			<p class="govde-metin"> </p>
			<p class="govde-metin">– Ey benim güzel kızım, şehzade seninle tanışmak istiyor. Aman ne olur, onunla hiç olmazsa bir kere görüş, demiş. Bunun üzerine kız:</p>
			<p class="govde-metin">– Ey valide, kendimi şehzadeye gösterebilmem için bazı şartlarım var, demiş. Şehzadenin annesi:</p>
			<p class="govde-metin">– Kızım şartların neyse söyle, yerine getirmeye çalışalım, demiş. Kız da:</p>
			<p class="govde-metin">– Altın bir köprü yaptırınız, etrafını da gerçek güllerle donatınız. Şehzade, tahtını köprünün başına kurup orada otursun, sonra ben oraya giderim. Beni orada görsün, demiş.</p>
			<p class="govde-metin">Kadın konaktan ayrılıp sarayına gelmiş:</p>
			<p class="govde-metin">– Aman oğlum, kız çok imkânsız şeyler istedi. Bir altın köprü yaptıracakmışız, etrafını halis güllerle donatacakmışız. Sen köprünün bir ucunda tahtına oturacakmışsın. Sultan’ımız da bu şartla gelip seninle görüşecekmiş. Gücün yetiyorsa bunları yerine getir, demiş.</p>
			<p class="govde-metin">Şehzade, Hanım Sultan’ın bu isteklerini yerine getirmek için harekete geçmiş. Babasının yardımına başvurarak kızın istediği şekilde bir altın köprü inşa ettirmiş. Etrafına halis güller diktirmiş. Köprünün karşı tarafına tahtını yerleştirip kıza haber göndermiş.</p>
			<p class="govde-metin">Sultan Hanım,  giyinip kuşanmış; yanındaki hizmetçilerle birlikte köprünün başına gelmiş. Etraftaki gülleri koklarken yüzüne bir gülün dikeni batmış. Kız zaten bahane arıyormuş, canı yanınca hızlıca geri dönüp konağa doğru yürümüş. Şehzade, Sultan’ın geri döndüğünü görünce, anasına:</p>
			<p class="govde-metin">– Aman anneciğim, Sultan Hanım geri dönüp gidiyor. Ne olur yanıma gelmeyişinin sebebini öğren, diye yalvarmış. Annesi hızlıca kıza yetişip:</p>
			<p class="govde-metin">– Ey kızım niçin şehzadenin yanına gitmedin, diye sormuş.</p>
			<p class="govde-metin">Kız:</p>
			<p class="govde-metin">– Ey valide, yüzüme gül dikeni battı, köprü de sizin olsun şehzade de, demiş.</p>
			<p class="govde-metin">Kadın:</p>
			<p class="govde-metin">– Kızım, ne yapalım, en ufak şeyi bahane ediyorsun, bize türlü türlü oyunlar ediyorsun, demiş.</p>
			<p class="govde-metin">Kız:</p>
			<p class="govde-metin">– Şimdi de yeni bir altın köprü isterim. Bir tarafında altın şamdan, diğer tarafında gümüş şamdanlar koyunuz. Şehzade köprünün öbür ucunda kazılmış bir mezar içinde beni bekleyecek. Sonra ben onun başının ucuna giderim, demiş.</p>
			<p class="govde-metin">Şehzadenin annesi hiddetle kalkıp saraya gelmiş:</p>
			<p class="govde-metin">– Ey oğlum, kızın yüzüne gül dikeni batmış, canı yanınca çekip gitmiş. Şimdi de bu köprüye benzer bir köprü daha istiyor. Köprünün bir yanında altın şamdan, diğer yanında gümüş şamdanlar olacak. Daha kötüsü köprünün öbür ucunda kazılacak bir mezara uzanacaksın. Kız da gelip başının ucunda duracak, ancak bu şartlarla onu görebileceksin, demiş.</p>
			<p class="govde-metin">Şehzade, kızın dediği şekilde bir köprü yaptırıp diğer ucuna bir mezar kazdırmış. Kendisi de mezara uzanmış ve beklemeye başlamış. Biz gelelim kıza.</p>
			<p class="govde-metin">Sultan Hanım; konaktaki eşyalarını gemiye yükletmiş, gemiyi havuzdan çıkarıp hazır bekletmiş. Oradan altın köprünün yanına gelmiş, şehzadenin baş ucuna dikilmiş. Ona:</p>
			<p class="govde-metin">– İşte gemi, işte İstanbul, pupa yelken, deyip hızlıca oradan uzaklaşmış ve gemiye binip yola çıkmış. Şehzade mezardan çıkıp bakmış ki Sultan Hanım gemiye binip limandan ayrılıyor. Durumu hemen anlamış. Çünkü bu kız bir zamanlar onun İstanbul’da görüp sonra yüzüne bile bakmadan Yemen’e geri döndüğü kızın ta kendisiymiş. Hemen annesinin yanına giderek:</p>
			<p class="govde-metin">– Aman anneciğim bütün kabahat bende. Her şeyi ben kendi kendime ettim. Bu kıza İstanbul’da hiç değer vermedim. Onu küçümsedim. Gururunu çok kırmış olmalıyım ki benden intikam alıyor. Ne olur anneciğim izin verin de onun peşinden gideyim, diye yalvarmış. Annesi de:</p>
			<p class="govde-metin">– Oğlum, izin için babana gitmelisin, demiş. Şehzade babasının huzuruna çıkarak, elini öpmüş ve meramını arz eylemiş:</p>
			<p class="govde-metin">– Ey aziz babacığım, bendenize ruhsat verirseniz dışarıya gideceğim, demiş. Babası da:</p>
			<p class="govde-metin">– Sen nasıl istersen, oğlum, deyip izin vermiş. Şehzade annesinin elini öpmüş, onunla da vedalaşıp hemen bir gemi hazırlatarak yola çıkmış. Günlerce yol aldıktan sonra kızın bulunduğu saraya gelmiş. Sultan Hanım da hizmetçileriyle birlikte şehzadeyi karşılamış. Şehzade:</p>
			<p class="govde-metin">– Ey sultanım bana yazık değil midir, başıma bunca işler getirdin, diye sormuş.</p>
			<p class="govde-metin">Sultan kız: </p>
			<p class="govde-metin">– Ey şehzadem her şeyin bir bedeli var, siz bana ettiğinizi unuttunuz mu? Geminizle geldiniz, sonra arkanızı dönüp gittiniz, beni küçümsediniz, kalbimi kırdınız. Bu Allah’tan reva mıdır, diye cevap vermiş.</p>
			<p class="govde-metin">Şehzade:</p>
			<p class="govde-metin">– Aman sultanım beni affeyle, kusuruma bakmayasın, demiş.</p>
			<p class="govde-metin">Şehzade ile Sultan, barışmışlar. Aile büyüklerinin izniyle düğün yapıp evlenmişler. Mutlu bir hayat sürmüşler.</p>
			<p class="govde-metin-orta"><span><img alt="cicek_bolumsonu.jpg" class="frame-7" src="image/cicek_bolumsonu_fmt.jpeg"/></span> </p>
		</div>
	</body>
</html>