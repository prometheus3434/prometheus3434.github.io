<html xmlns="http://www.w3.org/1999/xhtml">
	<head>
		<title>25_BillurKosk-3</title>
		<link href="css/25_BillurKosk.css" rel="stylesheet" type="text/css"/>
	</head>
	<body id="x25_BillurKosk" xml:lang="tr-TR">
		<div>
			<p class="BASLIK01" id="toc_marker-3">TASA KUŞU</p>
			<p class="govde-metin">Ülkenin birinde Sülün Kız adlı bir kız varmış. Sülün Kız, kimseyi rahatsız etmez, kimseyi, incitmezmiş. Günün birinde, babasını kaybedince Sülün Kız’ı bir korku almış:</p>
			<p class="govde-metin">– Ne bir dağda yağmurumuz ne de bir bağda yaprağımız var, diye günlerce düşünmüş.</p>
			<p class="govde-metin">Anası, Sülün Kız’ın bu durumunu görünce:</p>
			<p class="govde-metin">– A kızım, demiş. Niye kara kara düşünüyorsun? Ben çuval dokurum, sen de gergef işlersin, gül gibi geçinip gideriz.</p>
			<p class="govde-metin">Bu söz üstüne Sülün Kız’ın korkusu gitmiş. Ana kız çalışmaya başlamışlar. Biriktirdikleriyle dağın üstünde bir bağ almışlar. Ama yine Sülün Kız’ın yüreğine korku düşmüş:</p>
			<p class="govde-metin">– Ya bağımızı sel alırsa, yel alırsa... Bütün emeğimiz suya gider. Yorulduğumuz yanımıza kâr kalır, diye söylenmiş.</p>
			<div class="frame-4">
				<img alt="BillurKosk_11.tif" class="frame-8" src="image/BillurKosk_11_fmt.jpeg"/>
			</div>
			<p class="govde-metin"> </p>
			<p class="govde-metin">Anası, Sülün Kız’ın korkusunu yüzünden anlamış:</p>
			<p class="govde-metin">– Yapma kızım, etme kızım! Yağmur yağmadan sele gitme. Ağzını hayra aç ki hayır gelsin. Yoksa başını dertten kurtaramazsın, demiş.</p>
			<p class="govde-metin">Sülün Kız, bu korkuyu da yüreğinden atmış. Tekrar çalışmaya başlamışlar. Anası kızına öğütlerde bulunmuş. Çok diller dökmüş. Fakat Sülün Kız; korkusunu, tasasını bir türlü yenememiş.</p>
			<p class="govde-metin">Tasa Kuşu da Sülün Kız’ı gözlüyormuş. Kaşla göz arasında onu kanatları arasına alıvermiş.</p>
			<p class="govde-metin">Sülün Kız, gözünü açıp bakmış ki eşi benzeri olmayan bir bahçe!... Bir yanda kuşlar cıvıldıyor, bir yanda oluk oluk sular akıyormuş. </p>
			<p class="govde-metin">Sülün Kız:</p>
			<p class="govde-metin">– Ah, bin gözüm, bin kulağım olsa da bin bir kuş sesini birden dinlesem, demiş. Tasa çekmeye başlamış.</p>
			<p class="govde-metin">Sen misin yok yere tasaya düşen!...</p>
			<p class="govde-metin">O anda bütün kuşlar susmuş. O zaman Tasa Kuşu, yaprakların arasından seslenmiş ona:</p>
			<p class="govde-metin">– Avare kız! Tasa dediğin şey öyle olmaz, demiş.</p>
			<p class="govde-metin">Sülün Kız, bu duruma çok üzülmüş. Kimin yanına gittiyse kimse onunla konuşmamış. Sülün Kız’ın yüreğine öyle bir ateş düşmüş ki yanıp kül olmaya başlamış. Aman yaman derken kendine gelmiş:</p>
			<p class="govde-metin">– Ah, anamın aşını tuzlu tuzlu yeseydim! Ya evde otursaydım ya da bağda çalışsaydım. Fazlasını niçin istiyorsun, diye kendi kendine soruyormuş.</p>
			<p class="govde-metin">Derken bir de dönüp bakmış Tasa Kuşu, ağaçların arasından kanat vura vura geçip gidiyor.</p>
			<p class="govde-metin">O zaman, Sülün Kız’ın yüreğine su serpilmiş, rahat bir nefes almış. “Ooh!” demiş. Oh deyince ak saçlı bir dede ortaya çıkmış:</p>
			<p class="govde-metin">– Dile benden ne dilersen!... Güler yüz mü istersin, yoksa tatlı dil mi?... diye sormuş.</p>
			<p class="govde-metin">Sülün Kız:</p>
			<p class="govde-metin">– Güler yüz de isterim tatlı dil de... Hepsinden önce anamı isterim, demiş.</p>
			<p class="govde-metin"> </p>
			<p class="govde-metin"> </p>
			<p class="govde-metin"> </p>
		</div>
	</body>
</html>