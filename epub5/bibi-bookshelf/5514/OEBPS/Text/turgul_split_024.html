<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>turgul</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h2baslik" id="calibre_toc_13">Yavuz Turgul ile Görüşme</h1>

  <p class="ortayazi">Âlâ Sivas<br class="chapter" />
  Zeliha Hepkon</p>

  <p class="normal">&nbsp;</p>

  <p class="normal"><span class="idebold">Yönetmenlikten önce uzun bir senaryo yazarlığı geçmişiniz var. Arzu Film'deki senaryo yazarlığı deneyimlerinizin, Ertem Eğilmez ile çalışmalarınızın senaristlik ve yönetmenlik kariyeriniz açısından etkileri ve destekleri nelerdir? Bu dönemdeki sansür senaryolarından bahseder misiniz?</span></p>

  <p class="normal">1975 yılında Arzu Film'de çalışmaya başladım, ama 1973 yılından itibaren de kenardan köşeden sinemayla ilgilendim. O sırada gazetecilik yapıyordum, Ses dergisinde çalışıyordum. O zamandan başlayan bir ilgi. Sonra Ertem Eğilmez'in daveti üzerine Arzu Film'e katıldım. O yıllar sinema üzerine çok dehşetli bir baskının olduğu dönemlerdi. Politik anlamda da çok hararetli yıllardı. 60'lar, 70'ler ve 80'li yılları kapsayan yirmi yıllık bu süreç, toplumsal değişimlerin arka arkaya geldiği, 68 kuşağının çıkışları, 27 Mayıs'tan bugüne kadar oluşan dönüşümlerin göbeğinde duruyorduk ve sinema inanılmaz bir gözlem ve baskı altındaydı. Bu da kendini sansür ile gösteriyordu. O zamanlar çift sansür vardı. İlk olarak çekeceğiniz filmin senaryosuna bakarlardı, onay verirlerdi. Film bittikten sonra da o filme onay verirlerdi. Bu nedenle sansür senaryosu diye bir ifade vardı. O senaryonun çekimi için izin almasını sağlayacak biçimde, sansürü aldatmaya yönelik, neredeyse çekilecek filmle ilgisiz birçok şey birbirine eklenip sansür kuruluna gönderilirdi. Onlar da şöyle bir bakıp, "tamam" derlerdi. "Türk polisinin filmin sonunda gelmesi" diye meşhur bir laf vardır, bir dönem çok alaya alınmıştır. Bütün bunlar, sansürün, bir suçlunun mutlaka polis tarafından yakalanması gerektiğini istemesi nedeniyle konulan sahnelerdi. Filmin sonunda polisler gelir, bizim kahramanımız suçluyu döver, ama yetmez. Mutlaka polis gelecek ve suçluyu götürecektir. Arzu Film'e ilk girdiğim zaman, sansür senaryolarıyla ilgili olarak sansür senaryocuları vardı. Çağırırdınız. Profesyoneldi bunlar. Evine gider, 2-3 günde bir sansür senaryosu yazıp getirir, siz Ankara'ya yollarsınız, "çekilebilir" damgasıyla birlikte o film fiilen çekime girerdi. Ondan sonra asıl sorun biten film ile başlardı. Asıl sorun biten filmin sansürden geçmesiydi. "Niye bu kadar para veriyoruz sansür senaryocularına? Ben yazarım." dedim ve sonra sansür senaryolarını ben yazmaya başladım.</p>

  <p class="normal">Ertem Eğilmez ile çalışmalarımıza gelince... Ertem Eğilmez, 70'li yıllardan itibaren tanıdığım bir sinemacı. Sineması bana ilginç gelmişti, çünkü o dönemin geleneklerini, Yeşilçam geleneklerini kendi içinde taşıyan ve belli kurallara uygun, belli yapıların dışına çıkma hevesinde, isteğinde ve bunu kırmaya çalışan insanlardan biriydi. Ama "Sanatsal film yapayım" derdinden ziyade Yeşilçam'ın şimdiye kadar kullanmış olduğu tüm malzemelerde nasıl bir değişiklik yapılabilir ve nasıl farklı filmler oluşturulabilir diye düşünen birisiyle karşı karşıyaydım. İkinci olarak da, benim için çok daha önemli olan ve benim için çok öğretici olan; senaryoyu anlama, senaryoyu keşfetme, doğrularını bulma, "dramatik yapı nedir ve bu yapıyı nasıl doğru olarak oluşturabiliriz?" telaşında olan, bununla ilgili kitaplar tercüme ettirmiş ve bunun üzerine sürekli düşünen bir insanla bir arada olmaktı. Bizim birlikteliğimiz boyunca da bu, böyle devam etti. Hep senaryo üzerine düşündük, konuştuk, tartıştık. İyi bir senaryonun sahip olması gereken değerler, öğeler nelerdir? Bunlar hep gündemdeydi. İşte bu, bana bugüne kadar gelen ve geleceğe kadar gidecek olan bir alışkanlığı, bir önemsemeyi, önemli şeylerin sıralamasında "başta durması gereken nedir?"i anlatan, öğreten, çok değerli bir hoca-öğrenci ilişkisinin getirdikleridir. Bununla birlikte biz, Ertem Eğilmez'in neredeyse fahri asistanları halindeydik. Biz derken şunu kastediyorum: Beni çok sinir eden "Arzu Film ailesi" lafı vardır. İşte o ailenin bütün elemanlarının hepsi senaryo yazar, fikir üretirdi. Hepsi derken belli bir bölümü tabii. Mesela Adile Naşit, Ayşen Gruda, Münir Özkul bunların içinde değildi. Onlar her gün senaryo çalışmasına katılırlardı, gelirlerdi. Her kafadan bir sesin çıktığı bir ortamda ortalığı neşelendiren, arada bir fikir söyleyip, kahkahalar atıp keyifli bir ortam oluşmasında yardımcı olan kişilerdi. Bir de bilfiil kan, ter ve gözyaşıyla işi yürütenler vardı: Sadık Şendil, Halit Akçatepe, Kartal Tibet, Ergin Orbey, ben, benden önce zamanında Zeki Alasya. Bu grup oturup çalışırdı. Sete gittiğimiz zaman da Kartal Tibet, Ertem Abi'nin bilfiil asistanlığını yapardı. Yönetmenliği öncesinde, oyunculuğunun son dönemlerinde Ertem Eğilmez'in yanına gelip, "Ben senin asistanın olmak istiyorum" diyen kişiydi Kartal Tibet. Ertem Eğilmez de onu aldı, asistanı olarak yetiştirdi. Kartal, zaten film setlerinde yaşamış büyümüş bir insan olarak çok yatkındı film çekmeye. Son derece de başarılı bir yönetmen olarak çıktı oradan. Ertem Abi'nin yöntemi şöyleydi: Sete gideriz. Senaryoyu yazarken, "Hadi sen şu sahneyi çek!" derdi. Düşünebiliyor musunuz? Karşınızda ordu halinde aile filmlerinin kadrosu var, <span class="ideitalik">Tosun Paşa</span> gibi filmler çekiliyor. Bir sürü insanın içine dalıp o sahneyi çekeceksiniz ve son derece acemisiniz, sahne nasıl çekilir bilmiyorsunuz. Bu konuda sadece gördüklerimizi uygulayabiliyorduk. Ertem Abi çok sabırsız ve hemen çözüm isteyen birisiydi. Onun bu ani istekleri en azından benim şu yanımı çok geliştirdi: Çok hızlı çözüm bulabilmek. Bu hızlı çözüm bulma hali bana öyle bir yerleşti ki, daha sonra çektiğim bütün filmlerde bir sahnenin kendi özünde var olan görsel dilini çok hızlı bir şekilde yakalayıp onu nasıl ifade edeceğimi öğrendim. Bununla birlikte Yeşilçam'ın kendi gelenekleri son derece önemliydi, çünkü bir filmi belli bir süre içinde bitirmeniz lazım. Bir film için belli sayıda negatif kullanabiliyorsunuz. Bir kutu negatif çok pahalıydı o zamanlar. Zaman son derece önemli ve hızlı olmak zorundasınız. O yüzden sanatsal kaygılar, güzel çerçeveler, acayip ışıklar biraz hayaldi. Bütün o zorluklar ve imkânsızlıklar içinde o filmler yapılmaya çalışılırdı. Filmin en azından maliyetini kurtarabilmesi için 4-5 haftada bitmesi gerekiyordu. Daha fazla uzatamazdık, çünkü orada haftalık veriliyordu, herkes haftalıkla çalışıyordu. Bir gün daha geçse bile ışıkçıya o parayı vermek istemedikleri için bu hız gerekliydi ve hızlı olan kazanıyordu. Benim de demek ki hızlı çalışan bir beynim varmış, bu anlamda bu hız, daha sonraki çalışmalarımda da en büyük yardımcım oldu. Bu, Ertem Eğilmez'den bana kalan miras diyebilirim.</p>

  <p class="normal"><span class="idebold">70'ler çok politik bir dönemdi dediniz. Dönemin sinemacıları pratik anlamda da bununla ilgilendiler. Halit Refiğ, Metin Erksan gibi isimler Türkiye'nin politik, ekonomik ve kültürel sorunları üzerine bir şeyler söylediler. Yılmaz Güney politik bir figür olarak ortaya çıktı. Siz, o dönemde ve sonrasında da bu tarz politik söylemlerde bulunmadınız. Bunun nedenleri nelerdir?</span></p>

  <p class="normal">Çok hareketli ve politik bir dönemdi ama o kadar politik filmlerin yapıldığı bir dönem değildi, çünkü yapılamazdı.</p>

  <p class="normal"><span class="idebold">Örneğin, Cüneyt Arkın direnişçi bir karakteri canlandırabiliyordu.</span></p>

  <p class="normal">Evet, bu anlamda iki filmi vardı Yavuz Özkan'ın: <span class="ideitalik">Demiryol</span> ve <span class="ideitalik">Maden</span>. Diğerlerine ise politik film değil de, daha çok ağızdan çıkan sloganlar gibi bakılabilir ve bunların çoğu birtakım köklü şeyleri ifade etmekten ziyade Ecevit'in gündelik halkçılığı gibi, "kahrolsun sömürü ve sömürenler" gibi söylemlerdi. Politik tavrın sinemaya yansıması derken, ben daha başka tür filmleri düşünüyorum. Bunların, biraz fazla toplanmış gazı almaya yönelik olduğunu, bu konuda çok fazla bilinçli olmayan bir seyirciyi heyecanlandırıp bağırtmaktan öte pek işe yaradığını düşünmüyorum. Yılmaz Güney'e bile baktığımız zaman, en müthiş filmleri politik olarak görünürde bir şey söylemediği filmlerdir. İdeolojik anlamda sözlerini yazdıkları ya da verdiği demeçler üzerinden aktarmıştır. <span class="ideitalik">Umut</span>, <span class="ideitalik">Ağıt</span> ya da Cannes'da ödül alan filmi <span class="ideitalik">Yol</span>... Elbette siyasi bir tavır vardır ama bunlar bir görüşün bayrağını taşımak yerine insanlığın dramlarını anlatan filmlerdi. Diğer yönetmenlerin filmleri çoğunlukla, politik tavır olarak pek ele alınamayacak, sadece her zaman yapıldığı gibi o günün yükselen değerleri üzerinden "şurada iki laf söyleyelim de filmimiz biraz değer kazansın"dan öteye geçmiş çalışmalar değildir. Dedim ya sansür asla izin vermezdi böyle yaklaşımlara. <span class="ideitalik">Susuz Yaz</span>'ın başına gelenleri hatırlamak yeterli zaten. Bana gelince, Arzu Film'in dışında bir şirkette çalışmadım. Orasının da başka işleri vardı. Başka işleri derken, çok hızlı bir komedi değişimi oldu. <span class="ideitalik">Hababam Sınıfı</span> filmleri yapıldı. Geleneksel Türk Sineması diyebileceğimiz, daha doğrusu Karagöz-Hacivat, ortaoyunu, meddah gibi geleneksel Türk gösteri sanatlarından hareket ederek <span class="ideitalik">Tosun Paşa</span> gibi filmler yapıldı. <span class="ideitalik">Bizim Aile</span>, <span class="ideitalik">Aile Şerefi</span> gibi aile filmleri yapıldı. Bunların arkasından koşturmak ve bunlara dair doğru yapıları oluşturmak olarak adlandırabileceğimiz bir dönem yaşadık. Ertem Eğilmez zaten politik gövde gösterilerine hiç yatkın olmayan birisiydi. O zamanki solculuk, sendikacılık gibi sosyal olgulara uzaktan bakardı, Türk toplumu üzerine daha farklı düşüncelere sahipti: Asya tipi üretim tarzı gibi değil tabii, daha çok göçebe bir toplumun medeniyet kurmaktaki zorlukları ve talan ekonomisi üzerine yaslı bir yaşam sürmüş olması gibi. Devlet ana fikrine de çok inanmazdı. Bu nedenlerden dolayı bir Yılmaz Güney değildi. Onun tam karşıtı olan Halit Refiğ ve Metin Erksan da değildi. O, halk sineması dediğimiz sinemayı en içten, en doğru en etkili şekilde yapmaya çalışan birisi olarak var oldu. Onun yanında da daha ziyade sinema ve senaryoyla ilgili olarak birtakım şeyleri öğrendim. Zaten o dönem benim sinemamla ilgili diyemeyiz, ben 80'li yıllarda ilk filmini çekmiş birisiyim. Yalnız şunu keşfetmiş birisi olarak kendimi görüyorum: Meseleye ideolojik, politik anlamda baktığınız zaman bu savunmuş olduğunuz fikirlerin süreç içinde yavaş yavaş nasıl etkisini yitirdiğini ve o gün söylenen lafın ağırlığının artık belli bir süre sonra o ağırlıkta olmadığını, birtakım şeylerin eskidiğini ve öneminin kalmadığını gördüm ve okudum. Ama bazı şeyler eskimiyordu. Mesela Shakespeare eskimiyordu, Yunan trajedileri eskimiyordu. Niçin bazı şeyler eskimiyor? Görüşler eskiyor, ideolojiler eskiyor, farklılaşıyor, değişiyor. Müthiş bir değişim içinde yaşıyoruz. Yaşadığım şu kadarlık zamanda farklı farklı şeylerle karşı karşıya kaldım. Radyoyu gördük, radyodan sonra televizyonu gördük, derken birden hesap makineleri çıktı, çipler girdi hayatımıza. Telefonlar çıktı, elde dolaşan telefonlar, derken bilgisayarlar... Durmadan bir şeyler değişiyor, değişiyor, değişiyor... Ve bütün bu söylemiş olduğumuz şeylerin içinde, bu değişkenliklerin içinde değişmeyen bir şey var. O da nedir? İnsanın kendisinin sahip olduğu, taş devrinden bugüne kadar gelen ve doğrularıyla yanlışlarıyla insanı insan yapan değerler. Bence Shakespeare'i ölümsüz kılan da krallıklar üzerine değil, insanlık üzerine yazdıklarıdır. Aşk, nefret, kıskançlık, hile, desise, hırs, ihtiras, tutku üzerine yazdıklarıdır. Bu nedenden dolayı kendi alanım içinde düşünce yapımı bunun üzerine kurdum. Öyle filmler yapayım ki, bundan 40-50 sene sonra gösterildiği zaman insanlığa dair eskimeyen, hiçbir zaman eskimeyecek olan şeyleri içinde taşısın, hikâyesi güçlü olsun, dinlenir bir hikâye anlatayım. "Neden belli bir tarafa dair düşünceleriniz ve bunların yansımış olduğu filmleriniz yok?" dediğiniz zaman, eğer öyle bir şey olsaydı inanın bana çok eski püskü bir şey olacaktı.</p>

  <p class="normal">Değişim... Ben bunu <span class="ideitalik">Züğürt Ağa</span> ile yapmaya gayret ettim. Bence <span class="ideitalik">Züğürt Ağa</span> her zaman seyredilecek, çünkü <span class="ideitalik">Züğürt Ağa</span> herhangi bir politik görüşü savunmuyor, herhangi bir felsefi görüşü savunmuyor, bir ekonomik görüşü savunmuyor. Sadece değişen zamanın karşısında savrulup giden bir insanın hikâyesini anlatıyor. Her dönem kendi düşüncesini, tavrını getirecek ve o, sonuçta birilerini fırlatıp atacaktır. O değişmeyecektir, o bizimle birlikte kalacak ve ileriye doğru gidecektir. Bu anlamda da bence iyi olmuş, hayırlı olmuş böyle olması.</p>

  <p class="normal"><span class="idebold">Özellikle senaryo yazım aşamasında çok uğraştığınız, nedenler ve sonuçlara ve karakterlere önem verdiğiniz biliniyor. Muhsin Kanadıkırık, komedyen Mahmut ve özellikle Eşkıya Baran'a baktığımız zaman ahlaki doğruluk açısından "şövalye ahlakı"nın izlerini hissediyoruz. Bir</span> Pardayanlar <span class="idebold">okuru olarak bu açıdan kahramanlarınızı değerlendirir misiniz?</span></p>

  <p class="normal">Şövalye, bir açıdan "kahraman" anlamına geliyor. Şövalye, kahramanın yaptığı şeyleri yapar. Bir filmin kahramanı olmak başka bir şeydir, kahraman olmak başka bir şey. Onlar kahramandır, yani Eşkıya da Muhsin Bey de kendi çapında birer kahramandır. Bunlar, bizim kendi dönemimizde beslendiğimiz kaynaklarla, okuduğumuz kitaplarla ilgili şeyler, ki bunlar içinde <span class="ideitalik">Pardayanlar</span> çok önemli bir yer tutuyor. Hatta Pardayan'ın bir izini de <span class="ideitalik">İkinci Bahar</span> dizisinde görebilirsiniz. Hanım'ın, "Benim iki kahramanım vardı. Biri sendin, biri Pardayandı..." sözlerinde kendisini gösterir. O da abisinin ısrarı üzerine okumuştur <span class="ideitalik">Pardayanlar</span>'ı. Yanlış hatırlamıyorsam Ahmet Altan'ın söylediği bir şey vardı, herkesin diline pelesenk olmuştu. Hatta <span class="ideitalik">Yüzüklerin Efendisi</span> için de söylenmişti: "Dünyada iki tür insan vardır. <span class="ideitalik">Yüzüklerin Efendisi</span>'ni okuyanlar ve okumayanlar". Daha sonra Mehmet Güreli bir dergi çıkarıyordu Nisan Yayınları'ndan. Burada Ahmet'in söylediği buna benzer bir deyişi vardı: "İnsanlar ikiye ayrılır, <span class="ideitalik">Pardayanlar</span>'ı okuyanlar ve okumayanlar" diye. Ben, <span class="ideitalik">Pardayanlar</span>'ı okuyanlardandım. Çocukluk döneminde zaten kahramanlarla büyürsünüz. Hatta bunlar arasında bizim zamanımızın çizgi romanı <span class="ideitalik">Pekos Bill</span> vardı. <span class="ideitalik">Pekos Bill</span> de bizim kahramanlarımızdan biriydi. Hatta <span class="ideitalik">Eşkıya</span>'da bir sahnede <span class="ideitalik">Pekos Bill</span>'e gönderme vardır. Dolayısıyla bütün bu okuduğunuz şeyler ister istemez bir beslenme kaynağı oluyor.</p>

  <p class="normal">Kahramanlardan ziyade, kahramanların yenilgileri, hayal kırıklıkları beni ilgilendirmeye başladı. Kahraman olmaktan öte, onun bedelinin madalya takılması değil de bırakılması, terk edilmesi, ortada bırakılması bence daha etkili bir karakter yaratma biçimi. Benim karakterlerimde önemli ölçüde bu hal vardır, ortada kalırlar. Mesela, Muhsin herşeyi Ali Nazik için yapar ama hayatının en büyük kazığını da Ali Nazik'ten yer. Öbür tarafta çocukluk arkadaşı, Baran'ın elinde avucunda ne varsa alıp götürür, hatta sevdiği kadına kadar alıp götürür. Bu, aslında bir dönem benim üzerinde durduğum, değişen koşulların öbür insanı da nasıl bağladığı konusunu anlatmaya çalışmamdır. İyiler ve kötülerden ziyade, nedenlerin ve sonuçların yarattığı mecburiyetler en üst noktada durur. <span class="ideitalik">Av Mevsimi</span>'nde artık Pardayan anlamında bir kahramanımız yoktur ama nedenler ve sonuçlar vardır. Bir kızın böbreğini alarak, onun ölümüne neden olacak böyle bir harekette bulunan bir insanın bile ormanda yürürken bütün bunları neden yaptığını anlatırken, finalde "bunu kızım duymasın" derken yüzünde öyle bir ifade belirir ki insanın içi parçalanır. Yaşamın onu ittiği alan içinde, nedenler ve sonuçların mecbur bıraktığı bir insan davranışı beni daha çok cezbediyor. "Her şey insana aittir" diye ifade vardır. Ben yavaş yavaş ulu kahramandan, mümtaz insandan artık iyiliğin ve kötülüğün her bir karakterin etrafında döndüğü durumlara doğru yol alıyorum. <span class="ideitalik">Av Mevsimi</span>'nin bir versiyonu daha vardır, ama çekmedim o versiyonu. Şener o versiyonda oynamayı çok istedi, ama ben vazgeçtim. Eğer o versiyonu seyretmiş olsaydınız Avcı'nın başına gelenlere inanamazdınız. O versiyon fazla etkiliydi. Halbuki ben Pamuk'un filmini yapmak istemiştim. Pamuk, beni hepsinden daha fazla ilgilendiriyordu, o yüzden o tür etki alanlarını boşverdim, cinayeti kimin işlediği ve niye işlediği çok belli olan bir film yaptım. Derdim, parçalanan bir ruhu anlatmaktı. Zaten hikâyeye böyle başladım. Fakat film senaryosu üzerine çok farklı çalışırım, biraz kelebek etkisini bulmaya çalışırım. Biraz oynattığın zaman hikâye başka bir yere açılır, bir hareket daha yaptığın zaman hikâye bu sefer başka bir yere gider. İki-üç alana kaydırdım ve hikâye başka yerlere gidiverdi. Hepsi de fena olmayan hikâyelerdi. Birinde Şener öne çıktı, bir tanesinde başka bir karakter öne fırladı. Ama en başından beri gönlüm Pamuk'un hikâyesinden yanaydı ve ona geri döndüm.</p>

  <p class="normal">Velhasıl kahraman fikrine geri dönersek, Züğürt Ağa da bir kahramandır. O da ağalık geleneğini en son noktaya kadar götürmeye çalışan, elinde avucunda hiçbir şey yokken kâhyasının eline yüzüğünü ve gümüş tabakasını tutuşturup, yürüyüp giden bir adamdır. O da sonuçta parçalanıp yok olur. Sorunuzun cevabı şudur: Evet, Pardayan.</p>

  <p class="normal2"><span class="ideitalik">Av Mevsimi</span>'nden bahsetmişken, filmde "hayatta av veya avcı olmak" tercihi üzerinde duruluyor. Öte yandan <span class="ideitalik">Aşk Filmlerinin Unutulmaz Yönetmeni</span>'nde Haşmet Asilkan'ın binbir zorlukla çektiği filminin adının da "Av ve Avcı" olduğunu anımsıyoruz.</p>

  <p class="normal">Fatih Özgüven bu konuda yeterli derecede söyledi söyleyeceğini. Tabii ben onun gibi düşünmüyorum. Zaten düşünsem bu filmi yapmazdım. Ama onun eleştirisi de hoştu. Av ve avcılık meselesiyle ilgili düşünce zaten filmde Battal Çolakzade'nin üniversitedeki konuşmasında açıklanıyor. Hayatın kendisinin bu olduğuna dair çok derin bir inancı var. Battal, öyle bir şekilde yetişmiş bir adam ki, babası onu alıp çok kanlı bir alana götürmüş, sonra çocuğun gözyaşlarını görünce suratına tokat patlatmış. Nasıl bir baba olduğunu ve çocuğun beyninin nasıl şiddete odaklandığını görüyoruz. "Sonuçta bir daha hiç ağlamadım" noktasına gelmiş. Yaşamı avlanmak ya da av haline dönüşmek arasındaki bir tercih ve bunun üzerine çalışmak olarak düşünen bir kişi. Ama ona bakarsanız filmin içinde başka avlanma sahneleri de var. Mesela avcıyken ava dönüşmek, İdris'in de başına geliyor. İdris, Battal'ı öldürmeye gidiyor ama kendisi ölüyor. İdris'in karısıyla olan ilişkisine baktığımız zaman kadının ne kadar hakim olduğunu ve İdris'in elindeki bütün silahları nasıl bıraktığını, tümüyle teslim olduğunu görebiliriz. Tamamen teslim olan bir adama dönüşür. Teslim alma fikrinin en etkili olduğu sahnelerden birisidir bu. Çok kaba bir şekilde de görülebilecek bir şey, çok kaba bir teşbih de olabilir. Bir kavram olarak "av" meselesi çok işlenmiş bir tema. Ama bu filmde avlanan, masum Pamuk. Pamuk'un etrafını da öyle karakterler sarmıştır ki, örneğin, bir tarafta kızın uyuşturucu işine bulaşmış bir belalısı var. Kız, bütün o pisliğin içinde, felaket bir dünyanın içinde, varoşların gri, boz, bulanık ortamı içinde yaşamış.</p>

  <p class="normal">Bugünlerde filmin genişletilmiş DVD kopyası çıkacak. Filmde avcı, Pamuk'un odasına giriyordu. DVD kopyasında ise bundan önce bir mutfak sahnesi var. Film 173 dakikaya bağlandığı için kısaltmak zorunda kaldım ve bir sürü sahne atıldı. Mutfakta avcı etrafa bakarken Pamuk'un dış sesini duyuyoruz. Kıstırılmış bir insanı, babasının ve ağabeylerinin baskısını anlıyoruz. Pamuk, umudunu dışarıya kaçıp bir çocukta bulmaya çalışmıştır, çocuğun mavi gözlerini sevmiştir. Odasında onun bütün masumiyetini ve çocukluğunu anlatan figürleri görürüz: Sallanan iskemledeki bebek, içinde kar yağan küreler, dönmeye başlayan melekler ve meleklerin gölgeleri... Bu alanlar benim için her şeyin önündeydi. Pamuk'un parçalanmış, her tarafa savrulmuş bedeni neredeyse diğer filmlerimdeki suskun kadınlar, susturulmuş kadınlar gibidir. Benim filmlerimin önemli bir bölümünde konuşmayan kadınlar vardır. İnsanlar o kadar çok katilin peşinden koştu ki, aslında suyun içindeki o el ile birlikte ben başka bir yolculuk yaptım ama ne yazık ki o yolculuğu çok fazla kişiyle yapamadım. Çok az kişiyle bir yolculuğa çıktım; Pamuk'un iç dünyasına, ruhuna, parçalanmış bedenine doğru giden o yolculuğa... Sonunda yine her şeyi Pamuk bağlıyordu ve ölüm hakkındaki neredeyse o ağıta varan sözlerine bakarsak, her şeyin eşitlendiği bir yer olduğunu anlayabiliriz. Her şey olabiliyor ama bir yer geliyor ki artık orada her şey eşitleniyor. Pamuk, mezardan içeriye kefeniyle girip, beyazlara bürünüp gölgesiz kaldığı andan itibaren bir adamın intiharını okuyoruz, bir kız böbrek yetmezliğinden ölüyor, İdris öldürülüyor. DVD kopyasında alternatif bir final var. O finalde Çömez'i restoran müdürü olarak görüyoruz. Müşterileri karşılıyor, önünden tabakta etler geçiyor, Çömez etleri görünce midesi bulanıp kusmaya başlıyor lavaboda ve hüngür hüngür ağlıyor. Bu finalde Avcı'nın karısı da ölüyor. Avcı, karısının bıraktığı defterdeki yemek tariflerine bakıp tek başına yemek yapıyor. Herkesin yok olduğu ve eşitlendiği bir alanda yine hikâye Pamuk'un sözleriyle bitiyordu.</p>

  <p class="normal">Bu film için seçmiş olduğum türün polisiye olması nedeniyle "Bu cinayeti kim işledi?" sorusu, ister istemez insanların peşinden gittiği bir soru oldu. "Katilin kim olduğunu biliyoruz, her şey ortada, çok belli, bunu niye seyrettiriyorsunuz?" dedikleri zaman siz istediğiniz kadar Pamuk'un hikâyesini anlatmaya çalışın, onu algılamıyorlar, buna da saygı duymak lazım.</p>

  <p class="normal"><span class="idebold">Polisiye türde film çekmeye devam etmeyi düşünüyor musunuz?</span></p>

  <p class="normal">Bilmiyorum. Beni çoğunlukla hikâyenin kendisi harekete geçiriyor. Anlattığım hikâye her türde olabilir. Bir bilim-kurgu da olabilir, bir komedi olabilir. Önemli olan, hikâyenin sağlam olması ve ayaklarının doğru zemine basması. Mesela <span class="ideitalik">Av Mevsimi</span>, benim filmografimde çok farklı bir yerde durur. İşin iyi yanı, bu tarz iki milyonun üzerinde seyirciye ulaşması. Bu film çok aranıp taranan, "Cem Yılmaz ve Şener Şen yan yana gelmiş, şunları gidip bir seyredelim" dedirtecek bir film değil. Bu, başka bir şey ve dediğim gibi benim filmografimde de çok yeni bir tarz. "Eski, yitip giden değerler" gibi konuları tutturduğum düşünülüyor.</p>

  <p class="normal"><span class="idebold">Siz bu etiketten de uzaklaşmak istiyorsunuz.</span></p>

  <p class="normal">Evet, işte eskimişlik orada, belli bir noktada durmakta başlıyor. Haşmet Asilkan halinde olmak da doğru değil. Haşmet Asilkan değişmek istemişti. Ama yüzüne gözüne bulaştırmıştı. Böyle bir değişimden bahsetmiyorum. Kendi var olduğum noktayı yitirmeden başka alanların bulunabilmesi gerekiyor. Bu, bir risktir. Böyle bir riske girmek gerekiyor. Aynı yerde durmak yerine riske girip Haşmet Asilkan'ın maruz kaldığı durumu da kabullenmek lazım. Yani öyle bir durum olacaksa da olacaktır.</p>

  <p class="normal2"><span class="ideitalik">Av Mevsimi</span>'nde Yavuz Tanyeli'nin bir deseninden yola çıktınız. İlk filminiz <span class="ideitalik">Fahriye Abla</span>'da da bir şiirden hareket etmiştiniz. Bu tarz çalışmaların, yani bir detaydan yola çıkarak film yaratmanın avantajları ve dezavantajları nelerdir?</p>

  <p class="normal">Dezavantajları çok fazla. Avantajının ne olduğunu bilmiyorum. Diğer filmlerimde de bu detaylar geçerli. Örneğin, <span class="ideitalik">Sultan</span> filmi bir kitap kapağından çıkmıştır. Kapakta bir leğen ve leğenin içinde çamaşır yıkayan bir kadının elleri vardı. <span class="ideitalik">Eşkıya</span>, damda koşan hayali insanlardan çıkmıştır. Damlara doğru bakarken hayalimde koşan birisini gördüm. <span class="ideitalik">Muhsin Bey</span>, Tarlabaşı'nda kavga ederek yürüyen iki insanın imgesinden çıkmıştır. Gerçekte böyle bir şey yoktu, birden bu iki insanın hayalini gördüm. Şimdi bu, bir film yapmak için yeterli bir şey değil. Çoğunlukla film yapmak için ya oturup yazdığınız bir hikâye vardır, ya bir üçüncü sayfa haberi ya da bir roman vardır. Orada bir hikâye yatıyordur, bir önerme vardır, bir dünya görüşüyle harmanlanmış bir şey vardır. Oradan hareket ederek çok benimsersiniz ve bununla bir film oluşturma eylemine geçersiniz. Öyküsünü, tretmanını yazarsınız, senaryosunu yazarsınız. Benimki öyle değil. Bir adamın damda koşmasından ne olur ki? İşte bu yüzden <span class="ideitalik">Eşkıya</span>'nın ortaya çıkışı, yazılma süreci on yıldır. Yavuz Tanyeli'nin resmini 2004'te gördüm. Aradan altı yıl geçti.</p>

  <p class="normal"><span class="idebold">Uzun aralıklarla film yapmanızın sebebi de detaylardan yola çıkarak film yaratmanın zorluklarından kaynaklanıyor.</span></p>

  <p class="normal">Evet, bunun çok büyük bir etkisi var. Hatta, "Bu kadar uzun zaman bekledi, sonunda bunu mu yazdı?" gibi yorumlar da geliyor.</p>

  <p class="normal"><span class="idebold">Filmlerinizde yaratmak istediğiniz anlam ve mekân arasında nasıl bir ilişki kuruyorsunuz?</span></p>

  <p class="normal">Mekân ve anlam ilişkisi Ömer Kavur'da çok güçlüdür. Ömer Kavur'un görmüş olduğu bir mekânı daha sonra film hikâyesine dönüştürdüğünü biliyorum. Mesela Reha Erdem, Kars'a gitmiş ve Kars'ı gördükten sonra <span class="ideitalik">Kosmos</span>'u yazmış. Ya da öyküsünü bu mekâna oturtmuş. Benim, mekânla böyle bir ilişkim yok. Ben damın üzerinde bir insanın koştuğunu görüyorum ama damların üzerinde bir film yapayım diye bir derdim yok. Ya da iki kişi bulvarda yürüyordur, ama benim için önemli olan o iki kişinin arasında ne geçtiği, o kişi neden kavga ediyor? Hatta daha sonra bu, filmde şöyle yer alır: Gece Ali Nazik pavyonda sahneye çıkıp çalmaya kalkar ve beceremez. Sokaktan bir araba geçer, arabanın içinden Muhsin Bey ve Ali Nazik'in kavga ederkenki sesleri duyulur. Bu detay, filmde sadece bu kadarıyla ele alınır. Bu kadar ufak bir detaydan ne olabilir ki? Bir adamın damda koşmasından <span class="ideitalik">Eşkıya</span> gibi bir hikâye nasıl çıkar? Anlatmaya çalıştığım şey, sadece öyle bir şey görüp, hayal edip onun üzerine bir hikâye inşa etmek. Ama hikâyeyi oluşturduktan sonra o hikâyenin geçtiği yerlerde eğer bir adam, bir sürü insanın bir arada kaldığı bir yerde oturuyorsa bunun için Doğan apartmanını tercih ederim. Doğan apartmanı estetik anlamda kameraya çok yardımcı olan, güzel planların çekilebileceği bir yer. İki insan Beyoğlu'nda yürüyor. Bu noktada film çekerken estetik duygularınız, kaygılarınız, görsel olarak neyi amaçladığınız, neyi istediğiniz devreye girer. Buna göre hangi caddede çekim yapacağınızı belirlersiniz. Daha önce bahsettiğim gibi, öteki türlü, yani Kavur'unki gibi bir mekân kullanımı çok daha farklıdır. Örneğin, <span class="ideitalik">Gece Yolculuğu</span> filmi de böyle ortaya çıkmış. Yanlış hatırlamıyorsam Datça yolundaki o terk edilmiş köyü görmüş ve o mekâna bir film yapmış. Mekânın kendisinde yaratmış olduğu duygu üzerinden o mekâna dair bir şey yazmış. Benim şimdilik böyle bir çalışmam yok.</p>

  <p class="normal2">Değişimi anlatırken mekânları da bu anlamı destekleyici nitelikte kullandığınızı düşünüyoruz. Örneğin, <span class="ideitalik">Muhsin Bey</span>'de Beyoğlu'ndaki apartmanlar sahipleri tarafından yavaş yavaş boşaltılmaktadır. <span class="ideitalik">Gönül Yarası</span>'nda Dünya'nın çalıştığı pavyon da, aslında Beyoğlu'nda kalan son pavyonlardan biridir ve "zenginlerin mekânına" dönüştürülme tehdidiyle karşı karşıyadır.</p>

  <p class="normal">Karakterlerin yaşadığı yerler başka bir şey. Mekânın insanın kendisinde yaratma duygusunu oluşturup bunun üzerinden bir hikâye çıkarması bana daha farklı geliyor. O değişimi, yıkımı insanda da görebilirsiniz, mekânda da. Değişim, çok başka şeylerin üzerinde kendisini gösterebilir, her yere sirayet eder.</p>

  <p class="normal"><span class="idebold">Günümüzde Türk sineması adına yapılan çalışmalar kapsamında film müziğini nasıl değerlendiriyorsunuz?</span></p>

  <p class="normal">Film müziği hiçbir zaman Batılı tarzda, Amerikan standartlarında olamıyor tabii. Orada çok başka ölçüler var. Türkiye'de kaç müzisyenin film müziği dalında okuduğu üzerine çok fazla bilgim yok. Ama tanıdığım çok müzisyen var. Onlar, film ya da dizi müzikleri işine soyundukları zaman bunu, Amerikan film müziği üreten kişilerin standartlarında ve imkânlarında yapamıyorlar. Müzik yapmanın ötesinde film müziği yapmak, bir mankenin üzerine elbise giydirmek gibidir. Bir sahneyi müzikal ifade etme hali, ciddi bir bilgi gerektiriyor. Bu, bir meslek, müzisyenliğin ötesinde bir meslek ve yolu okumaktan geçiyor. Notaları yan yana getirip bir şeyi bestelemekten bahsetmiyorum. Bir görseli, müzikal ifadeyle anlatmaktan bahsediyorum. En azından ben, böyle birisiyle çalışmadım. Atilla Özdemiroğlu bu işte çok iyi biridir, çok emek sarfetmiştir, mutlaka çok şeyler okumuştur ama okulunda okumamış. Tamer Çıray da benim yoğunlukla çalıştığım bir isim. Erkan Oğur, bir caz gitaristi, besteci. Türk müziğini de çok iyi biliyor. Ama bir sahne üzerine müzik yazmak film müziği yazmak anlamına gelmiyor. O öykünün ruhunu içinde taşıyan ve o ruhu ifade eden müzikal sözler de film müziği yapmak değildir. Bütün bir filmi notalara döküp, o notaları bir orkestranın önüne yayıp, karşınızdaki monitörde film geçerken oradaki her bir sahneye, her sahnede gördüğünüz durumun özüne uygun olarak -dram anı, komedi anı, şiddetli çatışma anı, çok heyecanlı bir baskın anı ve bunlar arasında müthiş geçişler yapmak- örgüleri kurmak, her karenin kendisine dair söylemesi gereken müzikal sözü söylemesi ve bunların hepsinin bir bütün haline gelmesidir. Bunu yapmak ciddi film müziği eğitimi gerektiriyor ve Türkiye'de böyle bir besteci var mı? En azından benim bildiğim kadarıyla yok. Rahman ve Tamer'in çabalarını ayrı tutuyorum. Ben mekteplilerden söz ediyorum. Son zamanlarda Tamer'le kafa kafaya verip bazı sahnelerin etüdünü yaptık, <span class="ideitalik">Gönül Yarası</span> ve <span class="ideitalik">Av Mevsimi</span> örneklerinde olduğu gibi. Mesela <span class="ideitalik">Av Mevsimi</span>'ndeki baskın sahnesi: Bir çocuğu kovalarlar, sonra gözden kaybederler, birden o tekrar karşılarına çıkar ve bir çatışmanın içine düşerler. O sahneye dair, ciddi anlamda fiziksel öğeleri ortaya serip her bir durumu notalarla ifadelendirmeye çalıştık. Biraz amatör bir çabadır. Gerçek anlamda karşıma gelip de bana Berklee'de film müziği dalında öğrenim görmüş, mezun olmuş, "Bu, aslında böyle olmaz" deyip bana bunu öğretebilecek birisiyle hiç karşılaşmadım. Türkiye'de belki vardır ama ben o kişileri hiç tanımıyorum. Onu da getirseniz bana yetmez, çünkü bu sefer de "Etkili müzik nerede?" diye sormaya başlarım. John Williams'la bile oturup kavga edebilirim yani.</p>

  <p class="normal2"><span class="ideitalik">Eşkıya</span>, 90'lı yılların Türk sinema sektörü içinde bir kırılma noktası ve yeniden doğuş olarak değerlendirildi. <span class="ideitalik">Eşkıya</span> sonrası Türk sinemasını, gerek dönemin ticari yapımları gerek kişisel sermayelerle ve yeni finans kaynaklarıyla çevrilen "bağımsız" çıkışlar bağlamında nasıl değerlendiriyorsunuz?</p>

  <p class="normal">Türk sinemasının içinden geçtiği yollar Yeşilçam olarak tarif edilir. Yeşilçam olarak ifade edilen bir dönem vardır. Halit Refiğ'in bence saygın bir çalışması olan <span class="ideitalik">Ulusal Sinema Kavgası</span> kitabında görebileceğiniz gibi, bazı fikirler tekrarlanarak doğru hale, "gerçek budur"a dönüştürülüyor ve her şey bunun üzerinden konuşuluyor. Şunu söyleyebiliriz mesela: Sanat sineması ve ticari sinema ifadelerini duymuşsunuzdur. Çoğunlukla değerlendirme kriterleri bunların üzerinden oluşturulmuştur. Sanat sineması bir tarafta, ticari sinema bir taraftadır. Aslında insanın kulağına iyi geliyor. Kimileri sadece seyirciyi hesaba katarak, onun duygularıyla oynayarak, onu neredeyse istismar ederek, hep onu hedefleyerek, onun istekleri ve arzuları için filmler yapar. Çünkü sonuçta istediği, seyircinin sinemaya gelmesidir. Seyirciden kazandığı parayı da ya cebine indirir ya da yeni filmler yapmak için kullanmaktır. Bu, ticari bir iştir. Öbürü için ise seyirci çok fazla önem arz etmez. Yapacağı iş, söylediği söz, inandıkları, sahip olduğu değerler ve değerlerini ifade etmesiyle ilgilidir. Seyirci için saygıdeğer bir şeydir bu. O yüzden buna sanat adını verirler. Bu da "sanat sineması" olsun. Makul. Kriter bu olduğu zaman sanat filmleri saygıdeğerdir, diğerleri ise o kadar saygı duyulacak şeyler değildir, çünkü sonuçta milletin cebindeki paraya gözünü dikmiş, onu isteyen ve onun için türlü taklalar atan bir taraf olarak görülebilir. Peki kriter buysa, o zaman bizim sanat sineması adı altında görmüş olduğumuz her şeyin iyi olması gerekmez mi? Çünkü o sanattır. Sanat içinde de farklılıklar vardır. Mesela resim sanatında Rembrandt'a bakarsanız farklıdır, Picasso'ya bakarsanız farklıdır. Klee de farklıdır, ama onlar sanata dairdir. Peki bana bir tane ticari resim örneği verebilir misiniz? Resim sanatında ticari resim ve sanatsal resim diye bir ayrım yoksa sinema sanatında neden var acaba?</p>

  <p class="normal"><span class="idebold">İyi film ve kötü film vardır.</span></p>

  <p class="normal">Mesele öyle bir noktada duruyor ki, bugüne dair değil sadece, bir önceki döneme de dair bir şey. Ben de size katılıyorum. İyi film vardır, kötü film vardır. Bir filmin yüksek sayıda seyirciye ulaşmış olması o filmin kötü olduğunu göstermez. Daha doğrusu, "sanat filmi az seyircili filmdir" demek doğru olmaz. Hatta Robert McKee'ye göre bu, Avrupa'nın uydurduğu bir şeydir. Avrupa sineması gittikçe geriye düştüğü ve Amerikan sinemasıyla baş edemez hale geldiği zaman kendi yapmış olduğu işlere böyle bir kılıf uydurarak sanat filmi ve ticari film anlamında bir ikilem oluşturmuştur.</p>

  <p class="normal">Yeşilçam, kendi döneminin trendleriyle baş edemedi: Seyircinin televizyona dönmesi, eve kapanması, terör, sokağa çıkamama, ekonomik sıkıntılar... Türk sineması, halk sineması olarak adlandırılmıştır. Bunun bir örneği, Hint sinemasıdır, bir örneği de Amerikan sinemasıdır. Yoğun olarak seyirciyle ilişkiye girmiş sinemalardır bunlar. Bu yüksek yoğunluktaki ilişki, çok sağlam ekonomik temellere yaslı olmadığı sürece dışarıdan gelen etkilere çok açıktı ve çok kırılgan bir yapıya sahipti. Çok ani olan televizyon darbesi Türk Sineması'nı seks filmlerine itti ve arkasından başka şeyler de geldi. Ayrıca Yeşilçam kendini yenilemeyen, durmadan kendini tekrarlayan bir yapıya sahipti. Aynı filmler, aynı yüzler, durmadan aynı öykülerle ilerleyerek bıkkınlık yarattı. Halbuki Amerikan sineması şu anda aynı sorunları yaşamakla birlikte, çok değişik çözümlerle kendisini ayakta tutmayı becerdi. Vergiler meselesinde hükümetle anlaşmaya vararak giderleri minimum noktaya indirebildi. Star sistemi kendi içinde dönüşümler yaşadı. Çok fazla kendi kendisiyle uğraştı ve bu anlamda sırtını sağlam bir sermaye birikimine dayadı. Halbuki Türk sinemasında sermaye yoktu. Sermayenin olmadığı bir yerde bu iş nasıl yapılıyordu? Seyirciden ve işletmelerden gelen para vardı. İşletmelerden gelen para da senet olarak geliyordu. Senetler kırdırılıyordu. Kırdırılan senetlerden elde edilen paranın büyük bölümü starlara gidiyordu. Star sisteminin hâkim olduğu bir yerde ucuza yazılan senaryolar, ucuza girilen mekânlar, son derece kötü koşullar içinde, figüranlarla ve kötü oyuncularla çekilmiş filmler Yeşilçam'ı bir noktaya getirdi ve ondan sonra iflas etti. Bu iflasın arkasından da bahsettiğimiz kaos dönemi başladı. Yeşilçam yıkıldı ve o zaman Kültür Bakanlığı, Eurimages'dan toplanan paralarla filmler çekildi. Bu sefer de şu söylendi: "Ben bu paralarla film yapabiliyorum, o halde kendi öykülerimi yazarım. Biz bugüne kadar kendi hikâyelerimizi anlatma fırsatı bulamadık, bize hep 'seyirci bu filmi istiyor' dediler. Biz de onları yaptık, ama artık kendi filmlerimizi yapacağız." Ama o da olmadı, kendi filmlerini de yapamadılar. Çünkü kendi filmlerinden ziyade o zaman, aydın ve halk arasındaki ikilemde kalan, para halktan geldiği için halkın sözünü dinleyen ama aydının istediği şeyi de özümseyemeyecek kadar kendisini bilgi anlamında oluşturmamış bir sinema insanı ortaya çıktı. Biraz Haşmet Asilkan tipi insanlardı bunlar. Kütüphanesindeki asıl kitapların önüne başkasını etkilemek için başka kitaplar koyan ya da Sinatra dinlediğini söyleyen insanlar. Bu insanlar, ait olmadıkları yerlere soyunmaya başladılar. Eleştirmenlerin kendilerini alkışlamasını istediler. Eleştirmenler, zaten Türk sinemasını yok sayıyorlardı. Türk sinemasıyla ilgilendikleri nokta, biraz Metin Erksan, biraz Lütfi Akad, biraz Atıf Yılmaz ve Halit Refiğ'di. Bu yönetmenlerin yaptığı filmlerden, film üzerine değerlendirmelerden bahsediyorum. Yılmaz Güney'i Sinematekçiler keşfetti. O zaman bir üçlü vardı: Atilla Dorsay, Onat Kutlar ve Vecdi Sayar. Eleştirmen olarak, bu isimler Yeşilçam sinemasını küçümsüyorlardı ve neticede haklıydılar. Küçümsenmeyecek gibi değildi. "Ticari sinema"yı güzelleştirecek, farklılaştıracak, başka bir yola akıtacak hiçbir şey yapmadan hep aynı şeyleri tekrarladıkları için belki de bu anlamda az bile yazdılar. Demek ki bu, aynı zamanda derinin altına sirayet eden bir olay.</p>

  <p class="normal"><span class="idebold">Demek ki eleştirmenlerin de etkisi vardı.</span></p>

  <p class="normal">Hayır, hiçbir etkisi yoktu. Etkisinin olması mümkün değildi, çünkü sistem onların hepsini dışlamıştı. Sistem tek şekilde çalışıyordu, aynı Hollywood usulü. Yap filmi, çalışırsa varsın, çalışmazsa yoksun. Çünkü filmin para kazanması gerekir. Şu anda sinemaya yapılan yardımlar, destekler o zaman mevzu bahis değildi. İşte bu sistemin arkasından, seyircinin kaçmış olduğu dönemlerde eleştirmenler, zorla, ite kaka, "Bari şunun elinden tutalım, şuna da destek verelim." dediler. Bugün bu filmleri seyrettiğimiz zaman hayrete düşebileceğimiz alkışları aldılar. Bu filmlerin bazıları dış festivallerde ödüller de kazandı. Ama o çok soğuk, seyircisiz sinemalarda ben <span class="ideitalik">Muhsin Bey</span> filmini seyrettiğimizi hatırlıyorum, 1986'da: Altı kişiydik. O buz gibi sinema salonunda her yer karanlıktı, ışıklar yanmıyordu. Kabus şatosu gibi bir yer.</p>

  <p class="normal">Kimse yapılan işlerden memnun değildi. Evet, bir yeni sinema söylemi vardır. Bir yeni sinemadır lafı gider, ama bu yeni sinemanın ne olduğunu ben bir türlü bilememişimdir. Herkes bir yeni sinema oluşturmaya çok meraklıdır. Her dönemin eleştirmenleri -sadece eleştirmen olması da gerekmiyor- karar vericileri, sanat insanları, entelektüelleri vardır. Onların sevdikleri, yakın oldukları, el verdikleri vardır. Ahbap-çavuş ilişkileri içinde bu işler bir tarafa doğru gider. Böyle bir süre gitti ama olmadı. Seyircisiz sinema mümkün değildi.</p>

  <p class="normal">Tabii bu arada boşluklar hemen dolduruldu. Ertem Abi'nin yapmış olduğu <span class="ideitalik">Arabesk</span> filmi büyük başarı kazandı. Arkasından Şerif Gören'in <span class="ideitalik">Amerikalı</span> filmi geldi. Mustafa Altıoklar'ın <span class="ideitalik">İstanbul Kanatlarımın Altında</span> filmi yapıldı. 400.000 seyirci ne demek? Şu anlaşıldı: Seyirci gelmek ve Türk filmi görmek istiyor. Evet, o Yeşilçam dönemi bitti, ama daha sonra gelen dönem de hiçbir şey vermedi. O dönemden de kıymetler, dehalar, büyük yıldızlar patlamadı. Bir şeyin olması lazımdı. Tesadüfen bu da bizim yaptığımız işe denk düştü. "Aklımızı başımıza toplayalım, böyle bir durum var, şöyle veya böyle bir film yapalım" şeklinde bir hesap yapılmadı. Bir film yaptık ve birden Big Bang etkisi yarattı. Oradan başladı ve işler bugüne kadar geldi. Ama hakikaten çok karanlık günler geçti sinema salonlarında. Mesela benim filmlerimden <span class="ideitalik">Aşk Filmlerinin Unutulmaz Yönetmeni</span>, <span class="ideitalik">Gölge Oyunu</span> iş yapmadı. En çok iş yapan filmim, ilk filmim <span class="ideitalik">Fahriye Abla</span>'dır. <span class="ideitalik">Züğürt Ağa</span> da iş yapmadı.</p>

  <p class="normal"><span class="idebold">Halbuki bu filmler şimdi televizyonda yayınlandığı zaman her seferinde seyrediliyor.</span></p>

  <p class="normal">Evet. <span class="ideitalik">Muhsin Bey</span> de videoda ünlendi. Sonra İstanbul Film Festivali, Antalya Film Festivali, San Sebastian Film Festivali'nde başarı kazandı. O filmin başına devlet kuşu kondu. Ama dediğim gibi, başlangıçta altı kişi seyrettik o filmi. İnanılmaz bir şeydi, altı kişiden ikisi de ben ve eşimdi.</p>

  <p class="normal"><span class="idebold">O yıllarda sinemaya gitme alışkanlığı da dönüşüme uğramış ve "Türk filmi kötü filmdir" diye bir önyargı da oluşmuş.</span></p>

  <p class="normal">Evet, Türk filmi kötü filmdir ama niye? Sebebi, kişiselleşmeye başladığı andan itibaren birilerine yaranmak, birilerine övünmek, "Bakın ben ne kadar farklı, dışarıda gördüğümüz sanat filmlerine benzer şeyler yapabiliyorum. Beni alkışlayın, bizi görün" tavrıdır. Yeşilçam döneminde bütün sinemacıların önemsenme isteği bilinçaltına yerleşmiş demek ki. Evet, seyirci geliyor ama onları entelektüel kesim önemsemiyor, adam yerine koymuyor. Adam yerine konma isteğini, Haşmet Asilkan filmde dile getirir. "Bir kiraz festivalinde ödül verselerdi bari, onu bile vermediler bana." der. Çünkü herkesin kafasında bir kiraz festivali ödülü almak vardı. O zaman Antalya Film Festivali malum ayrı bir komediydi. Onun dışında Yılmaz Güney'in kişisel çabaları, arada iki tane film yapıp, "bir tane şöyle bir film yapabilir miyiz" diyen Halit Refiğ, Metin Erksan, Lütfi Akad'ın çabaları... Bunlar hem acıklı hem de bence kahramanca yapılmış işlerdir. Kahramancadır, çünkü yapımcı bile oradan bir şey çıkmayacağını bilir. Ertem Abi, <span class="ideitalik">Canım Kardeşim</span> filmini yaptı. Neredeyse Arzu Film batıyordu. Bugün de durum aynı. Yılda 70'e yakın film çekiliyor ve bunlar arasında 6-7 tanesi kâr edebiliyor. Bu demektir ki, her seferinde birileri batıyor, batmıyorsa bile birileri para kaybediyor.</p>

  <p class="normal"><span class="idebold">Bu işin devam edebilmesi için filmlerin bir yandan para kazanması gerekiyor. Sinema ve para ilişkisi bu anlamda nasıl değerlendirilebilir?</span></p>

  <p class="normal">Zevkli, etkili, maceraya yakın, riskli bir tarafı var bu işin. Amerika öyle bir yola girdi ki, independent filmler diğerlerinden daha fazla kazanıyorlar. O kadar uyanıklar ki, her majör şirket independent bölümünü kurdu. Independent ne anlama geliyor? Korkunç bir şey, adamlar bağımsızlığı bile satın alıyorlar. Bağımsızlığı satın alıp, "independent gibi bir film yapalım" diyorlar. Neymiş o? Ünlü olmayan, az mekânda geçen, çok ucuza çıkarılmış filmler. 100 milyon dolara bir film yapıyorlar, öbür tarafta da 8.000 dolara yapılmış bir film 80.000 dolar kazanıyor. Yani bir yatırıyor, on kazanıyor. Ötekinin bire iki kazanması bile çok zor, çünkü 100 milyon dolar yatırmış. Film, 115-120 milyon dolar kazanıyor. Bu kadarlık bir kazanç yerine independent adı altında çok ucuza çıkmış bir filmle kazanç elde edilebiliyor. Bunu keşfettiler ve şimdi daha çok o alana kaymaya başladılar.</p>

  <p class="normal"><span class="idebold">Bir yandan high-concept filmler de devam ediyor.</span></p>

  <p class="normal">Evet, mainstream de var. Ama son dönemde ondan kaçmaya başladılar, çünkü çok yüksek rakamlarla yapılan filmlerde ciddi para kaybı başladı. Yeniden çevrimler çoğaldı. Buna karşılık diziler muhteşem bir yükseliş gösteriyor. HBO'nun başını çektiği acayip işler yapılıyor. Sinema sektörü tamamen dizilere dönmüş durumda. Başrollerde artık ünlü oyuncular gelip dizilere giriyorlar. Diziler başını almış gitmiş ve çok kazandırıyor. Bence yakında dizilerden kazanılan para sinema sektörüne geçecek. Müthiş bir değişkenlik var, esnek bir ortam var ve her an başka şeylere dönüşebiliyor. Biz bunun yanından bile geçemiyoruz, uzağında bile duramıyoruz... Cameron, <span class="ideitalik">Avatar</span>'ı yapabilmek için on yıl bir yazılımın gelişmesini bekliyor. Sinemacılar her şeyi bilim adamı seviyesinde düşünüyorlar. Onlar başka bir çağda yaşıyorlar, biz başka bir çağda yaşıyoruz.</p>

  <p class="normal"><span class="idebold">Geçmiş değerlerin taşıyıcısı olarak etiketlenmekten rahatsız olduğunuzu söylediniz. Ayrıca moderniteye de eleştirel bir yaklaşımınız var. Bu açıdan anlattığınız hikâyelerde yine de romantik bir bakış açısı yok mu?</span></p>

  <p class="normal">Moderniteyi eleştirmek başka bir şey. Rilke de moderniteyi eleştiriyor.</p>

  <p class="normal"><span class="idebold">Geçmiş değerler ve kahramanlar üzerinden böyle bir eleştiri yok mu?</span></p>

  <p class="normal">Hayır, modernitenin sefaleti üzerinden oluşturulmuş bir eleştiri var. Modernitenin dünyanın başına getirdiği felaketler üzerinden oluşturulmuş bir şey bu. Derebeyliği savunmuyor kimse. Rilke'nin <span class="ideitalik">Duino Ağıtları</span>'nı okuyun, dünyanın gelmiş geçmiş en muhteşem şairlerinden biri. Modernizmin karşısında. Niye? Tektipleştirilme, aynı şeyi düşünme, kategorize haline gelme, sınıflara ayırma... Hastane, hapishane, okul düzeni hepsi modernitenin armağanları. Gediz Akdeniz'in <span class="ideitalik">Zuhur</span> diye bir kitabı var, onu okuyun. Çok güzel bir kitap. Orada moderniteyle birlikte, son zamanlarda benim kafamı çok meşgul eden bir şey var: Tahmin edilemez duyarlı insan davranışları üzerine görüşler... Modernitenin asıl sorunu diktatöryeldir, tektipleştirerek insanları aynı şekilde düşünmeye mahkûm eden, bu nedenden dolayı yaptığınız her şeyi tahmin edip ona göre simüle edilmiş <span class="idebold">sözde</span> isyan hareketleri çıkarmaktır. Bütün bunları sadece kontrol altına alabilmek için yapıyorlar. Modernitenin bize getirdiği tek şey var: Kontrol. Sizin etrafınızı çeviriyor, her türlü davranışınızı biliyor. Her tür simülasyonla davranışınızı bir yerden başka bir yere değiştirebiliyor. Dünyanın başına gelen en büyük felaketlerin başında globalizm var. Arap yarımadasının hareketleri altında yatan şey ne? Niye birden bütün bunlar ortaya çıktı? Ne oluyor dünyaya? Neden her şey yeniden şekilleniyor? Neden Afrika yeniden şekilleniyor?</p>

  <p class="normal"><span class="idebold">Modernitenin barbarlıkla biten sonuçları var: Birinci Dünya Savaşı, İkinci Dünya Savaşı, Holokost, bugün yaşadığımız savaşlar, Irak... Ama bir yandan da modernite roman gibi bir türü de ortaya çıkarıyor, bireyi de ortaya çıkarıyor.</span></p>

  <p class="normal">Birey diye bir şey ortaya çıkıyor da ne oluyor? Bireyin başına gelenleri anlamak için Haneke filmlerini seyredin. Toplu aile intiharlarını görün. En sıkı filmlerinden bir tanesi de <span class="ideitalik">Ölümcül Oyunlar</span>'dır. Şunu görüyorsunuz: Bu bahsettikleriniz hiçbir şey değil ki, öyle bir kıstırılmışlık var ki neredeyse 1984 yaşanıyor. Bütün bunlara ilaveten şimdi bir de dijital çağ ortaya çıktı. Dijital çağda herkes kontrol altında. Bütün fikirler internet üzerinden, google üzerinden yayılıyor. Etrafınız gittikçe sarılıyor, kıpırdamanın imkânı yok. Neden <span class="ideitalik">V for Vendetta</span> ya da <span class="ideitalik">Matrix</span> filmleri ortaya çıkıyor? Baudrillard'ın simülakr kavramı neden ortaya atılıyor? Büyük bir diktatöryel tektipliliğe gittiğimizi düşünmüyor musunuz? Moda nedir? Bütün bunlar düşünülmesi gereken şeyler. Bu açıdan yaşadığımız coğrafyanın önemli bir yer olduğunu düşünüyorum. Batı'ya karşılık, Ortadoğu ve Doğu noktasında kalmanın bize inanılmaz bir imkân sağladığını düşünüyorum. Ama bunu görmek, anlamak ve bunu uygulamak lâzım. Benim her zaman söylediğim şey budur. Biz her zaman çok iyi bir yerde duruyoruz ama köklerimizden gelecek olan her şey kesilmiş. Başka yerden besleniyoruz. Beslendiğimiz her yer bize Batı'yı gösteriyor.</p>

  <p class="normal"><span class="idebold">Dijital sinemayı ve bu alanda dijital teknolojinin kullanımını nasıl değerlendiriyorsunuz?</span></p>

  <p class="normal">Dijital sinema bence kaçınılmaz. Bazı şeyler vardır, ne kadar itiraz etseniz de sonuçta olacaktır. İtiraz ederseniz biraz Muhsin Bey gibi olursunuz. Benim itirazım bu zaten: Değişime karşı çıkmak. Muhsin, biraz salak bir herifti.</p>

  <p class="normal"><span class="idebold">Ama herkes Muhsin Bey'i çok sevdi.</span></p>

  <p class="normal">Geçenlerde Sadık Battal benimle konuşmaya geldi. Ben bir ara, "Haşmet Asilkan aptalın teki" dedim. Sadık'ın suratı sapsarı oldu, meğer o kadar seviyormuş ki karakteri. O karaktere bakarken insanın içi acır, sevilecek nesi var ki o adamın? Gerekli donanımı olmadan, başka bir şey olmaya çalışmanın getirdiği sefaletten bahsediyorum. Ne Yeşilçam düzeni ne de başka bir şey. Niye haddi olmayan yerlere hevesleniyor, niçin oralarda dolaşıyor? Haşmet diyor ki: "Ama başkaları da çok kötü filmler yapıyor." Jeyan da ona, "Ama sen dışarıdasın" diye cevap veriyor. O dönem, adını anmak istemediğim birtakım kişiler, dünyanın en berbat filmlerini yapıp durmadan ödüller kazanarak kendilerini çok farklı bir yerdeymiş gibi gösterdiler. Niye? Çünkü biraz önce bahsettiğim kişilerle iyi ilişkilerin kurulduğu dönemlerdi onlar. Ahbap-çavuş ilişkilerinin yoğun olduğu yerde medya, çok kötü bir çalışmayı alıp iyi bir şeymiş gibi gösterdi. Haşmet Asilkan dışarıda duruyordu. Bir kiraz festivali ödülüne bile razıydı.</p>

  <p class="normal"><span class="idebold">Bu da insan olmanın bir parçası değil mi? Hangimiz hayatımızın en azından bir döneminde ait olmadığımız bir yere girmeyi, olmadığımız halde orada bulunmayı istemedik? Bunun uğruna komik durumlara düşmedik mi? Zaten o yüzden Haşmet Asilkan'ı seviyoruz, onu seyredince, "aynı duruma ben de düşmüştüm" diyebildiğimiz için belki de seviyoruz.</span></p>

  <p class="normal">Evet, çok insani bir şey. Sevebilirsiniz, ama o sevgi onun salaklığını engellemez ki. Bunu sen de yapıyorsan ben de yapıyorsam, kim yapıyorsa yapsın öyle. Göremiyor, bakamıyor, anlayamıyor, kendinin farkında değil. Bence uç noktasında bir adam. Sakal bırakıyor mesela. Bu adamlar o zamanlar vardı ve hâlâ var. Tabii işaretler, göstergeler zamanla değişir. Modayla ilgili şeylerdir bunlar: Yelek, gözlük, sakal... Çiçek Bar'a gider, ona buna kadeh kaldırır.</p>

  <p class="normal">Ben bütün oralardan geçmiş, dışlanmışlık fikrinin ne olduğunu çok iyi bilen bir insanım. Bütün bu söylemiş olduğumuz kesimlerin hiçbirisiyle ilişkiye girmemiş bir insanım. Yapmış olduğum filmle ilgili ağzımı açıp hiçbir eleştirmenle konuşmamış bir insanım. O zaman ahbap-çavuş ilişkileriyle, biraz önce de adını saymak istemediğim bir sürü yönetmenin baş tacı yapıldığı dönemlerden gelen bir insanım. Her zaman sessizliğimi korudum. Benim için önemli olan, yaptığım işin değerli olup olmamasıdır. Yaptığı işler değersiz olan insanların göklere çıkartıldığını biliyorum. Haşmet Asilkan filmde övünür: "Çok iyi film yaptım" der. Jeyan da ona, "Hayır, yapamadın, kötü bir film yaptın." der. Zaten filmde meselelere rasyonel bakan, Jeyan'dır. O da seviyordur, ama aynı zamanda belli birikimleri olan bir insandır, o da bir yere gelebilmek için çabalıyordur. Müjde Ar'ın oynamak istemediği karakteri Jeyan oynamıştır. Haşmet, "Müjde'yi istemedim" diyerek Jeyan'a yalan söyler. O ortamda onun gibi o kadar çok yalancı vardır ki. Tabii bütün bunlar insana dairdir. Dışarıdan bakan bir çift göz, bütün bunlara hafif tebessüm ederek de bakabilir, yerden yere de vurabilir. Bana hep "Haşmet Asilkan kimdir?" diye sordular. Haşmet Asilkan benim. Sonuçta bizim derdimiz eğer bilgiyse, bilmekse Einstein bile ölürken üzüntüler içinde öldü, çünkü evrenin sırrını çözememişti. Birleşik Alan Teorisi'ni bulamamıştı ve hâlâ bulunamadı. Makro ve mikro düzeyde hâlâ evrenle ilgili olarak ortak bir formül bulunamıyor. Her şeyin karşısında çaresiz kaldığımız bir yer var. Hepimizin Haşmet Asilkan olduğu bir yer vardır. En azından ben böyle hissediyorum.</p>

  <p class="normal"><span class="idebold">Son olarak, günümüzde giderek artış gösteren, gerek sinema yazarları gerek akademisyenler tarafından kaleme alınan sinema araştırmalarını nasıl değerlendiriyorsunuz?</span></p>

  <p class="normal">Bu konuyu çok önemsiyorum ama takip etmiyorum. Bir ara televizyon çalışmaları sırasında iki tane dizi yaptık. Televizyonda da prime time'lar, hangi günlerde yayına girdiği zaman ne kadar izleniyor gibi bu alana yönelik araştırmalarla hiç ilgilenmezdim. Bu tür verilerden hareket ederek belli bir sinema inşasının karşısında duran birisiyim. Ben daha ziyade kendimi çok serbest bırakıp bir şey yaparım ve seyreden seyretsin derim. Müthiş araştırmalar yapanlar var, mesela Fida Film. Türk sinema seyircisi üzerine ilk araştırmaları yapan kişilerden biri benim. Man Ajans'ta çalışırken kendi şirketimdeki çalışanlara yaptırmıştım. Seyirci profili, en çok seyredilen filmler, hangi yaş aralığındaki seyirci hangi filme rağbet ediyor konuları üzerine bayağı kapsamlı bir araştırmaydı. Bahsettiğim 90'lı yıllar ve o zamanlarda bu tür şeyler neredeyse hiç yapılmıyordu. Şimdi diyorlar ki, "Trendler şöyle, bir komedi filmi yaparsan muazzam iş yapar." Bütün araştırmaların getirmiş olduğu verileri benim önüme koyarak, "Şu yaş grubunun takip ettiği filmler şunlar" diyorlar. "Alın bu araştırmaları, bunu yapacak adamları da bulun ve yaptırın. Ama beni rahat bırakın." Dediğim gibi ben gideyim, boş boş bir yere bakayım, bir adam damda koşsun, ben de <span class="ideitalik">Eşkıya</span>'yı yazayım. Bütün bu filmlerimi belli bir amaçla yapmadan tutturdum. Hiçbir filmimin bu anlamda bir amacı olmadı. Sadece tek bir amacı oldu: Şener'li film yapmak. Bir dönem bana sadece Şener Şen'li filmler ısmarladılar. <span class="ideitalik">Muhsin Bey</span> ve <span class="ideitalik">Züğürt Ağa</span> filmleri böyle çıktı. <span class="ideitalik">Muhsin Bey</span>'den sonra ısmarlamalar bitti. Ben zaten reklam sektöründe çalışmaya başlamıştım. Daha sonra hikâyeleri yazarken Şener'e göre düşünmeye başladım ve bu, alışkanlığa dönüştü. Ama ondan önce bir şirket Şener'le film yapmak istediği zaman Ertem Abi'ye gidiyorlardı. Şener ona bağlı çalışıyordu. Şener Şen'le bir film yapmak istiyoruz dedikleri zaman, "Bir şartım var, senaryoyu Yavuz yazacak" diyordu. Onlar da kabul ediyorlardı, zaten ben o zaman tanınmıyordum. Şener, benim ciddi motivasyon kaynaklarımın başında gelir.</p>

  <p class="normal">22 Şubat 2011, İstanbul</p>
</body>
</html>
