<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>turgul</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h2baslik" id="calibre_toc_3">Arzu Film'de Bir Senaryo Yazarı</h1>

  <p class="ortayazi">Âlâ Sivas</p>

  <p class="normal">&nbsp;</p>

  <p class="normal"><span class="idebold">Giriş</span></p>

  <p class="normal">Yavuz Turgul Sineması üzerine kaleme alınmış kimi çalışmaların değişim temasına odaklandığı ve bu temayı çeşitli açılardan değerlendirdikleri göze çarpıyor.<sup class="calibre3"><a href="../Text/turgul_split_028.html#footnote-100-2" id="footnote-100-2-backlink">[2]</a></sup> Turgul'un değişim bağlamında, bireyden hareketle toplumsal hikâyelere yönelen bakışı, filmlerini yaşanan dönemin tanığı konumuna taşır. Toplumsal ve kültürel değişimlerin bireydeki yansıması, kimi zaman değişime inat eden, kimi zaman ayak uyduramayan, kimi zaman da dinamiklerin farkında olup değişmek isteyen ama başaramayan, yaratılmış ve yaşayan karakterler üzerinden seyredilir. Bir anlamda onun filmlerini seyretmek, Türkiye'nin kültürel ve toplumsal dönüşümlerini gözlemek şeklinde yorumlanabilir.</p>

  <p class="normal">Yavuz Turgul, değişimin farkındadır ve buna dair çatışmaları filmlerine yerleştirmesinin yaptığı işi kalıcı kılacağını bilmektedir. Turgul'un sinema alanındaki çalışmalarına Arzu Film'de Ertem Eğilmez'in yanında senaryo yazarı olarak başladığı bilinmektedir. Yavuz Turgul'un değişime dair gözlemlerini Arzu Film'deki deneyimlerine bağlamak ve gözlemci üslubunun ilk adımlarını bu şirkete bağlı olarak yazdığı senaryolarında görmek mümkün müdür? Bu sorudan hareketle yola çıkan bu çalışmada, öncelikle Ertem Eğilmez güldürülerinin Arzu Film güldürüleri olarak şirket adıyla anılmasına uzanan dönemde Yavuz Turgul'un bir senaryo yazarı olarak bu üretime dahil olması aktarılacaktır. Ardından Turgul'un Eğilmez ile çalışmalarından edindiği deneyimlerle birlikte, senaryosunu yazdığı Arzu Film yapımlarındaki toplumsal ve kültürel dönüşüme dair gözlemlerinde, günümüzde değişime bakışının ilk adımlarını bulmak hedeflenmektedir.</p>

  <p class="normal"><span class="idebold">Ertem Eğilmez Güldürülerinden Arzu Film Ekolüne</span></p>

  <p class="normal">12 Mart 1971 ara rejimi sonrasındaki politik kutuplaşmaların gündelik yaşamda ve sinema üzerinde etkisi olmakla birlikte 70'li yıllarda sinema sektörü için en ciddi tehdidi, ülke genelinde yaygınlaşan televizyon yayınlarının oluşturduğu bilinmektedir. Renkli filme geçişle birlikte film yapım maliyetlerinin artışı, sansür, arabesk filmlerin üretilmeye başlaması, erkek egemen seyirciye yönelik çevrilen düşük kaliteli seks güldürüleri, ailenin ve kadın seyircilerin sinema salonlarından uzaklaşması gibi döneme dair olguların arasında Ertem Eğilmez'in kurucusu olduğu Arzu Film bünyesinde çevrilen güldürü filmleri, seyirciyi sinema salonuna çekmeyi başaran kitle sineması örnekleri olarak dikkat çekmektedir.</p>

  <p class="normal">50'li yıllarda Çağlayan Yayınevi'ni kurup <span class="ideitalik">Tef</span> adlı mizah dergisini çıkaran Ertem Eğilmez, 60'larda Nahit Ataman ile birlikte kurduğu Arzu Film bünyesinde aslında yalnızca yapımcılık yapmayı hedeflemiş olsa da kendi ifade ettiği üzere, yönetmene verecek parası olmadığı için (aktaran Scognamillo, 1998: 324) mecburen rejisörlüğe başlamıştır. 1964'te yönettiği ilk filmi <span class="ideitalik">Fatoş'un Fendi Erkeği Yendi</span> bir güldürüdür. Yönetmen olarak daha çok güldürüleri yeğlemişse de yapımcılıktan dolayı bundan başka türleri de denemiştir: Roman uyarlamaları (<span class="ideitalik">Senede Bir Gün</span>, 1965 ve 1971; <span class="ideitalik">Nilgün</span>, 1968), milli mücadele filmleri (<span class="ideitalik">Bir Millet Uyanıyor</span>, 1966), ikinci çevrimler (<span class="ideitalik">İngiliz Kemal</span>, 1968; <span class="ideitalik">Küçük Hanımefendi</span>, 1970) ve yabancı kaynak uyarlamaları (<span class="ideitalik">Sürtük</span>, 1965 ve 1970; <span class="ideitalik">Sürtüğün Kızı</span>, 1967) (Scognamillo, 1998: 324) Eğilmez'in özellikle 60'lı yıllarda imza attığı türlere dair çeşitliliği örnekleyici niteliktedir. 1965-72 yılları arasında, komedi filmi çekmediği dönemde, "Aşk filmlerinin ünlü yönetmeni" adıyla anılan Eğilmez, kendi ifadesiyle, "bazen birbirinden pespaye, bazen içinde iyileri olan" (aktaran Scognamillo, 1998: 324) filmlere imza attıktan sonra 1973 yılında çektiği <span class="ideitalik">Canım Kardeşim</span>'in ardından tamamen güldürü türüne eğilerek bir gelenek yaratır. Bir ekip çalışması uygulayarak kendi yapım şirketine kalabalık bir oyuncu kadrosunu bağlar. (Scognamillo, 1998: 325) Hiçbir ismin yıldızlaşmadan, eşit rol dağılımıyla çalıştığı bu oyuncu kadrosunun yer aldığı Eğilmez'in güldürülerinde, aile içi ilişkilere dayalı, acılarıyla, mutluluklarıyla, mizahıyla sıcak, insancıl bir dünya yaratılmasında bilinçli bir "ekip çalışması"na dayalı yeni bir anlayış egemendir. Bu yenilikçi anlayış, "Ertem Eğilmez Güldürüleri"nin 70'lerin ikinci yarısı itibariyle "Arzu Film Güldürüleri" olarak adlandırılmasına yol açacaktır. (Özgüç, 2005: 72; Dorsay, 1989: 190). "Bir bakıma bu güldürüler, dünya sinemasındaki Ealing güldürüleri ile MGM müzikalleri gibi şirket adıyla örtüşen akımların Türk sinemasındaki küçük ölçekli bir benzeri olarak algılanabilir." (Evren, 2006: 278)</p>

  <p class="normal">Eğilmez'in güldürülerinin şirket adıyla anılmasının sebeplerini, kolektif çalışma ve üretme yöntemine dayalı olması, tipik belirtisi olan kalabalık oyuncu kadrosuna yer vermesi, tek boyutlu olmanın ötesinde ikinci düzeyde bir okuma gerektiren duygusal komedinin temellerini atması, çaresiz olsalar da çare yollarını aramaktan bıkmamış, ezilmiş, toplumun kıskacına yakalanmış küçük insanlardan kahramanlar yaratması ve odak noktasının kişi değil olaylara dayanması şeklinde özetlemek mümkündür. (Evren, 1990: 42) Bu temel özellikler biraz daha genişletilerek ele alındığında, yönetmenliğini Ertem Eğilmez yapsın ya da yapmasın, standart popüler kültür ürünleri üreten Arzu Film'den çıkan filmlerin oyuncu, teknik ekip ve yazar kadrosuyla dikkat çekici biçimde bir standartta buluştuğu görülür. Oyuncu kadrosu gibi görünen etkenlerin yanı sıra, Eğilmez ve senaryo yazarı Sadık Şendil gibi kurucu ve görünmez öğelerle birlikte filmlerin seyirci üzerindeki muhtemel etkileri ve seyircinin bu filmlerin üretilmesindeki 'görünmez' ama etkili payı da dikkat çekmektedir. (Kırel, 2010: 209)</p>

  <p class="normal">Ayça (1996: 133), Yeşilçam döneminde Türk sinemasının kalıplara, tiplere yönelmesini ortak bir bilinç olan Türk insanının sözlü kültür geleneğine bağlamakta ve halkın geleneksel sözlü kültür geleneğiyle bütünleşmiş popüler sinema anlayışı olan Yeşilçam'ın, gölge oyunu, orta oyunu, meddahlık, masal, destan anlatıcılığı geleneklerini birleştirerek sürdürdüğünü ifade etmektedir. Dolayısıyla Ayça'nın tanımıyla, Yeşilçam sineması anlatımcı, Yeşilçam sinemacısı da yönetmeninden senaryocusuna ve oyuncusuna dek anlatıcıdır, meddah-masalcıdır. Bu dönemin sineması gölge oyunu ve orta oyunundaki "karakter-tipler"le Anadolu masallarının baş kahramanları olan mitik tipleri birleştirmiştir. Anadolu masallarının mitik-tiplerini baş oyunculara verirken, diğer tipler, karakter-tipler olarak yerlerini almışlardır. Orta ve gölge oyunundaki baş kişiler (Karagöz, Hacivat, Pişekâr, Kavuklu) Yeşilçam'da karakter-tipler grubu içinde dağılarak varlıklarını sürdürmüşlerdir. (Ayça, 1996: 137-139). Özön de (1995: 349-350), Yeşilçam sinemacısının kendi kafasında yarattığı kalıpların gerçeğin yerine ikame edildiğini; insanların, davranışların, ilişkilerin, konuşmaların bu kalıplara döküldüğünü ve bunun sonucunda ortaya hemen hemen bir karagözcünün geniş "tasvir" koleksiyonundan alınmışa benzeyen kişiler, kalıp-tipler çıktığını ileri sürmekte, hatta bu durumun sinema izleyicisini koşullandırdığını ve giderek karagöz izleyicisine dönüştürdüğünü belirtmektedir.</p>

  <p class="normal">Bu çerçevede, Arzu Film güldürülerinin belli başlı örneklerine baktığımız zaman bu filmlerin tema, motif ve tiplemeler açısından geleneksel Türk mizahından ve halk eğlenceliklerinden beslendiği görülebilir. Karagöz veya orta oyunundaki Karagöz-Hacivat veya Pişekâr-Kavuklu gibi karşıt eksen kişilerin yansımalarına Arzu Film güldürülerinde rastlamak mümkündür. Örneğin bu bağlamda, <span class="ideitalik">Şabanoğlu Şaban</span> (Ertem Eğilmez, 1977) filminin başındaki "Her şeyin taklit ve şakaya dayandığı geleneksel Türk Temaşa Sanatı'nın sinemaya ilk uyarlanışı" yazısı dikkat çekicidir. İçten pazarlıklı, hesapçı, işine geldiği gibi yön değiştiren Hacivat'ın yansımasıyla cahil, tepkilerini hemen dışavurabilen Karagöz'ün temsillerini bir başka Arzu Film üretimi olan <span class="ideitalik">Süt Kardeşler</span> (Ertem Eğilmez, 1976) filmindeki Şaban-komutan çekişmesinde izlemek olasıdır. Biçimsel açıdan bakıldığında, bu filmlerde ritimde belirgin bir tempo farkı görülür. Canlı, kıvrak anlatım, hızlı bir kurguyu da beraberinde getirir. Bu anlamda kısa planların çekildiği, kalabalık sahnelerin yer aldığı ve hareketli sahnelerin bütüne hâkim olduğu göze çarpar. Fon olarak kenar mahalle ve İstanbul'un sık kullanıldığı bu örneklerde bağımsız gibi görünen kimi gag'lar son tahlilde filmin bütününü tamamlar (Dikiciler, 2002: 29-31).</p>

  <p class="normal">Geleneksel mizah unsurlarının yanında, Arzu Film yapımlarında ufak tefek değişikliklerle süreğen bir aile yapısının varlığı dikkat çeker. Yoksulluk, ancak ailenin sevgi, dayanışma ve beraberlik duygularıyla hafifletilirken, zenginlerin bu yoksul dünyanın çok uzağında, bundan farklı olduğunun altı çizilir. (<span class="ideitalik">Bizim Aile</span>, Ergin Orbey, 1975; <span class="ideitalik">Aile Şerefi</span>, Orhan Aksoy, 1976) Diğer yandan birlik, düzen, alışılan değerler sisteminin, statükonun korunması ve yaşatılmasını temsil eden aile, bu filmlerde yoktan yahut yeni baştan, ne pahasına olursa olsun mutlaka kurulmalıdır (Kırel, 2010: 223). Örneğin, <span class="ideitalik">Neşeli Günler</span> (Orhan Aksoy, 1978) filminde hatırlanacağı üzere boşanmış bir çiftin, yıllarca ayrı evlerde yaşamak zorunda bırakılmış yedi kardeşin bir araya getirilmesi ve sonunda ailenin yeniden kurulması söz konusudur. Birliktelik, dayanışma, kardeşlik, dostluk gibi duyguların merkezde olduğu bu filmleriyle Arzu Film, 1970'li yıllarda dışarıda yaşananlara inat seyirciye gereksinim duyduğu güvenlik duygusunu geçirebilir özellikte olması açısından da önemsenmelidir (Kırel, 2010: 227). Abisel'in (2005: 77) belirttiği gibi Türk filmlerinde korunması ve yüceltilmesi gereken bir kurum olarak işlenen aile, Arzu Film yapımlarında da bu çerçevede yer alır.</p>

  <p class="normal">Gerek geleneksel seyirliklerden gerekse aile kurumunun korunmacılığından beslenen söz konusu güldürüler, Ertem Eğilmez'in ve buna bağlı olarak Arzu Film'in öncelikle seyirci odaklı, seyirciyle iletişim kurma hedefine bağlı politikasını içermektedir. Kayalı (2006: 45), Ertem Eğilmez'i halkın beğenisi ve değerleriyle bağlantı kurabilen, iletişimi gerçekleştirebilen bir yönetmen olarak ifade ederken, sinemasının bir yanıyla şartlara duyarlı, bir yanıyla da şartları zorlayan ve onları aşan bir sinema olduğunu belirtmektedir. Bu çerçevede Eğilmez'in seyircinin beğenisiyle bağlantı kurmasının yanında, dönemin değişen koşullarına paralel olarak toplumsal gözlemleri ve sorunları da yapımlarındaki güldürü motifini arttırıcı nitelikte kullandığı görülmektedir. Uluyağcı (2006: 103-116), "Bir Toplumsal Güldürü Ustası Olarak Ertem Eğilmez" başlıklı çalışmasında Eğilmez'in yapımlarını üç dönemde incelemektedir.<sup class="calibre3"><a href="../Text/turgul_split_029.html#footnote-100-3" id="footnote-100-3-backlink">[3]</a></sup> Üçüncü dönemi oluşturan 80'li yıllar zenginler, yoksullar, çok zenginler gibi sınıfların oluştuğu, toplumsal ayrımın büyüdüğü bir dönemdir. Köşeyi dönme anlayışının yaygınlaştığı, iletişim kanallarının çoğaldığı, bu kanallar aracılığıyla sürekli yeni iletilere açık bireylerin gündemde olduğu bu yıllar, Eğilmez'in sinemasına yine güldürü aracılığıyla yansımıştır. Bu bağlamda Uluyağcı (2006: 115) Eğilmez'in sinema anlayışını toplumsal güldürü olarak tanımlamaktadır. Kırel'e göre (2010: 216), bahsi geçen toplumsal güldürü anlayışı, Eğilmez'in filmlerinde daha çok popülist tavırlı bir anlayıştır ve statükonun değişmesi konusunda radikal bir eleştirel tavra sahip değildir. Seyircisini oluşturan alt-orta sınıfın reflekslerini çok iyi bilmekte, günün gelişmelerine dikkatli gözle bakmasının ardında daha çok günün ruhunu yakalama itkisini içinde barındırmaktadır. Bunu, sorgulayıcı bir tavır ve beklentiden çok, günü iyi değerlendiren bir popüler sinemacının içgüdüleri olarak değerlendirmek gerekmektedir. Popüler sinema yapabilmenin temel koşullarından biri de, böyle bir bakış edinmiş olmaktır. Eğilmez'in, 1984 yılında bir söyleşideki şu ifadesi bu bakışı netleştirmektedir: "Son 4-5 yapıtımda sağlam bir temele dayanmayan, sosyo-ekonomik içeriği olmayan yapıtların seyirci ile bir diyalog kuramadığını daha net gördüm. Ondan ötürü de kâh zengin olsun, kâh banker olsun, kâh sefil biri olsun, hepsinin anlatımında az çok, bir sosyo-ekonomik altyapıya dayanan bir üslup vardır." (Sayar, 1984: 36) 80'li yıllarla birlikte neo-liberal politikaların sinemaya yansıması olarak, 70'lerin dayanışmacı ve birliktelikçi aile figürünün yerini bireysel, hırslı ve bencil karakterlerin ve bu karakterler çevresinde oluşturulan öykülerin aldığını görebiliriz. <span class="ideitalik">Banker Bilo</span> (Ertem Eğilmez, 1980) ve <span class="ideitalik">Namuslu</span> (Ertem Eğilmez, 1984) filmleri, 80'li yıllarda ekolün güldürülerinde gözlemlenen bu üslup farkını ortaya koymaktadır. Her iki filmde de değişen zamana ve koşullara direnen, çevresindeki değişime rağmen erdemli, ahlâklı ve namuslu kalmak için mücadele veren ana karakterlerin, kaçınılmaz sonun yozlaşma veya namussuzluk olduğunu kabullenmeleri aktarılır. 70'lerde duygusal aile güldürülerini dönemin sınıf ayrışmaları eksenine yerleştirirken, 80'lerde Arzu Film güldürülerinin topluma dair daha belirgin sorunları yansıttığı görülmektedir.</p>

  <p class="normal"><span class="idebold">Arzu Film'de Bir Senaryo Yazarı: Yavuz Turgul</span></p>

  <p class="normal">Ertem Eğilmez, bir söyleşide bir filmin seyirciye ulaşamamasının, başka bir deyişle iş yapmamasının nedenini kötü yönetmen olunmasından ziyade, kötü senaryocu olunmasına bağladığını ifade etmiştir. (Sayar, 1984: 38) Eğilmez, bu görüşü doğrultusunda 1965-68 yılları arasında çektiği filmlerin başarısızlığını da yine aynı nedene dayandırmakta ve karşılaştığı başarısızlıklardan çok şey öğrendiğini, bu nedenlerden ötürü de 70'lere doğru senaryoya ağırlık verdiğini belirtmektedir. (Sayar, 1984: 38) Sinemasının özünü senaryo ve dramatik yapıyla eşleştiren yapımcı/yönetmenin o yıllarda konuya ilişkin öne çıkan iki kitaptan yararlandığı bilinmektedir.<sup class="calibre3"><a href="../Text/turgul_split_030.html#footnote-100-4" id="footnote-100-4-backlink">[4]</a></sup> Sinema literatürüne ve bu literatürün ileri sürdüğü kurallara bağlı kalan Eğilmez'in popüler filmlerden oluşan sinemasının merkezine seyircinin ilgisini (gişeyi) yerleştirmesi de bu kuralların hem bir gereği hem de sonucu olarak değerlendirilmektedir. (Aytekin ve Eroğlu, 2010: 113)</p>

  <p class="normal">Yavuz Turgul'un Arzu Film'de senaryo yazarı olarak çalışmaya başlaması da Eğilmez'in çeşitli türlerde denemeler yaptıktan sonra güldürü filmlerine ağırlık verdiği ve Eğilmez güldürülerinin bir ekol oluşturmaya başladığı 70'li yıllara denk gelmektedir. 70'li yıllarda <span class="ideitalik">Ses</span> dergisinde yazı işleri müdürü olarak çalışmakta olan Turgul'un önceleri Arzu Film'de senaryo çalışmalarına katıldığı, daha sonra 1975'te dergiden ayrılarak şirketin senaryo grubunda resmi olarak yer aldığı bilinmektedir. Turgul, <span class="ideitalik">Ses</span> dergisinden Arzu Film ekibine geçişini şöyle anlatmaktadır:</p>

  <p class="indentmetin"><span class="ideitalik">Ses dergisinde çalışırken çok meraklıydım sinemaya. Yapılan hiçbir şeyi beğenmiyordum. Sinemayı kurtarmak gibi düşüncelerim vardı. Bunlar beceremiyor, ben çok iyi beceririm bu işi diye düşünüyordum. Sonra, Ertem Eğilmez'le, Halit Akçatepe, Tarık Akan hep Ses dergisiyle ilişkide olan kişilerdi, bunlar beni tanıdıkları için benim sinema hastalığımı yakından biliyorlardı. Ertem ağabeyle ikimiz de birbirimizi sevdik...</span></p>

  <p class="indentmetin"><span class="ideitalik">Direk senaryo [ile başladım], çünkü daha önce, ben Ses dergisindeyken de senaryo çalışmalarım vardı. Sete giderdim, Ertem Ağabey elime yapışırdı, şu sahneyi yazsana diye. Ben bir odaya girerim, bir şeyler yazarım. Böyle birtakım tatlı ilişkilerimiz oldu. Ondan sonra ekibin içine girdim. ("Senaryo yazarlığından yönetmenliğe..., 1984: 91)</span></p>

  <p class="normal">O yıllarda Arzu Film'de üretilen senaryoların baş kaleminin Ertem Eğilmez'in <span class="ideitalik">Tef</span> dergisi döneminde tanıştığı ve şirketin de baş kalemi olarak bilinen Sadık Şendil'e ait olduğu görülmektedir. Bununla birlikte Arzu Film güldürülerinin temelini oluşturan senaryo, farklı bir üretim biçimini de gündeme getirmiştir. Burada senaryonun oluşumu sırasında, yönetmen ve senaristin yanı sıra oyuncuların da belirleyici olarak katkıda bulunabildiği bir üretim sisteminin varlığı söz konusudur. Bu kolektif oluşum içerisinde kimi zaman geleneksel Türk tiyatrosunun motiflerini, kimi zaman Hüseyin Rahmi Gürpınar (<span class="ideitalik">Gulyabani</span>/<span class="ideitalik">Süt Kardeşler</span>) ve Rıfat Ilgaz (<span class="ideitalik">Hababam Sınıfı</span> serisi) gibi edebiyatçıların eserleri işlense de, neticede bu eserlerin ana yapısının kullanıldığı özgün öyküler ortaya çıkmaktadır. (Dikiciler, 2002: 31-32)</p>

  <p class="normal">22 Haziran 1974 tarihli Ses dergisinde yayınlanan "Senaryo Okulu Gibi" başlıklı haber, Arzu Film'in senaryo üretimine dair bu anlayış konusunda şöyle bilgi vermektedir:</p>

  <p class="indentmetin"><span class="ideitalik">Türk sineması devamlı bir arayış içinde. Doğruyu, iyiyi, güzeli bulmaya çalışıyor. Bunun formülü nedir belli değil. Ancak 'Madem bir filmin kalbi senaryodur, o halde önce bu işi bir ekip haline getirmeliyiz' diyenler de var. Bunların başını da yönetmen yapımcı Ertem Eğilmez çekiyor. Senaryo ekibi deseniz bildiğiniz gibi değil. Yazıhaneye filan sığmıyor. Başta yılların senaristi Sadık Şendil, Münir Özkul, Zeki Alasya, Metin Akpınar, Halit Akçatepe, Kemal Sunal, genç yönetmen Zeki Ökten, Amerika'dan gelen ve bu yıl Eğilmez'in ilk filmini yönetecek olan Mustafa Gürsel ve Ergin Orbey. (...) Aşağı yukarı bir aydan fazla çalışılıyor konular üzerinde. Herkes fikrini açık açık söylüyor, münakaşa ediliyor. Sonra ya vazgeçiliyor ya da konunun üzerine yürünüyor. (aktaran Pekman, 2010: 45)</span></p>

  <p class="normal">Senaryoların yazımında yönetmen, yapımcı, teknik ekip ve oyuncu kadrosu da dahil olmak üzere Arzu Film bünyesinde çalışan pek çok ismin katıldığı, ve yukarıda ifade edildiği biçimde ilerleyen bu kolektif üretim anlayışının uygulanmasına dair Turgul (Görüşme, 22 Şubat 2011) şunları eklemektedir:</p>

  <p class="indentmetin"><span class="ideitalik">...o ailenin bütün elemanlarının hepsi senaryo yazar, fikir üretirdi. Hepsi derken belli bir bölümü tabii. Mesela Adile Naşit, Ayşen Gruda, Münir Özkul bunların içinde değildi. Onlar her gün senaryo çalışmasına katılırlardı, gelirlerdi. Her kafadan bir sesin çıktığı bir ortamda ortalığı neşelendiren, arada bir fikir söyleyip, kahkahalar atıp keyifli bir ortam oluşmasında yardımcı olan kişilerdi. Bir de bilfiil kan, ter ve gözyaşıyla işi yürütenler vardı: Sadık Şendil, Halit Akçatepe, Kartal Tibet, Ergin Orbey, ben, benden önce zamanında Zeki Alasya. Bu grup oturup çalışırdı.</span></p>

  <p class="normal">Turgul (Görüşme, 22 Şubat 2011), Ertem Eğilmez'in yönetiminde sürdürülen senaryo üretiminde uygulanan kolektif çalışma anlayışının filmlerin çekimi aşamasında da devam ettiğini dile getirmekte, sette Eğilmez'in teşvikiyle filmlerin bazı sahnelerinin yine ekipten isimler tarafından çekildiğini, böyle bir çalışma anlayışının sonucu olarak da sette gözlemlediklerini uygulayabildiklerini ve bu sayede kendisinin Yeşilçam'ın film üretimine ilişkin gelenekleri içerisinde "hızlı çözüm bulabilme" yönünü geliştirdiğini belirtmektedir. Öncelikle senaryo yazımı aşamasında ve daha sonra çekim aşamasında yürütülen bu uygulamalar, Turgul'un ifadesinden de anlaşılacağı gibi, Yeşilçam'ın dinamiklerinden ve ticari kaygılarından arınmış olarak düşünülememektedir. Turgul'un sözünü ettiği "hızlı çözüm bulabilme" yönü Yeşilçam'da çekimlerin belli bir sürede ve belli sayıda negatifle sonlandırılması gerekliliğinden kaynaklanmaktadır. Diğer yandan Yeşilçam'daki ticari kaygılar, filmlerin ne kadar seyirci tarafından izleneceği konusunu da kapsamaktadır. Bu bağlamda ticari bir şirket olan Arzu Film'de filmlerin seyirci odaklı düşünülerek döneme dair birtakım trükleri barındırdığını (Yasalar, 1993: 48) da belirten Turgul, bu dönemde ne kadar seyirciye hitap edileceği kıstasları üzerine kurulu bir alan içinde bu kıstaslara uyarak ve onları harekete geçiren güç olarak bu kaygıları benimseyerek zaman zaman iş yapmak zorunda kaldıklarını da ifade etmektedir (Uman, 2002: 124). Günümüzde ticari sinemanın da sanat sinemasını var eden öğeleri içinde taşıyabildiğini, ancak seyirciden bir türlü vazgeçememe durumuyla tanımlı olduğunu ve filmlerinde o seyirciden vazgeçememe, seyirciyi her zaman ön plana yerleştirme kaygısının görülebildiğini (Uman, 2002: 124) söyleyen Turgul'un bu yaklaşımının Arzu Film döneminde seyirci odaklı yürütülen uygulamalara dayandığı anlaşılmaktadır.</p>

  <p class="normal">Arzu Film'deki çalışmalarının ticari kaygı ve seyirci odaklı düşünme eğilimleri getirmesinin yanı sıra, bu dönemin Turgul'a bıraktığı önemli bir miras ise senaryo üzerine edindiği deneyimlerdir. Yavuz Turgul (Görüşme, 22 Şubat 2011) senaryoyu anlama, keşfetme, dramatik yapının doğru biçimde oluşturulmasına ilişkin soruların cevaplarını aradığı bir dönem olarak Arzu Film'de Ertem Eğilmez ile çalışmalarını ve bu çalışmaların kendisine getirisini şöyle özetlemektedir:</p>

  <p class="indentmetin"><span class="ideitalik">[Ertem Eğilmez'in] sineması bana ilginç gelmişti, çünkü o dönemin geleneklerini, Yeşilçam geleneklerini kendi içinde taşıyan ve belli kurallara uygun, belli yapıların dışına çıkma hevesinde, isteğinde ve bunu kırmaya çalışan insanlardan biriydi. Ama "Sanatsal film yapayım" derdinden ziyade Yeşilçam'ın şimdiye kadar kullanmış olduğu tüm malzemelerde nasıl bir değişiklik yapılabilir ve nasıl farklı filmler oluşturulabilir diye düşünen birisiyle karşı karşıyaydım. İkinci olarak da, benim için çok daha önemli olan ve benim için çok öğretici olan; senaryoyu anlama, senaryoyu keşfetme, doğrularını bulma, "dramatik yapı nedir ve bu yapıyı nasıl doğru olarak oluşturabiliriz?" telaşında olan, bununla ilgili kitaplar tercüme ettirmiş ve bunun üzerine sürekli düşünen bir insanla bir arada olmaktı. Bizim birlikteliğimiz boyunca da bu, böyle devam etti. Hep senaryo üzerine düşündük, konuştuk, tartıştık. İyi bir senaryonun sahip olması gereken değerler, öğeler nelerdir? Bunlar hep gündemdeydi. İşte bu, bana bugüne kadar gelen ve geleceğe kadar gidecek olan bir alışkanlığı, bir önemsemeyi, önemli şeylerin sıralamasında "başta durması gereken nedir?"i anlatan, öğreten, çok değerli bir hoca-öğrenci ilişkisinin getirdikleridir.</span></p>

  <p class="normal">Turgul, iyi bir filmin matematiksel denklemlerden etkilenerek yapıldığına inanmakta (Battal, 2007: 42) ve bir filmin başarısızlığının arkasında genellikle senaryo hatalarının olduğunu ileri sürmektedir (Tınaz Gürmen, 2006: 120). Bugün Turgul'un filmlerinde izlediği bu niteliklerin temelinin Eğilmez ile olan çalışmalarına bağlandığı görülmektedir. Turgul, bir başka ifadesinde öne çıktığı üzere, Arzu Film'de kimi filmlerin seyirci tarafından beğenilmemesinin altında senaryoda ya da öyküleme biçiminde yapılan hataların yattığını, Arzu Film'de çalıştığı sürecin bu hataları bulmak üzerine kurulduğunu ve bu yöntemlerden günümüzde de yararlandığını belirtmektedir (Tınaz Gürmen, 2006: 120, 121).</p>

  <p class="normal">Turgul'un Arzu Film'deki senaryo yazarlığı süreci aynı zamanda onun daha sonraki yönetmenlik yıllarında birlikte çalışacağı, yazdığı baş kahramanları canlandıracak değişmez oyuncusu Şener Şen ile bir araya gelmelerini sağlamıştır. Bu ekolde üretilen filmler içerisinde, Şener Şen'in henüz yan rollerde oynadığı ve yıllar içerisinde kendine has karakterlerin yaratılmasını sağlayan senaryoların önemli bir kısmının Yavuz Turgul'un imzasını taşıdığı göze çarpmaktadır (<span class="ideitalik">Tosun Paşa</span>, <span class="ideitalik">Sultan</span>, <span class="ideitalik">Erkek Güzeli Sefil Bilo</span>, <span class="ideitalik">Banker Bilo</span>, <span class="ideitalik">Şekerpare</span>). Scognamillo (2005: 114-115), Turgul, Şen'in yeteneklerini ne kadar iyi biliyorsa, Şen'in de Turgul'un yazdığı karakterlerin kendisine neler getirdiğini çok iyi bildiğini ve bir yerden sonra bir reçeteden söz edebiliyorsak bu reçetenin her filmde her iki taraf için de işe yaradığını belirtmektedir. Hatta Turgul'un zirve yapıtlarında bile (<span class="ideitalik">Muhsin Bey</span>, <span class="ideitalik">Aşk Filmlerinin Unutulmaz Yönetmeni</span>, <span class="ideitalik">Gölge Oyunu</span>, <span class="ideitalik">Eşkıya</span>, <span class="ideitalik">Gönül Yarası</span>) sağaltıcı etkisi görülen bu reçetenin, her filmle birlikte boyutlandığını, geliştiğini, dönüştüğünü gözden kaçırmamak gerektiğini eklemektedir. Turgul da (Görüşme, 22 Şubat 2011) özellikle bir dönem ısmarlama olarak Şener Şen'li filmlerin senaryosunu yazdığını, daha sonra bu durumun kendisinde Şen'i düşünerek hikâyeler yazmaya dönüştüğünü ve Arzu Film döneminde başlayan bu işbirliğinin bugün de kendisi için senaryo/film üretimi açısından ciddi motivasyon kaynaklarının başında geldiğini dile getirmektedir.</p>

  <p class="normal">Turgul, 1980 yılında ekonomik nedenlerle Arzu Film'den ayrılarak reklam sektörüne geçmiştir. Ancak Eğilmez'in de belirttiği gibi, ilişkileri kopmamış ve onun ısrar ve destekleriyle, 80'li yıllarda da öncelikle senaryo çalışmalarına devam etmiş ve reklam sektöründeki faaliyetleri sürerken, yine bu dönemde senaryo yazarı ve yönetmen olarak ilk filmine imza atmıştır. (Sayar, 1984: 39)</p>

  <p class="normal"><span class="idebold">Turgul'un Senaryosunu Yazdığı Arzu Film Yapımları Üzerine</span></p>

  <p class="normal">Yavuz Turgul, 70'li yıllarda Arzu Film'de üretilen çoğu senaryonun çalışmalarına katılmıştır, ancak kendi ifadesine göre, hem reklam hem de sansür açısından tanınmış isimlerin jenerikte görünmesi gerekli olmuştur. (Turgul, 1997: 44) Bu yüzden Turgul'un senaryo yazarı olarak adının görülmesi 70'lerin ikinci yarısında gerçekleşmiştir. Gelenekselden yola çıkarak halk sinemasına ulaştıklarını ifade ettiği bu dönemde Karagöz-Hacivat, Kavuklu-Pişekâr, meddah geleneklerini ham bir şekilde ele almakta ve Ertem Eğilmez'in o dönemdeki öncelikli amacı olan "güldürme" işlevini yerine getirecek formüllere dayalı üretimlere imza atmaktadırlar (Turgul, 1997: 44). Turgul'un halk sineması, popüler sinema olarak adlandırdığı bu dönemde <span class="ideitalik">Tosun Paşa</span>, <span class="ideitalik">Şekerpare</span>, <span class="ideitalik">Hababam Sınıfı Güle Güle</span> gibi güldürü öğelerinin yoğun olduğu filmlerin senaryolarının yanı sıra <span class="ideitalik">Sultan</span>, <span class="ideitalik">Erkek Güzeli Sefil Bilo</span>, <span class="ideitalik">Banker Bilo</span> gibi toplumsal dönüşümlere dair gözlemlerin ağırlık kazanarak sinemaya yansıdığı "toplumsal güldürü" filmlerinin senaryolarında da imzası görülmektedir.</p>

  <p class="normal">Turgul'un imzasının görüldüğü ilk film, Arzu Film'den yetişen bir başka isim olan Kartal Tibet'in de ilk yönetmenlik çalışması, 1976 tarihli <span class="ideitalik">Tosun Paşa</span>'dır. 19. yüzyılın sonlarında Mısır'da iki ailenin Yeşil Vadi'nin mülkiyet hakları üzerine çatışmasını aktaran film, Arzu Film'in kalabalık oyuncu kadrosunu içermekle birlikte, Turgul'un yukarıdaki ifadesinde belirttiği gibi Eğilmez'in güldürme hedefli yapımlarından biri olarak öne çıkmaktadır. Bu çerçevede, her ne kadar iki ailenin kavgası üzerinden yaşanan iktidar mücadelesi konu olarak ele alınsa da, Şaban tiplemesi hikâyenin öne çıkan güldürü unsurudur. Şaban, bir açıdan Tuluat tiyatrosundaki başkomik görevindeki uşak İbiş'in temsili olarak düşünülebilir. Kovalama, tekme atma, tokatlama gibi kaba güldürü trüklerinin ağırlıklı olduğu film, ortaoyunu havasını da taşımaktadır. Özellikle de <span class="ideitalik">Hababam Sınıfı</span>'ndaki beden öğretmeni Badi Ekrem (Şener Şen) ve Şaban (Kemal Sunal) çekişmelerinin bir uzantısı olarak ele alınabilecek olan Lütfü (Şen) ve Şaban (Sunal) zıtlaşmaları, ortaoyununun Kavuklu-Pişekâr çatışmasının temsili şeklinde yorumlanabilir.</p>

  <p class="normal">1950'li yıllardan günümüze hızla süren iç göç olayı ve beraberinde gelen kültürel dönüşüm, Türk sinemasında da yerini almıştır. Göç konusunu gerçekçi ve derinlemesine ele alan filmlerin<sup class="calibre3"><a href="../Text/turgul_split_031.html#footnote-100-5" id="footnote-100-5-backlink">[5]</a></sup> oldukça az olmasına karşın, kente göç olayını fon olarak kullanan, olayı köyden başlatıp kentte, gecekonduda noktalayan çok sayıda ticari film vardır. (Esen, 2000: 107-108) 1978 yılında Yavuz Turgul'un senaryosunu yazdığı ve Kartal Tibet'in yönettiği başka bir Arzu Film yapımı olan <span class="ideitalik">Sultan,</span> bu açıdan gecekondulaşma olgusunu fon olarak kullanan bir güldürüdür. <span class="ideitalik">Sultan</span>, popüler bir halk güldürüsü olmasına rağmen Arzu Film'in önceki yıllarda ürettiği kalabalık kadrolu aile filmlerinden veya geleneksel Türk tiyatrosuna dayalı güldürülerinden gerçekçi ve güncel gözlemlere dayalı anlatımıyla, toplumsal ve politik bir işleve sahip olmasıyla ayrılmaktadır. İstanbul'un gecekondu mahallelerinden birinde, dört çocuklu bir dul olan ve evlere temizliğe giderek geçimini sağlayan Sultan ile mahallenin delikanlısı, çapkın minibüs şoförü Kemal arasındaki aşk filmin merkezindeyken, gecekondu yaşamına dair gözlemler ana hikâyeyi destekleyici nitelikte yer almaktadır: Gecekondu bölgelerinin başlıca sorunlarından biri olan arsa spekülasyonu ve bunu yürüten muhtar tiplemesinin gecekondulular arasında sınıfsal açıdan üst tabakaya yakın duruşu filmin yansıttığı gerçeklikler arasında öne çıkmaktadır. Gecekonduluların gündelik yaşamlarına dair kırsaldan kente taşıdıkları alışkanlıklarından vazgeçememeleri, namus ve ahlâk anlayışlarının yanı sıra güç çalışma koşullarından yakınmaları, hizmetçilik yapmak yerine işçi olmayı tercih ettikleri, sendika ve grevden bahsettikleri de gözlemlenir. Bunların yanı sıra gecekondulaşmayla 70'lerde yaygınlaşmaya başlayan arabesk kültür ürünlerinin de varlığı söz konusudur. Kozanoğlu'nun (1992: 39) ifadesiyle, gecekondu mahallelerinden hat alan minibüslerde dinlendiği için minibüs müziği denen yeni dalga, ezikliği, dışlanmışlığı, garibanlığı seslendirmektedir. Gerçek acıdır ve hayat gariban mahallelerine çok fazla şey vaat etmemektedir. Ama minibüs müziğindeki acı ve umutsuzluk, gerçeküstünün boyutlarını zorlamaktadır. Arabesk; Kemal'in Sultan'a olan duygularını, minibüsünün teybinden yükselen Orhan Gencebay şarkılarıyla ifade etmesiyle filmde yer almaktadır.</p>

  <p class="normal">Arabesk müziğin yanı sıra televizyonun ve sinemanın da gecekondulu insanların yaşamlarında giderek önem kazandığı görülmektedir. Filmin kimi sahnelerinde bu insanların (daha önceki film örneklerinde yansımaları bulunmayan) kendi içlerine kapalı yaşamlarında, kentle bütünleşme özlemlerini tatmin edecek bu tampon mekanizmaların önemi ortaya çıkmaktadır (Güçhan, 1992: 161-162): Televizyonda seyredilen yabancı dizilerden karakter isimlerinin gecekonduluların gündelik yaşamına sirayet etmesi (çocukların sokakta bulup eve getirdikleri köpeğe Jo adını takması, mahalle bekçisinin lakabının Colombo olması), televizyonda yayınlanan reklamların yoksul semtlere yayınlanmasını sakıncalı bulan gecekondulu kadınların konuşmaları, bütün mahallenin beraberce gittiği sinemada dönemin arabesk şarkıcılarının rol aldığı, acıklı filmlerden birini (<span class="ideitalik">Derbeder</span>), ağlayarak topluca izleme ritüeli. Gecekondu kültürüne dair pek çok gözlem ve aşk hikâyesine dair çatışmaların ardından film, bu olgunun gerçeğiyle sonlanır: Müteahhitlere satılan arsadaki evlerin yıkımı kaçınılmazdır. Başlıca kaygıları iş ve konut sahibi olmak olan bu kesimin son direnişi ise birlik olup yıkıma karşı çıkmaktır, ancak işe yaramaz. Bu noktada, evleri yıkılanlar gibi bu evleri yıkanların da gecekondulu olması bir başka dışsal gerçeğin daha filme yansımasıdır. Yıkıma karşı tek çözüm ise başka yerde, bir başka boş arazide gecekonduları yeniden inşa etmektir. Kentten geriye dönüş söz konusu değildir ve gecekondulaşma dinamik bir olgu olarak devam etmektedir.</p>

  <p class="normal">Turgul'un Arzu Film senaryolarını <span class="ideitalik">Sultan</span>'dan sonra 1979 tarihli <span class="ideitalik">Erkek Güzeli Sefil Bilo</span> izlemektedir. Filmin yönetmenliğini yapan Ertem Eğilmez, güldürülerinde yeni bir yüz kullanarak yeni bir tipleme yaratır: İlyas Salman'ın canlandırdığı Bilo tiplemesi. Ertem Eğilmez'i bir halk sinemacısı olarak ele alan Kayalı (2006: 45), onun sinemasını anlamlandırmanın yerli sinemanın da kısa tarihini kavramak olduğunu öne sürmektedir. Eğilmez'in yerli sinemanın temel özelliklerini yansıtmasının yanında yerli sinemayı değiştirici özelliği de vardır. Bunu da Eğilmez'in sinema kazandırdığı Metin Akpınar, Zeki Alasya, Kemal Sunal, İlyas Salman ve Şener Şen gibi oyuncuların işlevlerini yorumlayarak kanıtlamak mümkündür. (Kayalı, 2006: 48) Eğilmez tarafından Kemal Sunal'ın İnek Şaban tiplemesine bir alternatif olarak oluşturulan Bilo tiplemesi, Sunal'ın Şaban'ı gibi uyanık, dik kafalı değildir. Filozofça laflar etmemekle birlikte, toplumun ezik kesimini, sömürülen saf sıra dışı insanını temsil etmektedir. Saflığının yanı sıra bir özelliği de kaba saba ve çirkin yüz görüntüsünün altında dürüstlüğü simgelemesidir. Buna karşılık o saflığın getirdiği bazı prensipleri vardır. Naif bir tipleme sergilerken, güldürmek için küfür etmemektedir. 1980'li yıllarda İlyas Salman'ın bu belirgin özellikleri daha net bir şekilde ortaya çıkacaktır. Güldürürken düşündürmeyi sağlayan trajikomik öğeler, onun yer aldığı <span class="ideitalik">Talihli Amele</span> (Atıf Yılmaz, 1980) ve <span class="ideitalik">Fikrimin İncegülü</span> (Tunç Okan, 1987) gibi filmleri toplumsal güldürü türünün ilginç örneklerine dönüştürecektir. (Özgüç, 2005: 76)</p>

  <p class="normal"><span class="ideitalik">Erkek Güzeli Sefil Bilo</span>, bir kırsal kesim güldürüsü olmasının ötesinde mizahi temsilleriyle kan davası, ağalık ve eşkıyalık olgularını da tartışmaktadır. Filmde, kan davası ve Maho Ağa'nın oyunları, Bilo'nun sevdiği kız Cano'ya ulaşmasını engelleyen iki faktör olarak karşımıza çıkmaktadır. Bilo'nun suçsuz yere hapse girdikten sonra, iki eski eşkıyayı da zorla yanına alarak dağa çıkması ile karikatürize edilmiş bir eşkıya temsil edilmeye başlanır. Filmin başındaki, "Kemal Tahir'in anısına" sözü ise bir anlamda daha ciddi bir yaklaşımı olduğunu, isminin Kemal Tahir'in roman kahramanlarını çağrıştırmasının yanı sıra, eşkıyalık sorununa da Kemal Tahir'in (Yaşar Kemal'in eşkıya yaklaşımına bir anti-tez olarak oluşturulmuş) kendine özgü yaklaşımıyla eğilmek istediğini simgelemektedir. (Dorsay, 1995: 107) Filmin güldürü yapısı içinde değindiği dönemsel bir gözlem de toprak reformudur. 1973'te yürürlüğe giren Toprak ve Tarım Reformu Kanunu'nun uygulamada başarılı olmadığı bilinmektedir. Bu reform çerçevesinde Maho Ağa, toprakları köylülere verdiğini açıklar. Ancak Maho Ağa daha sonra Bilo'yu kandırarak reforma dayalı verdiği toprakları köylülerden geri almaya çalışır. Ağa tarafından kullanıldığının farkına varan Bilo, ağayı öldürür ve toprakları esas sahipleri olan köylülere verirken son konuşmasında "Ağa da efendi de sizsiniz" sözüyle ağalık sisteminin son bulduğuna işaret eder. Turgul'un senaryosunda ağalık ve eşkıyalık düzenlerine ilişkin gözlem ve değiniler, daha sonraki yıllarda da onun filmografisinde karşımıza çıkacaktır. Bu açıdan, <span class="ideitalik">Erkek Güzeli Sefil Bilo</span>'daki ağalığın son bulma hikâyesi, 1985'te yazacağı <span class="ideitalik">Züğürt Ağa</span>'nın senaryosunda bu sonun derinleştirilmiş ve trajik bir ağa figürüne dönüştürülmüş haliyle görülecektir. Benzer bir düşünceyle, bu filmle yaratılan naif Bilo tiplemesinin soyunduğu karikatürize eşkıyalık olgusu, 1996'da <span class="ideitalik">Eşkıya</span> filminin Baran'ıyla destansı bir kahramanlık hikâyesine dönüşerek seyirciyle buluşacaktır.</p>

  <p class="normal">70'lerin politik tartışmalarının tersine 12 Eylül sonrasında depolitize bir ortamın var olduğu, topluma ve toplumun çıkarlarına ilişkin görüşlerin yerini bireyin ve bireysel çıkarların aldığı, "her koyun kendi bacağından asılır" inancının yerleştirildiği, Özal Türkiyesi'ne dair ekonominin sonucunda erdemlerin yerini paranın aldığı bir dönemde bir başka Arzu Film yapımı olan <span class="ideitalik">Banker Bilo</span> (1980) Yavuz Turgul'un senaryosu ve Ertem Eğilmez'in yönetimiyle karşımıza çıkmaktadır. O yıllarda meşru kılınmaya başlanan iş hayatında kısa yoldan yükselme çabaları, üçkâğıtçılıkla köşe dönmecilik anlayışı ve kolay yoldan para kazanma yöntemi olarak Bankerlik olgusu sinemadaki temsilini bu filmle görünür kılmıştır.</p>

  <p class="normal"><span class="ideitalik">Erkek Güzeli Sefil Bilo</span>'nun eşkıya Bilo ve Maho Ağa tiplemeleri bu filmde aynı köyde yaşayan, birbirlerine zıt kişiliklerdeki iki tipe dönüştürülmüştür. Bilo tiplemesi ne kadar saf ve dürüstse, karşısındaki Maho da o kadar namussuz, kurnaz ve üçkâğıtçıdır. Evren'in (2007: 128) değindiği gibi, saflıkla zekilik, dürüstlükle kurnazlık, aldatılanla aldatan arasındaki bilinen ilişkiler aslında Karagöz'den başlayıp ortaoyununda kıvamını bulan seyirlik ve dramatik geleneksel oyunlarımızın temelini oluşturmaktadır. Bu açıdan Maho ile Bilo Hacivat'la Karagöz'ün ya da Kavuklu ile Pişekâr'ın günümüzdeki uzantıları olsa da zaman onları değiştirmiştir. (Evren, 2007: 128) Bu değişim çerçevesinde Maho ile Bilo'nun güldürü tonunda çatışmaları eşliğindeki olaylar dizisi yaşanılan döneme dair gözlemleri de sergilemektedir: Bilo'nun başlık parası biriktirmek uğruna Almanya'ya işçi olarak gitme çabası, Maho tarafından kandırılan köylülerin Münih yerine İstanbul'a getirilmeleri, büyük şehirde gecekondu tapusu için seçimleri bekleyen İbo, Maho'nun karaborsacılıktan bankerliğe uzanan serüveninde gözlemlenen köşe dönmecilik anlayışı ve dönemin yeni kurallarına karşı Bilo'nun inatla namuslu kalma çabaları. Herşey nihayetinde değişime yenik düşmeyle sonuçlanır. Film, Bilo'nun tek çıkar yol olarak gördüğü üçkağıtçılığı öğrenerek Maho'nun yerine geçmesiyle son bulur. Bilo'nun, "Eski Bilo yok artık, öldü... saflığı, temizliği, insanlığı, sevgisi, sevdası, namusuyla yok olup gitti garip. Bakın geride bu kalmıştır: 'Namussuz Bilo'" sözleri bu sonun kaçınılmazlığını vurgular. Ertem Eğilmez'in "Sosyo-ekonomik karmaşa içinde olan bir toplumda insanların bireysel kaliteleri ne olursa olsun, namuslu kalabilme çabaları ne olursa olsun, doğanın tabiatına aykırı 'namuslu' kalabilmeleri. Sosyo-ekonomik karmaşa insanları ne olursa olsun namussuz yapıyor. Boyuna ve boyuna bunu vurgulayacağım. <span class="ideitalik">Banker Bilo</span>'da bunu net bir biçimde vurguladım." (Sayar, 1984: 36) şeklindeki açıklaması dönemin yeni dinamiklerine ilişkin yaklaşımını da göstermektedir. Bu açıdan Eğilmez'in <span class="ideitalik">Namuslu</span> filminin de benzer yaklaşımı içerdiği hatırlanmalıdır. Pekman'ın (2010: 55) değerlendirmesine göre, "<span class="ideitalik">Banker Bilo</span>, güldürü kalıpları içinde, <span class="ideitalik">Faize Hücum</span>'un eleştirel tonlamasını taşımayan, yine de banker olayını sinemamızda ilk kez gündeme getiren ve sahtekârlığın, bireyciliğin, köşe dönmeciliğin yeni etik haline gelmekte olduğunun altını çizen bir filmdir. Bu bakımdan Ertem Eğilmez'in (ve senarist Yavuz Turgul'un) sezgisi, toplumsal olayları algılama ve değerlendirme becerisi dikkat çekicidir." Eğilmez'in yukarıda yer verdiğimiz görüşüne dayanan unsurlar Turgul'un 90 sonrası yazdığı ve yönettiği filmlerde de onun kişisel üslubu ve yaklaşımıyla birleşerek karşımıza çıkacaktır. Sosyo-ekonomik ve kültürel karmaşa ortamında bireyin çabası ne olursa olsun bu değişimin dinamiklerini kabul ettiği bir noktanın varlığı, değerlerinden ödün vermeyen Muhsin Bey'in bir kaset çıkarma uğruna dolandırıcılığı göze almasında (<span class="ideitalik">Muhsin Bey</span>, 1986) veya saflığın ve ahlâki olanın temsili niteliğindeki komedyen Mahmut'un Abidin'in ısrarlarına yenik düşerek çıkış yolunu bir kuyumcuyu veya bankayı soyma teşebbüsünde (<span class="ideitalik">Gölge Oyunu</span>, 1992) görülecektir.</p>

  <p class="normal">Yavuz Turgul'un Arzu Film'de yazdığı bir başka senaryo, Ertem Eğilmez'in yönettiği <span class="ideitalik">Hababam Sınıfı Güle Güle</span> (1981) filmine aittir. Rıfat Ilgaz'ın eserinden hareketle çevrilen serinin son filmi niteliğindeki bu yapım, serinin temel özelliklerini taşıyarak eğitim sistemine ve bu sistem dahilinde öğrenci-öğretmen ilişkisine güldürü türüyle eğilirken, bir yandan da eleştirel bakışını sürdürmektedir. Serinin diğer filmlerinden ayrıldığı gözlemlenen başlıca özellik ise Tarık Akan, Halit Akçatepe, Kemal Sunal, Münir Özkul, Şener Şen gibi Arzu Film'in kalabalık kadrosunun değişmez isimlerinin ve bu isimlerin canlandırdığı değişmez karakterlerin yerini genç oyunculardan oluşan bir kadronun almasıdır. Eğilmez tarafından keşfedilen, Şaban karakterinin bir alternatifi olarak Türk sinemasına Bilo tiplemesiyle kazandırılan İlyas Salman, filmde köyden kente gelmiş, mesleğindeki ilk deneyimin heyecanını yaşayan doğulu edebiyat öğretmeni Mehmet Bülbül karakteriyle dikkat çekicidir. Bu karakterin filmde yer alması Turgul'un ifadesine göre Ertem Eğilmez'e ait bir fikirdir ve Turgul'a karakteri senaryoya yerleştirmek kalmıştır. (Bayburtluoğlu, 2005: 69) Bu karakterin hikâyeye yerleştirilmesi Eğilmez'in Arzu Film'de kullandığı kır-kent karşıtlığının bir uzantısı olarak düşünülebileceği gibi -bu çerçevede serinin bir başka filmi olan <span class="ideitalik">Hababam Sınıfı Uyanıyor</span>'daki köyden gelen öğrenci Ahmet karakteri veya <span class="ideitalik">Salak Milyoner</span>, <span class="ideitalik">Köyden İndim Şehire</span> filmlerindeki köy-kent karşıtlıkları anımsanabilir- Yavuz Turgul'un yönetmen-senaryo yazarı olarak oluşturacağı filmografisinde görülecek olan doğulu karakterlerin, etnik kökenlere dair temsillerin öncülü olarak da değerlendirilebilir.</p>

  <p class="normal">Yavuz Turgul'un senaryosunu yazdığı son Arzu Film yapımı ise Atıf Yılmaz'ın yönettiği <span class="ideitalik">Şekerpare</span> (1983) filmidir. Film, Osmanlı döneminin İstanbul'unda Galata ve Beyoğlu bölgelerinden sorumlu komiser Ziver (Şener Şen) ile onun yanına bekçi olarak atanan Cumali (İlyas Salman) üzerinden ahlâk, namus, saflık, kurnazlık, üçkâğıtçılık kavramlarının temsilleri olarak seyredilebilir. Esnaftan haraç ve rüşvet alıp her türlü üçkâğıtçılığa kolayca başvurabilen Ziver'in yanında Cumali, namuslu olmasının, rüşvete karşı çıkmasının cezasını sürgüne gönderilerek ödeyen saf bir Anadolu insanı olarak karşıtlık sergilemektedir. <span class="ideitalik">Şekerpare</span>, kalabalık kadrosu, mizahi anlatımı ve Ziver-Cumali çatışmasının bir anlamda Kavuklu-Pişekâr çatışmasını andırmasıyla Turgul'un Arzu Film'de imza attığı ilk senaryosu <span class="ideitalik">Tosun Paşa</span>'ya benzetilebilir. Diğer yandan Şen-Salman ikilisinin yer aldığı, yine güldürü tonlarında, ancak bu kez değişimin kaçınılmaz getirisi olan yozlaşma ve namussuzluk kavramları üzerinden tartışılan <span class="ideitalik">Banker Bilo</span>'yu da anımsatmaktadır. İktidarın dinamikleri, Ziver'in dile getirdiği "Bizim esas görevimiz önce asayişi bozup sonra usulünce düzeltmek değil midir?" sorusuyla gözlemlenirken, filmin sonunda saflık, üçkâğıtçılığa galip gelmektedir. Ancak burada da, yoğunluk derecesi <span class="ideitalik">Banker Bilo</span>'daki kadar olmamakla birlikte, bahsi geçen galibiyetin gerçekleşebilmesi, saflığın kırılması ve değişimiyle söz konusudur. Cumali, Ziver'in kendisini kandırma çabalarına yenik düşmeden onun hamile bıraktığı Peyker ile zorla evlendirilmekten kurtulur, sevdiğine kavuşur. Ancak bu kurtuluş da yine <span class="ideitalik">Banker Bilo</span>'da olduğu gibi saflığın yerini kurnazlık ve oyunun almasıyla mümkün olmaktadır. Bilo'da gözlemlediğimiz karakter değişimi, bu filmin sonunda Peyker'e ve Ziver'e düzenlenen bir oyun ile temsil edilmektedir. Cumali'nin sevdiğine kavuşması ancak bu oyuna katılmasıyla gerçekleşmektedir.</p>

  <p class="normal">Arzu Film yapımları dışında, Yavuz Turgul'un senaryo yazarı olarak imza attığı başka film yapım şirketleri bünyesindeki çalışmaları da mevcuttur. 80'li yıllarla birlikte reklam sektörüne geçen Turgul, bu dönemde Eğilmez ile ilişkisini koparmadan ve Arzu Film'den edindiği deneyimlerle senaryo yazarlığına devam etmiştir. Bu çalışmaları, her ne kadar başka yapım şirketleri bünyesinde üretilmiş olsalar da, Turgul'un Arzu Film'de edindiği gelenekselliği, senaryo yazımına dair öğrendiklerini, kaygılarını taşımakla birlikte onun ileride yönetmen olarak oluşturacağı filmografisine giden adımlar olarak hatırlanabilir. Örneğin, <span class="ideitalik">Davaro</span> (1981, Başaran Film) <span class="ideitalik">Erkek Güzeli Sefil Bilo</span>'da görülen kan davası, ağalık ve eşkıyalık kavramlarını bir kez daha güldürü türünün içerisinde, ama bir yandan da gerçekçi gözlemini kaybetmeden aktarırken, <span class="ideitalik">Çiçek Abbas</span> (1982, Kök Film) <span class="ideitalik">Sultan</span> filmindeki gibi gecekondu mekânını fonda tutarak iki karakterin çatışmasını mizahi üslubuyla yansıtmaktadır. <span class="ideitalik">İffet</span> (1982, Uzman Film) ve <span class="ideitalik">Aile Kadını</span> (1983, Uzman Film) filmlerinde ise Turgul, 80'li yılların yükselen kadın hareketleri eşliğinde sinema sektöründe üretilmeye başlanan kadın filmlerinin senaryolarına imza atmıştır. Bir açıdan bu iki senaryosu, onun ilk yönetmenlik deneyimi <span class="ideitalik">Fahriye Abla</span>'da (1984) kadını, geleneksel sinemadaki konumunun dışına taşımasına olanak verecektir. İlk yönetmenlik çalışmasından sonra yine sadece senaryosuna imza attığı bir başka çalışma olan <span class="ideitalik">Züğürt Ağa</span> ise (1985, Mine Film) Eşkıya Bilo ve Eşkıya Davaro'nun naif, insancıl tutumlarını yoğunlaştırarak ağalık düzeninin çöküşüne tanıklık eden trajik bir figür yaratmasına uzanacaktır.</p>

  <p class="normal"><span class="idebold">Sonuç</span></p>

  <p class="normal">Ertem Eğilmez, 60'lı yıllarda kurduğu Arzu Film bünyesinde roman uyarlamalarından ikinci çevrimlere farklı türde çalışmalara imza attıktan sonra 70'li yıllarda güldürüye ağırlık vermiştir. Eğilmez'in bu şirket çatısı altında, yönetmenler, senaryo yazarları ve kalabalık oyuncu kadrosundan oluşan bir ekiple birlikte geliştirdiği kolektif üretim anlayışı Eğilmez güldürülerinin Arzu Film Güldürüleri olarak şirket adıyla anılmasına sebep olmuştur. Seyirci odaklı ticari sinema anlayışını temel alan Arzu Film yapımları, bir yandan geleneksel seyirliklerden hareketle halk sinemasına ulaşma çabasını taşırken, bir yandan da süreğen bir aile yapısını barındıran duygusal güldürüleri içerir. Bu şirket çatısı altında çevrilen filmlerin, 80'li yıllarda toplumsal güldürü anlayışına yakın durduğu görülür. Bu değişim, Eğilmez'in o yıllarda bireyin sosyoekonomik değişimler karşısındaki tutumunu ve 80'lerin yeni liberal politikalarıyla bireyin yozlaşma yönündeki değişiminin kaçınılmaz olduğunu vurgulama gereksiniminden kaynaklanmaktadır.</p>

  <p class="normal">Arzu Film, halk sineması oluşturma çabalarından değişen düzeni gözlemleyen duruşuna dek yönetmen, senaryo yazarı ve oyuncu olarak pek çok ismin yetişmesine de olanak vermiştir. Bu isimler arasında yer alan, 70'li yıllarda Eğilmez'in yanında senaryo yazarı olarak çalışmaya başlayan Yavuz Turgul, Eğilmez ekolünün günümüzdeki mirasçısı olarak bilinir. Turgul (Görüşme, 22 Şubat 2011), Eğilmez'den kendisine kalan mirası iki yönlü vurgular. Birincisi, Eğilmez'in bir filmin başarısını ve iş yapmasını dayandırdığı senaryo yazımı ve dramatik yapının doğru biçimlendirilme şeklidir. Turgul, hoca-öğrenci ilişkisi paralelinde senaryo yazımına ilişkin Eğilmez'le yaptığı tartışmalardan edindiği öğretiyi günümüze taşımıştır. Filmlerinin senaryosunu yazarken dramatik yapıda neden-sonuç ilişkilerine ve karakter yaratımına titizlikle eğilmekle birlikte, Arzu Film güldürülerinden farklı olarak yönettiği filmlere estetik kaygıları da taşımıştır. Turgul'un vurguladığı, Eğilmez'den kendisine miras kalan ikinci unsur ise sinema endüstrisinin değişen dinamikleri içerisinde hızlı çözüm bulabilme yönüdür. Yeşilçam'ın üretim koşulları içerisinde kısıtlı zaman ve sayılı negatifle çalışmayı öğrenen Turgul, sinema sektörünün 80 sonrası geçirdiği dönüşümün yarattığı yeni dinamikler içerisinde de çalışabilmekte ve ticari sinemanın gereklerini yerine getirmekte, seyirci kaygısını filmlerine yansıtmaktadır.</p>

  <p class="normal">Turgul'un taşıdığı mirasa, Eğilmez'in 80'li yıllarda güldürüde öne çıkardığı sosyoekonomik ve kültürel karmaşa karşısındaki insana bakışı da eklemek yerinde olacaktır. Çalışmada görüldüğü gibi Turgul, Arzu Film'de yazdığı senaryolarında toplumsal ve kültürel değişime dair gözlemlerini güldürüyü geri plana düşürmeyecek biçimde aktarmıştır. Söz konusu gözlem becerisini, günümüzde yazdığı ve yönettiği filmlerde de izlemek mümkün. Turgul'un (Görüşme, 22 Şubat 2011) kendisinin de ifade ettiği gibi meselesi, kalıcı olanı yakalayabilmek ve uzun zaman geçse de seyredilecek, hikâyesi güçlü filmlere imza atmaktır. Her şey değişime maruzdur; ancak Turgul'un yakaladığı gibi değişmeyen bir şey vardır. O da doğruları ve yanlışlarıyla insanı insan yapan değerlerdir. Bu çerçevede değişimin getirdiği yeni dinamikler karşısında insanın tutumu, eski ve yeni değerlerin, kuşakların çatışması da bu kalıcılık ilkesiyle örtüşerek onun filmlerinde muhafaza edilir. Bunu aktarırken, Arzu Film'de izlediği üsluptan farklı olarak mizahi unsurlardan tamamen vazgeçmemekle birlikte güldürüyü drama hatta kimi zaman trajediye kaydırmakta (Scognamillo ile görüşme, 11 Şubat 2011) ve filmlerinde gerçekçi dokuyu yoğunlaştırmaktadır. Turgul'un sinemasını değişim teması çerçevesinde ele alan çalışmalar, bu açıdan bakıldığında, Eğilmez'den kalan bir mirasın dönüştürülmüş, kişisel üslupla birleştirilmiş halini incelemektedirler.</p>

  <div class="calibre1" id="calibre_pb_7"></div>
</body>
</html>
