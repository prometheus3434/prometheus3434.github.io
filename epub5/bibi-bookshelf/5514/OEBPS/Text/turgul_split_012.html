<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>turgul</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h2baslik" id="calibre_toc_6">Yavuz Turgul Sinemasında Mekân:<br class="chapter" />
  Pavyonlar</h1>

  <p class="ortayazi">Canan Uluyağcı</p>

  <p class="normal">&nbsp;</p>

  <p class="normal"><span class="idebold">Eğlenmek-Eğlendirmek</span></p>

  <p class="normal">Eğlence... İnsanın var olduğu günden bugüne dek vazgeçemediği eylemlerden birisi. Eğlence, biçimini değişen dünyaya göre değiştirse de yaşam içerisinde var olmak zorunda olan bir kavram.</p>

  <p class="normal">"Eğlence" esasında, bir tür zamanın tekdüzeliğini kırma eylemi. "Normal" olarak kodlanmış bir zamanı "normalin ötesine" geçirme biçimi. Eğlence, "zamanın dışında bir zaman, gündelik hayatın can sıkıcılığını kıran, değiştiren, hatta zaman zaman gündelik olanı dönüştüren toplumsal bir ifade biçimi. "Hoş vakit" geçirmenin belki de en sade yolu, bunu gündelik hayatın rutin işleri arasında kısa zamanlı da olsa bir farkındalık yaratarak yapmak, masalcı deyimiyle "zaman içinde zaman" yaratmak (Öztürkmen, 1999: 179). Kendisini günlük yaşamın tekdüzeliğinden, sıkıntısından kurtarmaya çalışan insan, değişik eğlence biçimleri yaratarak bir yandan kendisini ifade ederken-eğlenme biçimi kişinin sosyo-ekonomik durumuyla da çok yakından ilintilidir- bir yandan da toplumsal yapı ile ilgili olarak bilgi vermektedir. Kuşkusuz modernleşme ile birlikte eğlence biçimleri de değişmiştir. Çünkü modernlik, genellikle bir yandan kültürde parçalı, anonim ilişkilerin yayılmasıyla ve diğer yandan da toplumsal ve ekonomik yaşamdaki gitgide artan hızıyla tanımlanan bir durum olarak anlaşılmaktadır (Rojek, 2003: 12). Bu hızlı değişim içinde eğlence biçimlerinin de değişmemesi olanaksız olarak görülmektedir.</p>

  <p class="normal">Eğlencenin iki boyutu olduğunu unutmamak gerekir: Bir boyutu eğlenmek isteyen insan, diğer boyutu ise eğlendiren insan. Eğlendiren insan kavramını günümüzde kuşkusuz "şöhret" kavramından ayrı düşünmemiz olanaksız. Özellikle Türkiye gibi ülkelerde "şöhret olmak", "para kazanmak" ve "köşeyi dönmek" kavramları ile çok yakından ilintilidir. Genellikle alt gelir grubundan gelen, yaşam içinde tutunmaya çalışan, biraz da sesi ve fiziği olan kişiler "şöhret" olmanın yollarını aramaktan kaçınmamaktadırlar ve şöhret olmayı bir kurtuluş yolu olarak görmektedirler.</p>

  <p class="normal">Şöhret ya da ünlü olma olgusunu tüketim kültüründen ayrı düşünmek olanaklı değildir. Tüketim kültürü dediğimiz, çeşitli tutku ve özlemlerin-özgürlük, güzellik, doğa, rahatlık, sevgi gibi- satın alınabilecek ürünlerle eşleşmesi anlamına gelmektedir. Tüketilen, ürünün kendisi değil, "efsanevi" özellikleridir (Öncü, 1995: 91). Dolayısıyla her şeyin tüketildiği ve parasal bir karşılığının olduğu çağımızda şöhret sahibi olmak ve kendinden önce aynı yollardan geçen insanları idol olarak görmek ve tüketmek kaçınılmazdır. Ancak Rojek (2003: 18)'e göre şöhret toplumu, bizi şöhretlere imrendirme ve kendimizi başkalarında çabucak arzu ve kabul duyguları uyandıracak nesnelere dönüştürme yönünde güçlü eğilimlere sahipse, bu toplum aynı zamanda kazananlardan çok kaybedenler yaratır.</p>

  <p class="normal">Ülkenin genel iklimine bakıldığında özellikle 1950'li yıllarda köyden kente göçün hızlanması, ardından 1980'li yıllarda "köşeyi dönme" anlayışının yerleşmesiyle birlikte müzik biçimi değişirken buna paralel olarak eğlence biçimleri de değişmeye başlamıştır. Bu anlayışın getirdiği bir diğer ayrım ise, seçkinci sanat ve popüler sanat ayrımıdır. Seçkinlerin bir an önce sonuca varma isteği, moderniteyi benimsetmek için zorlamayı seçmelerine neden olmuştur. Bu zorlamada "nezihlik" ölçüsü (Batı toplumlarıyla karşılaştırdığımızda dahi bulamadığımız ölçüde) biraz fazla kaçırılmıştı (Uğur, 1991: 100). İşte belki de bu nedenle, yeni kentliler "nezih" olmak yerine, 1960'ların komedilerine gidip "biz de çok moderen olduk" diyen komedi kahramanlarını izlemeyi ve gülmeyi yeğlemişlerdir (Büker-Uluyağcı, 1993: 23). Bu nezihliğe tepkinin bir başka boyutu da arabesk müzik ile ortaya çıkmıştır. 1968 yılında Orhan Gencebay'ın çıkarttığı <span class="ideitalik">Bir Teselli Ver Albümü</span> ile başka bir kültürün yani popüler kültürün ilk izlenimleri oluşmaya başlamıştır. Bu parçalar Özbek'e (1991: 103) göre müphem hasret duygusundaki yaşam coşkusu ve acı arasında gidip gelen ikiliği, gerilimi güncelleştirmektedir. Böylece şöhret olmak isteyen insanların da duygularını bir anlamda dile getirmektedir. Orhan Gencebay'ın ardından Ferdi Tayfur, İbrahim Tatlıses gibi şarkıcıların piyasaya girmesiyle birlikte şarkı söyleyerek köşeyi dönmeye çalışanlar için yeni bir umut ışığı doğmuştur. Kuşkusuz bu insanlar için şöhretin ilk adımı pavyonlarda şarkı söyleyip, kaset yapabilmekten geçmektedir.</p>

  <p class="normal">Pavyon, eğlence biçiminin ve de şöhreti yakalamanın en önemli mekânlarından biridir. Kuşkusuz mekânlar bize pek çok şey anlatır. Onlar da bir iletişim dizgesidir ve her dizgede olduğu gibi bildirişim amaçlıdır. Mekâna ait kodları değerlendirirken toplumun sosyal ve kültürel kodlarını da bilmek gerekir. Bu bağlamda mekân olarak pavyona bakıldığında pavyonun sözlüklerde şöyle tanımlandığını görmek olanaklıdır:</p>

  <p class="normal">Pavyon: 1.bir kuruluşun, bir kurumun bir bahçe içinde ayrı ayrı yerlerde bulunan yapılarından her biri. 2.bir fuarda bağımsız sergileme yeri. <span class="idebold">3. gece geç saatlere değin açık olan, çalgılı, konsomatrisli, dansözlü ve içkili eğlence yeri.</span> (Püsküllüoğlu,1995: 1232).</p>

  <p class="normal">Burada bizi ilgilendiren kavrama ilişkin 3. tanımlamayı çıkarsayabiliriz. Bu tanımdan da anlaşılabileceği gibi pavyon erkeklere ait bir eğlence mekânı. Pavyon erkeklerin mekânıdır. Burada erkek erkeğe eğlenilir, dertler paylaşılır, içkiler içilir, şarkılara eşlik edilir. Eğlendirenler ise kadın ya da erkek pek farklı değildir. Onların amacı eğlenmek değil, şöhret sahibi olmaktır. Erkek dünyasının yeniden kurulduğu, kadınların bir metaya dönüştüğü, aynı şekilde özellikle şarkıcı erkeklerin şöhret peşinde koştuğu pek çok kavramı içinde barındıran bir mekân.</p>

  <p class="normal">Erkeklere ait eğlence biçiminin ve mekânlarının uzantısı geçmişe dek dayanmaktadır. Payitaht İstanbul, zengin liman kenti İzmir, Rumeli'deki Selanik gibi kentler, 20. yüzyılın başlarında tiyatroları, kafe şantan'ları, revüleri, operetleri, kantoları, müzikli restoranları ile Batılı eğlence biçimlerini cömertçe sunmuşlardır. İstanbul'da Pera ve Boğaziçi meyhaneleri, Şehzadebaşı'nda "Direkler Arası" İstanbul efendilerini kendine çekerken, Anadolu kentlerinde de Mesirelerden oturak âlemlerine kadar, erkeklerin yararlanabileceği mekânlar vardı (Öztürkmen, 1999: 175). Bu tür mekânların bir uzantısı olarak ortaya çıkan pavyon, şöhret olmak için çabalayan pek çok kişinin belki de keşfedileceği bir mekândır. Özellikle 1980 sonrası kentlere iyice yerleşen, kendilerine tartışılmaz yaşam alanları edinen gurbetçiler yeni bir kimlik aramaya başlamışlardır. Yalnızca para ve refah yerine artık başka bir hayata uzanmak istemektedirler. Televizyon dizilerindeki, Nişantaşı'ndaki, Bağdat Caddesi'ndeki gibi. Doğal sonucu olan görece iyimserliğin kolunda umutlu bir arayıştır bu (Kozanoğlu, 1992: 44). Bu arayış kimileri için şöhret olmaktır. Çünkü pavyondan çıkıp şöhret olan ve bireysel kurtuluşun simgesi haline dönüşen Kibariye, İbrahim Tatlıses gibi pek çok somut örnek vardır artık.</p>

  <p class="normal">Öte yandan, sinemada anlamın oluşmasında mekân önemli bir yer tutmaktadır. Yönetmen, anlatmak istediklerini mekânlar aracılığı ile anlatır. Örneğin, Ömer Kavur'un <span class="ideitalik">Anayurt Oteli</span> (1987) adlı filmi hem tarihsel hem de bireysel dönüşümü bir otel aracılığı ile anlatır. Pek çok Türk filminde kentsel dönüşümün simgesi olarak İstanbul önemli bir yer tutarken bazı filmlerde de taşra, anlatının merkezini oluşturmaktadır. Ya da Yavuz Turgul'un <span class="ideitalik">Fahriye Abla</span> (1984) filminde olduğu gibi kadının özne konumuna geçişi mekânlar (mahalle-hapishane-gecekondu ve fabrika ) aracılığı ile izleyiciye aktarılır.</p>

  <p class="normal">Türk Sineması'nda pavyon da önemli bir mekân olarak yerini almıştır. Sayılamayacak kadar çok filmde pavyon sahnesi yer almaktadır. Pavyon, mekân olarak hem toplumsal yapı hem de anlatının alt yapısını oluşturmada önemli bir yer tutmaktadır. Kuşkusuz akla ilk gelen <span class="ideitalik">Vesikalı Yarim</span> (Lütfi Ömer Akad, 1968) filmidir. <span class="ideitalik">Masumiyet</span> (Zeki Demirkubuz, 1997) yine bir kadın ve erkeğin öyküsünü, dönüşümünü mekân olarak pavyonlar aracılığı ile anlatır.</p>

  <p class="normal">Pavyon, Türk edebiyatında ve sinemasında hep kötü bir mekân olarak betimlenmiştir. Orada çalışan insanlar kötüdür, umutları yoktur. Çünkü bu mekânlar toplumsal değerlerin onaylamadığı, erkekleri baştan çıkaran "kötü kadınların" olduğu, içkilerin içildiği, kötü insanlar tarafından işletilen mekânlardır. Kırel (2005:285 )'e göre 1960'lı yılların Yeşilçam filmlerinin vazgeçilmez mekânları arasında pavyonlar ya da gazinolar yer almaktadır. Yeşilçam filmlerinde pavyon, mekân olarak genellikle "düşmüş" ama "namuslu" kadınların çalıştığı müzikli eğlence yeri olarak kullanılır.</p>

  <p class="normal">Aslında pavyon bir yandan dış dünyaya açılış, bir yandan da kurtuluşun simgesidir. Pavyonda cinsiyetçi ayrımın söz konusu olmasına karşın orada çalışan kadınlar evin "korunaklı", mahrem alanından çıkıp pavyonun "namahrem" alanına girerek kurtulmayı ummuşlardır. Kuşkusuz kadının sömürülmesi açısından bu, bir kısırdöngüyü simgelemektedir. Bachelard'a göre mutluluk mekânı'nın en ayrıcalıklı dışavurumunu "ev" imgesi oluşturur. Çünkü evimiz bizim dünyadaki köşemizdir. Sık sık yinelendiği gibi, bizim ilk evrenimizdir (Aktaran Suner, 2005: 53) Ancak bu korunaklı ortamda her şey kapalıdır. Şiddet de çaresizlik de kapalı kapılar arkasında gizlenir.</p>

  <p class="normal">Bu çalışmada da Yavuz Turgul Sineması'nda önemli bir yer tutan mekân olarak pavyon kavramı üzerinde durulacaktır. Özellikle <span class="ideitalik">Muhsin Bey</span> (1986), <span class="ideitalik">Gölge Oyunu</span> (1992) ve <span class="ideitalik">Gönül Yarası</span> (2004) adlı filmlerinde pavyonun önemli bir yeri olduğu düşünülmektedir.</p>

  <p class="normal"><span class="idebold">Ali Nazik Pavyona Düştü</span></p>

  <p class="normal">Seçkin sanat-popüler sanat ayrımını, arabeskin yaşamımıza nasıl girdiğini tartışan <span class="ideitalik">Muhsin Bey</span> filminin ilk görüntüsü, saz heyeti önünde Klasik Türk Müziği söyleyen bir kadındır. Görüntü, siyah beyaz ve pusludur. Geçmişten anılarda kalan bir düşün görüntüsüdür sanki.</p>

  <p class="normal"><span class="ideitalik">Muhsin Bey</span> arabesk müziğin yükselişini anlatmasına karşın -kuşkusuz bu müziğin yayılmasında pavyonların ya da gazinoların önemli bir yeri vardır- pavyon görüntüsünün yok denecek kadar az olduğu bir filmdir. Ancak sözel olarak pavyon çok kullanılır ve Muhsin Bey'in sözleri ile aslında mekân olarak pavyon imgesi yaratılır. Örneğin, Muhsin Bey'in içten içe sevdiği karşı komşusu Sevda pavyonda çalışır. Kıyafeti, takıları, makyajı ve konuşma biçimi ile pavyonda çalışan kadın imgesini oluşturur. Ancak iki sahne dışında Sevda'yı pavyonda görmeyiz. İlkinde sahnede bir şarkı söyler. İkincisinde ise Ali Nazik'in yanında, soyunma odasında görürüz.</p>

  <p class="normal">Yukarıda da değinildiği gibi şöhret olmak isteyenler için pavyonlar önemli mekânlardır, çünkü İbrahim Tatlıses örneği önemli bir örnektir ve düşlerini gerçekleştirmek isteyenler için kurulacak en güzel hayaldir. Muhsin Bey'in yardımcısı Osman, bu tezi "İbrahim Tatlıses pavyonda başladı, geldiği yere bak" tümcesi ile destekler. Çünkü Kozanoğlu'nun (1992: 53) da belirttiği gibi İbrahim Tatlıses'in hayatı, arabeskin hayat hikâyesi gibidir. Gurbetçilik tarihin her döneminde var. Ancak 1950'li yıllarla birlikte hız kazanıyor. Kimileri ailece, kimileri erkek erkeğe, kimileri tek başına köylerinden çıkıp kente geliyorlar. Böylece kısa sürede gecekondulaşma başlıyor. 1960'lı ve 1970'li yıllarda Aydın Uğur'un (1991: 97-99) deyimi ile yeni kentliler kendi tüketim biçimlerini de oluşturmaya başlıyorlar. 1970'li yıllara gelindiğinde artık arabesk sektörleşiyor ve kent zeminine yayılmaya başlıyor. İşte bu noktada İbrahim Tatlıses "Ayağında Kundura" ile türkülü hayata sesleniyor (Kozanoğlu, 1992: 51). Böylece bu umutla kente göç etmiş pek çok insan için bireysel kurtuluşun simgesi haline dönüşüyor. Ancak bu kurtuluşun ilki, belki de kimileri için son durağı pavyon. Muhsin Bey, Ali Nazik'in sesini İbrahim Tatlıses'e benzetmesine karşın onun pavyonlarda çalışmasına izin vermez. "Ben bu çocuğu bara pavyona verip ziyan ettirmem" der. Çünkü Muhsin Bey eski kentlidir ve seçkinci sanattan yanadır. Arabeske hep direnir. "Arabesk yok. Arabesk okuyacaksan defol. Kendi türkülerini söyle." diyerek Ali Nazik ile tartışır. "Güzelim İstanbul'u kebap salonuna çevirdiniz" sözüyle bu kültüre karşı duruşunu gözler önüne serer.</p>

  <p class="normal">Muhsin Bey'in sözleri aracılığı ile yaratılan pavyon imgesi kötü bir imgedir, çünkü orada gerçek sanatın yeri yoktur. Ali Nazik'i nasıl pavyona yollamak istemiyorsa kendisinden iş bulması konusunda yardım isteyen eski bir sanatçıya da "Seni barlarda pavyonlarda mahvedemem" diyerek sözel olarak pavyon imgesini yaratmaya devam eder.</p>

  <p class="normal">Filmin son ayrımında Ali Nazik'i sahnede görürüz. Üzerinde arabesk sanatçıların giysilerinin tüm göstergelerini taşır. Ali Nazik sahnede bir arabesk parça seslendirmektedir. Sahne pusludur. İzleyicileri hiç görmeyiz. Sadece konuşma sesleri vardır. Daha önce eski bir sanatçıya "Siz sahneye çıktığınızda çıt çıkmazdı" diyen Muhsin Bey'in gözünden bu sahneyi izleriz. Yavuz Turgul, bu sahneyi Muhsin Bey'in gözünden verirken izleyiciyi Muhsin Bey ile özdeşleştirir. Böylece izleyici, Metz'in (Aktaran Erdoğan, 1994: 33) dediği gibi hem röntgenci konumuna girer hem de Muhsin Bey'i haklılaştırır.</p>

  <p class="normal">Artık pavyonun kulisinde Ali Nazik'in odasındadır izleyici. Bu sahnede film boyunca hiç gösterilmeyen pavyon, mekân olarak başroldedir. Ali Nazik'in odasının duvarlarında pavyonda şarkı söyleyen kadınların afişleri asılıdır. Ali Nazik sahneden inmiş kulise gelmiştir. Sevda ona havlu uzatır. Sevda'nın kızı sandalyelerin üzerinde uyumaktadır. Sevda ne zaman sahneye çıkacağını sorar. Ali Nazik konsomasyona çıkmazsa iş olmayacağını söyler. Muhsin Bey arkasını döner, çıkar ve gider. Sevda ile kızı da onun arkasından çıkarak kendilerini de götürmesini isterler. İzleyici, pavyonun kasvetli havasından tıpkı Sevda gibi kurtulur.</p>

  <p class="normal">Ali Nazik pavyona düşer, ancak <span class="ideitalik">Gönül Yarası</span>'nın Dünya'sı pavyondan kurtulur.</p>

  <p class="normal"><span class="idebold">Dünya Pavyondan "Kurtuldu"</span></p>

  <p class="normal">Yavuz Turgul, <span class="ideitalik">Muhsin Bey</span>'de pavyonu daha çok söz ile tanımlarken <span class="ideitalik">Gönül Yarası</span>'nda pavyon görüntülerini kullanmaktan kaçınmaz. Filmin ilk sahnelerinde kırmızı rengin ağırlıklı olduğu, aralarında bölmelerin bulunduğu kırmızı koltuklu masaları, duvarlarında Şahmeran motifli tabloların asılı olduğu bir mekân olarak pavyon tanımlanır. Mekân izleyiciye ayrıntılı olarak tanıtılırken, bir yandan da Dünya'nın pavyon sahibi ile konuşması verilir. Pavyon sahibi Dünya'dan sadece şarkı söylemesini değil, konsomasyona çıkmasını da ister. Dünya konsomasyonu bıraktığını söylemesine karşın pavyon sahibinin ısrarlarına dayanamaz ve kabul eder. Bu konuşmalar sırasında pavyon, mekân olarak görüntüde yerini almaktadır.</p>

  <p class="normal">Dünya'yı pavyonda şarkı söylerken görürüz. Bol makyajı, tek gözünü kapatan saçı ile pavyonda çalışan kadın imgesini tamamlar. Fonda renkli sahne ışıkları vardır. Bu sahnenin üzerine filmin adı, <span class="ideitalik">Gönül Yarası</span> gelir<span class="idebold">.</span> Ardından oyuncuların adı geçmeye başlar. Böylece yönetmen izleyiciye hüzünlü bir pavyon öyküsü anlatacağını söyler. Üstelik Dünya'nın söylediği türkü "Benim derdim herkesten çok...." diye devam eder. Yönetmen daha ilk ayrımda <span class="ideitalik">Muhsin Bey</span>'de olduğu gibi buradaki pavyon sahnesinde de izleyiciyi göstermez ve böylece film, izleyicisine röntgenci olduğunu bir kez daha anımsatır.</p>

  <p class="normal">Ardından gelen görüntülerde yine pavyon başroldedir. Kadınlı erkekli bir grup oturmaktadır. Aralarında Dünya da vardır. Konsomasyona çıktığını anlarız. Dünya, küfürlü konuşmaları ile bu dünyada tek başına mücadele etmesi gerektiğinin ayrımında olarak hem pavyon dünyasında hem de pavyonun dışındaki dünyada var olmaya çalışır.</p>

  <p class="normal">Filmde pavyon dışında pavyonların bulunduğu sokak da sıkça yer alır. Kendini eğitime adamış, emekli bir ilkokul öğretmeni olan Nazım taksi şoförlüğü yapmaktadır ve bu sayede Dünya'nın hayatına dahil olur. Dolayısıyla Dünya'yı beklerken pavyonların bulunduğu sokak, bu sokaktaki ilişkiler tanımlanır. Sokak renkli neon ışıkları ile aydınlatılmıştır. Buna karşın kasvetli bir havası vardır bu sokağın. Bu yaratılan kasvetli hava ile bir kez daha bu dünyanın karanlık izleri anımsatılır. Belki de yönetmen bu dünyadan kurtuluşun olmadığını vurgular.</p>

  <p class="normal">Dünya'yı tekrar pavyonda görürüz. Bu kez saçları uzun ve sarıdır. Üzerinde beyaz, askılı bir tuvalet vardır. Kamera çevrinir. Loş ışıklar altında Dünya, "Mavilim" şarkısını söyler. Kapının kenarında Dünya'yı izleyen eski kocası Halil'i görürüz. Bu sahne bize <span class="ideitalik">Vesikalı Yarim</span>'i anımsatır. Manav Halil İle pavyon şarkıcısı Sabiha'nın imkânsız aşkını anlatan <span class="ideitalik">Vesikalı Yarim</span>'in son sahnesinde Sabiha sarı saçları ve beyaz elbisesi ile şarkı söyler. Üstelik orada da Sabiha'nın sevgilisinin adı Halil'dir. Dünya sahneden iner. Pavyonda çalışan kadınlar yabancı müzik eşliğinde dans ederler. Kırmızı ağırlıklıdır. Halil Dünya'yı masasına çağırır. Kendisini reddeden Dünya'yı bıçaklar. Dünya'nın yardımına Nazım koşar. Pavyon sahibi ise, kendisi bu yoldan para kazanmasına karşın, "Su testisi su yolunda kırılır" diyerek Dünya'ya yardım etmez. Böylece toplumun bu tür mekânlarda çalışan kadınlara bakış açısını onaylar. Halil'in bakış açısı da bundan çok farklı değildir. Tutku ile sevdiği Dünya'ya bir türlü güvenemez. Bunun acısını şiddet uygulayarak çıkarmaya çalışır. "Ben bu kadını pavyonda tanıdım. Sesi çok güzeldir. Sesine vuruldum. Onu pavyondan aldım. Resmi nikâh yaptım. Melek gibi güzel bir kızımız oldu. Ama o kurtlandı. Tutturdu tekrar pavyona gidicem diye. Etme eyleme. Yok gidicem diyor başka bir şey demiyor. Ben bunun kemiklerini kırdım yine dinlemiyor" diye Nazım'a Dünya'ya bakış açısını anlatır. Pavyon kötü bir yerdir. Orada çalışan kadınlar daha da kötüdür. Onları kurtarmak olanaksızdır. Zaten Halil'in ailesi de Dünya ile evlendiği için onu evlatlıktan reddetmiştir. Toplum hiçbir zaman böyle bir kurtuluşu onaylamaz. Şimdi Halil'in de Nazım'ın da tek derdi Dünya'yı değil, Melek'i bu hayattan kurtarmaktır. İkisi de bu düşüncenin ardına sığınarak Dünya'ya olan tutkularını bastırmaya çalışırlar. Çünkü Dünya pavyondan kurtulursa Dünya'yı kaybedeceklerinin ayrımındadılar.</p>

  <p class="normal">Dünya için umutlar tükenmemiştir. Pavyonda bireysel kurtuluşunu gerçekleştiremeyeceğinin ayrımındadır. Onun için kurtuluş yolu Türkü Bar'dır. Nazım'a "Türkü Bar'a atsam kapağı. Oralar kibar yerler. Ama bu saatten sonra zor" demesine karşın bu konuda umudunu yitirmediği anlaşılır. 1990'lı yıllarda yaşamımıza giren Türkü Barlar halk müziğinin yeniden canlanışına ve egemen ideolojinin bu yeni kültür ile, kentle kurulan karmaşık ve dinamik ilişkilerin bir göstergesidir. Sanatçılara göre müşterileri, kendini kent karşısında dışarlıklı konumda gören tekstil işçisi, öğretmen, öğrenci, orta kademe yönetici, avukat gibi emek kesiminin her kademesinden gelen ve serbest ticaretle zenginleşen Anadolulular'dan oluşmaktadır (Kayhan, 2010: 155-156). Görüldüğü gibi bu tür mekânların müşteri profili çok daha iyidir ve buralarda türkü söyleyerek ünlü olmak ve bireysel olarak kurtulmak daha olanaklıdır. Bu gerçeğin ayrımında olan Dünya, kurtuluşunu bu mekânda görmektedir. Doğum gününde Nazım'a kendisini Türkü Bar'a götürterek belki de hayallerini gerçekleştirme yolunda bir adım atmak ister. Yavuz Turgul bu sahnede de tıpkı pavyon sahnelerinde olduğu gibi izleyicileri göstermez. İzleyici olarak bir tek Nazım ve Dünya vardır. Sahnede ise saz heyeti ve türkü söyleyen kız. İzleyici bir kez daha röntgenci konumuna geçerken Dünya ile özdeşleşir ve onun kurtuluşunun Türkü Bar'da türkü söylemek olduğuna inanır. Dünya, türkü dinlerken ağlar.</p>

  <p class="normal">Nazım, Dünya'yı Halil'e dönme konusunda ikna etmeye çalışırken Dünya, ilk kez kendi öyküsünü anlatır. 13 yaşında iki kişinin tecavüzüne uğramıştır. Kocası onu kurtarmak için evlenmiştir ama sabah akşam dövmüştür. Nazım, "Bu çocuğu pavyona mı taşıyacaksın? Sen annesin" der ve Dünya'yı ikna eder. Dünya için ev-pavyon-ev kısır döngüsü başlamıştır. Ancak bu kez çember pavyon ile tamamlanamayacaktır. Kadın için ne ev ne pavyon, ne de başka bir mekân korunaklı değildir, hatta kalabalıkların olduğu otobüs terminalleri bile. Belki de kocası tarafından bir otobüs terminalinde silahla vurularak öldürülen Dünya için toplumun tek onayladığı bireysel kurtuluş yolu budur, Dünya'nın kendi iradesinin dışında gerçekleşse de.</p>

  <p class="normal"><span class="idebold">Modern Komikler "Gerçek" Pavyonda</span></p>

  <p class="normal"><span class="ideitalik">Muhsin Bey</span> ve <span class="ideitalik">Gönül Yarası</span>'nda pavyonu sözel ve görsel olarak tanımlayan Yavuz Turgul <span class="ideitalik">Gölge Oyunu</span>'nda mekân olarak pavyonu başrole taşır. <span class="ideitalik">Gölge Oyunu</span>'nun neredeyse tamamı pavyon sahnelerinden oluşur.</p>

  <p class="normal">Film, durağan ve sessiz bir saz heyeti görüntüsü ile başlar. Saz heyetini oluşturan sanatçılar kameraya bakar ve içlerinden biri "Bu görmüş olduğunuz kişiler Rüya Pavyon'un saz heyeti" der. Diğeri ise "Bu gördüğünüz âlem puştların, orospuların, esrarkeşlerin fink attığı âlemdir. Olmadık rezillikler yaşanır bu pisliğin içinde" diyerek anlatacakları öykünün pavyonda geçeceği haberini verir ve mekân olarak pavyonu bilinen gerçek görünümüne dayanarak tanımlar. Öykünün kahramanları Mahmut ve Abidin, Rüya Pavyon'da "Modern Komikler: Karabiberler" sahne adlarıyla komedyenlik yapmaya çalışan iki arkadaştırlar.</p>

  <p class="normal">Saz heyeti pavyonu tanımladıktan sonra kamera pavyonun bulunduğu sokağa geçer. Bu sokak da <span class="ideitalik">Gönül Yarası</span>'nda olduğu gibi karanlık ve kasvetli bir sokaktır. Kamera bir pavyonun girişine yaklaşır: Rüya Pavyon. Kapının girişinde pavyonda çalışanların fotoğrafları ve adları vardır. Kamera "Modern Komikler: Karabiberler" adını izleyiciye gösterir. İzleyici merakla pavyonun içini görmek ister. Kamera izleyiciyi çok bekletmez ve pavyonun içine girer. Her yer parlak ışıklarla aydınlatılmasına karşın pavyonun kasvetli havası hissettirilir. Konsomatris kadınlar ve erkek müşteriler masalarda içki içip konuşmaktadırlar. Sahnede Modern Komikler vardır. Onlarla kimse ilgilenmez. <span class="ideitalik">Muhsin Bey</span> ve <span class="ideitalik">Gönül Yarası</span>'nda pavyondaki müşterileri yok denecek kadar az gösteren Yavuz Turgul, bu kez onları sık sık göstermekten kaçınmaz. Ancak filmin gerçek izleyicisi yine röntgenci konumundadır. Yönetmen, kamera açıları ve hareketleri ile izleyiciyi öykünün içine çekerken bir yandan da anlatıcı konumunda olan saz heyetini göstererek (saz heyeti doğrudan film izleyicisine bakar ve konuşur) izleyicinin öyküye yabancılaşmasını sağlar.</p>

  <p class="normal">Yönetmen, izleyiciyi pavyon görüntüsüne doyurur ve pavyonun kulisini tanımlar. Burada yine o kasvetli hava vardır ve kadınlar konsomasyona çıkmak için hazırlanırlar. Ardından patronun odası gösterilir. Oda tam pavyonun üstündedir ve patronun yukarıdan pavyonu görebileceği büyük bir cam vardır. İzleyici de patronun odasındayken pavyonun içini görmekten geri kalmaz. Patronun odasının ortasında kocaman bir masa vardır. Duvarlarda sanatçıların fotoğrafları asılıdır ve kocaman bir akvaryum göze çarpar. Rüya Pavyon içinde her türlü insanı barındıran kocaman bir akvaryum gibidir ve bu akvaryumdan kurtulmak ne yazık ki kolay değildir. Çalışanlar, tıpkı akvaryumdaki balıklar gibi patronun onları beslemesini beklerler. Ancak patron onları sürekli borçlandırarak bu akvaryumdan çıkmalarına izin vermez. Özellikle Rüya Pavyon'da çalışan kadınlar şarkı söylemez. Onları sahnede hiç görmeyiz. Kadınlar sadece konsomasyonda gösterilir. Artık onların ünlü olup buradan kurtulma umutları yoktur. Kurtulma umudu olanlar erkeklerdir.</p>

  <p class="normal">Modern Komikler'den Mahmut sürekli olarak pavyondan kurtuluşun yolunu arar. Ona göre kurtuluş televizyona çıkıp kendilerini göstermektir. Çünkü artık ünlü olmanın yolu günümüzde en etkili kitle iletişim araçlarından biri olan televizyonda görünmektir. Televizyon en geniş izleyici kitlesi olan araçlardan biridir ve mutlaka televizyona çıkan ünlü olur anlayışı egemendir. "Barlarda komedyenlik ölüyor. Büyük yerlere gazinolara gitmek gerekir" diyen Mahmut için kurtuluşun bir diğer yolu ise bir pavyon satın almaktır. Yine ülkenin koşullarına göre kurtuluşun bir diğer yolu kendi işinin patronu olmaktır.</p>

  <p class="normal">Yönetmen bizi tekrar saz heyeti ile baş başa bırakır. Saz heyeti "Rüya Pavyon'da hayat her zamanki gibi devam ediyor. Sallabaş sarhoş müşterilerden para almaya çalışıyor, Mahir fotoğraf çekiyor, kızlar masalara yayılmış müşteri avında diyerek" pavyonu sözel olarak tanımlar. Ardından izleyici tekrar gerçek pavyonunun içine girer. Bu kez görüntüde daha sonra dört kez karşılaşacağımız entelektüel görünümlü bir adam (Cevat Çapan) ile konsomatris bir kadının masada konuşmalarına takılır kamera. Adam "Bastık teröristlere kurşunu...." diyerek anlatır. Kadın "Ah!.. benim koçum" der. Daha sonraki sahnelerin birinde kamera yine aynı masadadır. Bu kez kadın "Demek profesörsün" der. Cevat Çapan, "YÖK'ten sonra atıldım" der. Kadın "Elleri kırılsın" der. Her şey o kadar gerçektir ki izleyici artık Cevat Çapan'ın Cevat Çapan'ı oynadığından emin olur. Ancak bir süre sonra tekrar aynı masaya kamera döndüğünde Cevat Çapan "Adım Sait. Topraklarım kaç dönüm biliyor musun? Tam 10.000 dönüm. Çukurova'nın en büyük ağasıyım" der. "Koçum benim" diyen kadının sesi duyulurken izleyici bir kez daha kuşkuya düşer. Gerçek mi? Rüya mı? Filmin son sahnelerine doğru yine aynı masaya geliriz. Bu kez "27 Mayıs'ı ben yaptım. Ama şimdi ne oldu?" diye soran Çapan'a kadın, "Helal olsun sana" der. İzleyicinin ikircikliği devam eder. Bir yandan gerçek sorgulanırken diğer yandan pavyona gelen her kesimden müşteri tanımlanır. Burada sanal bir hayat vardır. Hem müşteriler hem de çalışanlar "gerçek yaşamdaki" gibi değillerdir. Müşteriler gerçek yaşamda olamadıklarını pavyonda olmuş gibi anlatırken çalışanlar, gerçek yaşam içinde sanal dünyadadırlar. Mahmut, konuşamayan Kumru'ya pavyonu elleriyle anlatmaya çalışır. "Kadınlar, şarkıcı kadınlar" der. Böylece pavyon bir kez daha başka bir dilde anlatılır.</p>

  <p class="normal">Müşterilerle birlikte pavyonda çalışan kadınlar da tanımlanır. Buradaki tanımlama da toplumun pavyonda çalışan kadına bakış açısından çok farklı değildir. Patron, "Konsomatrisin sermayesi dilidir. Konuşur vır vır. Müşteri pavyondaki kadını nasıl görmek isterse öyledir. Asil, bataklıktaki çiçek, düşmüş, seks makinası..." Patron kadınları böyle tanımlarken çalışanlar patronu "adi adam" olarak görürler. Kadınlar sürekli içki içerken ve konsomasyonda gösterilir. Böylece burada çalışan kadınların başka seçenekleri olmadığı sunulur. Bu yaşamı kadınlar o denli benimsemişlerdir ki içki içip sarhoş olan müşteri, konsomatris kadınlardan birini sıkıştırır ve Boksör tarafından bıçaklanarak öldürülür, kadın bayılır, etrafındaki kadınlar olayı normal karşılarlar ve işlerine devam ederler. Bu yaşam içinde gerçek yaşamda normal olmayan her şey normaldir.</p>

  <p class="normal">Pavyona düşenlerin geldikleri yaşam Abidin'in sözleri ile doğrulanır. Bileklerini kesen Abidin hastane odasında Mahmut'a geçmişini şöyle anlatır: "Babam esrar satardı. Hapishanede öldü. Babam hapisteyken annem kayıplara karıştı. Onu son gördüğümde üzerinde parlak kumaştan bir elbise vardı. Yakaları açıktı, göğüsleri görünüyordu. Ateş kırmızısı bir rujla dudaklarını boyuyordu." Bunun yanı sıra Mahmut da yetimhanede büyümüştür ve arkadaşlarının bir şakası sonucunda yurttan kaçmış ve bir daha hiçbir kadınla birlikte olamamıştır. Eş deyişle pavyona düşenlerin gerçek yaşamda da normal bir yaşamları olmamıştır. Kumru'nun nasıl pavyona düştüğünü bulmaya çalışırken tecavüze uğradığı için konuşmadığını ve bu nedenle pavyona düştüğünü düşünürler. Çünkü kadın için pavyona giden yolun başında tecavüz gelmektedir. Böylece pavyon çalışanlarının düşüş nedenleri de gösterilir.</p>

  <p class="normal">Öte yandan <span class="ideitalik">Muhsin Bey</span> ve <span class="ideitalik">Gönül Yarası</span>'nda olduğu gibi bu pavyonda da küçük bir kız çocuğu vardır. Muhsin Bey, Sevda'nın kızı pavyon köşelerinde büyümesin diye savaşır, Nazım Dünya'nın kızını kurtarır. Bu filmde ise Müjde'nin -Müjde de bu konuda bir çaba sarf etmez zaten- kızını kurtaracak kimse yoktur. O da sihirbazın sanal dünyasında kurtuluşu arar.</p>

  <p class="normal">Pavyon dünyasında kadınlar pazarlanır, sanatçılar ünlü olmayı düşlerler, patron çalışanları sömürür. Son sahnede saz heyeti "Gerçek nedir? Bu pavyon gerçek mi? Var mı?" sorularını izleyiciye yöneltir. Gerçek pavyon buradadır.</p>

  <p class="normal"><span class="idebold">Sonuç Yerine</span></p>

  <p class="normal">Bir anlatım aracı olarak mekânın, sinemada anlatının kurulmasında önemli rolü vardır. Pek çok filmde bir dekor olarak kullanılan mekânlar aslında anlatının temelini oluşturacak, olay örgüsünü destekleyecek güce sahiptirler. Öyle ki bazı filmlerde anlatının temel kahramanı mekânlardır. Mekânlar aracılığı ile karakterler tanımlanır, olay örgüsü kurulur. Türk sinemasında pek çok filmde mekân, dekor olarak kullanılmaktan geri kalmamıştır. Ancak son dönem Türk sinemasında mekânın önemi fark edilmiş, anlatının merkezine oturtulmaya başlanmıştır.</p>

  <p class="normal">Yavuz Turgul sinemasında da mekânlar önemli bir yer tutar. Turgul, anlatmak istediklerini mekânlar aracılığı ile aktarmayı yeğleyen yönetmenlerden biridir. Bu çalışmada Turgul'un filmografisinde değişik yerlere oturtulabilecek üç filmi-<span class="ideitalik">Muhsin Bey</span>, <span class="ideitalik">Gönül Yarası</span> ve <span class="ideitalik">Gölge Oyunu</span>-ele alınmıştır. Bu üç filmin ortak özelliği pavyonun mekân olarak seçilmiş olmasıdır. <span class="ideitalik">Muhsin Bey</span> ve <span class="ideitalik">Gönül Yarası</span>'nda daha çok sözel olarak yaratılan pavyon imgesi çok az sayıda görsel ile tanımlanırken, <span class="ideitalik">Gölge Oyunu</span> pavyonun başrole taşındığı bir filmdir. Turgul, bu filmlerde pavyonu mekân olarak kullanırken bir yandan da bazı kavramları tartışır. Örneğin, <span class="ideitalik">Muhsin Bey</span>'de popüler sanat-seçkinci sanat tartışması, <span class="ideitalik">Gönül Yarası</span>'nda kadın sorunu, <span class="ideitalik">Gölge Oyunu</span>'nda "gerçek" kavramı sorgulanır. İzleyicinin düşünsel düzeyde filme katılmasını bekleyen Turgul, bu filmlerde mekânı olay örgüsünün bir parçası olarak kullanır.</p>

  <p class="normal">Pavyon başroldedir. Burası erkeklere ait bir mekândır. İki boyutu vardır. Bir yanda içki içip kadınlarla gönül eğlendirmeye gelen erkek müşteriler, diğer yanda ise müşterileri eğlendirmeye çalışan pavyon çalışanları. Turgul bu boyutun ikincisi ile daha çok ilgilenir. Onların aracılığı ile toplumsal dönüşümlerin nedenini de bulmaya çalışır. <span class="ideitalik">Muhsin Bey</span>'de Ali Nazik karakteri arabesk müziğin yükselişini ve buna direnen insanların çöküşünü tartışır. Ülkenin genel görünümünü gözler önüne serer. <span class="ideitalik">Gönül Yarası</span>'nda tecavüze uğramış, pavyona düşmüş, evlenerek kurtulacağını ummuş, ancak şiddete maruz kalmış bir kadının kurtuluş umudunu öykünün temeline koyar. <span class="ideitalik">Gölge Oyunu</span>'nda "gerçek" kavramını tartışırken pavyonun mu yoksa "gerçek" dünyanın mı daha sanal olduğunu izleyiciye düşündürür.</p>

  <p class="normal">Pavyon, erkeklerin eğlence mekânıdır. Burada çalışan kadınlar sadece şarkı söylemezler. Onların birincil görevi erkekleri eğlendirmek, onlara bol içki içirmek ve patronu zengin etmektir. Pavyonda çalışan erkekler ise kadınlara oranla daha şanslıdırlar. Onlar bireysel kurtuluşun yolunu daha çabuk bulabilirler. Pavyon görüntüleri hep loş ışık altında verilir ve o kasvetli hava yaratılır. Pavyonların bulundukları sokaklar üç filmde de gösterilir. Bu sokaklar her üç filmde aynı biçimde sunulur: Gecenin karanlığında, neon ışıkları altında ve güvenilmez insanlarla dolu. Böylece pavyon dünyası bir kez daha filmler aracılığı ile kurulur.</p>

  <p class="normal">Bu filmlerin tümünde ana karakterler bu dünyadan kurtulmaya çalışırlar. Onların kurtuluşu arama yolları, bireysel kurtuluşun örneği olan "ünlü olma" kavramı ile yakından ilgilidir. Kuşkusuz bu kavram da günümüz Türkiyesi'nin özellikle 1980'lerden sonra hızlanan popüler kültür anlayışına çok uygundur, çünkü şöhret olma, televizyona çıkma, işinin başına geçerek patron olma ve köşeyi dönme kavramları ülkenin genel iklimini anlatıverir. Ancak Turgul, bu kurtuluş yolunda da izleyiciyi ikircikli bırakır. Ali Nazik, İbrahim Tatlıses gibi kurtulmuş mudur? Yoksa gerçek kurtuluş Dünya için olduğu gibi ölüm müdür? Ya da Modern Komikler gerçek midir? İzleyici bunları düşünedursun Turgul bize pavyonu anlatmaya devam eder.</p>

  <div class="calibre1" id="calibre_pb_13"></div>
</body>
</html>
