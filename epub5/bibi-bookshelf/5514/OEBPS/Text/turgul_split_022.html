<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>turgul</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h2baslik" id="calibre_toc_11">Sinema Yazarlarından Görüşler:<br class="chapter" />
  Yavuz Turgul<sup class="calibre3"><a href="../Text/turgul_split_059.html#footnote-100-33" id="footnote-100-33-backlink">[33]</a></sup></h1>

  <p class="ortayazi">Alin Taşcıyan</p>

  <p class="normal">&nbsp;</p>

  <p class="normal">"Benim hiçbir filmimde 'Bu bir Yavuz Turgul filmidir' yazmaz. Hayatta en nefret ettiğim şeylerden biridir. <span class="ideitalik">Aşk Filmlerinin Unutulmaz Yönetmeni</span>'nde 'Bu bir Haşmet Asilkan filmi olacaktır' denmesi de bunun parodisidir. Bir böbürlenme hali hissederim bu cümlede" (2001, Aktüel).</p>

  <p class="normal">Yavuz Turgul, yönetmen olarak toplam altı sinema filmine imza atmış olmakla birlikte Türk sinemasının ustaları arasında yer aldığı için böbürlenebilir en azından. Altı filmden biri, yapılan hemen her ankette Türk sinemasının en iyi on filmi arasında sayılan <span class="ideitalik">Muhsin Bey</span>, bir başkası ise yetmişli yılların sonunda yaşanan krizden sonra doksanlarda izleyiciyi salonlara geri döndüren <span class="ideitalik">Eşkıya</span>'dır. Bu kısacık filmografi bir "en iyi", bir "en popüler" içerir ki, bu bile başlı başına başarıdır.</p>

  <p class="normal">1946 İstanbul doğumlu Yavuz Turgul, aslında sinemaya oldukça geç başladı. İstanbul Üniversitesi İktisat Fakültesi Gazetecilik Enstitüsü'nden mezun olduktan sonra yıllarca mesleğini icra etti. Özellikle Ses dergisinde, merhum sinema yazarı Erman Şener'in de dahil olduğu bir kadroda çalıştı. Onun kalemini haber ve röportajla keşfedip doğrudan sinema üretimine aktaran ise Yeşilçam içinde bir ekol oluşturan Arzu Film ve yönetmen Ertem Eğilmez oldu. 1976 yılında, otuz yaşında Arzu Film'de senarist olarak işe başladı Yavuz Turgul. Filme çekilen ilk senaryosu bir Kemal Sunal komedisi olan <span class="ideitalik">Tosun Paşa</span> idi. 1978 yılında, yine Kartal Tibet'in yönettiği, başrollerini Türkan Şoray ve Bulut Aras'ın paylaştığı <span class="ideitalik">Sultan</span> adlı filmin senaryosuyla hemen dikkat çekti. Türk sinemasının diva'sı Türkan Şoray'ın beyazperdede canlandırdığı karakterler arasında en çok sevdiklerinden biri Sultan'dır...</p>

  <p class="normal">Turgul'un özellikle mizaha yatkın olması ve erkek oyunculara geniş olanak tanıyan karakterler oluşturmadaki başarısı onu Arzu Film'in starlarına özel senaryolar yazmaya teşvik etti. "Bir filmi film yapan, ona hayat veren, elbette oyunculardır" diyen Turgul, bu anlayışı doğrultusunda yapıtlar verdi. Kemal Sunal ve İlyas Salman filmlerinin, Doğu'da geçen ya da Doğulu karakterlerin İstanbul'daki serüvenlerini konu alan grotesk mizahlı senaryolarını yazdı.</p>

  <p class="normal">Turgul, "Doğu, özellikle Güneydoğu, bir kere çatışmaları, çelişkileri kendi içinde çok yaşayan bir toplum. Ayrıca göç ediyorlar ve değiştirdiği mekândan ötürü de büyük çıkmazların içine giriyorlar. Bu anlamda sinema için çok iyi bir malzeme," (2005, Radikal) diyor <span class="ideitalik">Eşkıya</span> ve şimdilik son filmi <span class="ideitalik">Gönül Yarası</span> ile daha trajik öyküler çerçevesinde geri döndüğü Doğu için.</p>

  <p class="normal">Bu anlayış Turgul'a 1982'de İlyas Salman'ın başrolü üstlendiği Sinan Çetin filmi <span class="ideitalik">Çiçek Abbas</span> ve 1986'da Şener Şen'in başrolü üstlendiği Nesli Çölgeçen filmi <span class="ideitalik">Züğürt Ağa</span> ile Antalya Film Festivali'nde senaryo dalında Altın Portakal kazandırdı.</p>

  <p class="normal">Fetiş oyuncusu Şener Şen ile Turgul'un bağı <span class="ideitalik">Züğürt Ağa</span> ile kuruldu demek yanlış olmaz. Diğer filmlerde de Şen yardımcı oyuncu olarak hep rol aldı. Ama başrolün ağırlığı Turgul-Şen ilişkisinin potansiyelini ortaya çıkardı. Bu filmde Güneydoğu Anadolu'daki feodal sistem eleştirilir ama Yeşilçam geleneğindeki gibi acımasız, servet ve şehvet düşkünü ağa tipinin aksine saf, iyi niyetli, aşık olabilen, dolayısıyla iktidarı kırılgan bir ağa çıkar ortaya. Kurnaz bir köylü sayesinde de ağa servetini ve iktidarını yitirip "züğürt" kalır. Köyden kente göç etme zorunluluğu doğar...</p>

  <p class="normal">Turgul'un ilk yönetmenlik denemesi yine Arzu Film yapımlarından tanıdığı Müjde Ar'a beyazperdedeki en iyi performanslarından birini verme olanağı yarattı. Turgul, ünlü şair Ahmet Muhip Dıranas'ın sevilen şiiri "Fahriye Abla"dan bir film çıkardı. Şairin dizelerindeki gibi komşu kızı Fahriye Abla'nın çocuk kalbiyle kapılınan cazibesini ve talihsiz yaşamöyküsünü görüntülere aktardı.</p>

  <p class="normal">1987 yılında ikinci filmi <span class="ideitalik">Muhsin Bey</span> ile başyapıtını verdi Yavuz Turgul. Şener Şen'in Türk Halk ve Sanat müziklerinin icrasına bağlı, arabesk furyasını reddeden, piyasa koşullarına ayak uyduramayan müzik yapımcısı karakteri Muhsin Bey, seksenler Türkiyesi'ni simgeleyen önemli figürlerden biri haline geldi. Turgul, köyden gelip kaset yapmaya çabalayan Ali Nazik (Uğur Yücel) aracılığıyla göçün kültürde yozlaşmayı körüklediği mesajını verdi. Muhsin Bey, geleneğin ve zarafetin; Ali Nazik, köylülüğün ve fırsatçılığın simgesi oldu. Bir noktaya kadar omuz omuza giden ve dolandırıcılık sınırına dayanan Muhsin Bey-Ali Nazik ilişkisi koptuktan sonra; artık Beyoğlu'nun ara sokaklarına sıkışmış olan hakiki İstanbullu bir hayat tarzının taşradaki naifliği koruyamayıp gösterişçi ve işgalci bir niteliğe bürünen göçmen kültür(süzlüğ)üne yenik düşüşünü belgeledi.</p>

  <p class="normal">Böylesi güçlü ve sevilen bir yapıtın yükünü, Turgul ve Şen birlikte bütün çalışmalarında taşıdı: "<span class="ideitalik">Muhsin Bey</span>'den sonra biz iki film yaptık, ikisinde de başka başka filmler çıktı ama insanlar Muhsin Bey'i bekliyordu. Ve '<span class="ideitalik">Muhsin Bey</span> gibi değil' dediler! <span class="ideitalik">Muhsin Bey</span> beklentisini ancak <span class="ideitalik">Eşkıya</span> kırdı. Ama bunu da tehlikeli buluyorum, çünkü özgürlüğünüzü elinizden alıyorlar. Bizim her türlü şeyi yapabilmemiz, her türlü yola girmemiz lazım. Çıkmaz sokaklara bile girebilmemiz lazım ama giremiyoruz. (...) Bu kadar bağımlılık iyi değil. Biz çok farklı, çok deneysel, çok farklı alanlarda irkiltici filmler de yapabilmeliyiz". (2005, Sabah)</p>

  <p class="normal">Bu bağlamda <span class="ideitalik">Gölge Oyunu</span> (1992) Turgul'un en özgür, en yaratıcı filmi sayılabilir. Turgul, iki eksantrik kafadarın (Şener Şen ve Şevket Altuğ) zor durumda bir genç kadına yardım etmek için atıldıkları ve başlarını ciddi belalara soktukları formüle edilmiş serüveni, konvansiyonel sinema dışına taşan bir görsel tatla sunar. Hem karakter formasyonu hem görüntü yönetmeni Turgul'un hep sevdiği ve savunduğu Yeşilçam geleneğini modern sinema anlayışıyla buluşturur.</p>

  <p class="normal"><span class="ideitalik">Aşk Filmlerinin Unutulmaz Yönetmeni</span> (1990) ise yükselen değerlere ayak uydurma uğruna söz konusu geleneği inkar eden bir Yeşilçam yönetmeninin politik film yapma çabasını yerer. Ana akım, alçakgönüllü bir komedi olmasına rağmen <span class="ideitalik">Aşk Filmlerinin Unutulmaz Yönetmeni</span> yine dönemin ruhunu yakaladı ve değişimin olumsuz yanlarını bazı unutulmaz sahne ve diyaloglarla Türk sinema tarihine yazdı.</p>

  <p class="normal">Yavuz Turgul'un kariyerindeki dönüm noktası 1996 tarihli <span class="ideitalik">Eşkıya</span> oldu. Türk filmlerinin iş yapmadığı, bu yüzden de salon bulamadığı, ABD'nin majör dağıtımcılarının egemen olduğu piyasada dengeleri yerli yapımlar lehine bozdu. Hapisten çıkıp ona ihanet eden eski dostunun ve sevdiği kadının peşine düşen, İstanbul'a gelen ve parmaklıklar ardında geçirdiği sürede ülkede yaşanan köklü değişimden hele yozlaşmadan hiç etkilenmemiş bir kırsal kesim efsanesini kent sokaklarına taşıdı. Doğu'nun eşkıyasıyla kentin çetesini, isyancıyla çapulcuyu karşılaştıran bir nitelik de taşımakla birlikte <span class="ideitalik">Eşkıya</span> Hollywood merkezli kitle sinemasının yerli bir örneği oldu. Zamanın ve zeminin müsait olması dışında yönetmenin de kesin biçimde açıklayamadığı şekilde <span class="ideitalik">Eşkıya</span> bir gişe rekortmeni haline geldi. Türk sinemasının televizyonda yayınlanan klasiklerine derin bir bağlılık gösterdiği halde, yeni sinemaya hâlâ uyum sağlayamamış orta ve yaşlı kuşak izleyiciyi eski alışkanlığına geri döndürdü. Onları salonlara çekti. <span class="ideitalik">Muhsin Bey</span>'den miras Şener Şen-Uğur Yücel ikilisinin varlığı, aksiyon içermesi ve çok sayıda ünlü konuk oyuncusuyla <span class="ideitalik">Eşkıya</span> üç milyon izleyiciye ulaştı.</p>

  <p class="normal">Ancak bu parlak başarı Turgul'u daha çok film yapma yönünde kamçılamadı. Aksine reklam ve televizyon dizisi piyasasına çekildi. Fransız usta Claude Chabrol gibi, alıştığı, anlaştığı ekibi koruyarak, kadroya ancak gerekli eklemeler yaparak ilkelerinden şaşmadan film çeken, sette titizliği ve otoriter yapısıyla tanınan Turgul, kolay kolay kamera arkasına geçmeyerek kendini dışarıdan gelen baskılardan koruyor.</p>

  <p class="normal">Tam sekiz yıl sinemada pasif kaldıktan sonra onu sadakatle beklerken başka hiçbir film teklifini kabul etmeyen fetiş oyuncusuyla birlikte <span class="ideitalik">Gönül Yarası</span> için kamera arkasına geçti. Turgul, bu filminde de Yeşilçam geleneğinden kopmadı. Melodramı ve sosyal dramı aynı potada buluşturdu. Mekânları, yine ihmal edilmiş, geri kalmış Doğu ve İstanbul'un göçle kimlik değiştirmiş eski semtleri... Karakterleri, yine nesli tükenmiş bir İstanbul beyefendisi ve büyük kentte fırsat arayan bir şarkıcı...</p>

  <p class="normal">Şimdiye kadarki filmografisine topluca bakıldığında Turgul sinemasının bir bütünlük arz etmesi de yinelenen motiflerle sıkı sıkıya bağlantılı. "Yeşilçam ve Türk filmi olarak adlandırılan ve çoğu zaman hor görülen yapının bu topraklara ait olduğunu düşünüyorum. Entelektüeller, kökleri bu ülkenin derinliklerine gitmekten ziyade Avrupa'nın derinlerine doğru giden filmleri beğeniyorlar. Fellini, Tarkovsky filmi gibi filmler izlemek istiyorlar. Ben galiba bunu reddediyorum. Bunun yerine yaşadığımız coğrafyanın derinliklerinde varolan şeylere doğru yürümek istiyorum. Kendi ülkeme ait sanatın bu diplerde olduğunu düşünüyorum," (2005, Hürriyet) diyen Turgul gelecekteki çalışmalarını da bu yönde sürdürecek besbelli.</p>
</body>
</html>
