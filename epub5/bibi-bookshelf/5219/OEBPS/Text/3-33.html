<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>3-33.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x3-33.html" xml:lang="tr-TR">
    <div class="Basic-Text-Frame-1">
      <p class="spltolacak"></p>

      <p class="paragraf">Kıtalararası bir uçuş söz konusu ise, uçuştan yaklaşık 3 saat önce havalimanına varılır.</p>

      <p class="paragraf">Dış Hatlar Gidiş bölümünden E Kapısı’ndan giriş yapılır (İstanbul Atatürk Havalimanı). E Kapısı Business Class Profesyonelleri için ayrılmış özel bir kapıdır. Bu kapıdan girmeyip Business Class uçanlara ezik muamelesi yapılır. E kapısında nazik ve hızlı bir güvenlik deneyimi yaşanır. Üzerinizdeki herhangi bir şey öttüğü takdirde <span class="metin-italik" xml:lang="tr-TR">“Bir daha geç”</span> gibi bir söyleme Business Class profesyonelleri çok fazla maruz kalmazlar.</p>

      <p class="paragraf">Güvenlikten geçilmiş, sıra vize harcı yatırıp pul almaya gelmiştir. Ama bu işlem zaten Executive Administrative Assistant tarafından çoktan halledilmiştir. Pul itina ile pasaporta yapıştırılır. Boarding Pass’a da yapıştırılabilmektedir, ancak business class profesyoneli genellikle Boarding Pass’a pul yapıştırmaz.</p>

      <p class="paragraf">Bunun temelde iki nedeni vardır:</p>

      <p class="paragraf">Birincisi, pasaporta ne kadar çok pul yapıştırılırsa, business class profesyonelinin o kadar çok giriş çıkış yaptığı belli olur. Herkesin gözünde <span class="metin-italik" xml:lang="tr-TR">“Oha be olm, adam amma girmiş çıkmış memlekete”</span> imajı oluşur. Akabinde pasaportta yer kalmaz ve değiştirilmesi gerekir. Böylece herkesin gözünde <span class="metin-italik" xml:lang="tr-TR">“Oha be olm, adam sürekli bir yerlere gitmiş, bu kaçıncı pasaport!?”</span> imajı pekişir.</p>

      <p class="paragraf">İkincisi ise, obsesif kompulsif bir kıllanmadır. Acaba Boarding Pass’ın üzerindeki pulu pasaport polisi kabul edecek midir? Acaba kaybolur mu? Düz insanlarla aynı havayı solumak, amele gibi derdimi anlatmak durumunda kalır mıyım? gibi soru işaretlerinden dolayı pul pasaporta yapıştırılır.</p>

      <p class="paragraf">Kontuar numarasına ekranlardan bakılmaz. Gidilen okyanus ötesi mekân için ayrılan kontuarlar genellikle aynıdır ve bu da sık uçan business class profesyonelleri tarafından bilinmektedir.</p>

      <p class="paragraf">Business class profesyoneli genellikle az sayıda valizle seyahat ettiği için valizini teslim etme eğiliminde değildir. Ancak uzak uçuşlar için bu dinamik değişebilir.</p>

      <p class="paragraf">Pasaport demişken, yavaş yavaş pasaport sırasına ilerlemekte fayda vardır.</p>

      <p class="paragraf">Business class profesyonellerine özel ayrılmış pasaport sırasına itina ile girilir. Sırada iş dünyasından kimler var süzülür. Tanıdık var mı yok mu kontrol edilir, veri tabanları taranır. Varsa hemen merhabalaşılıp hızlıca ne için nereye gittiği öğrenilmeye çalışılır. Lounge’da görüşürüz söylemiyle sıraya devam edilir.</p>

      <p class="paragraf">Business Class Lounge’una girerken Lounge Card ilgili görevliye itinayla verilir, akabinde hızlı ve emin adımlarla içeriye girilir. Hızlı olmak, köyden indim şehre ayarında alık alık sağa sola bakmamak çok mühimdir. Lounge’a girildiğinde hızlı bir şekilde ortam süzülür. Tanıdık birileri var mı? Daha önemlisi, tanışmak gereken birileri var mı? sorularının cevabı aranır. Bu arada mümkünse priz yanı boş bir yere ivedilikle yanaşılır. Eğer tanıdık ya da tanışılması gereken birileri yok ise gözün biri salonu tarar vaziyette erkete bırakılarak yarım akılla mini iPad’e talim edilir. Tanıdık ya da tanışılması gereken birileri var ise kendisine yakın cenaha yerleşilir. Akabinde atıştırmalıkla birlikte yiyecek içecek alınır. Deneyim sürecinin uçak fazı da olduğu için karınlar tıka basa doldurulmaz. Lounge’da tıka basa karın doyurmak hiç profesyonel değildir... Gözlerin kaçamak rasatlar attığı unutulmamalıdır.</p>

      <p class="paragraf">Boarding zamanı gelip çatmıştır. Hızlı, emin ve özgüvenli adımlarla ilgili kapıya doğru yürünür. Kapının önüne gelindiğinde bir kenara oturup economy class profesyonellerinin binişi izlenir. Racon uçağa en son binen olmaktır. Bu yüzden tüm yolcular binerken bir şeyler okunup satır aralarında economy class profesyonelleri kesilerek analiz yapılmaya çalışılır.</p>

      <p class="paragraf">Uçağa binme zamanı gelmiştir. Uçağa binerken uçuş ekibi nazik bir şekilde selamlanır. Yavaş yavaş ilerlenirken elin biri mutlaka cepte olup, yüzlerde de snob bir ifade vardır. Takım elbise çantası itina ile kabin memuruna, boarding pass ile birlikte verilir. Kabin memuru da takım elbise çantasını itina ile dolaba asar.</p>

      <p class="paragraf">Business class’ta en prestijli yer 1A’dır. Tüm prokotol üyeleri, VIP’ler, CIP’ler, Business Class Profesyonelleri buraya oturmak için elinden geleni ardına komazlar. Sıra arkaya yaklaştıkça statü düşmektedir. 4., 5. sıralar business kabininde yer alsalar bile nerdeyse adamdan sayılmazlar.</p>

      <p class="paragraf">Biner binmez kabin memurunun ikram ettiği içkilerden alınır. İçkilerin boşa gitmemesi gerekmektedir. Yerleştikten sonra dağıtılmamış ise hemen gazete talep edilir. Mümkünse biri konvansiyonel, biri business class profesyonelinin dünya görüşünü ifade eden, biri de İngilizce olmak üzere en az üç adet gazete talep edilir.</p>

      <p class="paragraf">Uçuş esnasında kullanılacak malzeme çantası ve terlikler teslim edildikten sonra, ayakkabılar kontrollü bir şekilde çıkarılır ve uçuş çorapları giyilir. Terlikler duruma ve tercihe göre giyilecektir. Koltukların tuşlarına olan hâkimiyet, kabindeki diğer yolculardan anlamlı düzeyde farklılaştırıcı bir unsurdur.</p>

      <p class="paragraf">Hâlâ bir sürü yolcu kabin içi eğlence platformunun ekranını çıkarmayı bile beceremezken bu konuda meleke kesbetmiş business class profesyonelleri büyük beğeni ve takdir topladığı gibi, kabinde koltuk ve uçak içi eğlence platformuyla ilgili bir kanaat önderi de olurlar.</p>

      <p class="paragraf">Bir taraftan kabin içi eğlence platformu ile haşır neşir olunurken bir taraftan da soğuk tabağı için gerekli hazırlıklar yapılır. Alınan soğuk tabağının tamamını yemek kişisel imaj açısından çok şık durmayacağından belli parçalar dokunulmadan bırakılır. Sıcak siparişinde kabinin tansiyonuna göre hareket edilir. Herkes et, pilav, kebap vs söylüyorsa piyasayı yükseltmek için mümkünse balık tercih edilir.</p>

      <p class="paragraf">Business class profesyoneli, verilen hangi çatal, bıçağın hangi yemek ile nasıl ve ne zaman kullanılacağı konusunda üstattır.</p>

      <p class="paragraf">Yemek faslı bittikten sonra kitap ve dergi faslı başlamaktadır. Özenle seçilmiş bir kitap (piyasada kolayca rastlanmayan cinsten ve tercihen İngilizce) ve dergi okuma deneyiminde başrol oynarlar.</p>

      <p class="paragraf">Kitap ve dergi faslını müteakiben koltuk ayar optimizasyon süreci ile hafif uyku moduna geçilebilir. Burada önemli olan hızlı ve kendinden emin hareketlerle koltuğu uyku konumuna getirebilmek ve battaniyeyi doğru ve etkin bir şekilde üzerine konumlandırabilmektir.</p>

      <p class="paragraf">Kabin içerisinde koltuklar arasında tanışmalar, konuşmalar, koklaşmalar, hatta yiyişmeler olabilir. Bu sürece dahil olan kişilerin pozisyon, çalıştıkları şirket, yönettikleri bütçe, sahip oldukları kurum gibi kriterleri gözlenerek sürece dahil olunur veya olunmaz.</p>

      <p class="paragraf">İniş öncesinde ülkeye giriş için dağıtılan formlar doldurulur. Formda yer alan <span class="metin-italik" xml:lang="tr-TR">“Yanınızda ne kadar para var?”</span> sorusunu kabindeki diğer kişilerin nasıl cevapladığına dair zımni bir araştırma içerisine girilir. Ortalamaya göre bir meblağ yazılır.</p>

      <p class="paragraf">Uçak asfalta tekerlek koyduktan sonra, körüğe yanaşıp kapı açılmadan business class profesyonelleri pozisyonlarını asla bozmazlar. Uçak iner inmez kemer açmak, körüğe yanaşmadan ayağa kalkmak ve sağlı sollu ilerleyelim beyler tadında hareketler sadece economy class profesyonellerinin yapabileceği türden hareketlerdir ve hiç profesyonel değildir. Uçak yere indikten sonra dağıtılan <span class="metin-italik" xml:lang="tr-TR">“Priority Pass”</span> kartları ile birlikte uçak terk edilir, uçak terk edilirken kabin ekibine ve pilota teşekkür edilir.</p>

      <p class="paragraf">Evvela bu şuuraltı beslemesi içinde unutulmamalıdır ki, bir uçağın Business Class kısmı da aynı yere gitmektedir. Bugüne kadar Business Class bölmesinde uçanların Londra’ya, ekonomi sınıfında uçanların ise Serengeti’ye indiği görülmemiş bir vakadır.</p>

      <p class="paragraf">Uçaktan iner inmez <span class="metin-italik" xml:lang="tr-TR">“Priority Pass”</span> okları takip edilerek pasaport kuyruğunun acısını hissetmeden ülkeye süzülerek giriş yapılır. Gerçekliği veya gerçeğe yakınlığı ne olursa olsun bu bir hikâyedir ve hikâye başka bir geçici business seyahat barınağına doğru kaçınılmaz biçimde devam edecektir.</p>
    </div>
  </div>
</body>
</html>
