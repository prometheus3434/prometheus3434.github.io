<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>3-31.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x3-31.html" xml:lang="tr-TR">
    <div class="Basic-Text-Frame-1">
      <p class="spltolacak"></p>

      <p class="paragraf">Günümüzde ise spor, insan hayatının zaman dağılımında hatırı sayılır bir yer almaya başladı. Zaman dağılımındaki pasta payını hızla artıran spor, aynı zamanda hitap ettiği kitleyi de hayli genişletti. Artık merdiven altı mahzenlerinde Rambo Okan’lardan öğrenilen karatenin yerini loş ışıklı, tuz odalı, donanımlı salonlarda icra edilen Zumba seansları almaya başladı.</p>

      <p class="paragraf">Her mahallede modern spor salonları açıldı, her nefis, hayatında en az bir kere, alıp da gitmediği yıllık aboneliği tattı. Kendini amorti etsin diye Ayasofya’nın kapısından alınan Müze Kart gibi, spor salonu abonelikleri de modern nefis terbiye cihazları arasına katılmıştır.</p>

      <p class="paragraf"><span>Spor profesyonelleri, sayılarını hızla arttırarak daha sık karşımıza çıkmaya başladılar, hatta bizleri de ısırarak kendilerinden biri yaptılar.</span></p>

      <p class="paragraf">Peki, kimdir bu spor profesyonelleri, yani bu alışkanlığı nasıl yaşatmaktadırlar?</p>

      <p class="paragraf">Spor profesyonelleri, gitmiş oldukları salonları itina ile seçerler. Salon seçim sürecinde binlerce soru cevaplarlar:</p>

      <p class="paragraf">Evime / işime yakın mı? Koşu bantlarında TV var mı? TV varsa yabancı kanallar var mı? Havuzu var mı? Havuz büyük mü? Kulvarlarla ayrılmış mı? Havuza işeyince mavi boya çıkıyor mu? Mayonu kurutmak için özel makine var mı? Islak ve terli kıyafetlerini koymak için bin tane poşet alabiliyor musun? Aletlerin sayısı yeterli mi? Yer bulunuyor mu? Vitamin barı var mı? Personal trainer var mı? Otoparkı var mı? Otoparkında araç yıkanır mı? Valesi var mı? Kuaförü var mı? Masaj okazyonu var mı? Manikür, pedikür imkânı sunar mı? Soyunma odaları temiz mi? Dolaplar kilitsiz şifrelenebiliyor mu? Sauna, buhar banyosu var mı? Dinlenme odası var mı? Dinlenme odasında horlayanlar var mı? Saç düzleştirici, fön, kulak pamuğu, şampuan, havlu, peştamal, tıraş köpüğü, vücut kremi, saç kremi, nemlendirici, ultrason jeli, vazelin, düzleştirilecek çokomel kâğıdı gibi malzemeler mevcut mu? En önemlisi salona gelen tipler düzgün mü?</p>

      <p class="paragraf">Bu ve bunun gibi soruların cevapları uzun kontrol listelerinin gölgesi altında değerlendirildikten sonra salon kararı verilir ve tabii ki yıllık abone olunur. Yıllık abonelik, profesyonel şehir insanının hayata tutunma ve kendini gerçekleme sürecinde çok kilit bir kavramdır. Bu cümledeki anlamın derununa vakıf olabilenlerin beyaz tavşanı takip edebildiği söylenmektedir. Şimdilik bu kısma derinlemesine dalmıyoruz. Yeri geldiğinde işaretler koyacağız.</p>

      <p class="paragraf">Yıllık abone olma süreci esnasında etraftaki eş dost akraba, <span class="metin-italik" xml:lang="tr-TR">“şerefsizim gidecem olm”</span> söylemleri ile ikna edilir. Burada görülmesi gereken espri, neden etraftaki eş dost akrabanın ikna edilmek istendiğidir.</p>

      <p class="paragraf">Salona başlanmadan önce kıyafet ve aksesuarlar gözden geçirilir. Eski ya da modası geçmiş olanlar hızlıca yenilenir. Aksi takdirde, geçmiş jenerasyonun davranış dinamiğinden miras kalan şort üzerine tshirt ile spora gitmek mekânda ve zamanda hızla öteki olmak için yeter-sebep zeminini hazırlar.</p>

      <p class="paragraf">Galoş ile içeri girmek önemli bir salon düsturu iken, çoğu spor profesyoneli, <span class="metin-italik" xml:lang="tr-TR">“Ulan şu görevli bu tarafa bakmasa da aradan galoşsuz kaynasak, ne gerek var buna şimdi”</span> zihin antrenmanını yapar. Bunu bir tür ısınma hareketi olarak da görmek mümkündür.</p>

      <p class="paragraf">Tembel spor profesyonelleri genellikle salona giderken, spor yapacakları kıyafetleri içlerine giyerler. Salona girer girmez sanki salon kaçıyormuş gibi hızlıca sürece adapte olurlar. İşin esası, bu hareket tarzının konsepte tersten bakmak olduğudur. Konsepte tersten bakan ise elbette tersten görecektir.</p>

      <p class="paragraf"><span>Soyunma odasında etraf süzülür, daha göbekliler görüldüğünde zihin sahnesinde sevinç çığlıkları dans ederken, daha fit ve kaslılar görüldüğünde zihin sahnesinde matem, hüzün ve gözyaşlarını tetikler.</span></p>

      <p class="paragraf">Ve nihayet sahaya çıkma zamanı gelir.</p>

      <p class="paragraf">Bazı spor profesyonelleri, süreci elindeki antrenman kâğıdına bakarak başlatırken, daha tikky salonların spor profesyonelleri parmak izlerini ilgili kiosk’lara bırakarak programlarını dijital olarak alıp başlatırlar.</p>

      <p class="paragraf">Antrenmana başlamadan önce mutlaka Foursquare ve Facebook Places evreninde check-in yapılır ve sporda olunduğu âleme belirtilir. Beyaz tavşanı yakalamak isteyenler için bir ipucu da burada yatmaktadır.</p>

      <p class="paragraf">Kardio aleti seçimi, niyete göre şekillenen çok stratejik bir karardır. Eğer spor profesyonelliği şapkasının yönünü abazalık belirliyorsa, hedefe en uygun kıza / erkeğe en yakın alet seçilir. Bu konu değerli bir şuuraltı motivasyonun izdüşümüdür, üzerinde ziyadesiyle durulması gerekir ve ilerleyen fasıllarda durulacaktır.</p>

      <p class="paragraf">Niyet, sadece spor yapmak ise sote bir kardio aleti seçilir ve akabinde itina ile ter atma havlusu alete yerleştirilir, kulaklık alete takılır. Antrenman programı seçilmeden önce izlenecek kanal belirlenir akabinde ise antrenman seçilerek süreç başlar.</p>

      <p class="paragraf">Koşu bandında elleri tutma yerlerine koymak, beşten küçük bir hızla ilerlemek ve eğimi sıfır yapmak büyük ayıp olarak nitelendirilir. Eller yanda, sekizin üzerinde bir hızla koşu bandı ile hayvan gibi havaya kalkmış durumda antrenmana devam etmek ise öykünülen spor profesyoneli olmaya adaylığın ifadesi olarak gösterilir.</p>

      <p class="paragraf">Koşu esnasında etraf belli aralıklarla süzülür, daha iyiler ve daha kötüler gözlemlenir, çevre unsurlar konumlandırılır. Daha iyilere bok atılırken, kötülere de ezik muamelesi yapılır.</p>

      <p class="paragraf"><span>Post-kardio sürecinde spor profesyonelinin programına göre değişen aletli, aletsiz, ağırlıklı, esnemeli, esnemesiz hareketleri bulunur. Özellikle ağırlık çalışmaları esnasında erkekler ayna ile sürekli temasta kalmak isterler.</span> <span class="metin-italik" xml:lang="tr-TR">“Acaba kaslarımda bir gelişme var mı? Yağlarda erime var mı?”</span> <span>sorularının cevapları gözle görülebilir şekilde aynalarda aranır. Aynalarda bu sorulara cevap aranırken, arada diğer çalışanlar da kesilir. Kas kitlesi yüksek olanlara hayranlıkla</span> <span class="metin-italik" xml:lang="tr-TR">“Herif iyi ama, bu kadar kas da iyi değil, hoş durmuyor”</span> <span>şeklinde bok atılır. Bu adamların gazına, kaldırılamayacak ağırlıklar kaldırılmaya çalışılır, sakatlıklar işte bu şuuraltı yağlı güreş müsabakaları sonucunda meydana gelir.</span></p>

      <p class="paragraf">Çalışmalar esnasında etraftaki bayanların düşük ağırlıklarla çalışması küçümsenir. Ağırlığı arttıran bayanlara ise <span class="metin-italik" xml:lang="tr-TR">“Bak şu zilliye hele”</span> gibi abuk tepkiler verilir. Aletlerin kullanımı esnasında her zaman bayanlara öncelik verilir. Eğer bayanlar da aletlerin çok yakınlarında ise ağırlık ve hareketin yapıldığı sayı miktarlarında artış gözlemlenebilir. Aynı olayın gayri-profesyonel paralel evrendeki yansıması olarak, halı saha maçını izleyen dişi canlı sayısı ile gole giden kara yağız delikanlı sayısı arasındaki korelasyon verilebilir.</p>

      <p class="paragraf">Yoğun spor temposunun ardından havuza girmek hiç fena olmaz. Ancak yüzmeye hal kalmamıştır. Havuzun dibine çökülür, sporun yorgunluğu atılır. Akabinde ise çakma kurbağalama stili ile bir oraya bir buraya yüzülür. Yan kulvarda deviri yüksek bir şekilde yüzen varsa, hal kalmadığı için küfür edilir. Küfür ile kalmayıp, <span class="metin-italik" xml:lang="tr-TR">“Ulan biz de biliyoruz yüzmeyi”</span> mesajını vermek için bir iki kulaç kelebek stil benimsenir. Yan kulvardaki figür ile baş edilemeyeceği çabuk anlaşılır, havuzun jakuzi bölümüne doğru, baş önde ilerlenir. Jakuzinin tüm düğmelerine hayvanlar gibi basılır. Jakuzinin vermiş olduğu su basıncı ile rahatlamaya çalışılır. Basınçla rahatlama konusu, ruhunu muhtelif profesyonel unsurlara ipotek etmiş er ve hatun kişilerde temel bir psiko-patolojik durumdur.</p>

      <p class="paragraf">Havuz faslından sonra eğer vakit varsa, sauna deneyimine yürünür. Saunaya girerken terlikler dışarıda çıkarılır. Saunaya terlikle girmek, hatta basamaklara terlikle basmak büyük terbiyesizliktir. İçeride birileri varsa, girilir girilmez sauna deneyimini göstermek adına ısıtıcının üzerine su dökülür ve buhar çıkması sağlanır. Suyun mentollü olması veya olmaması üzerine zaten kısıtlı olan oksijen ortamında boş geçmemek adına bir cümle sarf edilir. Akabinde yukarılarda güzel bir yer bulunup yatılır. Saunada horlamak çok itici olduğundan yatış pozisyonuna çok dikkat edilir. Doğrudan uyku ile sonuçlanabilecek pozisyonlardan kaçınılır. Saunada horlayanlardan olmak, Ortaçağ’da cadı ilan edilmekten beterdir. Son olarak herkese sıhhatler olsun selamı verilerek sauna mekânı terk edilir.</p>

      <p class="paragraf">Duş deneyimine başlamadan önce kabin seçimi kritik bir süreçtir. Mümkünse en kuru, en uzak köşedeki duş seçilir. Özellikle sabah saatlerinde bu seçilen duş kabininin hiç kullanılmamış olması kuvvetle muhtemeldir. İlk olma motivasyonu profesyonel zihinde şuuraltı kaynaklarını umarsızca tüketen bir program gibidir. Her yerdedir.</p>

      <p class="paragraf">Duş sonrasında kulak pamuklarını meydanda bırakmak, saç kurutma makinesini göğüs kıllarına ve ayak parmaklarına tutmak büyük kıroluktur, yapanı marka haline getirecek sakıncalı hareketler faslındandır. Bu konuda hassasiyet gösterilmesi gereklidir. Akabinde dinlenme salonuna geçilir. En az iki havlunun sıcaklığı ve şefkati ile dinlenme süreci başlar. Karanlık ortamın uykuyu tetiklemesinden kaçınmak için arada sırada kendi kendine çimdik atılır. Kendi kendine çimdikle yetinmeyip birbirini çimdikleyen, ilginç bir samimiyet ifadesi olarak birbirine pandik atanlara da sık sık rastlanır.</p>

      <p class="paragraf">Giyinme sürecini müteakiben ortam terk edilir. Her spor salonunda insan ötesi kutularda satılan toz ilaçlardan daha fit, daha kaslı olma amacıyla bir miktar satın alınır. Hafif ıslak saçlarla ortam bir sonraki buluşmaya kadar terk edilir.</p>

      <p class="paragraf">Spor, spor profesyonellerinin hayatının merkezindedir. Rahat rahat yemek yiyebilmek, daha çok çalışabilmek, daha az uyuyabilmek, daha sağlıklı bir insan olabilmek, sportif, bakımlı ve fit insanlar statüsünde olabilmek için, modern kapitalist dünyanın bize sunduğu en faydalı paketlerden biridir, spor profesyoneli olmak.</p>
    </div>
  </div>
</body>
</html>
