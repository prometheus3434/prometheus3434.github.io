<?xml version="1.0" encoding="utf-8"?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
  <head>
    <title>TOYOTA_TARZI_SON_epub_3.0-22</title>
    <meta http-equiv="Content-Type" content="text/html; charset=utf-8" />
  

</head>
  <body id="TOYOTA_TARZI_SON_epub_3.0-22" lang="tr-TR" xml:lang="tr-TR">
<div>
<p><st c="0">GENERAL MOTORS’DA EKİBİN </st></p>
			<p><st c="26">İŞLEVİ İLE ŞEKLİ KARŞI KARŞIYA</st></p>
			<p><st c="56">General Motors Toyota ile ortak kurduğu NUMMI fabrikası sayesinde Toyota Üretim Sistemini ilk elden öğrenmek için eşsiz bir fırsat yakalamıştı. </st><st c="201">Şirket ilk yıllarda öğrenmeye ağırlık vermedi, ama on iki yıl sonra oldukça iyi bir ilerleme kaydetti. </st><st c="304">TÜS’nin özelliklerini kopyalamaktan etkin bir kültür yaratmaya geçiş epeyce uzun sürdü; derken 2009’da iflas yaşandı ve GM yine başa döndü. </st></p>
			<p><span><st c="444">Ortaklığın ilk aşamalarında General Motors NUMMI’ye birkaç yıl yöneticilik yaptıktan sonra geri gelip orada öğrendiklerini öğretmek üzere 16 “komando” gönderdi. </st><st c="605">TÜS kültürünün derinlerine dalan komandoların öğretecek şeyleri çoktu. </st><st c="676">Ama şirkette çok farklı yerlere dağıtıldıklarından, örgütü değiştirme güçleri zayıf kaldı. </st><st c="767">Komandolardan biri Larry Spiegel şöyle yakınıyordu:</st></span><span><st c="818">5</st></span></p>
			<p><st c="820">İnsanlar [Long Beach’deki GM tesisinde] değişime o kadar kapalıydılar ki. </st><st c="894">Değişme ihtiyaçları olmadığına inanan çok sayıda insan vardı. </st><st c="956">Hiç mantıklı değil. </st><st c="976">Değişimin gereğine inanmıyorlardı işte.</st></p>
			<p><span> </span></p>
			<p><span><st c="1015">GM on yıl kadar sonra “Senkronize İmalat” programıyla kendi TÜS versiyonunu resmileştirdi; GM’nin yalın deneyimine sahip liderleri yoktu, bu nedenle bu girişim daha çok bire bir kopyalamaya dönüştü. </st><st c="1215">Anlatılanlara bakılırsa, bazı GM liderleri NUMMI’nin her tarafının resimlerini çekip, GM fabrikalarını onun tıpatıp aynısı yapmaya uğraştılar. </st><st c="1358">GM’nin kopyaladığı şeyler arasında takım lideri rolüyle birlikte grup yapısı da vardı. </st><st c="1445">Şirket iş tanımını yarattı, rollere ilişkin anlaşma sağlamak amacıyla sendikayla birlikte çalıştı ve hızla geniş ölçüde yerleştirdi. </st><st c="1578">Sonuçta GM işlevi değil ama, şekli doğru yakalamıştı. </st></span></p>
			<p><span><st c="1632">Belli bir noktada üst düzey bir yönetici bu grupların performansını görmek istedi. </st><st c="1715">Endüstri mühendisleri GM takım liderlerinin şirket bünyesinde zamanlarını nasıl değerlendirdikleriyle ilgili bir araştırma yaparak, bunu NUMMI’deki takım liderleriyle karşılaştırdılar. </st><st c="1900">Her iki kuruluşun takım liderleri arasında görülen muazzam fark GM liderlerinin rollerini gerçekten anlamamasından ya da yerine getirememesinden kaynaklanıyordu. </st><st c="2062">Aslında, GM takım liderlerinin yüzde 52’si iş sayabileceğiniz bir şeyler yapıyordu, oysa NUMMI takım liderleri montaj işçilerine aktif destek sağlıyor ve zamanlarının yüzde 90’ını sahada çalışarak geçiriyorlardı. </st><st c="2275">Örnek olarak, NUMMI takım liderlerinin zamanlarını nasıl geçirdiklerini şöyle sıralayabiliriz:</st></span></p>
			<p><span lang="en-US" xml:lang="en-US"><st c="2369">n</st></span><span>	</span><st c="2371">Zamanlarının yüzde 21’ini işe gelmeyen veya izinli işçilerin yerine yaptıkları çalışmalar alıyordu. </st><st c="2471">Bu iş, GM takım liderlerinin zamanının yüzde 1,5’unu oluşturuyordu.</st></p>
			<p><span lang="en-US" xml:lang="en-US"><st c="2538">n</st></span><span>	</span><st c="2540">Zamanlarının yüzde 10’u malzemelerin montaj hattına hatasız bir şekilde ulaşmasını sağlamakla geçiyordu. </st><st c="2645">GM takım liderlerinin zamanının yüzde 3’ü buna ayrılmıştı.</st></p>
			<p><span lang="en-US" xml:lang="en-US"><st c="2703">n</st></span><span>	</span><st c="2705">Zamanlarının yüzde 7’sinde çalışmayla ilgili bilginin aktif olarak iletilmesini sağlıyorlardı. </st><st c="2800">GM’de böyle bir çalışma hiç yapılmıyordu.</st></p>
			<p><span lang="en-US" xml:lang="en-US"><st c="2841">n</st></span><span>	</span><st c="2843">Zamanlarının yüzde 5’i sorunları öngörmek amacıyla takım çalışmasını gözlemekle geçiyordu. </st><st c="2934">GM’de böyle bir çalışma da hiç yapılmıyordu.</st></p>
			<p><span><st c="2978">Temelde, GM takım liderleri acil durumlarda çalışanların yerine geçerek (örneğin, çalışanlar tuvalete gittiğinde), kaliteyi denetleme ve onarım işlerine odaklanıyorlardı. </st><st c="3150">Bu tür acil müdahale edilmesi gereken durumlar dışında, söndürülecek yangın da yoksa, mola verip arka odaya geçiyorlardı. </st><st c="3272">GM’de neyin eksik olduğu besbelliydi: Toyota Üretim Sistemi ve onu destekleyecek bir kültür. </st><st c="3365">GM yalnızca çalışma grubunun yapısını kopya edip geleneksel bir seri üretim işletmesine uydurmaya kalkmıştı. </st><st c="3474">Buradan çıkan ders açıktır: Toyota’nın Kentucky deposunda gördüğümüz gibi, onları destekleyecek sistem ve kültürü geliştirecek sıkı çalışmaya kendinizi adamadıkça, sakın çalışma ekiplerini hayata geçirmeye kalkmayın.</st></span></p>
			<p><st c="3690">HERMAN MILLER’DE EKİP VE GRUP LİDERİ </st></p>
			<p><st c="3728">YETİŞTİRMEK CİDDİYE ALINAN BİR İŞTİR</st></p>
			<p><st c="3764">General Motors’un ilk yıllarında yaptığının tersine, mobilya tasarım ve imalatçısı Herman Miller takım lideri ve grup lideri rollerine uzun vadeli ciddi bir yatırım yaptı. </st><st c="3937">Herman Miller 1996’da Toyota Üretim Sistemi destekleme merkeziyle ve Ohba’yla birlikte çalıştı. </st><st c="4033">Şirket bir dosya dolabı üretim tesisinde bir model hattıyla işe başladı ve her Toyota sensei öğrencisinin karşılaştığı tüm sıkıntı ve boğuşmaları yaşadı. </st><st c="4187">Ne istiyordu? </st><st c="4201">Niye bize yanıtları vermiyordu? </st><st c="4233">Ama şirket yılmadı, mücadele edip öğrendi ve kayda değer sonuçlar elde etti. </st><st c="4310">Örneğin, bir vardiya eksilttiği ve üretimde direkt çalışan sayısını 126’dan 30’a düşürdüğü halde, çok az bir sermaye yatırımıyla üretimini artırdı. </st></p>
			<p><span><st c="4458">Sensei CEO’yla TÜS yüzünden hiçbir çalışanın işinden olmayacağına dair bir anlaşma yapmıştı; bu nedenle insanların iş konumları ortadan kalktıkça, yeni rollere geçiyorlar, bazen de geçici bir süre kaizen ekibinde görev yapıyorlardı. </st><st c="4691">Sonraları şirketin her kesiminde üretkenliğin artması Herman Miller’e ABD’de üretimi sürdürme olanağı verdi; bu sayede, rakip firmalar işgücü maliyetini düşürmek amacıyla Meksika’ya kaçarken, birçok kişi işini koruyabildi (bu konuya son bölümde döneceğiz). </st></span></p>
			<p><span><st c="4948">Örnek hatta hayata geçen Herman Miller Performans Sistemi (HMPS) tüm imalata yayılarak dudak uçuklatıcı sonuçlar elde edilmesini sağladı. </st><st c="5086">Buna bakarak, söz konusu yolculuğun pürüzsüz ve kolay geçtiği sanılmasın. </st><st c="5160">İniş çıkışlarla dolu olan bu yolculuk sırasında şirket sürdürülebilirliğin anahtarının yönetim sistemi ile insanları geliştirmek olduğunu öğrendi. </st><st c="5307">2004’te HMPS grubu kalifiye eleman gereksinimini karşılamak için aylarca yoğun, bire bir koçluk yoluyla takım lideri ve grup lideri rollerinin çeşitli versiyonlarına yönelik bir pilot eğitim çalışması başlattı. </st><st c="5518">Liderin “kolaylaştırıcı”, grup liderinin “çalışma ekibi lideri” olarak nitelendirildiği roller Toyota’dakine çok benziyordu. </st><st c="5643">O kadar başarılı oldu ki, bütün işletmeler kendi eğitim versiyonlarını üretti; ancak sonuçlar birbirinden oldukça farklıydı.</st></span></p>
			<p><span><st c="5767">Şirketin daha ilk günlerde karşısına çıkan sorunlardan biri geliştirilme hakkı sıralamasıydı. </st><st c="5862">Kolaylaştırıcılar rapor verdikleri takım liderlerinden önce yetiştirilirse, yeterince yararlı olamadıklarından düş kırıklığına uğruyorlardı. </st><st c="6003">Merkezi bir yapısal geliştirme faaliyetinin gerekliliğini fark eden şirket, 2009’da HMPS grubunun önderliğinde kolaylaştırıcılara (takım lideri) “Bridge” (Köprü), çalışma ekibi liderlerine (grup lideri) ise “Propel” (Pervane) adı verilen 12 haftalık bir eğitim programını uygulamaya koydu. </st><st c="6293">Bu yeni kolaylaştırıcılık rolü için resmi eğitimi başlattığında, Herman Miller’in Toyota deneyiminden öğrenmeye başlamasının üzerinden 13 yıl geçmiş olduğunu anımsatmak isterim; şirket artık araç ve sistemleri kullanmakta iyice olgunlaşmıştı. </st><st c="6536">Ayrıca her tesiste ustalaşmış “sürekli iyileştirme liderleri” vardı. </st></span></p>
			<p><span><st c="6605">Toyota’da bu roller örgüt kültürünün içine işlemiştir, ancak Herman Miller’de, bedelini ödeme külfeti operasyon birimine düştüğünden, ikna etmek için biraz çaba harcamak gerekiyordu. </st><st c="6788">Üst yönetim ilk başta, gereksiz masraf olarak değerlendirdiği kolaylaştırıcı rolünü kabullenmekte bocaladı. </st><st c="6896">Ama programın yaratıcıları öyle düşünmüyordu. </st><st c="6942">Sürekli iyileştirme başkan yardımcısı Matt Long süreci şöyle anlatıyor:</st></span></p>
			<p><st c="7013">Yolculuğun başında Bridge programını geliştirirken bu konumlara fon sağlama konusunda sıkıntı yaşadık, çünkü bu ilave bir masraf gibi görünüyordu ve direkt-endirekt çalışan oranı bozuluyor gibiydi. </st><st c="7212">Ama ilk Bridge sınıfında bu öğrencilerden gelen geri dönüşleri izleyince, Bridge sınıfının iki üyesinin Bridge programının ilk altı ayında yetişen tüm sınıfın [10 kişi] masrafını çıkardığını gördük. </st></p>
			<p><span><st c="7411">Bir eğitim programı için hiç de kötü bir yatırım getirisi değildi bu. </st><st c="7481">İşin maliyeti birinci sınıfa katılan 10 kişinin maaşından ibaretti. </st><st c="7549">Üç ay süren tam zamanlı bir çalışmaydı ve “öğrenciler” insanları ve süreçleri yakından tanıyor olmalarının çalışmalarını olumsuz etkilememesi için bilinçli olarak başka bir işletmede eğitim görüyorlardı; bu Herman Miller’in aldığı en iyi kararlardan biriydi. </st><st c="7808">Harika bir getirisi olduğu anlaşılıp üst yöneticiler programa inanmaya başlayınca, maliyet ve geri dönüş konusundaki dayatmalarından vazgeçtiler. </st><st c="7954">Artık sadece daha eğitimli kolaylaştırıcı istiyorlardı.</st></span></p>
			<p><span><st c="8009">HMPS grubu Toyota’dan sınıf içi eğitim ile iş üzerinde fiili beceri kazandırma anlayışı arasındaki farkı yeterince kavramıştı. </st><st c="8137">Şartlara göre davranmayı bilen insanlar ve buna elverişli beceriler istiyordu. </st><st c="8216">Kolaylaştırıcılara yönelik 12 haftalık Bridge programı Şekil 10.8’de ayrıntılandırılıyor. </st><st c="8306">Özel bir amaçla öğretilen herhangi bir şey olmadığı gibi, hemen her şey derhal uygulanıp değerlendirmeye tabi tutuluyor.</st></span></p>
			<p><span><st c="8426">Birinci hafta genel tanıtım ve “soyut beceriler eğitimlerine” ayrılıyor; her öğrenci bir hafta süreyle belirli bir görevle üretim birimine gönderiliyor ve burada iş alanı ve kişilerle tanışıyor ve bir takım üyesinin yaşadığı her şeyi deneyimliyor. </st><st c="8675">Öğrenciler bir takım üyesinin standartlaştırılmış iş koşullarında gerek duyacağı pürüzsüz işleyişi etkileyen zorlukları tespit etmek amacıyla, operasyonun “istikrarı” konusunu öğrenmeye başlıyorlar. </st><st c="8874">Bridge öğrencileri standartlaştırılmış iş hakkında bilgi edindikçe, onu hayata geçiriyorlar: zaman etüdü yapıyorlar, standart çalışma çizelgeleri düzenliyorlar ve takt zaman ve o alandaki işlerin çevrim süreleri arasındaki dengeye bakıyorlar. </st><st c="9117">Hafif işler nerede? </st><st c="9137">Ağır işler nerede? </st><st c="9156">Bu erken aşamada eleştirel bir bakış açısına sahip oluyorlar. </st><st c="9218">Program lideri Jill Miller’e kulak verelim:</st></span></p>
			<p><st c="9261">İsrafı saptamak, çevrim süresi ile takt süresini karşılaştırmak, bir iş dengesi tablosu düzenlemek, çözülecek sorunları öncelik sırasına koymak, standartlaştırılmış iş gibi araçları öğreniyorlar ve kullanıyorlar. </st><st c="9475">Bu araçlarla bir mevcut koşul yaratıyor ve işe o güne kadar olduğundan bambaşka bir gözle bakmaya başlıyorlar.</st></p>
			<p><span><st c="9585">İki ila 12’nci haftalar derslikte gösterilen bütün becerilerin, genel problem çözme konusu başlığı altında, PUKÖ çerçevesinde pratiğe uygulandığı eğitim sahasında geçiyor. </st><st c="9758">Sahada çalışma ekibi lideri öğrencilere üzerinde çalışacakları bir iş veriyor ve problemi yeniden tanımlayarak hızlı bir şekilde problem çözmeye koyulmalarını istiyor. </st><st c="9926">Bu problemler genelde, saatlik çizelgede yer alan düşük üretimle sonuçlanan ufak çaplı ve somut problemler oluyor. </st><st c="10041">Öğrenciler bu çalışma sırasında hiç yalnız başlarına bırakılmıyor. </st><st c="10108">Takım üyeleri ve liderliğin eğitim alanında verdikleri desteğin yanı sıra tesis kadrosunda görevli bir sürekli iyileştirme lideri tahsis ediliyor ve her gün iki ila üç saatini onların yanında geçiriyor. </st></span></p>
			<p><span><st c="10311">Üç aylık eğitimin sonunda öğrencilerin üç ay boyunca öğrendiklerini uyguladıkları ve ileri düzeyde kolaylaştırıcı sorumluluğu üstlendikleri üç aylık bir staj süreleri daha var. </st><st c="10488">Başarılı olurlarsa ki çoğu olmakta, ilk açık pozisyon oluştuğunda, ya kendi işletmelerinde ya da eğitim aldıkları tesiste kolaylaştırıcı olarak çalışmaya başlarlar. </st></span></p>
			<p><span><st c="10653">Programın sonucunda süreçler iyileşir, yapılan harcamanın karşılığı alınır ve en önemlisi, eğitimden geçenler köklü bir dönüşüm yaşar. </st><st c="10788">Bu, hayatlarının geri kalan bölümünü değiştirecek bir deneyimdir ve coşku düzeyleri her türlü ölçünün üzerinde olur. </st><st c="10905">Jill şöyle devam ediyor:</st></span></p>
			<p><span> </span></p>
			<p><st c="10929">Herkese hep bu insanların haftadan haftaya öğrenip gelişmelerini izlemenin şimdiye kadar yaptığım en iyi şey olduğunu söyler dururum. </st><st c="11064">Öğrenciler bu sürecin ailelerini bile etkilediğini, kendilerini gelişmiş ve değişmiş bulduklarını söylüyorlar. </st><st c="11175">Gerçekten inanılmaz bir şey. </st><st c="11204">Bu insanlar için hayatlarını değiştirme fırsatı.</st></p>
			<p><span><st c="11252">Bridge programının beklenmedik faydalarından biri de daha önce var olmayan bir liderlik kanalı açmış olmasıdır. </st><st c="11365">Daha önce Herman Miller çalışma ekibi lider adayları örgüt dışında arardı, ama şimdi kendi içinden çıkarıyor. </st><st c="11475">Kolaylaştırıcı, çalışma ekibi lideri, sürekli iyileştirme lideri, hatta müdür konumuna terfi etmiş sayısız ekip üyesi örneği var. </st><st c="11605">Ayrıca bilinçli olarak farklı adayların önünü açarak, liderlikte çeşitliliği özellikle besliyor.</st></span></p>
			<p><span><img src="image/63.png" alt="" /></span></p>
			<p><span><st c="11701">Şekil 10.8  </st></span><st c="11713">Herman Miller Kolaylaştırıcı Bridge program takvimi</st></p>
			<p><span><st c="11764">Çalışma ekibi liderleri için düzenlenen Propel programı kolaylaştırıcı eğitiminde öğretilen becerilerin bir hafta süreyle değerlendirilmesi ve zayıf bir nokta bulunup bulunmadığının tespitiyle başlar. </st><st c="11966">Çalışma ekibi liderlerinin liderlik ettikleri insanlarda bulunan temel becerilere sahip olmaları önemlidir. </st><st c="12074">Aylık A3 planı hazırlamak, yönetimin standart işini geliştirmek ve malzeme ve bilgi akışını düzenlemek gibi konsept ve becerileri öğrenirler. </st><st c="12216">Bu beceriler bir alanın o anki durumunu anlamak ve etkinlikle yönetmek için kullanılır. </st><st c="12304">Problem çözme eğitimi, sürekli iyileştirme liderinin yoğun koçluk desteğiyle, iş üzerinde yapılır.</st></span></p>
			<p><span><st c="12402">Bu örnekte problem çözme, eğitim alanlar için daha büyük bir projedir ve Toyota’nın sekiz adımlı Toyota İş Pratikleri sürecine uygun yürür (12. </st><st c="12547">İlkede inceleniyor). </st><st c="12568">Burada öğrenciler ideal durum ile gerçek durum arasındaki farkı saptamak ve problemi ideal durum doğrultusunda kolay yönetilebilir küçük parçalara bölmek gibi büyük bir problem tanımı yaparlar. </st><st c="12762">Bu süreçte kolaylaştırıcılara öğretilen dersleri başkalarına öğretmeyi, sunum becerileri geliştirmeyi ve araç ve konseptler üzerinde kafa yormaya zorlanarak daha derin öğrenmeyi ve bunları başkalarına anlatmayı öğrenirler. </st><st c="12985">HMPS eğitimlerinin sonrasında eğitim, insan kaynakları becerilerine ve bunları koşullara göre uygulamaya kayar. </st><st c="13097">Üç aylık bir stajyerlik süresi vardır, ama Propel öğrencileri o kadar el üstünde tutulur ki, daha staj dönemi sona ermeden operasyon birimleri tarafından kapışılır. </st></span></p>
			<p><span><st c="13262">Bridge ve Propel eğitimini tamamlayan personele programın öne çıkan unsurlarını, onları en çok gururlandıran noktaları ve bu eğitimin onları nasıl değiştirdiğini ve gelişimlerine yardım ettiğini sorduk. </st><st c="13465">Toplamda görüştüğümüz 27 kişi, spesifik yalın araçların çok ötesine geçen, inşa ettikleri ilişkilere, lider olmayı nasıl öğrendiklerine ve problem çözmeye ilişkin yeni bir düşünme tarzına kadar uzanan içten ve coşkulu anlatımlarla yanıt verdiler. </st><st c="13712">Kolaylaştırıcıların anlatımlarından bir iki örnek verelim:</st></span></p>
			<p><span lang="en-US" xml:lang="en-US"><st c="13770">n</st></span><span>	</span><st c="13772">Bize tahsis edilen alanlarda iyileştirmeler yapmak ve başarıya ulaşmasını sağlamak en ödüllendirici duygu. </st><st c="13879">Hele bir süredir insanları meşgul eden bir problem söz konusu olduğunda, insanların fikirlerini başarıyla gerçeğe dönüştürmek. </st><st c="14006">Bu arada, insanların kolaylaştırıcılara bakış açısını değiştirebildiğim, onları güvenebilecekleri, kendilerinin yararına çalışan destekleyiciler olarak görmelerini sağlayabildiğim için de gurur duyuyorum.</st></p>
			<p><span lang="en-US" xml:lang="en-US"><st c="14210">n</st></span><span>	</span><st c="14212">Koçum, benim aydınlık noktam oldu. </st><st c="14247">Hırsımı fark etti ve önce daha küçük problemleri düzeltmeye odaklanmamı sağlayarak, onu dizginledi. </st><st c="14347">Hemen herkesin bunu yapma özgürlüğünü bulduğu anda dünyanın problemlerini çözmek isteyeceğine inandığımdan, bu gerçekten utanç vericiydi… İşin hoş olan yanı, bir koçun her ihtiyaç duyduğunuzda size destek olan, önünüze sizi zorlayacak bir hedef koyan ve hata yapmanın normal olduğunu anımsatan biri olmasıdır.</st></p>
			<p><span lang="en-US" xml:lang="en-US"><st c="14656">n</st></span><span>	</span><st c="14658">En çok, bu sürecin beni kendime güvenen biri yapmasından gurur duyuyorum. </st><st c="14732">Kimseyi tanımıyordum… Bugüne kadar gelen tüm ilişki ve dostluklarımı pekiştirmeyi kendime hedef belirledim. </st><st c="14840">Bu beni rehavetten kurtardı, ama bundan ötürü kendimden hoşnutum. </st><st c="14906">Program bana kendim olmayı öğretti… İçimde olanla hareket etmeyi öğrendim. </st><st c="14981">Şefkat, yardımcı olma isteği ve herkesin bir liderde görmekten hoşlanacağı alçakgönüllülük sergilemek. </st><st c="15084">İleriye dönük düşünmeyi ve kimse seyretmiyormuşçasına hakkını vererek çalışmayı öğrendim. </st></p>
			<p><span lang="en-US" xml:lang="en-US"><st c="15174">n</st></span><span>	</span><st c="15175">Geliştirme öncesinde “lider”, kendimi tanımlamak için kullanacağım en son sözcük olurdu. </st><st c="15264">Şimdi iş unvanımda yazılı. </st><st c="15291">Bu geliştirme sürecinin yalnız HMPS araçlarını öğrenmeme değil, aynı zamanda rehavet havasından çıkmama, sunum ve iletişim becerileri geliştirmeme ve farklı işletmelerde ağ oluşturmayı öğrenmeme de faydası oldu. </st><st c="15503">Bunların hepsi şu anki kariyer çizgime ulaşmamı sağladı.</st></p>
			<p><span><st c="15559">Çalışma Ekibi Liderlerinin sözlerinden de birkaç örnek verelim:</st></span></p>
			<p><span lang="en-US" xml:lang="en-US"><st c="15623">n</st></span><span>	</span><st c="15625">Bridge bana kendini beğenmiş ve gururlu biri olmamayı, hizmetkâr lider olmayı öğretti. </st><st c="15712">Hâlâ beni yardım isteme konusunda eğitmeyi sürdürüyor. </st><st c="15767">Yaptığım ister iyi ister kötü olsun, hepsine sahip çıkmalıyım. </st><st c="15830">Bana insanların en değerli kaynağımız olduğunu… öğretmeye devam ediyor. </st><st c="15902">Onları suçlamak doğru olmaz, onlar değerliler ve biz onların işini kolaylaştırmalıyız.</st></p>
			<p><span lang="en-US" xml:lang="en-US"><st c="15988">n</st></span><span>	</span><st c="15990">Dürüst olmam gerekirse, şahsen kendimi imalatta yalın anlayışı uygularken göremiyordum. </st><st c="16078">Daha iyi bir anlayış düzeyine ulaşmayı, belki yalın ilkeleri daha iyi kavramayı düşünüyordum, ama ONU UYGULAYACAĞIMI asla düşünmüyordum! </st><st c="16215">Kalemi kâğıdın üzerine koymak, gidip görmek, ölçmek ve ekip üyeleriyle birlikte problemleri çözüp iyileştirmeyi sürekli kılmak çok meydan okuyucuydu. </st></p>
			<p><span lang="en-US" xml:lang="en-US"><st c="16365">n</st></span><span>	</span><st c="16366">Kendimde ve diğerlerinde, hem bir lider hem de sıradan bir insan olarak gözlediğim kişisel gelişim, inanılmaz boyutlarda. </st><st c="16488">Herman Miller’deki bir büyük lider, dünya çapında bir büyük liderdir. </st><st c="16558">Biz bilinçli olmasa da, yalnızca bir talebi karşılayacak iş liderleri olarak değil, aynı zamanda dünyayı daha iyi bir geleceğe taşıyacak toplum liderleri olarak geliştirildik. </st><st c="16734">Varlığımın her bir parçasıyla, karakterimin her bir noktasıyla güçlü bir lider ve destekçi olmayı öğrendim ve öyle yetiştim….Bridge yalnız bir işi yönetmek için beceri, araç ve bu araçları kullanma ustalığı vermekle kalmıyor, aynı zamanda insanı ahlaki ve mantıksal bakımdan geliştiriyor. </st></p>
			<p><span><st c="17023">Herman Miller’in bu programları öğrenmeye gelen pek çok ziyaretçisi var. </st><st c="17096">Matt ve Jill çok az kişinin böylesine yoğun bir eğitim programına katılma olanağı bulduğunun farkındalar. </st><st c="17202">Liderlik geliştirme programlarının çoğu en fazla beş günlüktür ve az miktarda deneysel alıştırma eşliğinde ağırlıklı sınıf derslerinden ibarettir. </st><st c="17349">Herman Miller 1996’da Toyota’dan öğrenmeye başladığı ilk günden bu yana, 23 yılı aşkın bir süredir bunun üzerinde çalışıyor; yine de Bridge ve Propel eğitimlerinin ikisi de geliştirilmeye devam ediyor, hatta bunca gelişmeden sonra hâlâ kimi hatlarda kolaylaştırıcı yok. </st><st c="17619">Bu, pek çok şirket programından çok daha uzun ömürlü ve uzun vadeli bir çaba. </st><st c="17697">Ve başlıca araçlar ve yönetim sistemleri yerli yerinde olduğundan ve liderlerin eğitim alıp bu sayede iyileştirme yapmalarına olanak sağladığından ötürü, etkili bir program. </st><st c="17871">Bu düzeydeki bir bağlılık bütün şirketler açısından gerçekçi olmayabilir, ama Herman Miller liderlik becerilerini ciddiyetle geliştirmenin nasıl bir şey olduğunu herkese gösteren bir model oluşturuyor.</st></span></p>
			<p><st c="18072">ÇALIŞMA GRUPLARINI İÇSEL ÖDÜLLERLE Mİ, DIŞSAL ÖDÜLLERLE Mİ, YOKSA İKİSİNİ BİRDEN KULLANARAK MI MOTİVE EDİYORSUNUZ?</st></p>
			<p><st c="18187">Ekip üyelerinizi yaptıkları işi sürekli iyileştirecek kadar önemsemeye nasıl motive ediyorsunuz? </st><st c="18285">Sıklıkla duyduğum bir laf var: “Çalışanlar bir an önce akşamı edip alacağı paraya bakar.” Onları asgari çabanın ötesine geçmeleri ve iyileştirme önerileri vermeleri için nasıl motive edebilirim?” diye soruyorlar bana. </st><st c="18503">Otomatikman insanın aklına dışsal ödüller ve cezalar geliyor – yani insanlar işlerini iyi yaptıklarında bir şeyler vermek, kötü çalıştıklarında ise bir şeyleri geri almak. </st><st c="18675">Örneğin Amerikan otomotiv şirketleri uygulanan öneriler karşılığında, sağladığı maliyet tasarrufuyla orantılı bir prim veriyordu çalışanlarına. </st><st c="18819">Otomobil kazanan çalışanlar bile oldu. </st><st c="18858">Bu fikir kimden çıktı diye sert tartışmalar baş gösterdi ve uygun ödeme miktarı konusunda sendikayla birtakım sorunlar yaşandı, ama sonunda ortaya güzel fikirler çıktı. </st></p>
			<p><span><st c="19027">1945 yılında Karl Duncker içsel ve dışsal ödüllerin, deneklerin hız odaklı bir işi yerine getirmelerine nasıl etki ettiğini inceleyen bir çalışma yayınladı. </st><st c="19184">Hedef, bir mumu karşı duvara olabildiğince çabuk bir şekilde tutturmaktı. </st><st c="19258">Denekleri iç ödüller verilen (bilim uğruna yapıyorlardı bu işi) bir deney grubu ile dışsal ödüller (kazanana para ödülü verilecekti) önerilen bir kontrol grubu olarak ayırdı. </st><st c="19433">1’inci deneyde kutuya konmuş raptiyeler gibi iyi hazırlanmış malzemeler verdi (</st></span><span><st c="19512">Bak.</st></span><span><st c="19517"> Şekil 10.9). </st><st c="19531">Denekler çeşitli yollar denediyse de, mumun erimesi ve mumu duvara tutturmak için bu mum eriyiğini yapıştırıcı olarak kullanmayı denemek gibi başarısızlıklar yaşadılar. </st><st c="19700">Kutudaki raptiyeleri alıp kutuyu duvara tutturduktan sonra, mumu üzerine koymayı akıl edene kadar bütün denemeleri sonuçsuz kaldı. </st><st c="19831">En iyisi hangisiydi? </st><st c="19852">Şaşırtıcı gelecek, ama içsel motivasyon verilenler hem de açık ara kazandılar. </st><st c="19931">Aslında para performansı zedeliyor; ortalamada işin püf noktasını yakalamakta en geri kalanlar, parasal teşvik önerilen denekler oldu.</st></span></p>
			<p><span><st c="20065">2’nci deneyde kutu boş ve raptiyeler masa üzerinde ayrı duruyor. </st><st c="20131">Bu seçenekte kutunun nasıl kullanılabileceğini anlamak daha kolay olduğundan, denekler çoğunlukla hemen doğru çözüme yöneldiler. </st><st c="20260">Parayla teşvik edilenler para önerilmeyenlerden daha kolay başarılı oldular. </st></span></p>
			<p><span><st c="20337">Duncker’in bu deneyden çıkardığı sonuç yapılacak iş çok net olduğu ve yaratıcı düşünceye pek gerek duyulmadığında, dışsal ödüllerin daha etkili olabileceğiydi. </st><st c="20497">“Kalıp dışı” düşünmek gerektiğinde, para insanların hedefe akın etmesine, bu arada daha sığ düşünmesine neden oluyor.</st></span></p>
			<p><span><img src="image/64.png" alt="" /></span></p>
			<p><span><st c="20614">Şekil 10.9 </st></span><st c="20626"> İçsel ve dışsal ödüllü mum deneyi</st></p>
			<p><span><st c="20659">(Çizim Karyn Ross’a ait; Karl Duncker “On Problem Solving”,</st></span></p>
			<p><span><st c="20719"> Psychological Monographs 58, Amerikan Psikoloji Derneği)</st></span></p>
			<p><span><st c="20776">Daha birçok deney benzer sonuçlar ortaya koydu – yaratıcı görevlerde dışsal ödüller daha az etkili oluyor ve aslında içten gelen çabayı azaltabiliyor, denekler yaptıkları işi daha az seviyorlar.</st></span><span><st c="20971">6</st></span><span><st c="20973"> İnsanlar gösterdikleri faaliyet birimi başına para aldığından, ödülü almak için olabilecek en az çabayla sonuca gitme eğilimi gösteriyorlar.</st></span></p>
			<p><span><st c="21114">Yinelenen elle çalışmalarda insanları parça başı ödemeyle ödüllendirmenin işe yarayacağını düşünebilirsiniz. </st><st c="21224">İyileştirme için yaratıcı fikirler aradığınıza göre, öyleyse neden fikir başına ödeme yapmıyorsunuz? </st><st c="21325">Yine de Toyota mümkün olduğu yerde dışsal ödüllerden kaçınmak için büyük bir çaba harcıyor. </st><st c="21417">Herkes konumuna göre rekabet gücü yüksek bir ücret alır, ama üretim çalışanlarına performansa göre prim gibi herhangi bir ödül verilmez. </st><st c="21554">Yöneticilere bile verilen takdir ödeneği küçüktür ve çoğunlukla şirketin durumuna, örgütün, örneğin fabrikanın performansına bağlanmıştır. </st><st c="21693">Bireysel ödüllendirme küçük boyuttadır.</st></span></p>
			<p><span><st c="21732">Toyota çok sayıda parçanın ya da fikrin çabucak üretilmesini ister. </st><st c="21801">Takt süresi içinde yüksek kaliteli üretim yapılmasını, aşırı üretim olmamasını ister. </st><st c="21887">Çalışanların işlerini nasıl iyileştirebilecekleri üzerine kafa yormalarını ister. </st><st c="21969">Problemlerin genelde ekip halinde ve düşünülerek çözülmesini ister. </st><st c="22037">Herkesten yaratıcı katkı ister.</st></span></p>
			<p><span><st c="22068">İçsel ödülün tek istisnası, takdirin ödül olarak kullanılmasıdır. </st><st c="22135">Örneğin TMUK tesislerinde fark edilmesi zor bir kalite problemini saptayan kişiye verilen kartal gözü ödülü, en üstün kalite için takdir ve küçük ödüller ile özellikle güzel kaizen faaliyetlerinin takdir edilmesi bunlar arasında sayılabilir. </st><st c="22377">Dahası, bütün liderlere, olumlu davranışları saptamak ve bireyleri ve ekipleri takdir etmek öğretilir.</st></span></p>
			<p><st c="22479">İNSANA SAYGININ TEMELİ GÜVEN, GÜVENİN TEMELİ İSE İŞ GÜVENLİĞİ VE İŞ GÜVENCESİDİR </st></p>
			<p><st c="22561">Toyota liderleri insana saygı ve iş güvencesine sıkıca bağlıdır. </st><st c="22626">Bunlar tartışılmazdır. </st><st c="22649">TMUK’de öğretilen bir insan kaynakları modeli iş güvencesini temel kural ve bütün düzeylerde vazgeçilmez bir </st><span><st c="22758">esas olarak</st></span><st c="22769"> kabul eder (</st><span><st c="22782">Bak.</st></span><st c="22787"> Şekil 10.10). </st><st c="22802">Bu aktarılması en zor olan Toyota konseptlerinden biridir. </st><st c="22861">Şu sözü sık sık duyarım: “Toyota’nın iş güvencesi konusunda çok kararlı olmasını anlıyoruz, ama bizim talep istikrarsızlığımız çalışanlarımıza böyle bir taahhütte bulunamayacağımız kadar yüksek.” </st></p>
			<p><span><img src="image/65.png" alt="" /></span></p>
			<p><span><st c="23057">Şekil 10.10  </st></span><st c="23069">Saygı temelli insan kaynakları yönetiminin yapıtaşları</st></p>
			<p><span><st c="23123">Kaynak</st></span><span><st c="23130">: Toyota Motor Manufacturing BK</st></span></p>
			<p><span><st c="23162">Sorun, var olan durumu sabit ve değiştirilemez kabul etmekten kaynaklanıyor. </st><st c="23240">Çoğu kişi kendi sistemini olduğu gibi alıp doğrudan iş güvencesini garanti etmeye kalktığında, sorunla karşılaşacaktır. </st><st c="23360">Çünkü sistemleri buna göre kurgulanmamıştır. </st><st c="23405">Toyota iyileştirme mantığıyla yola çıkıp, zaman içinde iş güvencesini destekleyecek sistemler geliştirmiştir; bunu liderleri iyi insanlar olduğu için yapmadılar, iş güvencesi bir tasarım kısıtı haline geldiği için böyle oldu. </st><st c="23631">Eğer kültürünüz </st></span><span><st c="23647">hem</st></span><span><st c="23650"> uzun süreli istihdamı </st></span><span><st c="23673">hem de</st></span><span><st c="23679"> rekabetçi maliyeti, varlığınızı sürdürmenin bir gereği olarak kabul ederse, o zaman bunların ikisini birden gerçekleştirmek için yaratıcı yollar bulmak dışında bir seçenek kalmaz. </st><st c="23860">Uzun vadede iş güvencesini güçlü bir biçimde desteklemek ve tesisin hayatını sürdürebilmesinin yolu, 4. </st><st c="23964">ilkede, yani hejunka ilkesinde yatar. </st><st c="24002">Toyota’nın aynı üretim hattında çok sayıda araç imal etmek ve üretim programını dengelemek istemesinin bir nedeni de (yalnızca tek nedeni yok) üretim hacmini belirli bir seviyede sabit tutabilmek, böylelikle de istihdamı güvence altına alabilmektir. </st><st c="24252">Yolculuk amaçlı otomobilin iyi satmadığını, ama spor kullanım versiyonunun uçtuğunu varsayalım ya da bunun tam tersini. </st><st c="24372">Bunlar aynı hatta üretiliyorlarsa, o zaman belli bir zaman dilimi içinde işyükü istikrarlı bir seyir izler. </st></span></p>
			<p><span><st c="24480">Talep değişikliklerine kendini uyarlamanın önemli araçlarından biri de “değişken” işgücüdür; bu, muazzam bir iş güvencesi sunan sabit işgücünün tersidir. </st><st c="24634">Bütün Toyota işletmelerinde tampon olarak, ihtiyaca göre istihdam edilen geçici çalışanlar veya takım üyeleri bulunur. </st><st c="24753">Takım üyelerinin yüzde 20’sinin geçici işgücünden oluşması yaygın bir Toyota standardıdır. </st><st c="24844">Geçici çalışanlara uygulanan ücret politikası ülkeden ülkeye değişiklik gösterse de, genelde sabit takım üyeleriyle ya aynı ya da biraz altındadır ve Toyota geçici kadroda çalışanlara saygılı davranmak için elinden geleni yapar; hatta onları kalite çemberlerine katar ve gelişimlerine yatırım yapar. </st><st c="25144">İyi performans gösterenler, talepte uzun vadeli yukarı doğru bir eğilim öngörülüyorsa, işe alınacaklar listesinin başına yerleştirilirler. </st></span></p>
			<p><span><st c="25283">Kısa vadede Toyota çalışma süresini esnetmek için çeşitli araçlar kullanır (Şekil 10.11). </st><st c="25373">Pek çok ziyaretçi Toyota’nın neden 24 saat üretim yapmak yerine, aradaki onca saati boş bırakarak iki vardiya çalıştığını merak ediyor. </st><st c="25509">Çünkü bu, üçüncü vardiyayı koruyucu bakım çalışmasına ayırmanın yanında, bu yolla iş saatlerini artırıp azaltma esnekliği tanıyor. </st><st c="25640">TMUK’de satışlar bir süreliğine arttığında – örneğin yeni bir model çıktığında – Toyota her vardiyaya 1,5 saat kadar fazla mesai eklemesi yapabiliyor. </st><st c="25791">Satış rakamları düştüğünde, hattaki durma sürelerini karşılamak için normal koşullarda vardiya başına ödediği yarım saatlik fazla mesaiyi kaldırabiliyor. </st><st c="25945">TMUK’de yönetim üretim dışı personeli üretime katmak ve ayda beş vardiyalık bir borçlandırma yaptırmak gibi çeşitli uygulamalar için sendikayla pazarlığa oturuyor. </st><st c="26109">Borçlandırma şöyle işliyor: Hacim düşükse ve Toyota o haftanın çalışma saatlerini azaltmak istiyorsa, haftada iki vardiyada üretimi durduruyor. </st><st c="26253">Evine gönderdiği ekip üyelerinin maaşlarını ödüyor, ama başka bir hafta cumartesi günü çalıştırıp sadece fazla mesai farkını veriyor. </st></span></p>
			<p><span><img src="image/66.png" alt="" /><st c="26387"></st></span></p>
			<p><span><st c="26430">Şekil 10.11  </st></span><st c="26442">TMUK: Çalışma sürelerinde esneklik = iş güvencesini koruma</st></p>
			<p><span><st c="26500">Değişken işgücü ile kısa süreli saati ayarlamaları gibi araçları birleştirmek, her iki yöndeki talep değişikliklerine kendini uyarlamak için, vardiya çalışma saatlerine üçte bir oranında esneklik kazandırıyor. </st><st c="26711">Bunları her şirket için genel geçer çözümler olarak önerdiğimi düşünmeyin. </st><st c="26786">“Bizim sendikada böyle bir esneklik bulamazsınız, ayrıca yasalarımız da geçici çalışan istihdamına izin vermiyor” sözünü çok sık duyuyorum. </st><st c="26926">Meselenin püf noktası, Toyota’nın iş güvencesine olan bağlılığı ve bunun başarı için kritik önemine olan inancından ötürü üretim faaliyetinde bulunduğu her ülkede son derece farklı koşullarda esneklik sağlayacak yerel çözümler geliştirmiş olmasıdır. </st><st c="27176">İlke aynı: yönetim ile takım üyeleri arasında güven tesis etmek ve karşılıklı kazançlı bir müttefiklik inşa etmek. </st><st c="27291">Takım üyeleri yönetimin kendileriyle oyun oynadığını düşündüğü an, bütün her şey yatar.</st></span></p>
			<p><span><st c="27378">Şekil 10.10’da görüldüğü üzere, iş güvencesi insan kaynaklarının diğer kilit unsurlarının da başarısında önemli rol oynar. </st><st c="27502">En önemlisi, iş güvenliğinin Toyota’da olmazsa olmaz ve zamanla evrimleşmiş olmasıdır. </st><st c="27589">TMUK’de sözü kim alırsa alsın, her toplantı iş güvenliğine bağlılık belirtilerek başlar. </st></span><span><st c="27678">Şirketin her yerinde güvenli olmayan uygulamalarla ilgili uyarılar asılıdır. </st><st c="27755">Kişisel koruyucu donanım olmazsa olmazdır. </st><st c="27798">Standart iş, iş güvenliğini sağlanabilmesi için gerekli temel unsurlardan birisidir. </st><st c="27883">Tek noktaya işaret eden iş güvenliği dersleri düzenli bir uygulamaya dönüşmüştür. </st><st c="27965">Takım üyeleri tesiste dolaşmaya çıktıkları zaman, mutlaka durup yürüyecekleri yönü işaret ederler. </st><st c="28064">İş kaybına yol açan bir kaza yaşanmadığı günlerin sayısı görünür bir yere yazılır; bu rakamın bazen yüzleri bulduğu olur. </st><st c="28186">Her iş kazası anında üst yöneticilerin cep telefonuna bildirilir. </st><st c="28252">Güvenlik kültürü herkese “size ve sağlığınıza değer veriyoruz ve iş güvenliği her şeyden önce gelir” mesajını verir.</st></span></p>
			<p><st c="28368">SÜREKLİ İYİLEŞTİRMENİN İTİCİ GÜCÜ İNSANDIR</st></p>
			<p><st c="28411">Toyota insana yatırım yapar ve karşılığında, her gün zamanında işe gelen ve işini sürekli iyileştiren, kendini adamış çalışanlara sahip olur. </st><st c="28554">Toyota Georgetown’a yaptığım ilk ziyaretlerden birinde, bir önceki yıl montaj işletmesi çalışanlarının 80.000 dolayında iyileştirme önerisi verdiğini duydum. </st><st c="28712">İşletme bu önerilerin yüzde 99’unu hayata geçirmiş.</st></p>
			<p><span><st c="28763">Öyleyse, çalışanlarınızın görevlerini mükemmel şekilde yerine getirmesini ve her gün iyileştirme için gayretle çalışmasını nasıl sağlayabilirsiniz? </st><st c="28912">Toyota Tarzının 10. </st><st c="28932">İlkesine uygun bir sistem kurarak: “Şirketinizin felsefesine bağlı nitelikli insanlar ve ekipler yetiştirin.” </st></span></p>
			<p><span><st c="29042">Önce örgütünüzün sistem dinamiklerine bakın. </st><st c="29087">Şirketinizin kültürünü kavramış ve onu destekleyen mükemmel insanlar yaratmak basit çözümler bularak ya da sadece motivasyon teorileri uygulayıp sonucu gözleyerek olacak şey değildir. </st><st c="29271">İstisnai insanlar yetiştirmenin ve bireysel çalışma grupları kurmanın yönetim anlayışınızın bel kemiği haline gelmiş olması gerekir. </st><st c="29404">Bu, sosyal sistemlerinizle teknik sisteminizi bütünleştiren bir yaklaşım olmalıdır. </st><st c="29488">Elinizdeki kitabın daha önceki bölümlerinde tek-parça akışının problem çözücü olumlu davranışları nasıl beslediğini ve insanları iyileştirme yönünde onları nasıl motive ettiğini gördük. </st><st c="29674">Ancak, bu davranışı destekleyecek bir sosyal sisteme ve sürekli iyileştirme kültürüne ihtiyacınız olacaktır.</st></span></p>
			<p><span><st c="29782">Elbette ki, sihirbaz şapkasından hazır bir kültür çıkaracak değilsiniz. </st><st c="29855">Kültür yaratmak, tutarlı ilkeleri olan tutarlı bir yaklaşımın uygulanmasıyla geçecek yıllara gerek duyar. </st><st c="29961">İnsanların önüne koyacağınız işler uğraştırıcı ve zorlayıcı olmalıdır. </st><st c="30032">İnsanlar yaptıkları iş üzerinde belli bir kontrole sahip olduklarını hissetmelidir. </st><st c="30116">Ayrıca, zorlayıcı meydan okuyucu hedefler, ilerlemenin sürekli ölçülmesi ve geribildirim sunulması ve gösterilen çabanın takdir edilmesi kadar insanı motive edici bir şey olamaz. </st><st c="30295">Ödüller sembolik olabilir, maliyetli olmaları gerekmez. </st><st c="30351">Son tahlilde, nitelikli insanlar ve ekipler yetiştirmek ancak insana saygı duyan bir kültürün ürünü olabilir.</st></span></p>
			<p><span><img src="image/9.png" alt="" /></span></p>
			<p><span lang="en-US" xml:lang="en-US"><st c="30460">n</st></span><span>	</span><st c="30462">Toyota kültürü doğru liderliğin herkesi geliştirebileceğini ve yeni sorunları adanmışlık ve tutkuyla göğüsleyecek şekilde yetiştirebileceğini kabul eden bir gelişim zihniyeti üzerine kuruludur.</st></p>
			<p><span lang="en-US" xml:lang="en-US"><st c="30655">n</st></span><span>	</span><st c="30657">Toyota hizmetkâr liderliği daha moda olmadan önce benimsemiş ve örgüt çizelgesini baş aşağı çevirerek, değer katan çalışanları tepeye almıştır.</st></p>
			<p><span lang="en-US" xml:lang="en-US"><st c="30800">n</st></span><span>	</span><st c="30802">Kendi süreçlerine sahip çıkan ve destek organizasyonlarının hizmet verdiği çalışma grupları geliştirmek, bir Toyota standardıdır.</st></p>
			<p><span lang="en-US" xml:lang="en-US"><st c="30931">n</st></span><span>	</span><st c="30933">Standart yapıda grup lideri, küçük çalışma ekiplerini yöneten takım liderleriyle birlikte şirketin “küçük işletmelerinin” genel idari müdürü işlevini yerine getirir.</st></p>
			<p><span lang="en-US" xml:lang="en-US"><st c="31098">n</st></span><span>	</span><st c="31100">“Gizemli” takım lideri, takım üyelerini desteklemek, standartlaştırılmış işi garanti etmek, anormallikleri düzeltmek ve kaizen’i yönetmekten sorumlu, günlük koçluk yapabilme olanağı sağlayacak kadar küçük bir ekiple (ideali dört kişi) birlikte çalışan merkezi bir role sahiptir.  </st></p>
			<p><span lang="en-US" xml:lang="en-US"><st c="31379">n</st></span><span>	</span><st c="31380">Etkin lider gelişimi ve devamlılığı Toyota için bile meydan okuyucudur; şirket çalışma grubunun enerjisini tazelemek için düzenli olarak yeni yaklaşımlarla deneyler yapar.</st></p>
			<p><span lang="en-US" xml:lang="en-US"><st c="31551">n</st></span><span>	</span><st c="31553">Bazı kurumlar, takım lideri ve grup lideri rollerini kağıt üzerinde oluşturduklarında, çalışma gruplarının aynı Toyota’daki gibi işleyeceğini düşünüyorlar, fakat çoğu zaman başarısız oluyorlar. </st></p>
			<p><span lang="en-US" xml:lang="en-US"><st c="31747">n</st></span><span>	</span><st c="31748">Herman Miller üç aylık eğitim süresi artı üç aylık stajyerlik dönemini kapsayan titiz bir iş üzerinde eğitim programıyla yüksek performanslı ekipler geliştirmeye ve kolaylaştırıcı ve çalışma ekibi lideri yetiştirmeye çaba harcıyor.</st></p>
			<p><span lang="en-US" xml:lang="en-US"><st c="31979">n</st></span><span>	</span><st c="31981">Toyota çalışma gruplarını, temel öğesi iş güvenliği olan, adil, güvenli ve iş güvencesi odaklı bir insan kaynakları sistemiyle destekliyor.</st></p>
			<p><st c="32120">Notlar</st></p>
			<p><st c="32127">1.	</st><st c="32131">Robert Greenleaf, </st><span><st c="32149">The Servant as Leader</st></span><st c="32170"> (broşür), Greenleaf Hizmetkâr Liderlik Merkezi, 2015.</st></p>
			<p><st c="32224">2. 	</st><st c="32228">Carol Dweck, </st><span><st c="32241">Mindset: The New Psychology of Success</st></span><st c="32279"> (New York: Ballantine Books, 2007).</st></p>
			<p><st c="32315">3. 	</st><st c="32319">David Brooks, “İskandinavya’yı Büyük Yapan Neydi: Bütünsel İnsan Yetiştirmenin Verdiği Güç”, </st><span><st c="32412">New York Times</st></span><st c="32426">, 13 Şubat 2020.</st></p>
			<p><st c="32442">4. 	</st><st c="32446">Jennifer Yukiko Orf, “Japon Eğitimi ve Kaizen’deki Rolü,” Jeffrey Liker (ed.), </st><span><st c="32525">Becoming Lean: Inside Stories of U.S. </st><st c="32563">Manufacturers</st></span><st c="32576"> (Portland, OR: Productivity Press, 1998) kitabında.</st></p>
			<p><st c="32628">5. 	</st><st c="32632">https://www.linkedin.com/pulse/30-years-later-original-nummi-commando-shares-lessons-mark-graban/.</st></p>
			<p><st c="32730">6. 	</st><st c="32734">Daniel Pink, </st><span><st c="32747">Drive: Nasıl Motive Oluruz? </st><st c="32775">Nasıl Motive Ederiz </st></span><st c="32795">(Mediacat Kitapları, 2020)</st></p>
			<div>
				<aside id="footnote-017" epub:type="footnote">
					<p><st c="32821">Toyota Georgetown fabrikasında işe alınan ilk beş Amerikalıdan biri.</st></p>
				</aside>
			</div>
		</div>
	<div id="charCountTotal" value="32890"></div></body>
</html>
