<html xmlns="http://www.w3.org/1999/xhtml">
  <head>
    <title>
      HKS_09_Kanarya_cs6-3
    </title>
    <link href="css/HKS_09_Kanarya_cs6.css" rel="stylesheet" type="text/css"/>
  </head>
  <body id="HKS_09_Kanarya_cs6" xml:lang="tr-TR">
    <div>
      <p class="BASLIK01 bizsmart" id="toc_marker-3">
        ÇORBA PARASI
      </p>
      <div class="frame-4">
        <img alt="04_CorbaParasi.tif" class="frame-3" src="image/04_CorbaParasi_fmt.jpeg"/>
      </div>
      <p class="govde-metin bizsmart">
         
      </p>
      <p class="govde-metin bizsmart">
        Yerler buz, bahçeler karla kaplıydı. Karanlık erkenden şehri sarmış, caddeler işten çıkanlarla kalabalıklaşmıştı. Paltoların yakaları kalkmış, bereler kulakların altına kadar inmişti. Telaşlı adımlar kaldırımların üzerlerinde hızla ilerliyor, işini bitiren evine dönüyordu.
      </p>
      <p class="govde-metin bizsmart">
        Ezan okunmaya başladı. Caddedeki müzik kesildi, sadece ayak tıpırtıları duyuldu bir süreliğine.
      </p>
      <p class="govde-metin bizsmart">
        Mahmut Bey, yolun karşısına geçti. Birkaç alışverişten sonra oğlunu dershaneden alacaktı.
      </p>
      <p class="govde-metin bizsmart">
        Dershanenin önü oldukça kalabalıktı. Arabalar yola çift sıra park etmiş, trafik yavaş ilerliyordu. Kaldırımda beklerken cep telefonu titreşti. Ekrana bakınca gözlerinin önüne anne ve babası geliverdi. Telefonu kulağına götürdü.
      </p>
      <p class="govde-metin bizsmart">
        – Alo, buyur baba.
      </p>
      <p class="govde-metin bizsmart">
        – Oğlum, otobüsle iki çuval gönderiyorum. Sabah erkenden alırsın.
      </p>
      <p class="govde-metin bizsmart">
        – Tereyağı da gönderdiniz mi?
      </p>
      <p class="govde-metin bizsmart">
        – Hı hı, annen hazırlamış.
      </p>
      <p class="govde-metin bizsmart">
        – Sağ olun.
      </p>
      <p class="govde-metin bizsmart">
        Geçen yılki zemheri soğukları daha Palandöken’den inmemişti. “Yarın karda mangal mı yapsak.” diye mırıldandı. Gözleri cam gibi parlıyor, az önceki huzur içinde yayılıyor, bir türküye başlamak için dudakları kıpırdıyordu. Oldukça neşelenmişti. Oğlunu alıp evin yolunu tuttu. Akşam sofrada müjdeli haberi konuştular. Yarın sabah erkenden oğluyla birlikte garaja gitmeye karar verdiler.
      </p>
      <p class="govde-metin bizsmart">
        ***
      </p>
      <p class="govde-metin bizsmart">
        Sabahleyin araba zorlanarak çalıştı. Buz gibi açık kızıla boyanmış ufuk, sabahı karşıladı. Hava, adamın kanını donduracak kadar soğuktu. Araba çalışırken ön camın buzunu sıyırdı. Önünü görecek kadar açabildi. Gerisi yolda açılır diye düşünüp kendini arabaya attı. Çünkü elleri uyuşmaya başlamıştı.
      </p>
      <p class="govde-metin bizsmart">
        Otobüs garajına girince arabayı durdurdu ama istop etmedi. Kaloriferi sonuna kadar açtı, ellerini ısıttı. Motor yenice ısınmış, içeriye sıcak hava üflüyordu. Birkaç insan boş meydanda bir gözüküyor bir kayboluyordu. Bir hamal yüklü arabasıyla önlerinden geçti.
      </p>
      <p class="govde-metin bizsmart">
        Ağır yükleri görünce Mahmut Bey’in eli beline gitti, hafif bir sızı kendini belli ediyordu.
      </p>
      <p class="govde-metin bizsmart">
        Garaj kapısından içeri bir otobüs girdi. Biraz sonra alandaki yerine park etti. Hamallar sökün etti, arkalarında çektikleri el arabalarıyla. Otobüsün önü bir anda ana baba gününe döndü. Taksiler müşterilerini alıp ayrıldı. Hamallar eşyaları arabalara yükledi.
      </p>
      <p class="govde-metin bizsmart">
        – Galiba bu, diyerek baba oğul arabadan indiler. Bagaj kapısının önünde sıra beklediler. Nihayet muavin çuvalları indirdi.
      </p>
      <p class="govde-metin bizsmart">
        – Tut baba, dedi oğlan.
      </p>
      <p class="govde-metin bizsmart">
        – Zorlama kendini. Araba kiralayalım.
      </p>
      <p class="govde-metin bizsmart">
        – Neden baba? Taksi yakın. Birlikte taşırız.
      </p>
      <p class="govde-metin bizsmart">
        – Belim ağrıyor, taşıyamayacağım.
      </p>
      <p class="govde-metin bizsmart">
        Bu sefer oğlu çuvalın üst tarafından tutup sürüyerek götürmeye yeltendi. Babası buna izin vermedi. Yaklaşan hamala işaret etti. Adam hemen çuvalların yanına arabayı yanaştırdı.
      </p>
      <p class="govde-metin bizsmart">
        – Kaça olur?
      </p>
      <p class="govde-metin bizsmart">
        – Nereye Bey’im?
      </p>
      <p class="govde-metin bizsmart">
        Yakındaki taksiyi işaret etti.
      </p>
      <p class="govde-metin bizsmart">
        – Beş yeter.
      </p>
      <p class="govde-metin bizsmart">
        Sabahın bu soğuğunda nafakası için bekleyen hamalla pazarlık yapmadı. Hamal eğilip çuvalı kavradı. Zorlanmadan yükleri arabaya taşıdı. Mahmut Bey’in eli cebine gitti. Kâğıt ve peçetelerin arasından katlanmış parayı çekti. Beşlikti, parayı açıp hamala uzattı.
      </p>
      <p class="govde-metin bizsmart">
        – Sağ ol Bey’im, diyerek hamal yanlarından ayrılırken araba hareket etti. İçerinin soğuğu giderek kırıldı, ısındılar.
      </p>
      <p class="govde-metin bizsmart">
        – Beş lira çok değil mi baba, diye sordu oğlu.
      </p>
      <p class="govde-metin bizsmart">
        – Çok gibi görülebilir ama bu soğukta müşteri bekleyen biri için az bile.
      </p>
      <p class="govde-metin bizsmart">
        Taksi, buz tutmuş yolda ilerledi. Birazdan ana caddeye çıktılar.
      </p>
      <p class="govde-metin bizsmart">
        – Çorba içelim mi, dedi Mahmut Bey ve yan gözle oğluna baktı.
      </p>
      <p class="govde-metin bizsmart">
        “Evet!” manasında başını salladı.
      </p>
      <p class="govde-metin bizsmart">
        Daha dükkânların açılmasına bir saat vardı. Uygun bir yere arabayı park ettiler. Erzurum’un sabah soğuğu insanı kesiyor, açıkta kalan burunlarının ucunu kıpkırmızı ediyordu.
      </p>
      <p class="govde-metin bizsmart">
        Yan yana sıralanmış çorbacılardan birinin önüne vardılar. Garson onları içeri buyur etti. Buğulu camlar yer yer buz tutmuş, saçakta sarkıtlar oluşmuştu. İçerinin buğulu çorba kokan havasına kendilerini bıraktılar.
      </p>
      <p class="govde-metin bizsmart">
        Önlerden üçüncü masayı uygun buldular.
      </p>
      <p class="govde-metin bizsmart">
        Garson:
      </p>
      <p class="govde-metin bizsmart">
        – Ne istersiniz, diye sordu.
      </p>
      <p class="govde-metin bizsmart">
        – Paça.
      </p>
      <p class="govde-metin bizsmart">
        – Tavuk çorba.
      </p>
      <p class="govde-metin bizsmart">
        Çorbalar kaşıklandı. Tatlı bir sohbet başladı, bir kış sabahı çorbacıda. Kısa sürede tasın dibi göründü. Mahmut Bey eve geç kalmamak için kalktı. Garson, çay teklifinde bulundu. Hayır diyemedi.
      </p>
      <p class="govde-metin bizsmart">
        Çayı yudumlarken bir bardak da oğlu için istedi.
      </p>
      <p class="govde-metin bizsmart">
        – Haydi kalkalım. Çorbamızı, çayımızı içtik. Sırada çuvalları taşımak var, diye oğluna takıldı.
      </p>
      <p class="govde-metin bizsmart">
        Sandalyeden kalkarken eli arka cebine gitti. Bir boşluk hissetti. Birden içini bir korku ve endişe sardı. Arka cebini iyice yokladı. Bir umutla diğer tarafa baktı, yoktu.
      </p>
      <p class="govde-metin bizsmart">
        – Eyvah!
      </p>
      <p class="govde-metin bizsmart">
        – Ne oldu baba?
      </p>
      <p class="govde-metin bizsmart">
        – Cüzdan, cüzdanım yok.
      </p>
      <p class="govde-metin bizsmart">
        Bütün ceplerini karıştırdı; paltoyu didik didik etti, bulamadı. Kâğıt ve peçeteden başka bir şey çıkmadı. Aklı karışmış, telaşlanmıştı. Cüzdanı kaybettiğine mi yansın yoksa çorbanın parasını ödeyemeyeceğine mi? Sonra, cüzdanı diğer pantolonda unuttuğunu hatırladı. Ama durumu nasıl izah edecekti! Gözü garson ve aşçıyı aradı. Derdini anlatacak birini bulmak için kasaya yaklaştı. Bu ara aşçı iç taraftan çıktı. Garson kıvrak adımlarla yetişti.
      </p>
      <p class="govde-metin bizsmart">
        Mahcup bir edayla cüzdanın yanında olmadığını söyledi. Aşçıyla garson birbirlerine bakıştılar.
      </p>
      <p class="govde-metin bizsmart">
        – Kusura bakmayın, isterseniz paltomu bırakayım. Akşam gelir öderim.
      </p>
      <p class="govde-metin bizsmart">
        Mahmut Bey içine düştüğü durum için çok üzülüyordu. Herhâlde kavga edeceğiz diye düşündü. Tok ve gür bir ses cevap verdi:
      </p>
      <div class="frame-4">
        <img alt="05_CorbaParasi.tif" class="frame-6" src="image/05_CorbaParasi_fmt.jpeg"/>
      </div>
      <p class="govde-metin bizsmart">
         
      </p>
      <p class="govde-metin bizsmart">
        – Gardaş sen ne diysen? İçtiğin bir tas çorba, lafı mı olur? Bizden yana helal hoş olsun. Böyle bir teklif de hiç hoş değil.
      </p>
      <p class="govde-metin bizsmart">
        Bu sefer şaşırma sırası Mahmut Bey’deydi. O, farklı bir tutum beklerken, aşçı palto bırakma teklifine kırılmıştı.
      </p>
      <p class="govde-metin bizsmart">
        – Sağ olun. Akşama görüşürüz.
      </p>
      <p class="govde-metin bizsmart">
        – Yolun açık olsun Bey’im. Yine bekleriz, diyerek kapıya kadar uğurladı. Dönerken aşçının oğlu kaşlarını çattı.
      </p>
      <p class="govde-metin bizsmart">
        – İnandın mı, dedi gidenleri işaret ederek.
      </p>
      <p class="govde-metin bizsmart">
        – Gereksiz gereksiz konuşma! Zorda kalana eziyet edilmez. Hadi topla masayı.
      </p>
      <p class="govde-metin bizsmart">
        – Sen öyle san. Gelmeyecek, dedi. “Her gelenden para almazsak hâlimiz ne olur?”
      </p>
      <p class="govde-metin bizsmart">
        Bu sözler üzerine ister istemez babanın kalbine bir kurt düştü. Buğulu camdan başını dışarı çevirdi.
      </p>
      <p class="govde-metin bizsmart">
        – Görecen, gelecek, dedi oğluna.
      </p>
      <p class="govde-metin bizsmart">
        Genç:
      </p>
      <p class="govde-metin bizsmart">
        – Sen öyle san, diyerek küçümser bir bakış attı babasına ve bulaşıklığa girdi.
      </p>
      <p class="govde-metin bizsmart">
        ***
      </p>
      <p class="govde-metin bizsmart">
        Uzaklarda dağların başı aydınlık, Erzurum bulutluydu. Sakin bir pazar son hızla akşama kavuştu. Lambalar erken yandı. Çorbacılar tekrar dolmaya başladı.
      </p>
      <p class="govde-metin bizsmart">
        Aşçı, sabahki olayı unutmuştu. Yalnız oğlu ara sıra ima etmek istemiş, o ise hep kaçıp durmuştu. Artık oğluna içten içe hak veriyor ama bunu söylemekten de kaçıyordu. Acaba adam parayı getirecek miydi? Alt tarafı iki çorba parasıydı. Bunu düşünmeye bile gerek yoktu. Fakat oğlunun üstelemesi ve iğneleyici sözleri bunu bir gurur meselesi yapmıştı. “Ya gelmezse.” diye ağzından kaçırdığı kelimelere para uzatan müşteri şaşırdı.
      </p>
      <p class="govde-metin bizsmart">
        – Anlamadım, dedi.
      </p>
      <p class="govde-metin bizsmart">
        – Yok bir şey, dedi kısaca.
      </p>
      <p class="govde-metin bizsmart">
        Paranın üstünü verirken yan gözle kapıya oradan da saate başını çevirdi ümitsizce.
      </p>
      <p class="govde-metin bizsmart">
        – Bir tavuk, bir ezogelin çorbası, dedi garsonlardan biri. Bizim aşçı kepçeyi çorbaya daldırdı. İki dolu tası sehpaya bıraktı. Bu ara arkadan yaklaşan biri:
      </p>
      <p class="govde-metin bizsmart">
        – Selamün aleyküm, dedi soğukla kısılmış sesiyle. Birden başı dikleşti, çatık kaşları yumuşadı, bir gülümseme yayıldı çehresine.
      </p>
      <p class="govde-metin bizsmart">
        – Helal olsun sana be, dedi oğluna duyururcasına.
      </p>
      <p class="govde-metin bizsmart">
        – Şey, sabahki çorbanın parası. Kusura bakmayın, biraz geciktim!
      </p>
      <p class="govde-metin bizsmart">
        – Kusuru mu olur Bey’im. Geçin bir çorbamızı için.
      </p>
      <p class="govde-metin bizsmart">
        – Teşekkür ederim. Fazla vaktim yok.
      </p>
      <p class="govde-metin bizsmart">
        Aşçı kararlı bir hareketle, yakın masalardan birine doğru misafiri çekti.
      </p>
      <p class="govde-metin bizsmart">
        – Olmaz, bir çayımı içmeden yollamam.
      </p>
      <p class="govde-metin bizsmart">
        Mahmut Bey bu teveccühten bir şey anlamadı ama aşçıyı da kırmadı. Oğlan iki çay getirdi, masaya bıraktı. Hiçbir şey demeden çekildi.
      </p>
      <p class="govde-metin bizsmart">
        İçerinin çorba kokan havasında kısa, samimi bir sohbet başladı.
      </p>
      <p class="govde-metin bizsmart">
        Oğlan ara sıra mahcup bir edayla yanlarından geçiyor, âdeta babasından özür diliyordu.
      </p>
      <p class="govde-metin bizsmart">
         
      </p>
      <p class="govde-metin bizsmart">
         
      </p>
      <p class="govde-metin bizsmart">
         
      </p>
    </div>
  </body>
</html>