<html xmlns="http://www.w3.org/1999/xhtml">
  <head>
    <title>
      HKS_09_Kanarya_cs6-4
    </title>
    <link href="css/HKS_09_Kanarya_cs6.css" rel="stylesheet" type="text/css"/>
  </head>
  <body id="HKS_09_Kanarya_cs6" xml:lang="tr-TR">
    <div>
      <p class="BASLIK01 bizsmart" id="toc_marker-4">
        SÜT FABRİKASI
      </p>
      <div class="frame-4">
        <img alt="06_SutParasi.tif" class="frame-3" src="image/06_SutParasi_fmt.jpeg"/>
      </div>
      <p class="govde-metin bizsmart">
         
      </p>
      <p class="govde-metin bizsmart">
        Şubatın son günleri yaşanırken ekinler bir karış olmuş, dere yataklarında otlar yeşermişti. Baharın solukları günler öncesinden kendini göstermiş, tomurcuklar patlamak için hazır bekliyordu.
      </p>
      <p class="govde-metin bizsmart">
        Okul dağılmış, evlerde bir hareketlilik başlamıştı. Ovada sadece birkaç inekle iki kardeş vardı. Feride ile Adil, kayaların arasına ateş yakmışlar soğuktan korunmaya çalışıyorlardı. Abla yazmasını düzeltti. Elindeki son çırpıları ateşe attı.
      </p>
      <p class="govde-metin bizsmart">
        – Adil, biraz daha getir, dedi.
      </p>
      <p class="govde-metin bizsmart">
        Adil, yer yer çatlamış ellerini ateşe uzattı.
      </p>
      <p class="govde-metin bizsmart">
        – Mısır olsaydı közlerdik.
      </p>
      <p class="govde-metin bizsmart">
        Ablası:
      </p>
      <p class="govde-metin bizsmart">
        – Yaz gelsin yaparız, dedi ve başını ineklere çevirdi. Hayvanlar büyük bir iştahla karınlarını doyuruyordu. Ablanın gözlerinde gizli bir parıltı gelip geçti.
      </p>
      <p class="govde-metin bizsmart">
        Kardeşi biraz sonra yarım kucak kuru çubukla döndü.
      </p>
      <p class="govde-metin bizsmart">
        – Bunlar bitince dönelim.
      </p>
      <p class="govde-metin bizsmart">
        Feride, kuru dalları ateşe atıp güneşe baktı.
      </p>
      <p class="govde-metin bizsmart">
        – Daha var.
      </p>
      <p class="govde-metin bizsmart">
        – Ama ben acıktım.
      </p>
      <p class="govde-metin bizsmart">
        Feride, işi anlamıştı. Muzipçe güldü.
      </p>
      <p class="govde-metin bizsmart">
        – Dur bakayım, deyip bir koşuda armut ağacına vardı. Daldan çözdüğü bohçayla döndü. Dürümü çıkardı.
      </p>
      <p class="govde-metin bizsmart">
        – Al bunu, ye. Lokum da vereceğim.
      </p>
      <p class="govde-metin bizsmart">
        Adil elindeki dürüme bakıp kaldı. Karnı acıkmıştı ama böyle bir çözüm beklemiyor, köye dönmek istiyordu.
      </p>
      <p class="govde-metin bizsmart">
        Feride, kardeşini biraz daha tutabilmek için neşelendirmeye çalıştı. Lokmasını çiğnerken saçlarını okşadı.
      </p>
      <p class="govde-metin bizsmart">
        – Hakkımı sana verdim. Çabuk bitir yoksa elinden alırım, deyince Adil dürümü ikiye böldü. Ablası almak istemeyince:
      </p>
      <p class="govde-metin bizsmart">
        – Merak etme çok aç değilim, deyip bunu eve dönmek için yaptığını açıkladı. Feride’nin yüzü soğukla gerildi. Derin bir iç geçirdi. Gözlerindeki parıltı söner gibi oldu.
      </p>
      <p class="govde-metin bizsmart">
        – İnekleri iyi doyurmalıyız ki bol süt versinler. Bol süt...
      </p>
      <p class="govde-metin bizsmart">
        – Niye abla?
      </p>
      <p class="govde-metin bizsmart">
        – Çünkü, dedi ve yutkundu, cümleyi tamamlayamadı. Gözlerini kaçırdı. Karşı dağın tepesine, gölün üzerine doğru kayan bulutlara baktı. Akşama daha iki saat kadar vardı. Bohçayı toparladı, ateşi söndürdü.
      </p>
      <p class="govde-metin bizsmart">
        – Hadi, göl kenarına gidelim. Oradan köye geçeriz.
      </p>
      <p class="govde-metin bizsmart">
        Bu sözler Adil’i canlandırdı. İki kardeş inekleri dere yatağından atlatıp göle doğru sürdüler.
      </p>
      <p class="govde-metin bizsmart">
        Uzaklardan bir el silah sesi geldi. Sığırcıklar havalanıp toprak tepelerin arasına sığınmış köyün üzerine doğru kanat çırptılar.
      </p>
      <p class="govde-metin bizsmart">
        ***
      </p>
      <p class="govde-metin bizsmart">
        Beyaz bir bulutun gölgesi vuruyordu ot balyalarının üzerine. Naylon örtüyü kaldırıp balyanın birini el arabasına yükledi Fatma kadın. Çitlembik ağacını dolanınca yatan inek ayaklandı, buzağılar yerinde duramaz oldu. Fatma kadın arabayla kapıya dayandı. Şöyle bir güneşi ölçtü. “Birazdan gelirler. Ahırı hazır edeyim.” dedi. Dudaklarındaki gülümseme çocukları içindi. Sağ olsun, Feride her gün okul dönüşünde sığırları ovaya çıkarıyordu. Böylece ahırın temizliği daha kolay oluyor, yemi samanı hazır ediyordu. Hayvanlar ovada gezdiği için huysuzluk etmiyor, makineyle sütü kolayca sağıyordu.
      </p>
      <p class="govde-metin bizsmart">
        Balyanın ipini çözüp otları çitin yanına yaydı. Demir boruya tutunup eve doğru baktı. Pencereden bir hayal gibi küçük kız geçiverdi. Ananın yüreği cız etti. Derin bir “Ah!” çekip bağrışan buzağılara yöneldi.
      </p>
      <p class="govde-metin bizsmart">
        Ahırı yaptırmak için iki boğa satmışlar, biraz da borçlanmışlardı. Fakat yaptıkları masrafa değmişti.
      </p>
      <p class="govde-metin bizsmart">
        Fatma kadın yorgunluğunu atmak için çitlembiğin altına gelip oturdu. Sırtını ağaca dayamıştı ki bir ses duydu. Gelen Hacer nineydi. Ayağa kalkacakken:
      </p>
      <p class="govde-metin bizsmart">
        – Kalkma kızım, kalkma. Yorulmuşsun, dedi ve dolaşan buzağılara baktı. Hani inekler nerde?
      </p>
      <p class="govde-metin bizsmart">
        Fatma kadın içinden gelen bir ferahlıkla tebessüm etti.
      </p>
      <p class="govde-metin bizsmart">
        – Feride ovaya çıkardı.
      </p>
      <p class="govde-metin bizsmart">
        – Oh oh, ne anlayışlı kızın varmış. İyi etmiş, diye methetti.
      </p>
      <p class="govde-metin bizsmart">
        Fatma kadın:
      </p>
      <p class="govde-metin bizsmart">
        – Buyur nine, bir şey mi istemiştin, dedi.
      </p>
      <p class="govde-metin bizsmart">
        – Tereyağın var mı?
      </p>
      <p class="govde-metin bizsmart">
        – Yok, derken ninenin isteğini yerine getirememenin burukluğu vardı sesinin tonunda.
      </p>
      <p class="govde-metin bizsmart">
        – Fabrikayla anlaşmamız var. Sütün yağını almıyoruz.
      </p>
      <p class="govde-metin bizsmart">
        Hacer nine kolaylık dileyip ayrıldı. O, sokağa çıkarken inekler ovadan dönmüştü.
      </p>
      <p class="govde-metin bizsmart">
        Güneş, Torosların uçlarına yaslanmış, ovayı akşamın gölgeleri doldurmuştu. Köy halkı hayvanların bakımı için evlerinden çıkmış, işe başlamışlardı.
      </p>
      <p class="govde-metin bizsmart">
        ***
      </p>
      <p class="govde-metin bizsmart">
        Feride son ineği bahçe kapısından içeri soktu. Hayvanlar oldukça susuz kalmıştı. Onlar suya yanaşırken Feride, kız kardeşini fark etti. Elindeki sopayı bırakıp koştu. Yavaşça cama tıklattı. Sena, başını cama dayamıştı. Birden geri çekildi. Hayvanların sesini duymuş, fakat penceredeki kişinin kim olduğunu görememişti.
      </p>
      <p class="govde-metin bizsmart">
        Feride’nin yüreği eridi, irkilerek çekilen kardeşi karşısında. Gözleri domur domur oldu. Bir süre kardeşinin yüzünü seyretti. Donuk donuk bakıp duruyordu.
      </p>
      <div class="frame-4">
        <img alt="07_SutParasi.tif" class="frame-3" src="image/07_SutParasi_fmt.jpeg"/>
      </div>
      <p class="govde-metin bizsmart">
         
      </p>
      <p class="govde-metin bizsmart">
        O görme engelliydi. Pencereyi açmasını isteyince kardeşinin yüzü tebessümle doldu.
      </p>
      <p class="govde-metin bizsmart">
        – Korkuttun beni, dedi.
      </p>
      <p class="govde-metin bizsmart">
        – Biliyor musun, deyip dere yatağını, ekinlere konan sığırcıkları, güneşin batışını anlattı.
      </p>
      <p class="govde-metin bizsmart">
        – Benim güzel kardeşim bütün gayretimiz senin için. İnşallah ameliyat parasını denkleştiririz.
      </p>
      <p class="govde-metin bizsmart">
        Ablası Feride anlattıkça Sena’nın, kuş olup uçası geldi. “Sahi mi diyorsun?” dedikçe abla ona muştulu haberler verdi. Bu sohbet Adil’in, arka bahçeden haber getirmesiyle son buldu.
      </p>
      <p class="govde-metin bizsmart">
        – Abla, anam güğümleri istiyor.
      </p>
      <p class="govde-metin bizsmart">
        Fatma kadın ovadan dönen hayvanları sulayıp yerlerine bağlamıştı. Buzağıları emzirip analarından ayırdı. Hayvanlar karınlarını doyururken süt makinesini ineğin yanına yanaştırdı. İki kardeş güğümü getirdiler. Makineye yerleştirdiler. Düğmeyi çevirince makine tempolu sesler çıkararak sütü sağdı.
      </p>
      <p class="govde-metin bizsmart">
        Fatma kadın bahçe kapısından sokağa çıkmakta olan oğlunu çağırdı. Oğlu, isteksiz adımlarla geri döndü. Bakkaldan iki kilo şekerle sıvı yağ almasını söyledi. Anasının, sevdiği şekerlerden de alabileceğini söylemesi, neşelenmesine sebep oldu.
      </p>
      <p class="govde-metin bizsmart">
        Anası:
      </p>
      <p class="govde-metin bizsmart">
        – Ablanla kardeşine de al, diye tembihledi.
      </p>
      <p class="govde-metin bizsmart">
        – Almaz olur muyum, diyerek sokakta kayboldu.
      </p>
      <p class="govde-metin bizsmart">
         
      </p>
      <p class="govde-metin bizsmart">
        Güneş dağların arkasına çekilmiş, karlı tepelerin soğuğu ovaya doğru iniyordu. Akşam ezanı serildi bir karış olmuş ekin tarlalarına, tomurcuğa durmuş dallara, evlerin kiremitlerine... Süt güğümü dolmuştu. Fatma kadın oldukça memnundu kızının fedakârlığından. Buruk bir sevinç duyarak başını eve çevirdi. Sena, camdan onlara bakıyordu.
      </p>
      <p class="govde-metin bizsmart">
        – Sağ ol, var ol, dedi kızına. Daha önce birinci güğüm bile dolmazken ikincisini takar olmuştu. “Hadi, sofrayı hazırla. Birazdan baban gelir. Ha, kardeşinin karnını doyur.”
      </p>
      <p class="govde-metin bizsmart">
        ***
      </p>
      <p class="govde-metin bizsmart">
        Fatma kadın yorulmuştu. Yalnız bu durum tatlı bir keyif veriyordu ona. Güğümleri sokağa nasıl çıkaracağını düşünürken asma çardağının altından bir gölge çıktı. Feride’ydi bu. Sütleri birlikte el arabasına yüklediler. Kız arabayı çekti. Evin önüne dolanırken Adil koşarak ablasına yetişti. Bu eğlenceli geziyi kaçırmak istemiyordu. Güğümlerin arasında kendine yer buldu. Fatma kadın, kızını düşünüyor, onun zorlanmasını istemiyordu.
      </p>
      <p class="govde-metin bizsmart">
        – Bırak ana, bugün bana yardımcı oldu. Kardeşimi taşırım ben, diyerek Adil’in gönlünü etti.
      </p>
      <p class="govde-metin bizsmart">
        – Yaşa be abla! Sen bir tanesin.
      </p>
      <p class="govde-metin bizsmart">
        – Bak yarın yine gideceğiz, deyince Adil isteksiz ve kısık bir sesle cevap verdi.
      </p>
      <p class="govde-metin bizsmart">
        – Geleceksin değil mi, diye kararlı tonda sorunca Adil, kaçamayacağını anladı.
      </p>
      <p class="govde-metin bizsmart">
        Çocuklar güle oynaya kapıya doğru giderken sütçü sokağın başında durdu. Karanlığın içinde üç kişi konuşuyordu. Fatma kadın üzerini değiştirip elini yüzünü yıkadı. Komşuların yanına vardı.
      </p>
      <p class="govde-metin bizsmart">
        Sütçü Mehmet, alete bir miktar süt koyup çalkaladı. Işığa tutup inceledi.
      </p>
      <p class="govde-metin bizsmart">
        – Su yokmuş, diye ağzından kaçırdı.
      </p>
      <p class="govde-metin bizsmart">
        Zeynep yenge bozulur gibi oldu.
      </p>
      <p class="govde-metin bizsmart">
        – Ne suyu oğlum, tövbe tövbe.
      </p>
      <p class="govde-metin bizsmart">
        Mehmet, güğümü süt ölçme kabına boşalttı.
      </p>
      <p class="govde-metin bizsmart">
        – Kusura bakma yenge. Ben vazifemi yapıyorum.
      </p>
      <p class="govde-metin bizsmart">
        Ayşe nine:
      </p>
      <p class="govde-metin bizsmart">
        – Bak oğlum, bak. Benim sütümü de kontrol et. Yoksa bir kamyon sütü dökmek zorunda kalmayasınız.
      </p>
      <p class="govde-metin bizsmart">
        Mehmet gerekli kontrolleri yaptı. Sütleri tankere boşalttı. Her boşaltışında neşeyle gülüyordu.
      </p>
      <p class="govde-metin bizsmart">
        Fatma kadın sütçüye bir kilo tereyağı ısmarladı. Zeynep yenge:
      </p>
      <p class="govde-metin bizsmart">
        – Süt parasını ne zaman alırız, diye sordu.
      </p>
      <p class="govde-metin bizsmart">
        Sütçü tankerin kapağını örttü. Aşağı atladı.
      </p>
      <p class="govde-metin bizsmart">
        – Hiç merak etme yenge. Ayın başında alırsın. Necdet Bey geciktirmez, borcunu zamanında öder.
      </p>
      <p class="govde-metin bizsmart">
        Süt arabası sokaktan ayrıldı. Feride, boş kaplarla eve döndü. Üç kadın ayaküstü sohbete devam ettiler.
      </p>
      <p class="govde-metin bizsmart">
        Kadınlar, hayvanların meraya çıkmasıyla süt veriminin artacağını konuştular.
      </p>
      <p class="govde-metin bizsmart">
        – Sen ne yaptın? Sena’yı ne zaman ameliyat ettireceksiniz, diye sordu Zeynep yenge.
      </p>
      <p class="govde-metin bizsmart">
        Fatma kadın, yüreğinde bir sıkıntı hissetti. Oldukça buruktu sesi.
      </p>
      <p class="govde-metin bizsmart">
        – Süt parasını alınca babası fakülteye götürecek. Gerekirse tosunlardan birini satacak.
      </p>
      <p class="govde-metin bizsmart">
        – İnşallah iyileşir. Çok çekti çocukcağız.
      </p>
      <p class="govde-metin bizsmart">
        Cami önünden bir traktör saptı yola. Fatma kadın izin istedi.
      </p>
      <p class="govde-metin bizsmart">
        – Hayırlı akşamlar! Bizim Bey tarladan dönüyor. Eve varayım, dedi.
      </p>
      <p class="govde-metin bizsmart">
        Feride sıcak suyla güğümleri yıkamış, kuruması için ters çevirmişti. Adil koşarak babasını karşıladı.
      </p>
      <p class="govde-metin bizsmart">
        Ferhat eve gelince üzerini değiştirdi, abdest alıp akşam namazını kıldı. Sonra hep birlikte sofraya oturdular. Güzel bir akşam başladı. Fakat hepsinin yüreğinde Sena için gizli bir dua vardı. Bunu belli etmeseler de kendi iç dünyalarında buruk bir huzursuzluk yaşıyorlardı.
      </p>
      <p class="govde-metin bizsmart">
        Rüzgâr kuru yaprakları savuruyor, kapı ve pencere aralıklarından ıslık çekiyordu. Arada bir köpek havlamaları, ıslık sesini bölüyordu. Gökyüzünde tek bir bulut parçası kalmamıştı. Salkım salkım yıldızlar göz kırparken sofralar kaldırılmış, sedirlere çekilip dinlenilmeye başlanmıştı.
      </p>
      <p class="govde-metin bizsmart">
        Dışarıda ayaz vardı. Yatmadan önce sobaya atılan odunlar yanıp kül olmuştu. Gece ilerledikçe oda soğudu. Üzeri açılmış Sena üşümüş, yatağın içinde iki büklüm yatarken gözlerini araladı.
      </p>
      <p class="govde-metin bizsmart">
        – Abla, diye hafif bir iniltiyle yardım istedi.
      </p>
      <p class="govde-metin bizsmart">
        Feride irkilerek doğruldu. Önce durumu anlamaya çalıştı. Kardeşinin sesine cevap verdi.
      </p>
      <p class="govde-metin bizsmart">
        – Ne oldu canım?
      </p>
      <p class="govde-metin bizsmart">
        – Üşüdüm.
      </p>
      <p class="govde-metin bizsmart">
        Kalkıp yorganı örttü. Sobada kalan közleri karıştırdı, kuru odun attı. Başını yastığa bırakırken kuru odunlar çıtırdayarak tutuştu. Oda yavaş yavaş ısınırken Feride tebessüm ederek uykuya daldı.
      </p>
      <p class="govde-metin bizsmart">
        ***
      </p>
      <p class="govde-metin bizsmart">
        – Mö mö!
      </p>
      <p class="govde-metin bizsmart">
        Feride, yorganı üzerinden atıp yatağın içine oturdu. Gözlerini ovuşturup perdeyi araladı. Alaca bir karanlık vardı. Dağların ucu kızarmış, köyde hayat başlamıştı. Nasıl olduysa Feride gecikmişti. Sobanın hafiften yandığını görünce anasının ahırda olduğunu anladı. Anası onu yine kaldırmamıştı. Bu duruma içerledi. Söylene söylene yatağı topladı.
      </p>
      <p class="govde-metin bizsmart">
        Perdeyi açınca babasının traktörle ayrıldığını gördü. Birazdan motor gürültüsü duyulmaz oldu. Ahırdan sesler geliyordu. Feride iş elbiselerini giyip bir solukta dışarı çıktı. Serin rüzgâr yüzünü okşuyordu. Çardağın altından geçti. Bir gürültü koptu. Danalardan biri ipi koparmış kapıdan atlamıştı.
      </p>
      <p class="govde-metin bizsmart">
        – Yetiş kızım, dedi anası.
      </p>
      <p class="govde-metin bizsmart">
        Feride, dananın önünü kesince hayvan geri döndü. Hızını alamayınca demir borulara dayandı. Zavallı hayvan sıkışıp kaldı. Fatma kadın, hayvan kendine zarar vermeden ipe yapıştı. Kızıyla birlikte dananın ipini yerine taktılar. Anası oldukça memnun kaldı.
      </p>
      <p class="govde-metin bizsmart">
        – Tam zamanında yetiştin, dedi. “Sağ ol. Yoksa sabah sabah sokaklarda dana kovalayacaktım.”
      </p>
      <p class="govde-metin bizsmart">
        Feride surat astı.
      </p>
      <p class="govde-metin bizsmart">
        – Sana kızgınım.
      </p>
      <div class="frame-4">
        <img alt="08_SutParasi.tif" class="frame-3" src="image/08_SutParasi_fmt.jpeg"/>
      </div>
      <p class="govde-metin bizsmart">
         
      </p>
      <p class="govde-metin bizsmart">
        “Niye!” der gibilerden anası bakarken durumu anlamıştı. Gülerek:
      </p>
      <p class="govde-metin bizsmart">
        – Kaldırmaya kıyamadım, dedi ve elindeki balyanın ipini kesip samanı hatıla yaydı. Dananın sırtına bir şaplak attı.
      </p>
      <p class="govde-metin bizsmart">
        – Ye bakalım. Sonra kızına: “Bir balya daha getirir misin?” diye söyledi.
      </p>
      <p class="govde-metin bizsmart">
        Feride üstelemeden arabayı çekerek uzaklaştı. Çardağın altından geçince Sena’yı kapı önünde buldu. Zavallı kardeşi yere çökmüş ayakkabılarını arıyordu. Bir çırpıda tahta kapıyı açıp terlikleri kardeşinin ayak ucuna bıraktı. Kırk yıl özlemiş kadar Sena’ya sarıldı.
      </p>
      <p class="govde-metin bizsmart">
        – Acele et abla, dedi.
      </p>
      <p class="govde-metin bizsmart">
        Feride terlikleri giydirip kardeşini tuvalete götürdü. Dönüşte musluğu açıp sabunu eline verdi. Kendi başındaki tokayı çıkarıp kardeşinin dağılan saçlarına taktı.
      </p>
      <p class="govde-metin bizsmart">
        – Benim kardeşim yakında kendi işini kendi görecek. Birlikte hayvanları otlamaya gideceğiz. Hiç kimseye muhtaç olmayacak.
      </p>
      <p class="govde-metin bizsmart">
        Yüzünü yıkayan kardeşine havluyu verdi. Elinden tutup onu oturma odasına götürdü. Sedire oturtup iki eliyle yanaklarından tuttu.
      </p>
      <p class="govde-metin bizsmart">
        – Sen şimdi otur. Ben anama yardıma gidiyorum.
      </p>
      <p class="govde-metin bizsmart">
        – Olur, dedi ve sırtını yastığa yasladı.
      </p>
      <p class="govde-metin bizsmart">
        Feride bir balya samanla ahıra dönerken gün ışıdı. Sütçü, cami önüne çıktı. Üç defa düdüğe bastı.
      </p>
      <p class="govde-metin bizsmart">
        Feride:
      </p>
      <p class="govde-metin bizsmart">
        – Ana sütçü geliyor, deyince Fatma kadını bir telaş aldı. Hayvanların önündeki yemi ve samanı kontrol etti, bazılarının önüne yem ekledi.
      </p>
      <p class="govde-metin bizsmart">
        Güneş evin çatısına değerken Feride iki süt güğümünü yola çıkardı. Sırası gelince sütçü sütü tankere boşalttı. Güğümleri alıp yıkamaya duracakken anası engel oldu.
      </p>
      <p class="govde-metin bizsmart">
        – Bırak şimdi onları. Ben yıkarım. Kahvaltını yap. Okula geç kalacaksın.
      </p>
      <p class="govde-metin bizsmart">
        Üç kardeş ve anaları tepsinin etrafına sıralandılar. Sıcacık sütten içerken sütçü diğer sokağa girdi.
      </p>
      <p class="govde-metin bizsmart">
        ***
      </p>
      <p class="govde-metin bizsmart">
        Kamyon, iki katlı evin önünde durdu. Öğrenciler çantalarını sırtlanmış okul yolunu tutmuşlar, tarlada işi olanlar traktörle sokağa çıkmışlardı.
      </p>
      <p class="govde-metin bizsmart">
        Sütçü ölçü listesini kontrol etti. Sonra Musa dayıya:
      </p>
      <p class="govde-metin bizsmart">
        – Buyur dayı, ne istiyorsun, diye sordu.
      </p>
      <p class="govde-metin bizsmart">
        – Oğlum, iki çuval yem ısmarlayacaktım.
      </p>
      <p class="govde-metin bizsmart">
        Mehmet sütü kontrol etti, litresini ölçüp deftere yazdı. Başka bir sayfaya siparişleri not aldı.
      </p>
      <p class="govde-metin bizsmart">
        – Bana da, dedi Demirci Seyfi. Evde un bitmiş. Akşama bir çuval un getirir misin?
      </p>
      <p class="govde-metin bizsmart">
        – Hay hay, dedi. Notumu aldım. Akşama bırakırım.
      </p>
      <p class="govde-metin bizsmart">
        Demirci boş güğümle evine dönerken terzi sütçüye yaklaştı.
      </p>
      <p class="govde-metin bizsmart">
        – Şey, oğlum! Süt parasını ne zaman alırız ki, diye sordu.
      </p>
      <p class="govde-metin bizsmart">
        Sütçü, eşyaları kasaya yerleştirdi. Şoför mahalline doğru giderken:
      </p>
      <p class="govde-metin bizsmart">
        – Dayı haftaya alırsın. Hayırdır.
      </p>
      <p class="govde-metin bizsmart">
        – Hayırdır oğlum. Biraz kumaş almıştım. Onun borcunu ödeyeceğim.
      </p>
      <p class="govde-metin bizsmart">
        – Hiç merak etme. Necdet Bey bugüne kadar paraları zamanında ödedi.
      </p>
      <p class="govde-metin bizsmart">
        – Sağ ol oğlum. Allah yolunu açık etsin, diyerek bir süre kamyonun ardından bakıp kaldı. Okul zili onu kendine getirdi. Boş kapları eve bırakıp bir an önce dükkânı açmak için cami önüne yöneldi.
      </p>
      <p class="govde-metin bizsmart">
        Kamyon incir ağaçlarının arasından harman yerine gitti. Sığırcık ve güvercin alayları karınlarını doyurmak için yem arıyordu.
      </p>
      <p class="govde-metin bizsmart">
        Güneş çıkmış, poyraz hızını kesmişti. Uzakta, ufkun birleştiği noktada kahverengi bulutlar toplanmıştı. Yakında yağmur bekleniyordu.
      </p>
      <p class="govde-metin bizsmart">
        Mehmet dönemece girerken yavaşladı. Dümeni sağa kırdı. Gaza hafifçe dokunmuştu ki gözü, yoldan çıkmış, mavi arabaya takıldı. Biraz başını uzatınca aracı tanıdı. Hemen kamyonu yol kenarına çekti.
      </p>
      <p class="govde-metin bizsmart">
        Taksi dönemece hızlı girmiş, yoldan çıkıp tarlanın içinde sürüklenmişti. Sütçü, arabanın etrafını dolaşınca fazla hasarın olmadığını gördü. Kaya Bey, arka koltukta uyuyordu. Camı tıklatıp onu uyandırdı. Gözlerini açan Kaya tam kendinde değildi. Camı açıp serin havaya yüzünü tutarken sütçüye alık alık baktı.
      </p>
      <p class="govde-metin bizsmart">
        – Ben nerdeyim?
      </p>
      <p class="govde-metin bizsmart">
        Sütçü Mehmet içki kokusundan rahatsız olmuş, yana çekilmişti.
      </p>
      <p class="govde-metin bizsmart">
        – Bey’im bir şeyiniz yok ya!
      </p>
      <p class="govde-metin bizsmart">
        Aklı başına gelen Kaya olanları gizleme gereği duydu.
      </p>
      <p class="govde-metin bizsmart">
        – Akşam çok uykum geldi. Kendimi tarlanın içinde buldum. Sonra taksiyi armudun altına çektim, derken eliyle ağacı işaret etti. “Merak etme bir şeyim yok.”
      </p>
      <p class="govde-metin bizsmart">
        Arabadan inerken sendeleyip neredeyse düşecekti. Sütçü koluna girip dereye götürdü. Elini yüzünü yıkarken telefon çaldı. Yüzünden sular akıyordu, ayağa kalktı. Cebinden telefonu çıkarınca yüzü gevşedi. Sanki sütçüyle hiç karşılaşmamış gibi davrandı. Biriyle hararetli hararetli konuşmaya girdi. Sütçü bir ihtiyacının olup olmadığını sorsa da cevap alamadı. Bu ilgisizliğe içerledi. Kaya Bey’i kendi başına bıraktı.
      </p>
      <p class="govde-metin bizsmart">
        Sütçü, akasya ve ıhlamur ağaçlarının arsından süt fabrikasının önüne çıktı. Araba parke taşlarıyla döşenmiş avluya girdi. Yolu takip edip süt boşaltma tesisinin önünde durdu. Sıra vardı. Görevliler süt örneklerini inceliyor ve kalitesine göre sütleri ayırıyorlardı.
      </p>
      <p class="govde-metin bizsmart">
        ***
      </p>
      <p class="govde-metin bizsmart">
        Süt fabrikasında aylık toplantılardan biri yapılıyordu. Müdür, geçen ayın üretim ve satış raporlarını veriyordu.
      </p>
      <p class="govde-metin bizsmart">
        Yeni pazara açılabilmek için süt alımını arttırmak gerektiğini belirtti.
      </p>
      <p class="govde-metin bizsmart">
        Toplantı devam ederken kapı birden açıldı. Kaya, hiçbir şey olmamış gibi boş koltuklardan birine oturdu. Konuşmalar yarıda kesilmiş, gözler ona çevrilmişti. Çünkü onun vereceği cevapla yeni bir karar alınacaktı. Fabrikaya temiz ve kaliteli süt alımı yapılmalıydı.
      </p>
      <p class="govde-metin bizsmart">
        Pazarlama müdürü kısaca durumu açıklarken Kaya, soda şişesini açıp bardağa boşalttı.
      </p>
      <p class="govde-metin bizsmart">
        – Süt bulabilir miyiz, diye sordu.
      </p>
      <p class="govde-metin bizsmart">
        Kaya bir dikişte sodayı bitirdi. Derin derin nefes alırken kendine gelmeye çalıştı. Sonra masanın etrafını çevirmiş görevlilere baktı. Aynı soru tekrar edilince aklı başına geldi. Durumu düzeltmeye çalıştı.
      </p>
      <p class="govde-metin bizsmart">
        – Ha, evet. Bahar geliyor. Süt girişi artacaktır. Gerekirse komşu ilçeden de süt alırız.
      </p>
      <p class="govde-metin bizsmart">
        Necdet Bey:
      </p>
      <p class="govde-metin bizsmart">
        – Tamam Kemal Bey. Kaya Bey’le aranızda görüşün. Süt alımını arttıralım. Ne gerekiyorsa yapın, dedi ve toplantıyı bitirdi.
      </p>
      <p class="govde-metin bizsmart">
        ***
      </p>
      <p class="govde-metin bizsmart">
        Akşamın karanlığı çökerken Kaya Bey benzin istasyonununda arabasını yıkatıyordu. Telefon sesi duyar gibi oldu. Telefonu cebinden çıkarıp açtı fakat gürültüden karşısındakini tanıyamadı. “Tanımadın mı? Benim ben!”
      </p>
      <p class="govde-metin bizsmart">
        Ses tanıdık değildi. Gürültüden kurtulmak için markete girdi. Sesini biraz alçalttı.
      </p>
      <p class="govde-metin bizsmart">
        – Kusura bakmayın duyamadım.
      </p>
      <p class="govde-metin bizsmart">
        – Aşk olsun Kaya Bey! Nasıl tanımazsın?
      </p>
      <p class="govde-metin bizsmart">
        – Şey.
      </p>
      <p class="govde-metin bizsmart">
        – Metin, Metin. Hani dün akşam beraber eğlenmiştik, dedi ve Kaya’nın tepkisini ölçmek için bekledi. Hatırlamaya çalışırken Metin’in siması gözünün önüne geliverdi. Adamın sağ yanağında derin bir yara izi vardı.
      </p>
      <p class="govde-metin bizsmart">
        – Ha, şimdi hatırladım.
      </p>
      <p class="govde-metin bizsmart">
        – Hah, şöyle. Var mısın bu gece de eğlenmeye, diye teklifte bulundu.
      </p>
      <p class="govde-metin bizsmart">
        Son bir aydır bu eğlenceler artmış, ailesini ve işini ihmal eder olmuştu. Gece geç vakitlere kadar eğleniyor, sarhoş oluyordu. Kötü arkadaş çevresi Kaya’yı kumara alıştırıp borca sokmak istiyordu. Kaya, bir daha gitmeyeceğim, yapmayacağım, diye kendi kendine söz verse de arkadaşları ne yapıp edip onu çekmeyi başarıyordu.
      </p>
      <p class="govde-metin bizsmart">
        – Gelmek isterim, deyince adam neler yapacaklarını ballandıra ballandıra anlattı.
      </p>
      <p class="govde-metin bizsmart">
        – Peki, eve uğrayıp geleyim.
      </p>
      <p class="govde-metin bizsmart">
        – Yo, olmaz. Yenge seni bırakmaz.
      </p>
      <p class="govde-metin bizsmart">
        – Olur mu canım, evde benim sözüm geçer!
      </p>
      <p class="govde-metin bizsmart">
        Kaya Bey istasyondan ayrılırken düşünceliydi. İçindeki gitme duygusuna engel olamadı. Alışveriş poşetlerini kapıdan eşine verdi. Fabrikada işinin olduğunu, geç vakte kadar çalışacağını söylerken gözlerini eşinden kaçırdı.
      </p>
      <p class="govde-metin bizsmart">
        Kış daha bitmemiş, baharsa kapıdaydı. Hafif bir rüzgâr ağaç dallarını, çalıları ve tarladaki ekinleri okşuyor, sanki onları uyutmak istiyordu. Kaya dün akşam kaza yaptığı yerden geçerken dikkatli davrandı. Köprüyü geçip şehir yoluna çıktı. Araba düz yolda hızını arttırırken yeni bir gece başlıyordu ovada.
      </p>
      <p class="govde-metin bizsmart">
        ***
      </p>
      <p class="govde-metin bizsmart">
        Gece yarısını geçerken Kaya fabrikaya döndü. Masaya oturduğunda kaybettiği paraları düşünüyordu. Bir bardak su içti. Sürahide kalan suyla yüzünü yıkadı. Odanın içinde tur attı. Kafasında iki düşünce vardı. Ya yatıp uyuyacak, kaybettiklerini unutmaya çalışacak ya da kasadaki paraları bir süreliğine ödünç alacaktı.
      </p>
      <p class="govde-metin bizsmart">
        Demir kasanın başına çöktüğünde kararını vermişti. Köylülere vereceği süt paralarını sabah güneş doğuncaya kadar alacaktı. Kazanınca paraları kimse görmeden kasaya koyacaktı. Kararı kesindi. Terleyen alnını, yüzünü sildi. Anahtarla kilidi açtı. İşte paralar gündüz koyduğu gibi duruyordu. Çekinerek bir tomarı iç cebine sokuşturdu. Sadece işçilerin maaşı kaldı. Hızla kasayı kapatıp fabrikadan ayrıldı.
      </p>
      <p class="govde-metin bizsmart">
        Ama umduğu gibi olmadı. Bütün parayı kaybetti. Kuşluk vaktine kadar da ofisinden çıkmadı. Nice sonra eşi ve çocukları aklına geldi. Telefon uzun süre çalmasına rağmen açan olmadı.
      </p>
      <p class="govde-metin bizsmart">
        Çay istedi, vakit geçirdi. Evi tekrar aradı. Telefonu yine açılmadı. Merak edip fabrikadan ayrıldı. Bahçe kapısından girerken komşusu Nazmiye nine seslendi.
      </p>
      <p class="govde-metin bizsmart">
        – Hayırdır oğlum, taşınıyor musunuz?
      </p>
      <p class="govde-metin bizsmart">
        Kaya durumu az çok anlamaya başladı, yüreğinin üzerine bir ağırlık çöktü. Gözlerine yaş birikti. Karşılık vermeden ilerledi. Anahtarı kilide sokmaya çalışırken kapı açılıverdi. Yüreği biraz daha sıkıştı, boğazı düğümlendi. Güçlükle yutkundu, düşündüğünün gerçekleşmiş olmasından korkuyor ve üzülüyordu. Yavaşça salona geçti. Masanın üzerinde bir zarf buldu. Eşi yazmıştı.
      </p>
      <p class="govde-metin bizsmart">
        Bir, iki derken beş kez okudu mektubu. Eşi, yaptıklarından dolayı onu terk etmişti. Mektup elinden kayarken koltuğa çöküp kaldı. Türlü düşüncelere dalmışken telefonun sesiyle irkildi. Ekranda Necdet Bey’in ismini görünce açmaya çekindi. Telefon ısrarla çalınca konuşmak zorunda kaldı.
      </p>
      <p class="govde-metin bizsmart">
        – Buyur Necdet Bey.
      </p>
      <p class="govde-metin bizsmart">
        Necdet Bey’in sesi gür ve öfkeliydi.
      </p>
      <p class="govde-metin bizsmart">
        – Nerdesin?
      </p>
      <p class="govde-metin bizsmart">
        Bir an beyni durdu. Nerden başlayacağını bilemedi. Ağlamaklı bir sesle:
      </p>
      <p class="govde-metin bizsmart">
        – Evdeyim, diyebildi.
      </p>
      <p class="govde-metin bizsmart">
        Necdet Bey sesteki garipliği ve mahzunluğu sezmişti.
      </p>
      <p class="govde-metin bizsmart">
        – Ne oldu, diye sordu.
      </p>
      <p class="govde-metin bizsmart">
        – Sorma, dedi ve hıçkırarak ağladı, konuşamadı.
      </p>
      <p class="govde-metin bizsmart">
        ***
      </p>
      <p class="govde-metin bizsmart">
        Necdet Bey yavaşça ahizeyi bırakırken oldukça düşünceliydi. Vakit kaybetmeden şoförü yollayıp ortağını evden aldırttı.
      </p>
      <p class="govde-metin bizsmart">
        Akşamleyin lambalar yanarken Necdet Bey, süt ürünlerini uzak şehirlere götüren iki tırın ardından gururla bakıyordu. Tırlar gözden kaybolunca ortağının yanına oturdu.
      </p>
      <p class="govde-metin bizsmart">
        – Pek kötü bir yola düşmüşsün. Hatanın neresinden dönülürse kârdır. Ortaklığımız devam edecek, deyince Kaya yerinden kalkıp ona sarıldı.
      </p>
      <p class="govde-metin bizsmart">
        – Sağ ol. Senin gibi ortağım olduğu için Allah’ıma binlerce şükürler olsun. Yoksa her şeyimi kaybederdim.
      </p>
      <p class="govde-metin bizsmart">
        – Önemli değil, deyip Kaya’nın omzundan tuttu. “Yalnız bir mesele var. İşleri genişletecektik ama kasada nakit para kalmadı. Köylüler de süt paralarını bekliyor. Geciktik.” dedi ve göz göze geldiler.
      </p>
      <p class="govde-metin bizsmart">
        Kaya’nın gözlerinin içi gülüyordu.
      </p>
      <p class="govde-metin bizsmart">
        – Merak etme, yarın parayı getireceğim.
      </p>
      <p class="govde-metin bizsmart">
        – Nerden bulacaksın?
      </p>
      <p class="govde-metin bizsmart">
        Cebinden arabanın anahtarını çıkardı.
      </p>
      <p class="govde-metin bizsmart">
        – Satacağım.
      </p>
      <p class="govde-metin bizsmart">
        Kaya’daki bu değişiklikten memnun kalan Necdet Bey havayı değiştirmek istedi.
      </p>
      <p class="govde-metin bizsmart">
        – Akşam yemeğini nerede yiyeceksin, diye sordu.
      </p>
      <p class="govde-metin bizsmart">
        Kaya, başını eğip cevap veremedi.
      </p>
      <p class="govde-metin bizsmart">
        – O zaman akşam yemeği benden. Ne zamandır birlikte yemek yiyelim diyordum. Hem yeni fabrika projesini konuşuruz, dedi.
      </p>
      <p class="govde-metin bizsmart">
        İkisi gülerek kapıdan çıktılar. İki ortak oldukça neşeliydi. Bu olaydan ikisi de kârlı çıkmış, dostlukları güçlenmişti. Özellikle Kaya yaptığı hatayı anlamış, çabucak dönmüştü. Geriye tek bir mesele kalmıştı: Eşi ve çocukları.
      </p>
      <p class="govde-metin bizsmart">
        ***
      </p>
      <p class="govde-metin bizsmart">
        Nergisler tomurcuklanmıştı. Kuytularda kalmış olanlarsa taze kokularını etrafa yayıyordu. Sena evin önünde, boş tenekeyi ters çevirip üzerine minder atmış, güneşleniyordu. Bir ışık görmek ümidiyle, ufka, erik ağaçlarına bazen de güneşe çeviriyordu başını, Ah, şu süt parasını almış olsalardı bugün babası onu doktora götürecekti. İnşallah, gözleri açılacak, ablasıyla inekleri otlatmaya götürecekti. Ağabeyi koşarak geldi. “Buzağımız oldu.” diye müjdeyi verdi. “Ne oldu?” diye sordu Sena. “Erkek doğdu.” dedi ağabeyi.
      </p>
      <p class="govde-metin bizsmart">
        Ayak sesleri evin arkasına doğru uzaklaşırken Sena nergisleri kokladı. İçi kıpır kıpır neşeyle dolarken gözlerinin açılacağına daha bir inandı. Bahar gelmiş, inekler buzağılamış ve sütleri artmıştı. Bu sevinçli hâli kısa sürdü, süt paralarının verilmeyişini hatırlayınca. Dertli dertli kokladı nergisleri. İki elini çenesine dayayıp sokağa doğru dönmüştü ki bir araba durdu kapı önünde.
      </p>
      <p class="govde-metin bizsmart">
        – Baban evde mi, diye soran sesi tanıdı.
      </p>
      <p class="govde-metin bizsmart">
        Sütçü Mehmet amcaydı. Yüzü güldü, karamsarlığı bir anda kayboluverdi. İçindeki ümitler yeşerdi. Mehmet amcanın yanında da biri vardı.
      </p>
      <p class="govde-metin bizsmart">
        – İyi günler, dedi tanımadığı ses.
      </p>
      <p class="govde-metin bizsmart">
        – Hoş geldiniz, dedi yabancıya ve ayağa kalkarken teneke devrildi, demet yere düştü.
      </p>
      <p class="govde-metin bizsmart">
        Necdet Bey son anda kızı yakalayıp düşmesini engelledi. Sena çabucak toparlanıp çömeldi. Dağılan nergisleri bir bir toplamaya çalıştı.
      </p>
      <p class="govde-metin bizsmart">
        Necdet Bey oldukça duygulandı. Nergizleri toplamasına yardımcı oldu. Fakat kızın âmâ olduğunu farkedince:
      </p>
      <div class="frame-4">
        <img alt="09_SutParasi.tif" class="frame-3" src="image/09_SutParasi_fmt.jpeg"/>
      </div>
      <p class="govde-metin bizsmart">
         
      </p>
      <p class="govde-metin bizsmart">
        – Ama sen görmüyorsun, diye şaşkınlığını belirtti.
      </p>
      <p class="govde-metin bizsmart">
        – Evet, efendim, dedi Sena gülücükler yayarak. “Babam beni ameliyat ettirecek.” Son kelimeler biraz üzgün çıkmıştı. “Daha olmadım.”
      </p>
      <p class="govde-metin bizsmart">
        – Neden?
      </p>
      <p class="govde-metin bizsmart">
        Sena konuştuğu kişinin kim oluğunu bilmiyordu.
      </p>
      <p class="govde-metin bizsmart">
        – Ne olacak, süt parasını daha almadık, dedi.
      </p>
      <p class="govde-metin bizsmart">
        Mehmet amca araya girdi.
      </p>
      <p class="govde-metin bizsmart">
        – Sena, bu Bey, süt fabrikasının sahibi Necdet Bey, diye tanıttı.
      </p>
      <p class="govde-metin bizsmart">
        Sena söylediklerinde utanmıştı, yüzü kızardı.
      </p>
      <p class="govde-metin bizsmart">
        – Buyurun oturun, diyerek yer gösterdi.
      </p>
      <p class="govde-metin bizsmart">
        Mehmet amca bir sandalye getirip Necdet Bey’e verdi. Sonra açıkladı:
      </p>
      <p class="govde-metin bizsmart">
        – Sena geçirdiği kaza sonucu göremez oldu. Ama doktorlar yeni bir ameliyatla görebileceğini müjdelediler.
      </p>
      <p class="govde-metin bizsmart">
        – Çok iyi, bu vakte kadar niye beklediler?
      </p>
      <p class="govde-metin bizsmart">
        Sena:
      </p>
      <p class="govde-metin bizsmart">
        – Şey, dedi. “Aslında geçen hafta ameliyat olacaktım. Ama süt parası gecikince...”
      </p>
      <p class="govde-metin bizsmart">
        – Ya, dedi Necdet Bey üzüntüyle. “Demek buna sebep olan bizmişiz. Paraların zamanında ödenmesi gerektiğini şimdi daha iyi anladım. Neyse, Sena okula gidiyor musun?”
      </p>
      <p class="govde-metin bizsmart">
        – Gidiyordum.
      </p>
      <p class="govde-metin bizsmart">
        – Bu kızın ameliyatı bana ait. Belki o zaman bizi affeder.
      </p>
      <p class="govde-metin bizsmart">
        – Ameliyat mı? Siz doktor musunuz?
      </p>
      <p class="govde-metin bizsmart">
        – Hayır, ama tanıdıklarım var.
      </p>
      <p class="govde-metin bizsmart">
        – Sohbet devam ederken Sena’nın ailesi yanlarına geldi. Bu müjdeli habere onlar da sevindi. İçlerinde en çok sevinen Feride oldu. Şimdiden kardeşiyle neler yapacağını, nereleri gezeceğini hayal ediyardu.
      </p>
      <p class="govde-metin bizsmart">
        Babası ne diyeceğini bilemedi. Necdet Bey, Sena’ya biz zarf uzattı.
      </p>
      <p class="govde-metin bizsmart">
        – İçinde süt parası var.
      </p>
      <p class="govde-metin bizsmart">
        Ayrıca cebinden bir karvizit çıkarıp Sena’nın babasına verdi.
      </p>
      <p class="govde-metin bizsmart">
        – Yarın beni arayın. Ameliyat için size yardımcı olacağım.
      </p>
      <p class="govde-metin bizsmart">
        – Allah razı olsun Necdet Bey. Bizi sevindirdiniz. Bir şeyler içseydiniz, demişti ki hamarat Feride bir tepsi sütle mutfaktan çıktı.
      </p>
      <p class="govde-metin bizsmart">
        – Peki, o zaman birer bardak süt içelim, diyerek oturdular.
      </p>
      <p class="govde-metin bizsmart">
        Biraz sıkıntı çekseler de Necdet Bey bütün müşterileri tek tek gezerek borcunu ödedi. Onların gönlünü aldı. Bir daha süt parasının gecikmeyeceğini söyledi. Köylüler de bu durumdan memnun kaldılar.
      </p>
      <p class="govde-metin bizsmart">
        Sena, bir ay kadar hastanede kaldı. Ameliyat oldukça başarılı geçmiş tekrar görmeye başlamıştı. Şimdi taburcu olacağı günü iple çekiyor. Çünkü ablasıyla birlikte ovayı gezecekler.
      </p>
      <p class="govde-metin bizsmart">
        Necdet Bey, Kaya ile eşini barıştırdı, bir haftalığına ikisini geziye gönderdi. Bu gezi onlar için yeni bir başlangıç oldu. Kaya, kötü alışkanlıklarını bıraktı, ailesiyle ilgilenmeye başladı. Bu duruma en çok da Necdet Bey sevindi. Hem ortağı işini daha iyi yapmaya başlamış hem de bir aile tekrar bir araya gelmişti.
      </p>
      <p class="govde-metin bizsmart">
         
      </p>
      <p class="govde-metin bizsmart">
         
      </p>
    </div>
  </body>
</html>