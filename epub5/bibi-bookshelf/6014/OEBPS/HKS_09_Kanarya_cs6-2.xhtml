<html xmlns="http://www.w3.org/1999/xhtml">
  <head>
    <title>
      HKS_09_Kanarya_cs6-2
    </title>
    <link href="css/HKS_09_Kanarya_cs6.css" rel="stylesheet" type="text/css"/>
  </head>
  <body id="HKS_09_Kanarya_cs6" xml:lang="tr-TR">
    <div>
      <p class="BASLIK01 bizsmart" id="toc_marker-2">
        PİŞMANİYE
      </p>
      <div class="frame-4">
        <img alt="01_pismaniye.tif" class="frame-3" src="image/01_pismaniye_fmt.jpeg"/>
      </div>
      <p class="govde-metin bizsmart">
         
      </p>
      <p class="govde-metin bizsmart">
        Eminönü’ne kar serpiştiriyordu. Kaldırım ve caddelerdeki kalabalık sürekli artıyordu.
      </p>
      <p class="govde-metin bizsmart">
        İskeleden yolcusunu almış Kadıköy vapuru uzunca bir düdük eşliğinde ayrıldı. Bacasından kara dumanlar bırakarak ilerledi.
      </p>
      <p class="govde-metin bizsmart">
        Martılar, akşamın karanlığında süzüldü. Kestaneci, şekerci, gazeteci, köfteci ve balıkçının sesi yankılanıyordu. Kısacası günün yorgunluğunu taşıyan insanlar otobüse, tramvaya ya da vapura ulaşıp bir an önce evlerine varma telaşındaydılar.
      </p>
      <p class="govde-metin bizsmart">
        Sultan Ahmet tarafından gelen tramvay hızını keserek durağa yanaştı. Kapıların açılmasıyla caddede adım atacak yer kalmadı. Daha yenice koltuktan kalkıp yükünü eline alan Ferhat, kapılar kapanmak üzereyken kendini dışarı attı. Kaldırımları sarsarak ayrılan tramvayın arkasından bir süre baktı. Kalabalık dağılınca şapkasını kulaklarına kadar indirdi. Sağlamca bağlanmış hediyelik eşyaların ipini kavradı.
      </p>
      <p class="govde-metin bizsmart">
        Kırmızı ışıktan karşıya geçip bilet kuyruğuna girdi. Bilet alıp araba vapurunun merdivenlerinden yukarı çıktı. Uygun bir yer bulup oturdu. Montunun düğmelerini çözüp rahatladı. Biraz kendine gelince etrafa bakındı. Yolcular birer ikişer yerlerini almış, motorlar tam kuvvet çalışıp hareket etmişlerdi. Sırtını koltuğa yaslayıp gözlerini kapattı. Akşama kadar gezdiği için ayaklarına kara sular inmişti. Parmakları sızlıyor, omzu ağrıyordu. Ne kadar yorulduğunu fark etti.
      </p>
      <p class="govde-metin bizsmart">
        Yaptığı iş bağlantıları gözünün önüne gelince tebessüm etti. Çerez, şeker, lokum ve büyüklü küçüklü hediyelik eşyalar... Siparişler de gelince dinlenme tesisinde satacağı ürün çeşidi artacaktı. Hesaplı ama kaliteli mallar almıştı. Elindeki tanıtım broşürüne bakarken vapurda dolaşan satıcının sesi duyuldu.
      </p>
      <p class="govde-metin bizsmart">
        – Nane şekeri, çekirdek, fıstık, lokum, pişmaniyeee!
      </p>
      <p class="govde-metin bizsmart">
        Ferhat, sondaki ‘pişmaniye’ kelimesine dikkat kesildi. Satıcının tepsisindeki pişmaniye paketlerini görünce “Tüh!” deyip elini dizine vurdu. “Nasıl da unutmuşum! Keşke biraz pişmaniye alsam da vitrine sıra sıra dizsem ne iyi satılırdı. Neyse, İnternetten araştırıp sipariş veririm.” diye düşündü.
      </p>
      <p class="govde-metin bizsmart">
        Garson bir bardak çay bırakıp diğer masaları dolaştı. Ferhat, başını cama dayadı. Kız Kulesi ve Üsküdar’ın camileri karlı havada bir başka görünüyordu. Üç günlüğüne geldiği İstanbul’u doya doya gezememiş, ancak alışveriş yaparken önüne çıkan tarihi yapıları görebilmişti. “Yazın ailecek gelip İstanbul’u bir güzel gezmeli.” diye düşündü. Çayını yudumladı. Fakat pişmaniye aklının bir köşesinde hep onu meşgul etti.
      </p>
      <p class="govde-metin bizsmart">
        Vapur, limana yanaştı, kalın halatlarla bağlandı. Ferhat, yine acele etmedi. En son inenlerden oldu. Yoldan karşıya geçip Harem Otogarı’na girdi. Kalkmak üzere olan bir otobüsün muavinine:
      </p>
      <p class="govde-metin bizsmart">
        – Bozüyük’ten geçer mi, diye sordu.
      </p>
      <p class="govde-metin bizsmart">
        Delikanlı, eşyaları bagaja yerleştirirken cevap verdi:
      </p>
      <p class="govde-metin bizsmart">
        – Yok Bey’im geçmez, dedi ve hareket etmek üzere olan otobüsün arka kapısından içeri atladı.
      </p>
      <p class="govde-metin bizsmart">
        Ferhat, kaldırıma çıktı. Işıklı panolarda yanıp sönen firma adlarını okudu. Gözüne kestirdiği firmanın kapısına yöneldi. Zorlanarak kapıdan girmek üzereydi ki kalabalığın arasında incecik bir çocuk sesine döndü.
      </p>
      <p class="govde-metin bizsmart">
        – Pişmaniyeee!
      </p>
      <p class="govde-metin bizsmart">
        Çocuğu göremedi. Firmada çalışan delikanlı kapıyı açtı. Ferhat’a, girmesi için yardım etti.
      </p>
      <p class="govde-metin bizsmart">
        – Buyurun, hoş geldiniz. Nereye gidecektiniz?
      </p>
      <p class="govde-metin bizsmart">
        Eşyalarını bir köşeye bıraktı. Paltosunun düğmelerini açtı. Rahatlayınca:
      </p>
      <p class="govde-metin bizsmart">
        – Bozüyük, dedi.
      </p>
      <p class="govde-metin bizsmart">
        – Hemen ağabeyime bir bilet.
      </p>
      <p class="govde-metin bizsmart">
        Delikanlı, Ferhat’ın çekindiğini fark etti.
      </p>
      <p class="govde-metin bizsmart">
        – Merak etmeyin otobüslerimiz yenidir. Rahat edeceksiniz. Müşteri memnuniyeti bizim için önemlidir.
      </p>
      <p class="govde-metin bizsmart">
        Delikanlı, duvardaki otobüs fotoğraflarından birini gösterdi:
      </p>
      <div class="frame-4">
        <img alt="02_pismaniye.tif" class="frame-3" src="image/02_pismaniye_fmt.jpeg"/>
      </div>
      <p class="govde-metin bizsmart">
         
      </p>
      <p class="govde-metin bizsmart">
        – Otobüslerimiz son modeldir. Kendinizi evinizde gibi hissedeceksiniz.
      </p>
      <p class="govde-metin bizsmart">
        – Şey, saat kaçta hareket edecek?
      </p>
      <p class="govde-metin bizsmart">
        İkisi masaya yanaştılar. Orta yaşlarda, şişmanca, beyaz gömlek giymiş kravatlı biri gülümsedi.
      </p>
      <p class="govde-metin bizsmart">
        – Efendim, 21.30 ve 23.00’te.
      </p>
      <p class="govde-metin bizsmart">
        Ferhat, bir an önce yola çıkmak istiyordu. Görevli, bilgisayardan boş koltukları kontrol etti.
      </p>
      <p class="govde-metin bizsmart">
        – Yalnızca en arka sırada bir koltuğumuz boş.
      </p>
      <p class="govde-metin bizsmart">
        – Yok, olmaz, dedi. Rahat edemem. Diğerinde yer var mı?
      </p>
      <p class="govde-metin bizsmart">
        – Evet efendim.
      </p>
      <p class="govde-metin bizsmart">
        Delikanlı işi bağlamış, müşteriye yardımcı olmuştu. Ferhat’ı bırakıp kapı önüne çıktı. Yeni müşteri çekmek için seslendi.
      </p>
      <p class="govde-metin bizsmart">
        Ferhat, görevlinin sorusu üzerine delikanlıyı takip etmeyi bıraktı.
      </p>
      <p class="govde-metin bizsmart">
        – On beş numara iyi mi?
      </p>
      <p class="govde-metin bizsmart">
        – Pencere kenarı olsun.
      </p>
      <p class="govde-metin bizsmart">
        Aklına önemli bir şey gelmiş gibi devam etti:
      </p>
      <p class="govde-metin bizsmart">
        – Ha, arka kapı önü olmasın. Bir keresinde oradan bilet aldım. Sabaha kadar ayaklarımı uzatamadım. Yorgunluktan bittim.
      </p>
      <p class="govde-metin bizsmart">
        – Anladım efendim.
      </p>
      <p class="govde-metin bizsmart">
        Görevli bileti hazırlarken Ferhat, başını dışarı çevirdi. Gürültülerin arasından tanıdık bir ses işitti.
      </p>
      <p class="govde-metin bizsmart">
        – Pişmaniyeee, pişmaniyeee!
      </p>
      <p class="govde-metin bizsmart">
        Dönüp bakınca, satıcının on iki yaşlarında bir erkek çocuğu olduğunu gördü. Tam kapıya yönelecekken görevli bileti uzattı.
      </p>
      <p class="govde-metin bizsmart">
        – Yirmi beş lira lütfen!
      </p>
      <p class="govde-metin bizsmart">
        Parayı çıkardı. Görevli paranın üstünü verdi.
      </p>
      <p class="govde-metin bizsmart">
        – Çocuğu tanıyor musunuz, diye sordu Ferhat.
      </p>
      <p class="govde-metin bizsmart">
        Görevli, pişmaniye satan çocuğu sorduğunu anlayınca kapıdaki delikanlıya:
      </p>
      <p class="govde-metin bizsmart">
        – Yakup’u çağırır mısın, dedi.
      </p>
      <p class="govde-metin bizsmart">
        Firma çalışanlarının bu yakın ilgisi Ferhat’ı memnun etmişti. Cüzdanını arka cebine yerleştirdi. Eşyalarını gösterdi:
      </p>
      <p class="govde-metin bizsmart">
        – Bunları nereye bırakayım?
      </p>
      <p class="govde-metin bizsmart">
        Delikanlı eli boş girdi kapıdan.
      </p>
      <p class="govde-metin bizsmart">
        – Gitti, dedi. Merak etmeyin birazdan gelir.
      </p>
      <p class="govde-metin bizsmart">
        – Oğlum, Beyefendi’nin eşyalarına göz kulak ol.
      </p>
      <p class="govde-metin bizsmart">
        Delikanlı eşyaları arka tarafa bırakırken Ferhat, gazete almak için çıktı.
      </p>
      <p class="govde-metin bizsmart">
        ***
      </p>
      <p class="govde-metin bizsmart">
        Kar hızını arttırmış, lapa lapa yağıyordu. Otobüsler perona yanaşıp yolcuları aldıktan sonra ayrılıyordu.
      </p>
      <p class="govde-metin bizsmart">
        Ferhat, gazetesini okurken yine o ses kulağına çalındı. Gazetesini katlayıp çocuğun peşine düştü. Usulca, ayaklarının ucunda yükselip kalabalığın içinde pişmaniyeciyi aradı. İşte, kestanecinin yanındaydı. Kalabalığı yarıp merdivenleri çıktı. Arkası dönük Yakup’un omzuna dokundu.
      </p>
      <p class="govde-metin bizsmart">
        – Pişmaniye yiyen bir pişman, yemeyen bin... Kaça satıyorsun?
      </p>
      <p class="govde-metin bizsmart">
        Çocuk:
      </p>
      <p class="govde-metin bizsmart">
        – Sadesi iki buçuk, deyip tepsiden bir paket uzattı. Bu ara pişmaniye ile ilgili ne var ne yok ortaya döktü. “Fıstıklısı, cevizlisi de var. İsterseniz saray helvalısı...”
      </p>
      <p class="govde-metin bizsmart">
        – Şu orta boy kaça?
      </p>
      <p class="govde-metin bizsmart">
        – Bu mu? Üç lira yetmiş beş kuruş.
      </p>
      <p class="govde-metin bizsmart">
        – Tadı güzel mi?
      </p>
      <p class="govde-metin bizsmart">
        Bu cevabı verirken büyüklerini taklit etti:
      </p>
      <p class="govde-metin bizsmart">
        – Sorulur mu ağabey, buyurun size ikramım olsun.
      </p>
      <p class="govde-metin bizsmart">
        Yakup’un bu kadar açık sözlü ve rahat tavırları Ferhat’ın hoşuna gitmişti. Ağzı laf yapan bu çocuğu sevmişti. Sattığı malı hem iyi tanıyor hem de iyi tanıtıyor, müşteriyi alması için de zorlamıyordu. Bu tatlı dilli çocuk hiçbir müşteriyi kaçırmazdı.
      </p>
      <p class="govde-metin bizsmart">
        Pişmaniye, Ferhat’ın ağzında dağılıp gitmişti. Gerçekten çok lezzetliydi.
      </p>
      <p class="govde-metin bizsmart">
        – Nasıl, beğendiniz mi?
      </p>
      <p class="govde-metin bizsmart">
        Ağzındaki lokmayı bitirmeden cebinden bir beşlik çıkardı.
      </p>
      <p class="govde-metin bizsmart">
        – Harika!
      </p>
      <p class="govde-metin bizsmart">
        Yakup, pişmaniye paketini poşete koyup verdi. Paranın üstünü vermek için ceplerini karıştırdı. Bir tek bozuk para bile bulamadı. Ferhat:
      </p>
      <p class="govde-metin bizsmart">
        – Üstü kalsın, okul harçlığı yaparsın, dedi ama aldığı cevap onu çok etkilemişti:
      </p>
      <p class="govde-metin bizsmart">
        – Çok şükür kazanıyorum. Paranın üstünü alıp duvarın kenarındaki boyacıya ver.
      </p>
      <p class="govde-metin bizsmart">
        – Neden?
      </p>
      <p class="govde-metin bizsmart">
        – Onun bakmak zorunda olduğu iki kardeşi var. Hem benim paraya ihtiyacım yok.
      </p>
      <p class="govde-metin bizsmart">
        – Yok mu?
      </p>
      <p class="govde-metin bizsmart">
        – Evet, şu dükkân bizim. Babam pişmaniyeleri kendi üretiyor.
      </p>
      <p class="govde-metin bizsmart">
        Ferhat hem şaşırdı hem sevindi.
      </p>
      <p class="govde-metin bizsmart">
        – Kendi mi üretiyor, diyerek kolundaki saate baktı. Pişmaniyeyi gökte ararken yerde bulmuştu. Üstelik ayağına kadar gelmişti, şükretti.
      </p>
      <p class="govde-metin bizsmart">
        Otobüsün kalkmasına kırk beş dakika vardı. Bu süre iş bağlamak için yeterliydi. Pişmaniyenin kalitesini bizzat kontrol etmişti. Üretim yerini de görüp beğenirse iş tamam!
      </p>
      <p class="govde-metin bizsmart">
        – Şu dükkânı bir görelim, dedi.
      </p>
      <p class="govde-metin bizsmart">
        ***
      </p>
      <p class="govde-metin bizsmart">
        Yakup öne düşüp yolu gösterdi. Çocuk heyecanla kendini içeri atarken Ferhat, vitrini inceledi. Temiz ve sadeydi. Florasanla aydınlatılan vitrinde çeşit çeşit pişmaniyeler sıralanmış, müşteri bekliyordu. Dışarıdan bakıldığında dükkân iyi bir izlenim veriyordu. Yaşlıca bir nineyle dedeyi, içerideki bayan güler yüzle uğurladı.
      </p>
      <p class="govde-metin bizsmart">
        Çocuk:
      </p>
      <p class="govde-metin bizsmart">
        – Abla, bu Bey babamı görmek istiyor, dedi.
      </p>
      <p class="govde-metin bizsmart">
        Ferhat, alıcı gözüyle içeriyi süzdü. Epeyce geniş olan dükkân iyi döşenmiş, duvarlara raf monte edilmişti. Ufak tefek hediyelik eşya da göze çarpıyordu fakat raflarda daha çok, pişmaniye vardı.
      </p>
      <p class="govde-metin bizsmart">
        Tezgâhtar, arka tarafa açılan kapıdan kayboldu. Ferhat, vitrine yanaşıp kutuların içindeki pişmaniyeleri inceledi. Yakup ise iyi bir müşteri bulmanın sevincini yaşıyordu. Birazdan elli beş yaşlarında şişman, tombul yanaklı biri elini kurulayarak çıktı. Kendi oturdukları taburelerden birini misafire uzattı.
      </p>
      <p class="govde-metin bizsmart">
        – Buyurun oturun. Hoş geldiniz. Adım Muhsin.
      </p>
      <p class="govde-metin bizsmart">
        – Hoş bulduk, ben de Ferhat.
      </p>
      <p class="govde-metin bizsmart">
        Tezgâhtar, içeri giren bir müşteriyle ilgilenirken Yakup küçük minderleri taburenin üstüne koydu.
      </p>
      <p class="govde-metin bizsmart">
        – Şey, oğlunuzla tanıştım. Pişmaniyelerin kendi imalatınız olduğunu söyledi.
      </p>
      <p class="govde-metin bizsmart">
        – Evet, baba mesleği. Çocukluğumdan beri bu işle uğraşıyorum. Aslen İzmitliyiz.
      </p>
      <p class="govde-metin bizsmart">
        – İstanbul’a mal almak için geldim. Dinlenme tesisim var. Eğer anlaşırsak sizden pişmaniye almak isterim.
      </p>
      <p class="govde-metin bizsmart">
        Babanın gözleri birden ışıldadı. Belki de ilk defa toptan mal alacak bir müşteri kazanacaktı.
      </p>
      <p class="govde-metin bizsmart">
        – Neden olmasın, dedi.
      </p>
      <p class="govde-metin bizsmart">
        Tam bu sırada kapıdan boyacının sesi duyuldu. Baba, delikanlıyı geri gönderecekken Ferhat, Yakup’la göz göze geldiler.
      </p>
      <p class="govde-metin bizsmart">
        – Dur, şunları boyayıver, dedi ayakkabılarını göstererek.
      </p>
      <p class="govde-metin bizsmart">
        Yakup, minnet dolu bir bakış attı Ferhat’a. Bu ikisinin arasındaki sırdı.
      </p>
      <p class="govde-metin bizsmart">
        Boyacı, terlik verdi. Köşeye çekilip işine başladı.
      </p>
      <p class="govde-metin bizsmart">
        Ferhat:
      </p>
      <p class="govde-metin bizsmart">
        – Muhsin Usta, alışverişe karar vermeden önce atölyenizi görmem mümkün mü?
      </p>
      <p class="govde-metin bizsmart">
        – Tabi, hay hay, diyerek ayağa kalkıp kapıyı araladı.
      </p>
      <p class="govde-metin bizsmart">
        Ferhat, içeri adımını atacakken Muhsin Usta engelledi.
      </p>
      <p class="govde-metin bizsmart">
        – Hayır, böyle giremezsiniz. Şu galoşları da alın. Hem ayağınıza hem de başınıza...
      </p>
      <p class="govde-metin bizsmart">
        İmalat bölümü çok temiz ve düzenliydi. Ferhat, hiçbir yerde çöpe, kire, toza rastlamadı. Kullanılan kaplar yıkanmış, bir köşeye sıralanmıştı. Her şey yerli yerindeydi.
      </p>
      <p class="govde-metin bizsmart">
        Muhsin Usta, malzemeleri ve makineleri tek tek tanıttı. Ferhat’ı geniş bir masa üzerine dökülmüş pişmaniyeleri küçük küçük topak yapıp paketleyenlerin yanına götürdü.
      </p>
      <p class="govde-metin bizsmart">
        – Pişmaniye yapmak incelik ister. Malzemesini bulmak kolaydır lâkin yapmak usta işidir. Yoksa yaptıklarınız bulgur gibi dağılıverir. Biz, burada on çeşit pişmaniye üretiyoruz.
      </p>
      <p class="govde-metin bizsmart">
        Sohbet, alışveriş derken vakit hayli ilerlemişti. Ferhat, müsaade isteyip üstünü giydi. Ayakkabıları pırıl pırıl parlıyordu. Boyacı çok özen göstermişti.
      </p>
      <p class="govde-metin bizsmart">
        Dükkândan çıkarken iki eli pişmaniye paketleriyle doluydu. Bütün çeşitlerden örnekler almış, ayrıca sipariş de vermişti.
      </p>
      <p class="govde-metin bizsmart">
        ***
      </p>
      <p class="govde-metin bizsmart">
        Ferhat, dışarıda buz gibi bir havayla karşılaştı. Gece ilerlemiş, kar sakin sakin yağıyordu. Firmanın önündeki perona baktı, otobüs henüz gelmemişti. Kapıdan girerken delikanlının:
      </p>
      <p class="govde-metin bizsmart">
        – Ağabey, nerde kaldın, sözüyle irkildi. Sizi çok aradım, araba yarım saat önce gitti.
      </p>
      <p class="govde-metin bizsmart">
        Ferhat’ın sırtını ter basarken paketler elinden kaydı.
      </p>
      <p class="govde-metin bizsmart">
        – Gitti mi, diyebildi cansız bir sesle. Kolundaki saate baktı. İnanmak istemedi. Görevli duvardaki saati işaret etti.
      </p>
      <p class="govde-metin bizsmart">
        – Sizi arattım ama...
      </p>
      <p class="govde-metin bizsmart">
        Ferhat çaresizlik içinde koltuğa çökerken:
      </p>
      <p class="govde-metin bizsmart">
        – Ne yapacağım şimdi ben, dedi.
      </p>
      <p class="govde-metin bizsmart">
        Bu ara Yakup bir poşetle içeri girdi.
      </p>
      <div class="frame-4">
        <img alt="03_pismaniye.tif" class="frame-5" src="image/03_pismaniye_fmt.jpeg"/>
      </div>
      <p class="govde-metin bizsmart">
         
      </p>
      <p class="govde-metin bizsmart">
        – Ferhat amca, bunu unutmuşsunuz, dedi ama Ferhat’ın hâlini görünce başka bir şey söylemedi. Sessizce poşeti diğerlerinin yanına bıraktı, bekledi. Neden sonra Ferhat kendini toparladı.
      </p>
      <p class="govde-metin bizsmart">
        – Başka otobüsünüz var mı?
      </p>
      <p class="govde-metin bizsmart">
        Görevli çaresizce dudak büktü.
      </p>
      <p class="govde-metin bizsmart">
        – Maalesef, sabah saat yedide var.
      </p>
      <p class="govde-metin bizsmart">
        – Yedi de mi?
      </p>
      <p class="govde-metin bizsmart">
        – Evet, efendim.
      </p>
      <p class="govde-metin bizsmart">
        – Ne yapacağım şimdi ben?
      </p>
      <p class="govde-metin bizsmart">
        Yakup, hemen atıldı.
      </p>
      <p class="govde-metin bizsmart">
        – Amca, diğer firmalara bakıp geleyim.
      </p>
      <p class="govde-metin bizsmart">
        İçeridekiler bir şey demedi ama duruşlarıyla onayladılar. Yakup, dışarı çıkarken delikanlı çay getirdi. Koltuğa çöküp çayı yudumlarken gelecek müjdeli bir haber bekledi. Ama sonuç beklediği gibi çıkmadı. Hiçbir firmada yer yoktu. Çocuk üzgün üzgün dükkâna geri döndü.
      </p>
      <p class="govde-metin bizsmart">
        Şanssız yolcunun yorgunluğu bir kat daha artmıştı. Görevliye yaklaşıp kalabileceği uygun bir otel sordu. Tam cevap alacakken biri omzuna dokundu. Dönünce Muhsin Usta ona tebessüm ediyordu.
      </p>
      <p class="govde-metin bizsmart">
        – Hayırdır, burada kalmışsın.
      </p>
      <p class="govde-metin bizsmart">
        Evet, manasında başını salladı. Tanıdık bir sesle karşılaşmak Ferhat’ı rahatlattı.
      </p>
      <p class="govde-metin bizsmart">
        – Bizim yüzümüzden otobüsü kaçırdınız. Sizi misafir etmek boynumuzun borcu artık.
      </p>
      <p class="govde-metin bizsmart">
        – Zahmet etmeyin.
      </p>
      <p class="govde-metin bizsmart">
        – Ne zahmeti! Büyük bir memnuniyet duyarım. Evimiz geniştir. Buyurun gidelim.
      </p>
      <p class="govde-metin bizsmart">
        Ferhat, bir anlık tereddütten sonra teklifi kabul etti. Telefonla evini arayıp durumu izah etti, yeni bir bilet aldıktan sonra eşyaları dükkâna taşıdılar.
      </p>
      <p class="govde-metin bizsmart">
        Arabaya bindiler. Fırtınalı havada dalgalar kıyıya çarparak yola kadar çıkıyordu.
      </p>
      <p class="govde-metin bizsmart">
        Muhsin Usta:
      </p>
      <p class="govde-metin bizsmart">
        – Gemi seferleri iptal edilmiş. Tam zamanında Anadolu Yakası’na geçmişsiniz, diyerek misafirini neşelendirmek istedi.
      </p>
      <p class="govde-metin bizsmart">
        Araba, Kız Kulesi’nin yanından Üsküdar’a oradan da Çamlıca Tepesi’ne yöneldi.
      </p>
      <p class="govde-metin bizsmart">
        ***
      </p>
      <p class="govde-metin bizsmart">
        Ferhat, ertesi gün öğlene doğru Bozüyük’e vardı. İner inmez hediyelik eşya satılan rafları yeniden düzenledi.
      </p>
      <p class="govde-metin bizsmart">
        O hafta içinde sipariş verdiği pişmaniyeler de geldi. Vitrin güzelce donatıldı, süslendi. Nefis pişmaniyeler kısa sürede müşteri çekti. Öyle ki Ferhat’ın üstün çabalarıyla Muhsin Usta’nın pişmaniyeleri o yörede meşhur oldu.
      </p>
      <p class="govde-metin bizsmart">
        Muhsin Usta, Ferhat sayesinde yeni müşteriler de kazandı. Böylece otobüs terminalinde başlayan küçük bir alışveriş, sıcak bir dostlukla birlikte gelişti; büyüdükçe büyüdü.
      </p>
      <p class="govde-metin bizsmart">
         
      </p>
      <p class="govde-metin bizsmart">
         
      </p>
    </div>
  </body>
</html>