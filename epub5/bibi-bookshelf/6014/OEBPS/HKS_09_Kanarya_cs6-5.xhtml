<html xmlns="http://www.w3.org/1999/xhtml">
  <head>
    <title>
      HKS_09_Kanarya_cs6-5
    </title>
    <link href="css/HKS_09_Kanarya_cs6.css" rel="stylesheet" type="text/css"/>
  </head>
  <body id="HKS_09_Kanarya_cs6" xml:lang="tr-TR">
    <div>
      <p class="BASLIK01 bizsmart" id="toc_marker-5">
        KANARYA
      </p>
      <div class="frame-4">
        <img alt="10_Kanarya.tif" class="frame-3" src="image/10_Kanarya_fmt.jpeg"/>
      </div>
      <p class="govde-metin bizsmart">
         
      </p>
      <p class="govde-metin bizsmart">
        Öğrenciler çıktı caddeye. Bir süre trafik yavaşladı. Yarım saat geçmeden çocuklar şehrin sokaklarına dağılınca okul çevresi açıldı.
      </p>
      <p class="govde-metin bizsmart">
        Günler uzamış, dondurucu soğuklar şehri terk edeli birkaç hafta olmuştu. Havaların ısınmasıyla bahar hafiften kendini göstermiş, dallarda tomurcuklar patlamıştı. Çimenler topraktan fışkırmış, her taraf yeşile boyanmıştı.
      </p>
      <p class="govde-metin bizsmart">
        Fırının önünde iki öğrenci durdu. Aralarında konuşurken ıhlamur ağacına bir alay kuş kondu. İkisi de istemeden sohbeti bırakıp başlarını çevirdi. Sinan birden coşup en üst dalı gösterdi.
      </p>
      <p class="govde-metin bizsmart">
        – Bak kanarya!
      </p>
      <p class="govde-metin bizsmart">
        Diğeri ağzı açık, iç geçirerek baktı kuşlara.
      </p>
      <p class="govde-metin bizsmart">
        – Gördüm, çok güzel renkleri var.
      </p>
      <p class="govde-metin bizsmart">
        Sinan göğsü kabararak ıslık çaldı. Arkadaşı Faruk’sa hayran hayran seyretti.
      </p>
      <p class="govde-metin bizsmart">
        – Senin kanaryan var mıydı?
      </p>
      <p class="govde-metin bizsmart">
        – Evet, bir tane var. Adı Benek.
      </p>
      <p class="govde-metin bizsmart">
        Faruk bir iç daha geçirdi. Bir kanaryasının olmasını ne kadar çok istemişti.
      </p>
      <p class="govde-metin bizsmart">
        – Keşke benim de olsa...
      </p>
      <p class="govde-metin bizsmart">
        – Ya, dedi Sinan. İnan iki tane olsaydı birini verirdim. Kısa bir süre susup arkadaşını süzdü. Onun üzüntüsünü giderecek bir çare aklına gelmiyordu. “Yavrusu olursa birini sana veririm.”
      </p>
      <p class="govde-metin bizsmart">
        – Sahi mi, derken Faruk’un yüzü sevince boğuldu. Tatlı bir sohbet ede ede yürüdüler. Sinan tam kendi sokağına dönecekken Faruk kanaryayı yarın okula getirmesini teklif etti. Sinan, durakladı. Arkadaşının bu isteğini geri çevirmedi. Koşarak apartmanın merdivenlerini tırmandı. Üst üste zile bastı. Annesi elinde kepçeyle açtı kapıyı. “Hoş geldin.” diyerek mutfağa döndü. Sinan, çantasını sırtından aşağı indirip soluğu odasında aldı.
      </p>
      <p class="govde-metin bizsmart">
        Bu ara annesi seslendi:
      </p>
      <p class="govde-metin bizsmart">
        – Koca gün okulda acıkmışsındır. Sana tost hazırladım.
      </p>
      <p class="govde-metin bizsmart">
        İçeriden ağlamaklı bir ses cevap verdi.
      </p>
      <p class="govde-metin bizsmart">
        – Anne kuşum nerde?
      </p>
      <p class="govde-metin bizsmart">
        Annesi mis gibi yemek kokan mutfaktan çıktı. Oğlu kapıda gergin şekilde ona bakıyordu.
      </p>
      <p class="govde-metin bizsmart">
        – Kuşum yok? Ona ne oldu? Yoksa kedi mi yedi?
      </p>
      <p class="govde-metin bizsmart">
        Annesi şaşkındı. Olanlara bir anlam veremedi.
      </p>
      <p class="govde-metin bizsmart">
        – Kafesindeydi oğlum. Akşama kadar şakıdı durdu. Yok mu yerinde?
      </p>
      <p class="govde-metin bizsmart">
        Sinan’ın gözleri dolmuştu. Tekrar odaya girdi. Annesi de arkasından... Bir süre tavana asılı kafesin etrafında dolaştı, olanları anlamaya çalıştı. Sevim Hanım sandalyeyi aldı. Kafese doğru çıkarken yüreği küt küt atmaya başlamıştı. Oğlu buruk bakışlarla vereceği cevabı bekliyordu.
      </p>
      <p class="govde-metin bizsmart">
        – Ne olmuş anne? Orada mı?
      </p>
      <p class="govde-metin bizsmart">
        – Ama bunun kapağı açık.
      </p>
      <p class="govde-metin bizsmart">
        – Açık mı?
      </p>
      <p class="govde-metin bizsmart">
        Sinan birden başını açık pencereye çevirdi.
      </p>
      <p class="govde-metin bizsmart">
        – Yoksa kaçtı mı?
      </p>
      <p class="govde-metin bizsmart">
        Tam ağlayacaktı ki annesine döndü.
      </p>
      <p class="govde-metin bizsmart">
        – Ama kapağı kim açmış?
      </p>
      <p class="govde-metin bizsmart">
        Sevim Hanım sandalyeden indi. Bir şey söylemeden düşündü. Sinan’ın boşalmaya hazır gözleri yaşla doldu. Annesi oğlunu kucağına alıp başını okşadı. Onu teselli etti.
      </p>
      <p class="govde-metin bizsmart">
        – Kardeşin oynuyordu. O yapmış olabilir.
      </p>
      <p class="govde-metin bizsmart">
        Sinan, üzgün bir şekilde bütün odaları dolaşmasına rağmen kardeşi Salih’i bulamadı. Buna biraz daha içerledi. Dönüp dolaşıp annesinin karşısına dikildi:
      </p>
      <p class="govde-metin bizsmart">
        – Nerde o? Bir elime geçirirsem, göstereceğim ona.
      </p>
      <p class="govde-metin bizsmart">
        Sinan’ın omuzları yanlara düşmüş çaresizlik içindeydi. Annesine dert yandı:
      </p>
      <p class="govde-metin bizsmart">
        – Ben ne yapacağım şimdi? Yarın okula götürüp öğretmenime ve arkadaşlarıma gösterecektim.
      </p>
      <div class="frame-4">
        <img alt="11_Kanarya.tif" class="frame-3" src="image/11_Kanarya_fmt.jpeg"/>
      </div>
      <p class="govde-metin bizsmart">
         
      </p>
      <p class="govde-metin bizsmart">
        Sinan bir süre ağlayınca biraz olsun yatıştı. Pencereden dışarı başını çıkararak kanaryayı aradı. Ne bahçede ne de karşıdaki parkta onu görebildi. Pencere önünden geçen her kuşa kendi kanaryası zannedip baksa da kuş bir daha geri gelmeyecekti. Ümidi sönüp tükendi. Gidip annesinin kucağına atıldı. Annesi saçlarını okşayıp onu teselli etti. Belki yeni bir kuş alabileceklerinin müjdesini verdi. Bu haber onu biraz rahatlattı, gözünün yaşını silip zorla da olsa gülümsedi. “Peki, Ödevlerimi bitirip parka gideyim. Olur mu anne?” diye sordu. Annesi gülerek cevapladı:
      </p>
      <p class="govde-metin bizsmart">
        – Kardeşini görürsen kavga etme.
      </p>
      <p class="govde-metin bizsmart">
        – Tamam anne, diyerek çalışma odasına geçti.
      </p>
      <p class="govde-metin bizsmart">
        ***
      </p>
      <p class="govde-metin bizsmart">
        Sokak lambaları yanmaya başlamıştı ki merdivenlerden yukarı doğru bir ağlama sesi geldi. Sevim Hanım kapıyı açar açmaz Sinan arkasına bile bakmadan odasına gitti. Salih ise kapı önünde kalakaldı. Belli ki ağabeyiyle kavga etmişlerdi. Anne küçük oğlunun elini yüzünü yıkadı. Sonra iki kardeşin arasını buldu, onları barıştırdı. Sinan barışmış gibi yaptı ve yüzünü başka tarafa çevirdi. Salih ise ağabeyinin etrafında dönüyor, kendini affettirmeye çalışıyordu.
      </p>
      <p class="govde-metin bizsmart">
        Yemekten sonra annesi olanları babalarına anlattı. Arif Bey oldukça yorgundu. Bir bardak çay içtikten sonra önce bu duruma bir çare düşündü. Sonra elini çenesine götürüp ne düşündüğünü açıkladı:
      </p>
      <p class="govde-metin bizsmart">
        – Kuşun kaçmasına üzüldüm.
      </p>
      <p class="govde-metin bizsmart">
        Çaydan bir yudum daha içti. İki erkek kardeş koltuğa oturmuş merakla babalarını dinliyorlardı. Arif Bey, çocuklarını çok seviyordu. İkisi de yaptıkları hatayı anlamış, birbirlerinden özür dilemişlerdi. Arif Bey:
      </p>
      <p class="govde-metin bizsmart">
        – Yeni bir kuş alamam. Salih’in harçlığından keseriz.
      </p>
      <p class="govde-metin bizsmart">
        Salih’in bu işe biraz canı sıkıldı, fakat “Olmaz!” diyemedi. Çünkü kuşun kaçmasına sebep olmuştu.
      </p>
      <p class="govde-metin bizsmart">
        – Sinan’ın birikmiş parası vardı, dedi ve durdu.
      </p>
      <p class="govde-metin bizsmart">
        – Ama baba onunla bisiklet alacağım, diye itiraz etti.
      </p>
      <p class="govde-metin bizsmart">
        – Kanarya almak istiyorsan bisikleti ertelemen gerekecek.
      </p>
      <p class="govde-metin bizsmart">
        Sinan, bisikleti ertelemek istemiyordu.
      </p>
      <p class="govde-metin bizsmart">
        – Harçlıklarımı biriktiririm. Salih de verince önümüzdeki ay kanaryayı alırım, dedi.
      </p>
      <p class="govde-metin bizsmart">
        Salih bu durumdan pek hoşlanmasa da yapacak bir şey yoktu. Hatasının sonucuna katlanmaya razı oldu.
      </p>
      <p class="govde-metin bizsmart">
        ***
      </p>
      <p class="govde-metin bizsmart">
        İki gün sonraydı. Sinan, çantasını omzuna atıp arkasına bile bakmadan okuldan çıktı. Kalabalığın arasından biri onu çağırıyordu. Arkadaşı koşarak yanına yaklaşıp kolundan tuttu.
      </p>
      <p class="govde-metin bizsmart">
        – Nereye böyle? Sana yetişmek için kanat takıp uçmak gerek. Top oynamaya gelmeyecek misin?
      </p>
      <p class="govde-metin bizsmart">
        – Bugün olmaz. Canım sıkkın.
      </p>
      <p class="govde-metin bizsmart">
        – Yarın.
      </p>
      <p class="govde-metin bizsmart">
        – Olmaz.
      </p>
      <p class="govde-metin bizsmart">
        Arkadaşı “O ne?” der gibilerden yüzüne baktı. Sinan sıkıntılı bir ses tonuyla:
      </p>
      <p class="govde-metin bizsmart">
        – Geçenlerde kardeşim kanaryamı kaçırdı. Yenisini alacağım.
      </p>
      <p class="govde-metin bizsmart">
        – Geçmiş olsun, yapabileceğim bir şey var mı?
      </p>
      <p class="govde-metin bizsmart">
        – Sağ ol, sorman yeterli.
      </p>
      <p class="govde-metin bizsmart">
        – Anlaşıldı. Demek seni aramızda görmeyeceğiz. Neyse sana kolay gelsin.
      </p>
      <p class="govde-metin bizsmart">
        Sinan, üzgün bir ses tonuyla karşılık verdi:
      </p>
      <p class="govde-metin bizsmart">
        – Gelmek isterdim ama birkaç dükkân dolaşıp kanarya bakacağım.
      </p>
      <p class="govde-metin bizsmart">
        İki arkadaş tokalaşıp ayrıldılar. Sinan eve bile uğramadan çarşının yolunu tuttu. İlerleyen haftalarda birçok kez dükkân dükkân dolaştı. Ama parası yetişmediği için beklemesi gerekiyordu.
      </p>
      <p class="govde-metin bizsmart">
        Aradan dört hafta geçmişti. Yine bir akşam Sinan yorgun argın eve döndü. Ödevlerini bitirdi ve yatak odasına girdi. Yenice yatan kardeşine dokundu. Salih yatağa oturup ağabeyine baktı. Uyku gözlerinden akıyordu. Sinan:
      </p>
      <p class="govde-metin bizsmart">
        – Senin harçlığına ihtiyacım yok. Bisiklet almayı birkaç ay erteleyeceğim, dedi.
      </p>
      <p class="govde-metin bizsmart">
        Bir anda gözleri açılan Salih sevinçliydi. Bir çığlık attı.
      </p>
      <p class="govde-metin bizsmart">
        – Yaşa ağabey!
      </p>
      <p class="govde-metin bizsmart">
        Sinan üzerine atılan kardeşini kendinden uzaklaştırmaya çalıştı, başaramadı. Salih var gücüyle boynuna sarılmış, ona nefes aldırmıyordu. Zorla kollarını çözdü, biraz da kızar gibi oldu.
      </p>
      <p class="govde-metin bizsmart">
        – Dur bakalım, harçlığını almayacağım dediysem bu seni affettim anlamına gelmez. Şımarma hemen.
      </p>
      <p class="govde-metin bizsmart">
        Salih sus pus oldu. Kollarını kavuşturup bekledi.
      </p>
      <p class="govde-metin bizsmart">
        – Affettin değil mi? Afettin değil mi, diye tekrar edip durdu. Sinan dayanamadı.
      </p>
      <p class="govde-metin bizsmart">
        – Affettim. Yeter ki beni rahat bırak.
      </p>
      <p class="govde-metin bizsmart">
        Salih tekrar ağabeyinin boynuna atılacaktı ki Sinan odadan kaçmak zorunda kaldı. Biraz sonra o da dayanamayıp uykunun kollarına kendini bıraktı. Salih yavaşça gözünü açıp ağabeyine baktı. Yüzünde bir sevinç dalgası dolaştı. Fedakâr bir ağabeyi olduğuna sevinerek gözlerini kapadı.
      </p>
      <p class="govde-metin bizsmart">
        ***
      </p>
      <p class="govde-metin bizsmart">
        Sabah kahvaltı için en erken kalkan Sinan’dı. Annesine de yardım etti. Babası gazeteyi aldı. Çayı doldurdu.
      </p>
      <p class="govde-metin bizsmart">
        – Bisikleti almayı ertelemişsin.
      </p>
      <p class="govde-metin bizsmart">
        Sinan cebine dokundu. Biraz kabarık kâğıt paraları hissetti. Gözlerinin içi gülüyordu.
      </p>
      <p class="govde-metin bizsmart">
        – Evet, baba. Önce kanarya alacağım.
      </p>
      <p class="govde-metin bizsmart">
        Babası çaydan bir yudum aldı.
      </p>
      <p class="govde-metin bizsmart">
        – Bu kararından emin misin?
      </p>
      <p class="govde-metin bizsmart">
        Baba oğul göz göze geldiler. Annesi yumurtaları masaya bıraktı. Hazırladığı tostu oğlunun tabağına koydu. Sinan cevap vermeden annesi söze girdi.
      </p>
      <p class="govde-metin bizsmart">
        – Daha yaza var. Biriktirir, bisiklet de alabilirsin.
      </p>
      <p class="govde-metin bizsmart">
        Babası elindeki gazeteyi katladı, masaya oturdu.
      </p>
      <p class="govde-metin bizsmart">
        – O zaman kararı kendine bırakalım.
      </p>
      <p class="govde-metin bizsmart">
        Sinan çatalı peynire batırmış hâlde kaldı. Başını kaldırdı.
      </p>
      <p class="govde-metin bizsmart">
        – Kuş beslemeyi seviyorum. Annemin dediği gibi yaza daha var.
      </p>
      <p class="govde-metin bizsmart">
        Ailecek kahvaltıya başladılar. Evden çıkma vakti yaklaştıkça Sinan’ın heyecanı artıyordu.
      </p>
      <p class="govde-metin bizsmart">
        Arada Salih de yeni alacağı kanaryaya nasıl bakacağını anlatıyordu. Fakat Sinan, kardeşinin yardımlarını geri çeviriyordu. Evden Sinan’ı kardeşi uğurladı. Ardından hemen balkona çıktı. Ağabeyine sevinçle bağırdı.
      </p>
      <p class="govde-metin bizsmart">
        – Ağabey, kuşun benekleri olsun!
      </p>
      <p class="govde-metin bizsmart">
        Kardeşine el salladı. Sabahın serin rüzgârıyla birlikte içi tarif edilmez bir mutlulukla doldu. Daha erkendi. Caddeler boş, dükkânlar yeni açılıyordu. Kuşçunun önünde durdu. Başını vitrine dayayıp içeridekileri görmeye çalıştı. Öten kuşlara dikkatle baktı. İçlerinden birini seçti, sonra beğenmedi. Yok bu, yok şu derken vaktin nasıl geçtiğini anlayamadı. Saatine bakıp koşarak okula gitti.
      </p>
      <p class="govde-metin bizsmart">
        Öğle arasında arkadaşları ağacın altında toplanmışlardı. Sinan yanlarına vardığında bir şey konuşuyorlardı. Bu sırada Çağla yanlarına geldi. Onun gelmesiyle konuyu kapatıp sınav sonuçlarından bahsetti. Sinan:
      </p>
      <p class="govde-metin bizsmart">
        – Ne yardımından bahsediyordunuz? Ben... Sözünü bitirmeden Halil ayağına bastı.
      </p>
      <p class="govde-metin bizsmart">
        Acıyla inledi.
      </p>
      <p class="govde-metin bizsmart">
        – Ne basıyorsun ayağıma!
      </p>
      <p class="govde-metin bizsmart">
        Halil, kolunu omzuna atıp kulağına eğildi.
      </p>
      <p class="govde-metin bizsmart">
        – Şimdi sırası değil. Sonra söylerim.
      </p>
      <p class="govde-metin bizsmart">
        Sinan pek anlamasa da konuşulanlara güldü. Fakat işin aslını öğrenemedi. Çağla ayrılınca, Ayşe:
      </p>
      <p class="govde-metin bizsmart">
        – İşte böyle kardeşi de hastanede yatıyormuş.
      </p>
      <p class="govde-metin bizsmart">
        Halil:
      </p>
      <p class="govde-metin bizsmart">
        – Ailesi zor durumda. Yardım etmeliyiz. O bizim en yakın arkadaşımız, dedi.
      </p>
      <p class="govde-metin bizsmart">
        Zeynep:
      </p>
      <p class="govde-metin bizsmart">
        – Harçlığımdan biriktirdiğim bir miktar param var. Onu vereyim, diye teklif etti.
      </p>
      <p class="govde-metin bizsmart">
        Diğerleri de bir şeyler vereceklerini söylediler. Sinan olanları şaşkınlıkla izledi.
      </p>
      <p class="govde-metin bizsmart">
        – Ne oldu arkadaşlar, diye sordu. Zeynep:
      </p>
      <p class="govde-metin bizsmart">
        – Geçen hafta elektrik kontağından evleri yanmış. Zaten küçük bir gecekondu. Canlarını zorla kurtarmışlar. Kardeşi hastanedeymiş, diye açıkladı.
      </p>
      <p class="govde-metin bizsmart">
        Sinan:
      </p>
      <p class="govde-metin bizsmart">
        – Peki, ne yapacaklar şimdi?
      </p>
      <p class="govde-metin bizsmart">
        Ayşe:
      </p>
      <p class="govde-metin bizsmart">
        – Köye döneceklermiş. Kardeşinin hastaneden çıkmasını bekliyorlar, dedi oldukça üzgün bir hâlde.
      </p>
      <p class="govde-metin bizsmart">
        Halil, sözün arkasını getirdi.
      </p>
      <p class="govde-metin bizsmart">
        – Para bulabilirlerse...
      </p>
      <p class="govde-metin bizsmart">
        – Ee, bunun bizimle ne ilgisi var, diye sordu Sinan.
      </p>
      <p class="govde-metin bizsmart">
        Ayşe:
      </p>
      <p class="govde-metin bizsmart">
        – Ne ilgisi olur mu? Çağla bizim arkadaşımız. Ufakta olsa katkımız olsun diye yardım topluyoruz.
      </p>
      <p class="govde-metin bizsmart">
        Halil, Sinan’ın sırtına vurdu.
      </p>
      <p class="govde-metin bizsmart">
        – Bayağı para biriktirmişsindir, dedi. Sinan dudaklarını yaladı.
      </p>
      <p class="govde-metin bizsmart">
        Kendisine bakan arkadaşlarına bir şey söyleyemedi.
      </p>
      <p class="govde-metin bizsmart">
        – Kusura bakmayın ama o parayla alacaklarım var.
      </p>
      <p class="govde-metin bizsmart">
        Bu söz üzerine kızlar yanlarından ayrıldılar. Halil:
      </p>
      <p class="govde-metin bizsmart">
        – Ödevim eksik. Sınıfa gideceğim, dedi. Sinan şaşkın bakışlarla ağacın altında tek başına kaldı. Elini cebine soktu. Kâğıt paraları hissetti.
      </p>
      <p class="govde-metin bizsmart">
        – Ne yapsam acaba, dedi kendi kendine.
      </p>
      <p class="govde-metin bizsmart">
        Son ders zili çaldı. Halil’den kalemtıraş istedi. Halil göz ucuyla ona baktı.
      </p>
      <p class="govde-metin bizsmart">
        – Yardım edecek misin?
      </p>
      <p class="govde-metin bizsmart">
        Sinan kızmıştı.
      </p>
      <p class="govde-metin bizsmart">
        – Hayır, diyerek kalemtıraşı aldı.
      </p>
      <p class="govde-metin bizsmart">
        ***
      </p>
      <p class="govde-metin bizsmart">
        İkindi vakti apartman girişinde kardeşi büyük bir heyecanla onu karşıladı. Sinan sorulara cevap vermeden içeri girdi. Akşam yemekte herkes Sinan’dan açıklama bekliyordu. Salih:
      </p>
      <p class="govde-metin bizsmart">
        – Ağabey, kuşu ne zaman alacaksın, diye sordu.
      </p>
      <p class="govde-metin bizsmart">
        Sinan kaşığı masaya bıraktı.
      </p>
      <p class="govde-metin bizsmart">
        – Şey, dedi. Kuş almayacağım.
      </p>
      <p class="govde-metin bizsmart">
        Salih buna çok şaşırdı.
      </p>
      <p class="govde-metin bizsmart">
        – Ama niye?
      </p>
      <p class="govde-metin bizsmart">
        Babası tedirgin bir sesle:
      </p>
      <p class="govde-metin bizsmart">
        – Bir şey mi oldu oğlum, diye sordu.
      </p>
      <p class="govde-metin bizsmart">
        – Evet, baba. Bisikletten de vazgeçtim.
      </p>
      <p class="govde-metin bizsmart">
        Sinan, çorbadan bir kaşık içti.
      </p>
      <p class="govde-metin bizsmart">
        – Biriktirdiğim parayı Çağla’ya yardım olarak verdim. Geçen hafta evleri yanmış. Kardeşi hastanedeymiş. Arkadaşlar katkı olsun diye yardım topluyorlardı. Dayanamadım verdim.
      </p>
      <p class="govde-metin bizsmart">
        Babasının yüzünde güller açtı. Cebinden bir miktar para çıkardı.
      </p>
      <p class="govde-metin bizsmart">
        – Şunu da ver. Yetmezse mahalleden yardım toplarız.
      </p>
      <p class="govde-metin bizsmart">
        Ailecek yemeğe devam ederlerken kapı zili çaldı. Salih kapıyı açmasıyla sevinç çığlıkları attı.
      </p>
      <p class="govde-metin bizsmart">
        – Aa, dayım geldi!
      </p>
      <p class="govde-metin bizsmart">
        Dayı elinde kafesle içeri girdi. Sinan bakarken donup kaldı. Dayısı:
      </p>
      <p class="govde-metin bizsmart">
        – Yarın sabah şehir dışına çıkıyorum. Evde kuşa bakacak birini bulamadım.
      </p>
      <p class="govde-metin bizsmart">
        Aklıma Sinan geldi, dedi.
      </p>
      <p class="govde-metin bizsmart">
        Baba, misafire sofrada yer açıp buyur eti.
      </p>
      <p class="govde-metin bizsmart">
        – Karnın aç mı?
      </p>
      <p class="govde-metin bizsmart">
        Dayısı yemeklere göz gezdirdi. Ellerini ovuşturup oturdu.
      </p>
      <p class="govde-metin bizsmart">
        – Tokum, ama ablamın yemeklerine hayır demeyeceğim. Sonra Sinan’ın saçlarını havalandırdı.
      </p>
      <p class="govde-metin bizsmart">
        – Ne duruyorsun alsana şu kuşu, diye ortada duran kafesi işaret etti. Gözleri parlayarak yerinden kalktı, gördüklerine bir türlü inanamadı. Dayısı kuşa bir ıslık çekti.
      </p>
      <div class="frame-4">
        <img alt="12_Kanarya.tif" class="frame-3" src="image/12_Kanarya_fmt.jpeg"/>
      </div>
      <p class="govde-metin bizsmart">
         
      </p>
      <p class="govde-metin bizsmart">
        – Haftaya yavruları yumurtadan çıkar. Beğendiğini seçebilirsin, dedi.
      </p>
      <p class="govde-metin bizsmart">
        – Şey, dayı iki tane olabilir mi?
      </p>
      <p class="govde-metin bizsmart">
        – O niye?
      </p>
      <p class="govde-metin bizsmart">
        – Faruk’a sözüm vardı.
      </p>
      <p class="govde-metin bizsmart">
        – Olsun bakalım.
      </p>
      <p class="govde-metin bizsmart">
        – Yaşa dayı sen, diyen Sinan ve kardeşi iki kat sevinçle kafesi odalarına götürdü. Annesi onları sofranın başına zorla oturttu.
      </p>
      <p class="govde-metin bizsmart">
        O günden sonra Salih de harçlıklarını ağabeyine verdi. Aralarındaki kırgınlık çoktan unutulmuştu. Şimdi kanaryalara çok iyi bakar oldu. Bir daha kafesi açık bırakmadı. Ağabeyi, yumurtadan çıkan yavrulardan birini ona diğerini de arkadaşı Faruk’a verdi. Böylece ikisinin de birer kuşu oldu.
      </p>
      <p class="govde-metin bizsmart">
        Çağlalar toplanan yardımlarla köylerine döndüler. Babası bir iş bulup çalışmaya başlamış. Küçük bir ev yapmışlar kendilerine. “Eğer yolunuz düşerse sizleri köye bekliyorum.” diye yazmış.
      </p>
      <p class="govde-metin bizsmart">
         
      </p>
      <p class="govde-metin bizsmart">
         
      </p>
      <p class="govde-metin bizsmart">
         
      </p>
      <div class="frame-4">
        <img alt="HKS_09_Kanarya_arka_kapak.jpg" class="frame-7" src="image/HKS_09_Kanarya_arka_ka_fmt.jpeg"/>
      </div>
      <p class="govde-metin bizsmart">
         
      </p>
      <p class="govde-metin bizsmart">
         
      </p>
    </div>
  </body>
</html>