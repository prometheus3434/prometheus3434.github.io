<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Şeytanın İksirleri</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <h1 class="baslik1">2</h1>

    <h2 class="baslik2">Kefaret</h2>

    <p>İçime tatlı bir sıcaklık aktı. Ardından damarlarımın tümünün tuhaf bir şekilde attığını ve karıncalandığını hissettim. Bu his yavaşça düşüncelere dönüştü; ama yüz parçaya ayrılmış gibiydim; her bir parçanın hareketi kendinden menkuldü sanki ve kafam, ayaklanmış vasallar misali, egemenliği altında toplanmak istemeyen sadakatsiz uzuvlarıma boş yere emirler veriyordu. Derken her bir parçam hayalen, parlak noktalar olarak dönmeye başladı; gitgide daha hızlı, daha hızlı döndü, sonunda ateşten bir çember oluşturdu. Hızı arttıkça çember küçüldü, küçüldü, sonunda durağan bir ateş topuna dönüştü; dışarıya doğru kor kırmızısı ışınlar fışkırdı ve rengârenk yanıp duran bir alev oyununa dönüştü. “Bu kıpırdayanlar benim uzuvlarım; şimdi ayılıyorum.” Tam olarak bunları düşündüm; ama o anda müthiş bir acı hissettim. Kulaklarımda berrak çan sesleri çınlıyordu. “Kaçmalıyım, kaçmaya devam etmeliyim! Devam!” diye yüksek sesle haykırdım. Acele kendimi toparlamak istedim ama bitkin vaziyette gerisingeriye düştüm. Gözlerimi ancak o zaman açabildim. Çan sesleri devam ediyordu. Kendimi hâlâ ormanda sanıyordum; çepçevre etrafımdaki eşyaları ve de kendimi fark edince şaşırdım. Üzerimde Kapuçin tarikatının kıyafeti, yüksek tavanlı, sade döşenmiş bir odada, kabarık bir döşek üstünde uzanmış yatıyordum. Bir çift hasır iskemle, küçük bir masa ve yoksul bir yatak dışında hiçbir şey yoktu. Bu bilinçsiz halim, epey bir zamandır sürüyor olmalıydı, o süre zarfında nasıl olduysa, hastaları kabul eden bir manastıra getirilmiştim. Muhtemelen giysilerim yırtılmıştı ve bana geçici olarak bir rahip kisvesi vermişlerdi. Bana öyle geliyordu ki, tehlikeden kurtulmuştum artık. Bu düşünceyle tamamen sakinleştim. Neler olacağını görmek için beklemeye karar verdim; zira çok geçmeden hastanın durumunu görmek için birilerinin geleceğini umuyordum. Kendimi bitap hissediyordum ama ağrım sızım yoktu. Böyle bilincim tam olarak açık vaziyette birkaç dakika geçmişti ki, uzun bir koridordan yaklaşan ayak sesleri işittim. Kapımı açtılar, biri burjuva kılığında, diğeri Hospitalier tarikatı kisvesinde iki adam gördüm. Usulca yaklaştılar. Burjuva kılıklı, dikkatle gözlerime bakıyor, pek hayret etmiş görünüyordu. “Yeniden kendime geldim, beyler,” diye konuşmaya başladım yorgun bir sesle. “Tanrı’ya şükürler olsun ki, beni hayata döndürdü. Neredeyim acaba? Buraya nasıl geldim?” Burjuva kılıklı bana cevap vermeden din adamına dönerek İtalyanca konuştu: “Bu gerçekten hayret edilecek bir durum. Bakışı tamamen değişti, konuşması da pürüzsüz; biraz bitkin, o kadar. Çok özel bir kriz geçirmiş olmalı.” “Bana öyle geliyor ki,” diye yanıtladı din adamı. “Bana öyle geliyor ki, iyileşmiş olduğuna şüphe yok.” “Bu, önümüzdeki günlerde nasıl olacağına bağlı,” diye yanıt verdi burjuva kılıklı. “Onunla konuşacak kadar Almanca biliyor musunuz?” “Maalesef hayır,” cevabını verdi din adamı. “Ben İtalyanca anlarım; konuşurum da,” diye atıldım. “Söyleyin bana, neredeyim ve buraya nasıl geldim?” Burjuva kılıklı, anlayabildiğim kadarıyla hekimdi; hem şaşırmış hem sevinmişti. “Ah, bu çok iyi!” diye bağırdı. “Saygıdeğer beyefendi, iyileşmeniz için mümkün olan her türlü önlemin alındığı bir yerdesiniz. Üç ay önce çok düşündürücü bir durumda getirildiniz buraya. Çok hastaydınız ama ihtimamımız ve bakımımız sayesinde iyileşmeye yüz tutmuş gibi görünüyorsunuz. Sizi tamamen iyileştirme şansımız olursa, rahatça yolunuza devam edebilirsiniz; zira duyduğum kadarıyla Roma’ya gitme niyetindeymişsiniz, değil mi?” “Beni bulduğunuzda bu kılıkta mıydım?” diye sormaya devam ettim. “Elbette,” diye karşılık verdi hekim. “Ama soru sormayı bırakın şimdi. Her şeyi öğrenirsiniz; yeter ki siz huzursuz olmayın. Sağlığınızla ilgili sorumluluğumuz her şeyden önde gelir.” Nabzımı tuttu. Din adamı bu arada bir kâse getirip verdi. “Bunu için,” dedi hekim. “İçin ve sonra bana söyleyin. Bu size ne gibi geliyor?” İçtim, sonra da, “Bu, çok yoğun hazırlanmış et suyu,” dedim. Hekim memnun memnun gülümsedi ve din adamına, “İyi, çok iyi!” diye seslendi. İkisi de yanımdan ayrıldı. Tahminimde yanılmamıştım. Halka açık bir hastanedeydim. Besleyici gıdalar ve etkili ilaçlarla tedavi ediyorlardı beni; üç gün içinde ayağa kalkacak hale gelmiştim. Din adamı bir pencere açtı, içeriye hiç solumadığım kadar ılık, çok güzel bir hava doldu. Binanın hemen bitişiğinde bir bahçe uzanıyordu. Tanımadığım türde harikulade ağaçlar yeşermiş, çiçek açmıştı. Duvarın üzerinden bir sürü asma sarkıyordu. Ama bence hepsinden önemlisi, bu koyu mavi, güzel kokulu gökyüzünün bana, uzak, büyülü dünyalara ait bir görüntü gibi gelmesiydi. “Neredeyim?” diye haykırdım hayranlıkla. “Azizler beni bir cennet ülkesinde mi yaşamaya layık gördüler?” Din adamı memnuniyetle gülümsedi, “İtalya’dasınız, birader, İtalya’da,” dedi. Şaşkınlığım son kerteye varmıştı. Buraya hangi koşullarda geldiğimi anlatması için din adamına ısrar ettim. Beni hekime yönlendirdi. O da sonunda, üç ay önce tuhaf bir adamın buraya getirdiğini, beni kabul etmeleri için rica ettiğini söyledi. Hospitalier tarikatı tarafından yönetilen bir hastanedeymişim. Gücüm biraz daha yerine gelince, hekimin de, din adamının da benimle değişik mevzulara girdiklerini, beni uzun uzadıya konuşturmayı, peş peşe bir şeyler anlatmamı sağlamaya çalıştıklarını fark ettim. İlmin en değişik alanlarını kapsayan engin bilgilerim, buna zengin bir malzeme sağlıyordu. Hekim, benden bir şeyler yazmamı istiyor, yazdıklarımı benim yanımda okuyor, pek memnun kalmış görünüyordu. Ama yazdıklarımın içeriğini takdir etmek yerine, ekseriya tuhaf bir şekilde, “Hakikaten... iyiye gidiyor... yanılmamışım... fevkalade, fevkalade!” demekle yetinmesi dikkatimi çekiyordu. Belirli saatlerde bahçeye inmeme izin verilmişti. Orada Hospitalier tarikatının refakatinde dolaşan, korkunç derecede biçimsiz, ölü gibi solgun, iskelet kadar kuru bazı insanlara rastlıyordum. Bir seferinde tam odama geri dönmek üzereyken, sırtında toprak sarısı tuhaf harmanisi, iki din adamının kollarından tutup götürdükleri uzun boylu, sıska bir adam çıktı karşıma. Her adımda bir komik bir şekilde sıçrıyor, yırtıcı, tiz bir ıslık çalıyordu. Hayret içinde durakladım. Lakin bana refakat eden din adamı beni hızla çekip uzaklaştırdı. Bir yandan da, “Gelin, gelin, sevgili Birader Medardus, bu size göre bir şey değil!” diyordu. “Tanrı aşkına!” diye bağırdım. “Adımı nereden biliyorsunuz siz?” Bu kelimeleri telaffuz ederken gösterdiğim hiddet, refakatçimi tedirgin etmiş gibiydi. “Adınızı neden bilmeyelim ki, sizi getiren adam üstüne basa basa söyledi. Binanın kayıtlarına da böyle geçti. Medardus, B.deki Kapuçin manastırının biraderi.” İliklerime kadar buz kesilip titredim. Beni hastaneye getiren yabancı, her kimse, benim dehşet verici sırrıma vâkıf olmalıydı; ama anlaşılan kötü bir niyeti yoktu, zira benimle dostane bir şekilde ilgilenmişti ve ben serbesttim.</p>

    <p>Pencerem açık yatmış, derin soluklarla iliklerime, damarlarıma dolan, bana yeniden hayat veren o muhteşem sıcak havayı içime çekiyordum ki, kısa boylu, sıska bir tipin, kafasında sivri bir şapka, sırtında yoksul halli soluk bir ceket, binanın ana girişinden içeriye doğru yürümekten çok, hoplayıp sıçrayarak yaklaşmakta olduğunu gördüm. Beni görünce şapkasını havaya kaldırıp salladı, eliyle öpücükler gönderdi. Adamcağızda bana aşina gelen bir şeyler vardı ama yüz hatlarını tam olarak çıkaramadım. Kim olduğuna dair bir karara varamadan ağaçların arasında kayboldu. Çok geçmeden kapı vuruldu; açtım ve bahçede gördüğüm tip içeriye girdi. “Schönfeld!” diye haykırdım şaşkınlıkla. “Schönfeld, Tanrı aşkına, hangi rüzgâr attı sizi buraya?” O ticaret şehrinde beni bir zaman önce çok büyük bir tehlikeden kurtaran çılgın berberdi bu. “Ah, ah, sormayın!” diye içini çekti, yüzünde komik, ağlamaklı bir ifadeyle. “Bütün dâhilerin peşinden ayrılmayan kötü kaderden başka hangi rüzgâr atıp savuracak ki? Bir cinayet dolayısıyla kaçmak zorunda kaldım...” “Cinayet dolayısıyla mı?” diye hararetle kestim sözünü. “Evet, bir cinayet dolayısıyla...” diye devam etti. “Öfke içinde olduğum bir sırada şehirdeki en genç ticaret müşavirinin sol favorisini öldürdüm, sağ favorisini de tehlikeli şekilde yaraladım.” “Rica ederim,” diye kestim sözünü yeniden, “maskaralığı bırakın, bir kerecik olsun aklınızı başınıza alın ve tutarlı bir şekilde anlatın bana olanları. Ya da gidin yanımdan.” “Ah, sevgili Birader Medardus,” diye birdenbire ciddileşerek başladı söze. “Artık iyileştin, beni kovmak istiyorsun. Ama hasta yatarken yanında olmama katlanmak zorundaydın, seninle aynı odada kalıyor, aynı yatakta yatıyordum.” “Ne demek oluyor bu?” diye haykırdım şaşkınlıkla. “Hem, Medardus adını nereden öğrendiniz siz?” “Bakın,” dedi gülümseyerek. “Lütfedip kisvenizin eteğinin sağ ucuna bakın.” Dediğini yaptım, korkudan ve şaşkınlıktan donakaldım; zira gördüm ki, Medardus adı oraya işlenmiş. İyice bir düşünüp taşınınca, ortaya su götürmez bazı ipuçları çıktı. Sırtımdaki, kesinlikle Baron von F.nin sarayından kaçarken üzerimde olan ve bir ağaç kovuğuna saklamış olduğum kisveydi. Schönfeld, içimden geçenleri hissetmiş, tuhaf bir şekilde gülümsüyordu. İşaretparmağını burnuna dayamış, parmak uçlarında yükselmiş, gözlerimin ta içine bakıyordu. Dilim tutulmuştu. Bunun üzerine usulca ve temkinli bir şekilde konuşmaya başladı: “Saygıdeğer efendim, giymiş olduğunuz bu kıyafet, üzerinize gayet iyi oturuyor gibi; size yakışıyor da. Hatta benim ciddi ve akıllı <em>şeytan</em>’ımın size giydirdiği, düğmeleri örgülü, fındık kahvesi elbisenizden daha da çok yaraşıyor. Ben, o tanımadığınız, o kovduğunuz Pietro Belcampo; çıplaklığınızı bu elbiseyle örten kişi bendim. Birader Medardus, siz pek de iyi bir durumda değildiniz. Zira sırtınızda ceket olarak, Spencer, yani bele oturan İngiliz tarzı frak yerine, kendi teniniz vardı. Size çok yakışan bir saç modeli de söz konusu değildi; zira arapsaçına dönmüş saçlarınızı, benim sanat alanıma girerek, ellerinizin on dişli tarağıyla, kendiniz düzeltmiştiniz.” “Bu zırvaları bırakın!” diye atıldım. “Bırakın bu zırvalıkları, Schönfeld!” “Benim adım Pietro Belcampo’dur,” diye kesti sözümü, iyiden iyiye öfkelenerek. “Burada, İtalya’da, Pietro Belcampo. Ve Birader Medardus, bilmelisin ki, ben, senin aklına mukayyet olmak üzere her yerde peşinde olan deliliğin bizzat kendisiyim. Sen istesen de istemesen de, selameti delilikte bulacaksın. Zira senin aklın son derece acınası bir şey; ayakta duramıyor, kırılgan bir çocuk gibi yalpalıyor; onun için bırak, delilik sana eşlik etsin; o sana yurduna giden doğru yolu göstermeyi bilir. Yurdun da tımarhanedir; ikimiz de salimen oraya varmış bulunuyoruz, Medardus Biraderciğim.” Ürpererek büzüldüm. Bahçede gördüğüm kişileri, toprak sarısı harmanisi içinde sıçrayan adamı hatırladım; Schönfeld’in, bütün deliliğine rağmen, bana gerçeği söylediğinden kuşkum kalmadı. “Evet, Medardus Biraderciğim,” diye devam etti, sesini yükseltip abartılı gülünç mimikler eşliğinde. “Evet, Medardus Biraderciğim, yeryüzünde ruhların gerçek kraliçesi deliliktir. Akıl sadece hantal bir genel validir. Memleketin dışında neler olup bittiğini hiç umursamaz. Can sıkıntısından askerlere geçit töreni talimi yaptırmakla yetinir. Onlar da düşman dışarıdan saldırdığında, doğru dürüst tek atış bile yapamazlar. Ama delilik, halkın gerçek kraliçesi; davullarla zurnalarla geçer; yaşasın! Yaşasın! Arkasından da coşkulu gösteriler gelir! Vasallar, aklın onları hapsettiği yerden doğrulurlar, bir daha da pimpirikli kâhyanın buyruğuyla ne durmak ne oturmak ne de yatmak isterler; kâhya onların gösterilerini görünce, ‘Bakın hele!’ der. ‘Delilik benim en iyi çıraklarımın akıllarını almış... akıllarını kaçırmış, akıllarını oynatmış... evet, bunların hepsi oynatmış.’ Bu bir kelime oyunu, Birader Medardus. Kelime oyunu dediğin, deliliğin elinde kızgın bir saç maşası gibidir; düşünceleri onunla kıvırır.” “Bir kez daha!” diye daldım budala Schönfeld’in sözüne. “Bir kez daha rica ediyorum, bu manasız gevezeliği bırakın ve mümkünse bana buraya nasıl geldiğinizi, sırtımdaki elbise hakkında bildiklerinizi anlatın.” Böyle diyerek ellerinden tuttum ve onu bir koltuğa oturttum. Gözlerini yere indirip derin bir nefes aldı. Düşünüyor gibiydi. “Sizin hayatınızı ikinci kez kurtarmış bulunuyorum,” diye düşük ve yorgun bir sesle başladı söze. “Sizin o ticaret şehrinden kaçmanıza yardımcı olan da bendim, aynı şekilde buraya getiren de benim.” “Tanrı ve azizler aşkına, nerede buldunuz beni?” diye bağırdım ve ellerini serbest bıraktım. O anda ayağa fırladı, gözleri çakmak çakmak olmuş halde haykırdı: “Ey Birader Medardus, bu bodur boyumla ve çelimsiz halimle sırtımda taşımasaydım seni, şimdi kolların bacakların parçalanmış vaziyette çarkın üstünde yatıyor olacaktın.” Sarsıldım. Bitik vaziyette koltuğa çöktüm. Kapı açıldı, hastabakıcı keşiş telaşla içeri girdi. “Nasıl girdiniz buraya? Kim izin verdi bu odaya girmenize?” diye Belcampo’nun üzerine yürüdü. Belcampo ise gözleri yaşlarla dolarak, yalvarır gibi bir sesle, “Ah, saygıdeğer beyefendi, ölüm tehlikesiyle karşı karşıyayken kurtardığım dostumu görmeden duramadım!” dedi. Kendimi toplayıp, “Söyleyin, sevgili birader,” dedim keşişe. “Beni buraya gerçekten bu adam mı getirdi?” Duraksadı. “Şimdi anlıyorum nerede olduğumu,” diye devam ettim. “Olabilecek en berbat durumda olduğumu tahmin edebiliyorum. Ama gördüğünüz gibi artık tamamen iyileştim, şimdiye kadar, fazlasıyla hassas olduğum için kasıtlı biçimde benden gizlediğiniz her şeyi öğrenebilirim.” “Öyle gerçekten,” diye cevap verdi rahip. “Bu adam, sanırım yaklaşık üç-dört ay önce sizi hastanemize getirdi. Anlattığına göre, sizi buradan dört mil ötedeki, ... bölgesini bölgemizden ayıran ormanda ölmek üzereyken bulmuş. Roma’ya yolculuk ederken, onun ikamet ettiği bölgeden geçen, B.deki manastırdan Kapuçin Keşişi Medardus olduğunuzu teşhis etmiş. Sizi getirdiğinde, tamamen bilinçsiz haldeydiniz. Birisi sizi yürütürse yürüyor, bırakınca duruyordunuz. Ancak söylenirse oturuyor ya da yatıyordunuz; yemeğinizi biz yedirmek, içeceğinizi biz içirmek zorunda kaldık. Sadece boğuk, anlaşılmaz birtakım sesler çıkarıyordunuz. Gözleriniz görme yetisini tümden yitirmiş gibiydi. Belcampo sizi hiç bırakmadı; sadık bekçiniz gibiydi. Dört hafta sonra çılgın bir öfke nöbetine yakalandınız. Sizi, bu iş için ayrılmış uzak odalardan birine taşıma gereği doğdu. Yabani hayvanlara benziyordunuz; durumunuzu daha da yakından tasvir etmemeliyim, bunları hatırlamak, sizin açınızdan belki de incitici olur. Dört hafta sonra, o katı, duyarsız haliniz geri döndü ve tamamen bir donukluk evresine girdiniz; ondan da işte böyle iyileşmiş olarak uyandınız.” Rahip bunları anlatırken, Schönfeld oturmuş, derin düşüncelere dalmış gibi başını eline yaslamıştı. “Evet,” diye başladı söze. “Gayet iyi biliyorum ki, şu aralar saçma sapan delinin biriyim. Ama tımarhanenin akıllı insanlar üzerinde yıkıcı etkileri olan havası, bana bayağı iyi geldi. Şimdi aklım başıma dönüyor. Bu da pek kötü bir emare sayılmaz. Sadece kendi bilincim sayesinde var olabiliyorsam eğer, demek ki o zaman iş, bilincin, bilinçli kişinin soytarı ceketini sırtından çıkarmasına bakıyor. Ve ben şu anda sapasağlam bir centilmen olarak karşınızdayım. Aman Tanrı’m, dâhi bir berber, eski bir pimpirikli olabilir mi hiç, diyecek olursanız, sizi temin ederim ki, saygıdeğer beyefendi, pimpirikli olmak insanı her tür delilikten korur. Şu anda kuzey-kuzeybatıdaki bir kilisenin kulesini, bir aydınlatma direğinden kesin olarak ayırt edecek durumdayım örneğin.” “Eğer gerçekten öyleyse,” dedim, “olayların nasıl geliştiğini bana anlatarak bunu kanıtlayın. Beni nasıl bulduğunuzu ve buraya nasıl getirdiğinizi anlatın.” “Anlatacağım,” diye karşılık verdi Schönfeld. “Rahip Efendi’nin endişeli ifadeler takınmasına rağmen anlatacağım. Ama izin verin, Birader Medardus, sizin koruyucunuz olarak size daha yakın bir şekilde ‘sen’ diye hitap edeyim. Senin kaçtığın gecenin sabahında, o yabancı ressam, bütün koleksiyonuyla birlikte anlaşılmaz bir şekilde ortadan kayboldu. Konu önceleri çok dikkat çekmiş olsa da, ortaya çıkan yeni olayların akışı içinde unutuldu. Yalnız, Baron von F.nin sarayında işlenen cinayet duyulup da, ... Mahkemesi, B.deki Kapuçin manastırından Keşiş Medardus’u arama emriyle takibe alınca, ressamın, şaraphanedeyken bütün bu hikâyeyi anlatmış olduğunu ve seni Medardus olarak teşhis ettiğini hatırladılar. Kaldığın otelin sahibi, kaçmana <em>benim</em> önayak oluğuma dair iddiaları doğruladı, bunun üzerine bütün dikkatler benim üzerimde toplandı. Beni hapse atmak istediler. Nicedir beni süründüren sefil hayatımdan kurtulmaya karar vermem kolay oldu. Hakiki din adamlarının ve hakiki berberlerin yaşadığı İtalya’ya gitmeye karar verdim. Yolda, seni prens ...’ın sarayında gördüm. Senin Aurelie’yle evleneceğinden ve Keşiş Medardus’un idam edileceğinden söz ediyorlardı. O keşişi de gördüm. Ama o her kim olursa olsun, ben gerçek Medardus’un <em>sen</em> olduğunu düşünüyordum. Karşına çıktım, lakin sen beni tanımadın. Ben de yoluma devam etmek üzere şehirden ayrıldım. Uzun bir yolculuktan sonra bir sabah erkenden, şafak vakti koyu karanlık ormandan geçmeye hazırlanıyordum. Sabah güneşinin ilk ışıkları yeni yeni parlamaya başlamıştı ki, sık çalılıkların arasında bir şeyler hışırdadı, saçı sakalı birbirine karışmış ama şık bir kıyafet içinde bir adam önüm sıra yola fırladı. Bakışları yabansı ve ürkekti; bir anda gözden kayboldu. Yürümeye devam ettim ama bu kez de çıplak bir insan bedeninin burnumun dibinde yerde yattığını gördüm, fena halde korktum. Bir anda, bir cinayet işlenmiş olduğuna ve katilin de o kaçan adam olduğuna hükmettim. Çıplak adama eğilip baktım, sendin; yavaşça soluk aldığını fark ettim. Hemen yanında, şimdi sırtında olan keşiş kisvesi duruyordu. Bin bir güçlükle giydirdim ve seni sürükleyerek oradan uzaklaştırdım. Nihayet derin baygınlığından uyandın ama bu muhterem beyefendinin az önce anlattığı durumda kaldın. Seni taşımaya devam etmek az buz gayret istemiyordu. Nihayet bir akşam, birlikte ormanın ortasında küçük bir lokantaya kadar ulaşabildik. Seni uyuklar halde bir çayırlıkta bıraktım, yiyecek içecek almak üzere içeriye girdim. Lokantada ...’li zırhlı süvariler vardı. Lokantacının karısının anlattığına göre, ağır bir cinayet suçundan dolayı ...’de tam idam edileceği sırada anlaşılmaz bir şekilde kaçan bir keşişi, sınıra kadar takip etmekteymişler. Şehirden ormana kadar nasıl olup da gelebildiğine pek aklım ermedi ama <em>senin</em> aranan Medardus olduğundan emindim; içinde bulunduğunu düşündüğüm tehlikeden seni kurtarmak için her türlü fedakârlığa katlanacaktım. Arka yollardan dolanarak seni sınırdan geçirmeyi başardım sonunda, bu eve ulaştım; senden ayrılmak istemediğimi söyleyince, beni de kabul ettiler. Burada emniyetteydin, zira kabul ettikleri bir hastayı, hiçbir koşulda yabancı bir mahkemeye teslim etmezlerdi. Odanda kalıp sana baktığım sırada, beş duyunun da durumu pek iyi değildi. Uzuvlarının hayatiyeti de pek parlak sayılmazdı. Noverre ile Vestris<a class="si-noteref epub-type_noteref" href="#f22" id="ref_f22">22</a> görseler, seni hepten hiçe sayarlardı. Başın göğsüne sarkıyordu, doğrultmaya kalkışınca da, ters konulmuş bir koni gibi devriliyordu. Konuşma yeteneğin de fazlasıyla acıklı bir durumdaydı; zira fena halde tek heceliydin, keyfinin yerinde olduğu saatlerde sadece, ‘Hu, hu,’ ya da, ‘Me, me,’ diyordun. Bunlardan da ne istediğine ne düşündüğüne dair pek bir şey çıkarmak mümkün değildi. İraden de, aklın da seni terk etmişti; sanırsın, kendi başlarına buyruk ya da kendi ayakları üzerinde durarak diyelim, serseriliğe çıkmışlar. Nihayet bir seferinde ansızın pek neşelendin, havalara sıçramaya, keyfinden aslan gibi kükremeye başladın ve doğanı dizginleyen tüm bağlardan kurtulmak için kisveni paralamaya koyuldun. İştahın...” “Durun bir dakika, Herr Schönfeld,” diye susturdum bu dehşetengiz zevzeği. “Durun burada! İçine düşmüş olduğum o feci durum konusunda bana bilgi verildi. Yüce Tanrı’nın sonsuz sabrına ve inayetine şükürler olsun. Meryem Ana ile azizlerin şefaatlerine şükürler olsun ki kurtuldum.” “Ah, saygıdeğer beyefendi,” diye sürdürdü sözünü Schönfeld. “Bundan ne çıkar ki? Yani şu bilinç dediğimiz zihinsel işlevin, kahrolası bir kapı görevlisinden, bir gümrük memurundan; işi gücü, tepedeki gişesinde zavallı bir biletçiden, ihraç edilecek her mala, ‘Durun, durun, çıkış yasaktır; memlekette, memlekette kalacak!’ demekten ibaret olan bir kontrol şefi muavininden ne farkı var ki? En güzel cevherler, değersiz tohumlar gibi toprakta kalır, onlardan çıkan da en fazla hayvan yemi olarak kullanılan pancarlardır. Bundan da, pratikte bin kantarından çeyrek ons kadar kötü lezzetli bir şeker elde edilir. Hah hay! Bununla ihracat yapıp o yukarıdaki, her şeyiyle mağrur ve muhteşem, Tanrı’nın şehriyle bir ticaret trafiği tesis edilecek ha? Aman Tanrı’m! O en pahalısından Maréchal, Pompadour ya da Reine de Golconde pudralarımın hepsini nehrin en derin yerine atarım, eğer ki bu alışverişten bir gıdım güneş tozu alabileyim; o kültürlü profesörlerin, mekteplilerin perukalarını pudralayayım. Ama tabii en önce de kendi perukalarımı. Ne diyordum ben? Ha, eğer benim <em>şeytan</em>’ım size, muhteremlerin muhteremi keşişe, bit renginde bir frak yerine, Tanrı’nın şehrinin zengin, mağrur sakinlerinin sabahları tuvalete giderken büründükleri gibi güneş renkli bir gündüzlük giydirseydi, vakar ve haysiyet yönünden her şey hakikaten de bambaşka tecelli ederdi. Ama bu vaziyette cümle âlem sizi toprağa bağlı bir köle, şeytanı da sizin uçuk kuzeniniz yerine koyuyor.” Schönfeld ayağa kalkmış, sert hareketler yaparak, garip ifadeler takınarak odanın bir köşesinden diğerine yürüyor, daha doğrusu sıçrıyordu. Her zaman olduğu gibi çileden çıkmış, delirdikçe deliriyordu. Bu yüzden onu iki elinden yakalayıp, “Sen ille de benim yerime buraya yerleşmek mi istiyorsun?” dedim. “Senin için, ciddi bir şeyi açıklarken bir an için olsun maskaralıktan vazgeçmek mümkün değil mi?” Tuhaf bir biçimde gülümsedi, “Aklıma estiği gibi konuştuğumda her şey kulağa bu kadar budalaca mı geliyor?” dedi. “Talihsizlik de burada ya,” dedim. “Zevzekliklerinin temelinde ekseriya derin anlamlar gizli oluyor. Ama sen bu alacalı bulacalı şeylerle her şeyi ziyan ediyor, hafifletiyorsun; kendi gerçek rengi içinde kalması gereken fikirler, tıpkı benekli yamalar yapılmış elbiseler gibi gülünç oluyor ve gözden kaçıyor. Sarhoş gibisin; bir doğrultuda yürüyemiyor, bir o yana bir bu yana yalpalıyorsun. Senin yönün çarpık!” Yüzünde acı tatlı bir ifadeyle, “Yön dediğin de nedir ki?” diye usulca sözümü kesti Schönfeld, gülümsemeye devam ederek. “Yön dediğin de nedir ki, muhterem Kapuçin? Yön için bir hedef koymak şarttır. Ona göre yönümüzü belirleriz. Siz kendi hedefinizden emin misiniz, değerli keşişim? Kafasını yeteri kadar işine vermeyip sınırların çok üzerinde sert alkol almış olmaktan dolayı başı dönmüş bir kule çatı tamircisi misali, hedefi çift görüp hangisinin doğru olduğunu kestirememekten korkmuyor musunuz arada bir? Ayrıca, saygıdeğer Kapuçin, maskaralık yapmamı, yanımda çeşni olsun diye karnabahara serpmek için İspanyol karabiberi bulundurmak gibi, biraz da mesleğimin gereği olarak görün. Onsuz bir saç sanatçısı, imtiyazlarını keyfince ve zevk olsun diye kullanmak yerine cebinde taşıyan acınası bir tip, zavallı bir budala sayılır.” Keşiş bir beni, bir de poz kesen Schönfeld’i dikkatle süzüyordu. Almanca konuştuğumuz için tek kelime bile anlamamıştı. Sonunda konuşmamızı bölerek, “Bağışlayın, beyler, görevim, ikinize de iyi gelmesi olanaksız görünen bu sohbeti sona erdirmemi emrediyor. Siz, biraderim, eski hayatınıza dair acı veren anılarınızı depreştiren şeylerden böyle uzun uzadıya söz etmek için hâlâ çok güçsüzsünüz. Yavaş yavaş her şeyi öğrenirsiniz. Zira arkadaşınız, siz tümüyle iyileşip hastanemizden ayrılsanız da size eşlik etmeyi sürdürecek.” Schönfeld’e dönerek, “Sizin kendine özgü, konuştuğunuz her şeyi dinleyenin gözünde canlandırmasına imkân veren bir konuşma tarzınız var. Almanya’da size çılgın gözüyle bakabilirler, ama bizim buralarda iyi bir komedyen olabilirsiniz. Komedi tiyatrosunda şansınızı deneyebilirsiniz.” Schönfeld gözlerini iri iri açarak keşişe dikti. Derken ayaklarının ucunda yükseldi, ellerini başının üzerine kaldırarak çırptı ve İtalyanca olarak şöyle bağırdı: ”Ruhların sesi! Kaderin sesi! Bu muhterem beyefendinin ağzından seslendi bana. Belcampo... Belcampo... Nihayet gerçek misyonunu buldun. Karar verilmiştir!” Böyle diyerek kapıdan dışarıya fırladı. Ertesi sabah, yolculuğa çıkmaya hazır vaziyette odama geldi, “Sen, benim sevgili biraderim Medardus,” dedi. “Artık tamamen iyileştin. Benim yardımıma ihtiyacın kalmadı. Ben gidiyorum. Yüreğimin en derinlerinden gelen çağrının beni götürdüğü yere... Hoşça kal... Lakin gözüme artık değersiz bir iş gibi görünen sanatımı sende son bir kez göstermeme izin ver.” Bıçağını, makasını ve tarağını çıkardı, bin bir poz keserek, yapmacık konuşmalar eşliğinde tepe tıraşımı yaptı, sakalımı düzeltti. Bu adam, gösterdiği bunca sadakate rağmen tekinsiz gelmeye başlamıştı bana. Gittiğine sevindim. Hekim, takviye edici ilaçlarıyla, toparlanmama epeyce yardımcı olmuştu. Benzim canlanmıştı ve gitgide uzayan gezintiler yaparak gücümü yeniden kazanmıştım. Yaya olarak çıkacağım yolculuğa dayanabileceğime kanaat getirince, akıl hastalarına yardımcı olan ama sağlıklı olanlara tekinsiz ve ürkütücü gelen bu evi terk ettim. Mademki Roma’ya gideceğimi yakıştırmışlardı, ben de bunu sahiden gerçekleştirmeye karar verdim. Böylece, Roma’ya çıktığı söylenen yolda ilerlemeye koyuldum. Aklım tamamen iyileşmiş olduğu halde, içimde beliren her hayali, karanlık bir matemin tülüne sararak, her şeyi renksiz, her şeyi gri üzerine gri görmeme neden olan bir duyarsızlık hali içinde bulunduğumun bilincindeydim. Geçmişe dair hiçbir şeyi net olarak hatırlamıyordum, tamamen içinde bulunduğum anla ilgili sorunlarla meşguldüm; sadece yiyecek ya da geceyi geçirecek barınak dilenebileceğim bir yer bulma arayışı içindeydim; inançlı kişiler dilenci torbamla şişemi iyice doldurduklarında, içtenlikle seviniyor, mekanik bir şekilde dualarımı geveliyordum. Zihnimde, kendimi sıradan, budala, dilenci bir keşişe indirgemiştim. Sonunda, Roma’ya birkaç saat uzaklıkta, işyeri binalarının arasında tek başına duran, büyük Kapuçin manastırına vardım. Orası tarikat biraderlerini kabul eder; ben de iç rahatlığıyla kendimi toparlayabilirim, diye düşündüm. Almanya’da mensubu olduğum manastırın kapatılmasından sonra buraya göçtüğümü, kendi tarikatıma ait başka bir manastıra girmek istediğimi beyan ettim. İtalyan keşişlerine özgü bir içtenlikle beni cömertçe ağırladılar; başrahip, eğer beni yola devam etmeye mecbur eden, verilmiş başka bir vaadim yoksa, bir yabancı olarak manastırlarında dilediğim kadar kalabileceğimi söyledi. Akşam ibadeti saati geldi. Keşişler koro yerine gidiyorlardı; ben de kiliseye girdim. Binanın vakur ve muhteşem yapısı beni hayrete düşürdü, ama dünyaya dönmüş ruhum, bir zamanlar gözü yeni açılan o çocuğun, Heilige Linde Kilisesi’ni gördüğü anda yüceldiği gibi yücelemiyordu eskisi gibi. Ana altarda duamı ettikten sonra, yan koridorlarda, inançları uğruna acı çekmiş azizlere ithaf edilmiş altarlardaki resimleri seyrederek dolaşmaya başladım. Sonunda, renkli camlardan süzülen güneş ışınlarının, altarı büyülü bir şekilde aydınlattığı yan şapellerden birine geldim. Resimlere bakmak istiyordum. Basamakları tırmandım. Azize Rosalia... Manastırımın o en belalı resmi. Ah! Aurelie’yi görüyordum! Bütün hayatım... bin bir türlü isyankârlıklarım, hatalarım... Hermogen’i, Aurelie’yi öldürüşüm... Hepsi, hepsi birden dehşet verici, tek bir düşüncede birleşip kor halinde sivri bir demir gibi beynime saplandı; göğsüm, damarlarım, sinirlerim gaddar bir işkencenin müthiş ıstırabıyla yırtıldı. Ölsem de kurtulsam! Ama ölemiyordum. Kendimi yerlere attım, çılgın bir yeis içinde giysilerimi parçaladım... Tesellisi olmayan bir ıstırap içinde öyle bir uluyordum ki sesim, kilisenin en uzak noktalarında bile yankılanıyordu. “Ben lanetlendim! Ben lanetlendim. Şefaat de yok artık, teselli de! Ne burada ne ötede... Cehenneme... Cehenneme... Ben melun günahkâr, ebediyen cehennem azabına mahkûmum!” Ayağa kaldırdılar, keşişlerin hepsi şapele doluşmuştu; önümde başrahip duruyordu; soylu, muhterem bir ihtiyar. Şefkat dolu, tarifsiz bir endişeyle bakıyordu bana. Ellerimi kavradı; semavi bir merhametle, alev çukuruna atlamak isteyen bir yitiği tutmaya çalışan bir azizdi sanki. “Sen hastasın, biraderim,” dedi. “Seni manastıra götürelim. Orada kendine gelirsin.” Elini, eteğini öptüm. Konuşamıyordum. Ruhumun nasıl parça parça olduğunu ele veren yalnızca korku dolu, derin iç çekişlerimdi. Manastırın yemek salonuna götürdüler; başrahibin işaretiyle keşişler uzaklaştılar ve ikimiz yalnız kaldık. “Sen ağır bir günah yükü altındaymışsın gibi geliyor bana, birader,” diye başladı söze. “Zira ancak dehşetengiz bir eylem için duyulan, çok derin, umarsız bir nedamet duygusu bu şekilde tezahür eder. Ama Tanrı’nın sabrı büyüktür, azizlerin şefaati güçlü ve kuvvetlidir. Bunlara güvenmelisin... bana günah çıkar; nedamet getirirsen, Kilise’nin tesellisi yanında olacaktır!” O anda başrahip gözüme Heilige Linde’deki o yaşlı hacı gibi göründü; yeryüzünde günahlar ve isyankârlıklarla dolu hayatımı anlatabileceğim yegâne kişi oydu. Henüz tek kelime bile konuşacak halde değildim. İhtiyarın önünde yere atıldım. Törensel bir tonda, “Ben manastırın şapeline gidiyorum,” dedi. Toparlandım, peşinden koştum. Günah çıkarma hücresinde oturuyordu. Ben de ruhumun beni karşı konulmaz bir biçimde sürüklediği şeyi yaptım; her şeyi, her şeyi itiraf ettim. Başrahibin bana uygun gördüğü kefaret korkunçtu. Kiliseden kovulmuş, tecrit edilmiş biri olarak biraderlerin toplantılarına katılmaktan men edilmiştim. Manastırın ölü odalarında yatıyor, suda haşlanmış tatsız tuzsuz sebzelerle hayatımı güçbela idame ettiriyor, kendimi kamçılıyor, en zekice şekilde icat edilmiş acımasız işkence aletleriyle nefsime eziyet ediyor, sesimi sadece kendimden yakınmak ve alevleri şimdiden içimde yanan cehennemden kurtulmak için nedamet duaları etmek üzere yükseltiyordum. Ne var ki yüzlerce yaramdan kanlar fışkırırken, vücudum yüzlerce zehirli akrep sokmuş gibi sancılar içinde kıvranırken, nihayet doğaya yenik düştüğünde uyku, beni baygın düşmüş bir çocuk gibi koruyucu kollarıyla sardığında, bu defa da şeytani rüya suretleri beliriyor, ölümcül, yeni işkenceler yaratıyordu. Bütün hayatım, dehşet verici bir şekilde gözümde canlanıyordu. Euphemie’nin olanca güzelliğiyle bana yaklaştığını görüyordum; yüksek sesle haykırıyordum: “Ne istiyorsun benden, ahlaksız kadın? Cehennem, benim üzerimde bir hak iddia edemez.” Bunun üzerine o, giysisini aralıyor, beni ise cehennem azabının korkusu sarıyordu. Bedeni kurumuş, iskelete dönüşmüştü; iskeletin içinde sayısız yılan birbirine dolanıyor, başlarını dikip bana kor gibi yanan dillerini uzatıyorlardı. “Uzak dur benden!... Yılanların yaralı göğsüme giriyor... Kalbimin kanıyla beslenmek istiyorlar. Ben ölürüm o zaman... Ölürüm... Ölüm beni, senin intikamından kurtarır!” diye bağırıyordum. O zaman da suret uluyordu: “Benim yılanlarım, kalbinin kanını içse de sen bunu hissetmezsin; zira sana reva olan işkence bu değil. Azap, senin kendi içinde... Azap seni öldüremez; zira sen, onunla yaşıyorsun. Senin azabının sebebi, Tanrı’ya isyan etmiş olduğun düşüncesi. Bunun da sonu gelmez.” Kanlar içindeki Hermogen ayağa kalkıyor, Euphemie onun önü sıra kaçıyordu. Hermogen boynumdaki haç şeklinde yara izini işaret ederek hışımla önümden geçiyordu. Dua etmek istiyordum ama o zaman da, akıl karıştırıcı bir fısıltı ve mırıltı başlıyordu. Her zaman gördüğüm insanlar çılgın, şekilsiz çirkin suretlere dönüşüyorlardı. Kulaklarından fışkırmış çekirge bacaklarıyla sürünerek birtakım kafalar dolaşıyor, benimle haince alay ediyorlardı. Havada tuhaf kanatlılar, insan suratlı kargalar çığrışıyorlardı. B.deki orkestra şefiyle kız kardeşini görüyordum. Kız çılgınca bir vals yaparak dönerken ağabeyi müzik çalıyor ama yayını keman yerine, kemana dönüşmüş olan kendi göğsüne sürtüyordu. Belcampo, çirkin, kertenkele suratıyla, iğrenç, kanatlı bir solucana binmiş, üzerime doğru geliyor, kor gibi kızgın bir tarakla sakalımı taramak istiyor ama başaramıyordu. Karmaşa gitgide daha çılgınlaşıyor, suretler, insan ayaklarıyla dans eden küçük karıncalardan, derisi eyer altı örtüsüne dönüşmüş, gözleri pırıldayan, uzayıp giden bir at iskeletine binmiş parlak baykuş kafalı süvariye, gitgide daha tuhaf, daha şaşırtıcı bir hal alıyordu; süvarinin zırhı dipsiz bir kadeh, miğferiyse ters çevrilmiş bir huniydi. Cehennemî bir alaydı bu tırmanan... Kendi kahkahalarımı işitiyordum; ama bu kahkahalar göğsümü parçalıyor, ıstırabım daha yakıcı bir hal alıyor, yaralarım daha da şiddetle sızlıyordu. Işıltılar içinde bir kadın hayali beliriyor, yaratıklar çekiliyor, kadın üzerime doğru geliyordu! Ah, Aurelie bu! “Ben yaşıyorum ve tümüyle seninim!” diyordu hayal. O anda içimdeki isyankârlık uyanıyordu. Çılgın bir ihtirasla kucaklıyordum onu. Baygınlığımdan ayılıyordum ama bu kez de göğsüme yakıcı bir sızı çörekleniyordu. Gözlerime kaba dikenler saplanıyor; iblis, çıngıraklı kahkahalar atmaya başlıyordu: “Artık tamamen benimsin!” Bir dehşet çığlığıyla uyanıyordum. Hemen ardından umarsız bir keder içinde, dikenli kamçının vuruşlarıyla nefsimi terbiye ediyordum yine; kanım oluk gibi akıyordu. Zira bu rüyaların içinde saklı isyankârlık da, her türden günahkâr düşünce de, iki kat fazla tövbe gerektiriyordu. Başrahibin, keferetin en sert bölümü için tayin ettiği süre nihayet doldu. Manastırın içinde ama yine tecrit edilmiş, diğer biraderlerden uzak bir hücrede vazife olarak verilen, bana mahsus tövbe ibadetlerini sürdürmek üzere ölü odasından çıkarıldım. Ardından da, kefaretimin ağırlığı tedricen azaltıldı, biraderlerle birlikte kiliseye ve koro yerine girmeme izin verildi. Gündelik, alışıldık kamçılanmalardan ibaret olan bu nedamet şekli bana pek yeterliymiş gibi gelmiyordu. İkram edilen lezzetli yiyecekleri ısrarla geri çeviriyor, gün boyu Azize Rosalia’nın resminin önünde soğuk mermerlerin üstüne uzanıp yatıyor, hücremde yalnız kalınca da kendime en acımasız biçimde eziyet etmeyi sürdürüyordum; çünkü içimdeki feci azabı, bu fiziki eziyetlerle bastırmayı umuyordum. Ama boşuna... Hayal gücümün yarattığı suretler her seferinde geri dönüyordu; ben iblise teslim edilmiştim, o da bana alay ederek eziyet çektiriyor, beni günaha çağırıyordu. Kefaretimin ağırlığı, benim onları hiç beklenmedik bir şekilde yerine getirmem keşişlerin dikkatini çekmişti. Beni saygılı bir tedirginlikle izliyorlardı. Hatta aralarında, “Bu adam bir aziz olmalı,” diye fısıldaştıklarını işittim. Bu, benim için dehşet verici bir sözdü; zira bana, ziyadesiyle canlı bir şekilde, B.deki Kapuçin Kilisesi’nde, gözlerini dikmiş bana bakan ressama karşı küstahça bir hezeyan içinde, “Ben Aziz Antonius’um!” diye haykırdığım ânı hatırlatmıştı. Nedamet getirmem için başrahip tarafından belirlenen, benim de, bedenimin işkenceye yenik düşmesine aldırmaksızın kendime eziyet etmeyi elden bırakmadığım sürecin son aşaması da nihayet sona erdi. Gözlerim donuklaşmış, o harika vücudum kanlar içinde bir iskelete dönmüştü. Öyle ki, yattığım yerden başkalarının yardımına ihtiyaç duymaksızın saatlerce ayağa kalkamayacak bir hale gelmiştim. Başrahip, beni kendi çalışma odasına çağırdı. “Bu ağır kefaretten sonra içini rahatlamış hissediyor musun, birader?” diye başladı söze. “Cennetin tesellisine nail oldun mu?” “Hayır, muhterem efendim,” diye cevap verdim koyu bir yeis içinde. “Sana, biraderim,” diye sesini yükselterek devam etti başrahip sözüne, “Bir dizi dehşetengiz cürmünü itiraf ettikten sonra sana, adaletin pençesinin ulaşmadığı ama nedamet içinde Tanrı’nın hizmetkârına suçlarını itiraf edenlere, davranışlarıyla hakikaten pişman olduklarını ispat eden kişilere Kilise’nin öngördüğü en ağır kefareti uyguladım. Kişi ruhunu tamamen semavi olana yönlendirmeli; bedenine öylesine eziyet etmeli ki, bu dünyevi işkenceler, onu kötü amellere yöneltebilecek her tür şeytani hevesi kırsın. Lakin kanaatimce, tövbekâr, kendine en ağır işkenceleri uygulasa bile, eğer bunlara güvenerek Tanrı’nın inayetine layık olacağını ümit edecek olursa, günahları bir nebze olsun hafiflemez; ünlü kilise alimleri da benimle aynı görüşteler. Yüce Tanrı’nın bizim amellerimizi nasıl değerlendirdiğine hiçbir insanın aklı ermez. Dışa karşı kendini inançlı göstererek kendinde cenneti zapt etme hakkını görenler, gerçekten isyankârlıktan azade olsalar bile, peşinen yitiktirler; nedamet getirdikleri takdirde günahlarının silineceğine inanan tövbekârlar da, pişmanlıklarında samimi olmadıklarını kanıtlamış olurlar. Sen, sevgili Birader Medardus, hâlâ huzur bulamadıysan eğer, bu senin hakikaten pişman olduğunu gösterir. Kendini kamçılamaya ara ver diyorum. Daha iyi yemekler ye ve biraderlerle biraz araya gelmekten çekinme. Şunu bil ki, senin gizemlerle dolu hayatını, en şaşılası dönemeçlerine varıncaya kadar ben, senden daha iyi biliyorum. Kaçınamadığın talihsiz bir durum, iblise senin üzerinde bir kudret kazandırmış. İsyankâr amellerde bulunduğun zamanlarda ona bu yüzden alet olmaktaymışsın aslında. Lakin bu yüzden Tanrı’nın gözünde günahlarının hafiflediği yanılgısına kapılma. Zira sana şeytanla mücadele etme ve onu alt etme gücü bağışlanmıştır. Hangi insanın yüreğinde gün gelip kötülüğün rüzgârları esmez, iyiye karşı saldırıya geçmez ki. Ama onunla mücadele etmezsen erdemden de söz edilemez; zira erdem dediğimiz, iyiliğin kötülük üzerindeki zaferinden ibarettir; aksi halde bu mücadeleden günah hasıl olur. Önce şunu bilesin ki, sen sadece hayalinde işlediğin bir cinayeti itiraf ettin. Zira Aurelie yaşıyor. Müthiş bir cinnet nöbeti esnasında sen kendi kendini yaraladın, elinden akan kendi yaranın kanıydı. Aurelie yaşıyor. Bunu biliyorum.”</p>

    <p>Dizlerimin üzerine çöktüm, dua ederek ellerimi kaldırdım, bağrımdan koparak derin bir oh çektim, gözlerimden yaşlar fışkırdı! “Dahası da şu ki,” diye devam etti başrahip, “o günah çıkarma esnasında sözünü ettiğin yabancı ressam, hatırladığım kadarıyla çok eskiden beri, manastırımızı da arada bir ziyaret eder. Belki de yakında yine gelir. Muhafaza etmem için bana bir kitap bırakmıştı. İçinde çizimler ama en önemlisi bir hikâye vardı ki, bizimle her konuştuğunda yeni satırlar eklerdi. Bana bu kitabı bir başkasına vermemi yasaklamamıştı. Bu nedenle de, seni kâh harikulade görüntülerin yüce dünyasına yükselten kâh en adi hayatlara sürükleyen o tuhaf kaderinin bağlantılarını öğrenesin diye onu sana emanet etmeyi kutsal görevim sayıyorum. Diyorlar ki, bu dünyada olağanüstü şeylere yer kalmamış; ben buna inanmıyorum. Mucizeler duruyor. Ama bizler, her gün tanık olduğumuz en mucizevi şeyleri bile böyle adlandırmaktan kaçınıyoruz; zira bir dizi olaya bakıp onların döngüsel olarak tekrarlandığına dair bir sonuç çıkarmışız, bu çember içinde aklımızın ermediği bir olguyla karşılaşınca kabullenmek istemiyoruz, katı bir inatçılıkla inanmaktan kaçınıyoruz. Gözümüzün kaba yüzeyine yansımak için fazlaca şeffaf olduklarından, kimi görüntüleri, iç gözümüzle de gördüğümüzü inkâr ediyoruz ısrarla. O tuhaf ressamı da ben, bizim vardığımız sonuçlara dayalı yasalarımızla alay eden bu sıradışı olgulardan biri sayıyorum. Cismani görüntüsünün de bizim algıladığımızla aynı olduğundan kuşkum var. Şu kadarı kesin ki, kimse onda, bildiğimiz yaşam fonksiyonlarının varlığına tanık olmadı. Bize her geldiğinde, öncesine göre daha çok sayfa eklenmiş görünse de, ben onun kitabına ne bir şey yazdığına ne de bir şey çizdiğine tanık oldum. O kitabın içindeki şeyler bana hep fantastik bir ressamın karmaşık karalamaları, ne olduğu belirsiz eskizleri gibi gelirdi, sevgili biraderim Medardus. Senin, bana günah çıkarmandan sonra gözümde okunur ve anlaşılır bir nitelik kazanması da çok garip. Bu ressam hakkındaki sezgilerime ve kanaatlerime dair daha fazla bir şey açıklamayacağım. Sen kendin tahminlerde bulunabilirsin ya da belki de, esrar kendi kendine çözülür. Git şimdi, gücünü kuvvetini topla, umarım birkaç gün içinde aklın da yerine gelir; o zaman ben de sana yabancı ressamın o şaşılası kitabını veririm.”</p>

    <p>Başrahibin dediklerini yaptım. Biraderlerle birlikte yemek yedim, çilelerime ara verdim, azizlerin altarlarında canı gönülden dualar etmekle yetindim. Kalbimin yarası kanamaya devam ediyordu. İçimi burkan ıstırabım hafiflememişti, ama o dehşetengiz kâbuslarımdan kurtulmuştum. Sert döşeğimde ölesiye bitkin, uykusuz yatarken, etrafımda sanki melek kanatları çırpınıyor, hayatta kalan Aurelie’nin güzel görüntüsü, semavi bir merhametle, gözleri yaşlarla dolu, üzerime eğiliyor, beni korumak ister gibi elini başımın üzerine uzatıyordu; o zaman gözkapaklarım ağırlaşıyor, sakin, dinlendirici bir uyku hali damarlarıma yeniden yaşama gücü dolduruyordu. Başrahip zihnimin biraz olsun kıvraklık kazanmakta olduğunu fark edince, ressamın kitabını verdi, her satırını dikkatle okumam için uyardı. Açtım ve gözüme çarpan ilk şey, Heilige Linde’deki fresklerin dış hatlarını belirten, sonra da ışık ve gölgelerini gösteren eskizler oldu. Esrarını bir an önce çözmek adına en küçük bir merak, en küçük bir arzu hissetmedim. Hayır! Benim için bir sır söz konusu değildi. Bu ressam kitabında saklı her şeyi nicedir biliyordum ben. Kitabın son sayfalarında ressamın küçük, okunaksız, karmakarışık renkli yazılarla bir araya getirdiği şeyler, benim düşlerim, benim sezgilerimdi; sadece, benim asla yapamayacağım şekilde açık, belirgin, keskin hatlarla çizilmişti.</p>

    <h3 class="baslik3">Yayımcının açıklamalı notları</h3>

    <p>Birader Medardus buradan sonrasında, ressamın kitabında bulduklarına fazla temas etmeksizin kendi hikâyesine devam ediyor; bütün sırlarına vâkıf olan başrahiple, nazik biraderlerle nasıl vedalaştığını, Roma’ya nasıl gittiğini, her yerde, San Pietro’da, San Sebastian’da ve Lorenzo’da, San Giovanni a Laterano’da, Sankta Maria Maggiore ve diğerleri gibi bütün altarların önünde diz çöküp dua ettiğini, bizzat papanın dikkatini çekmiş olduğunu ve nihayet hakkında azizlik söylentileri çıktığını, bunun da, nadim olmuş bir günahkârdan başka bir şey olmadığını gerçekten idrak etmesine ve Roma’dan ayrılmasına yol açtığını anlatıyor. Bana kalırsa, güzide okurum, biz, seni ve beni kast ediyorum, ressamın yazdıklarını, Medardus’un hikâyesinin karmakarışık dağılan ipuçlarını bağlayıp bir düğüm şeklinde buluşturan bağı okumazsak, Birader Medardus’un sezgileri ve hayalleri hakkında pek az şey öğrenmiş oluruz. Daha iyi bir misal vermek gerekirse, bu değişik, çok renkli ışıkların dağıldığı odak hakkında bilgimiz eksik kalır. Merhum Kapuçin’in elyazmaları sararmış bir parşömenin arasındaydı. Parşömenin üstündeki, neredeyse okunamayacak kadar küçük yazılar, ziyadesiyle dikkatimi çekti. Uzun süre uğraştıktan sonra harfleri ve kelimeleri çözdüm; bunun Medardus’un bahsettiği, ressamın kitabında kayıtlı olan hikâye olduğunu fark edince, hayretler içinde kaldım. Eski İtalyanca, neredeyse kronolojik sayılabilecek bir sıra içinde ve daha çok özdeyişler halinde kaleme alınmıştı. İlginç üslubu, kulağa Almanca olarak çatlak cam gibi çiğ ve kaba gelebilir ama meselenin bütününü kavrayabilmek için bu aşamada tercüme edilmesi gerekli; bunun böyle olduğunu düşünerek çeviriyi naçizane ben yapacağım. Sık sık adı geçen Francesko’nun kökeninin dayandığı prenslik ailesi de, o soydan gelen prensler de hâlâ İtalya’da, Medardus’un kalmış olduğu o yönetim merkezinde yaşamlarını sürdürmekteler. Bu nedenle isimlerini zikretmek imkânsızdı ve güzide okurum, buradaki gibi gerçekten var olan, güzel ve kulağa hoş gelen isimler uydurma hususunda yeryüzünde kimse senin eline bu kitabı veren kişi kadar beceriksiz ve acemi olamaz. Adı anılan yayımcı, bunu göz önünde tutarak dük, baron ve benzeri unvanlarla durumu idare etmeyi başardı. Ama yaşlı ressamın, o fevkalade gizemli ve karmaşık aile ilişkilerini açıklarken, genel tanımlamalarla yetinemeyeceğini, bunlarla her şeyi anlaşılır kılamayacağını da kabul etti. Ressamın sade, kronolojik anlatısını, çeşitli açıklamalarla, işaretlemelerle, karmaşık tiplemeleri eğip bükerek yumuşatmak zorunda kaldı. Ben, yayımcının adına, okumaya devam etmeden önce senden şu noktaları aklında tutmanı rica diyorum, güzide okurum: P. Prensi Camillo, Francesko’nun, yani Medardus’un babasının mensup olduğu ailenin atasıdır. W. Prensi Theodor, Medardus’un, sarayında kaldığı W. Prensi Alexander’ın babasıdır. Kardeşi W. Prensi Albert, İtalyan Prenses Giazinta B. ile evlendi. Dağlık bölgedeki Baron F.nin ailesini biliyoruz. Burada aklımızda tutmamız gereken tek şey, Barones von F.nin soyunun İtalya’ya uzandığı. Zira kendisi, Kont Filippo’nun oğullarından Kont Pietro’nun kızı olur. Bu birkaç ismi ve harfi aklıda tutarsan, sevgili okur, her şey anlaşılır olacaktır. Şimdi hikâyenin devamı yerine daha başka şeyler geliyor.</p>

    <h3 class="baslik3">Yaşlı ressamın parşömen sayfası</h3>

    <p>(...) Cenova Cumhuriyeti, Cezayirli korsanların ağır saldırıları karşısında, büyük deniz kahramanı P. Prensi Camillo’ya başvurdu, ondan mürettebatıyla birlikte iyi donanımlı dört kalyonla cüretkâr haydutlara karşı bir sefer yapmasını istedi. Şöhret vaat eden eylemlere susamış olan Camillo, derhal en büyük oğlu Francesko’ya yazarak, kendisinin seferde olacağı sırada kendisinin yerine ülkeyi yönetmek için eve dönmesini istedi. Francesko o sıralar Leonardo da Vinci’nin okulunda resim tahsil ediyordu; sanatın ruhuna öylesine teslim olmuştu ki, başka hiçbir şey düşünemiyordu. Sanatı yeryüzündeki her türden şanın ve şerefin üstünde tutuyor, bu sebeple de, insanların bütün diğer uğraşları ona, ıvır zıvır uğruna gösterilen acınası, budalaca zahmetler gibi görünüyordu. Sanatından da, daha o yıllarda yaşı kemale ermiş ustasından da ayrılamazdı; babasına cevap olarak, fırça kullanmayı iyi bildiğini ama hükümdar asası kullanmaktan pek anlamadığını, bu nedenle Leonardo’nun yanında kalmak istediğini yazdı. Bunun üzerine gururlu Prens Camillo fena halde öfkelendi, oğlunu onursuz bir deli diyerek aşağıladı ve güvenilir hizmetkârlarından birkaçını onu geri getirmeye yolladı. Lakin Francesko geri dönmeme konusunda kararlıydı. Sonuna kadar direndi, kendi gözünde tahtın bütün şaşaasına rağmen bir prensin, yetkin bir ressam karşısında zavallı bir yaratık olduğunu, en büyük savaş kahramanlıklarının, dünyevi gaddar bir oyundan ibaret olduğunu, buna karşılık bir ressamın yaratısının, içinde barındırdığı tanrısal ruhu yansıttığını ileri sürdü. Bunun üzerine denizler kahramanı Camillo hiddetlendi ve Francesko’yu evlatlıktan reddedip küçük kardeşi Zenobio’yu veliaht tayin etmeye karar verdi. Francesko, bu durumdan memnun oldu. Prenslik tahtının vârisi olarak haklarını, bütün şekil şartlarını içeren resmî bir belgeyle küçük kardeşine devretti. Camillo, Cezayirlilerle giriştiği çetin ve kanlı bir savaşta hayatını kaybedince Zenobio prensliğin yönetimini devraldı. Francesko ise prenslik mevkiini ve unvanını inkâr ederek ressam oldu; hükümdar kardeşinin bağladığı cüzi bir yıllık gelirle oldukça sefil bir şekilde hayatını sürdürdü. Francesko esasen gururlu ve coşkulu bir delikanlıydı. Onun çılgın ruhunu ancak yaşlı Leonardo dizginleyebiliyordu. Francesko, prens unvanını reddettikten sonra, Leonardo’nun inançlı, sadık oğlu gibi oldu. Yaşlı adamın bazı önemli eserlerini tamamlamasına yardımcı oldu; sonunda da öğrencilikten yükselip usta mertebesine erişti, şöhret kazandı, bazı kiliselerin ve manastırların altar resimlemelerini üstlendi. Yaşlı Leonardo ona maddi manevi destek olmayı sürdürüyordu; sonunda epey ileri bir yaşta vefat etti. Bunun üzerine, genç Francesko’nun içinde sakladığı, o zamana kadar güçlükle bastırabildiği ateş, kibir ve taşkınlık şeklinde tezahür etti. Kendisini çağının en büyük ressamı sayıyordu; eriştiği sanatsal yetkinliği unvanıyla birleştirerek kendisini “prens ressam” olarak adlandırdı. Yaşlı Leonardo’dan küçümseyerek söz ediyor ve onun inançlı, sade üslubundan saparak zengin figürlerden ve göz kamaştırıcı renklerden oluşan bir üslupla kitlelerin gözünü kamaştırıyordu, onların abartılı iltifatları da onu gitgide daha kendini beğenmiş, gitgide daha taşkın bir hale getiriyordu. Sonunda Roma’daki çılgın, ayyaş birtakım gençlerin arasına düştü; her konuda olduğu gibi, onların da en önde geleni ve en önemlileri olmaya heves etti, bu suretle de kısa zamanda melanet fırtınasının en güçlü yelkencisi olup çıktı. Putperestliğin sahte ve aldatıcı şaşaasıyla baştan çıkmış bu gençler, başlarında Francesko, gizli bir çete oluşurdular; Hıristiyanlığı isyankâr bir şekilde küçümseyerek Eski Yunan âdetlerini taklit ediyor, hayâsız aşüftelerle rezil, günahkâr şenlikler kutluyorlardı. Aralarında ressamlar da vardı ama çoğunluğu heykeltıraştı. Sadece antik sanatla ilgileniyor, çağdaş sanatçıların kutsal Hıristiyanlıktan esinlenerek, onu yüceltme arzusuyla yarattıkları, en mükemmel şekilde gerçekleştirdikleri ne varsa hafife alıyorlardı. Francesko, kutsala yönelik olmayan bir heyecan içinde yalanlarla dolu masal dünyasına dair çok sayıda resim yaptı. Kadın figürlerin şehevi dolgunluğunu kimse onun kadar gerçekçi bir şekilde yansıtamıyordu. Doğal yaradılışı canlı modellerden, biçim ve kurguyu eski mermer heykellerden alıyordu. Eskiden olduğu gibi kiliselerde, manastırlarda eski inançlı ustaların harikulade resimleriyle huzura ermek, sanatsal bir saygıyla onları içine sindirmek yerine, hararetle pagan, sahte tanrıları resmediyordu. Ancak hiçbir figür onu, sürekli zihninde taşıdığı Venüs resmi kadar etkilememişti. Bir keresinde Zenobio’nun, ağabeyine tahsis ettiği yıllık para her zamankine göre biraz gecikti. Francesko bütün kazancını hızla eritip bitiren çılgın hayatından vazgeçemeyince ciddi bir para sıkıntısına düştü. Bunun üzerine, uzun zaman önce bir Kapuçin manastırının yüksek bir bedel karşılığı kendisinden bir Azize Rosalia resmi sipariş ettiğini hatırladı. Hıristiyan azizlerinin tümüne karşı duyduğu nefret yüzünden başlamaktan kaçındığı bu işi, sırf para alabilmek uğruna hızla tamamlamaya karar verdi. Azizeyi önce biçim ve yapı itibarıyla o Venüs resmine benzer bir şekilde çıplak olarak canlandırmayı düşündü. Bu tasarısı arkadaşları arasında fevkalade kabul gördü; isyankâr gençler, Francesko’nun inançlı keşişler vasıtasıyla kiliseye, Hıristiyan bir azize yerine pagan bir tanrıça sokmak şeklindeki bu ahlaksızca fikrini pek takdir ettiler. Lakin Francesko resmi yapmaya başladığı vakit, işler gönlünden ve aklından geçtiğinden farklı biçimde gelişti; güçlü bir ruh, etkisinde olduğu boş yalanlara galip geldi. Karanlık sislerin arasından kutsal, yüce göklerden inen bir meleğin yüzü ışımaya başladı. Francesko azizeyi incitip Tanrı’nın divanında cezaya çarpılma korkusuna kapılmış gibiydi; yüzü tamamlamaya bir türlü cesaret edemiyordu. Çizdiği çıplak bedenin üzerine koyu kırmızı bir elbise ile gök mavisi bir pelerinden oluşan sevimli kıvrımlarıyla, edepli giysiler giydirdi. Kapuçin keşişleri, Francesko’ya yazarken sadece Azize Rosalia’nın resmini düşünmüşlerdi; ressamın tasarımında azizenin hayatına dair o önemli hikâyenin yer almasına pek değinmemişlerdi. Bu nedenle de Francesko azize figürünü resmin tam ortasına yerleştirmişti. Oysa şimdi o güçlü ruh tarafından yönlendirilerek azizenin inançları nedeniyle çektiği acıları temsil etmek üzere etrafına şaşılacak kadar uyumlu türlü figürler resmediyordu. Francesko kendini tümüyle resmine vermişti. Ya da belki resmin kendisi, onu güçlü kollarıyla kavrayıp isyankâr dünyevi hayatının üzerinde tutan o kudretli ruha dönüşmüştü. Azizenin yüzünü bir türlü tamamlayamıyordu ve bu durum iç dünyasında, sivri dikenler batırılırmış gibi bir cehennem azabı yaratıyordu. Venüs resmini pek düşünmüyordu artık. Ama sık sık ustası Leonardo’yu gördüğü, onun kendisini yüzünde memnuniyetsiz ifadelerle seyrettiği, onunla oldukça endişeli ve acılı bir şekilde konuştuğu sanısına kapılıyordu. “Sana yardımcı olmayı isterdim ama yapamam. Önce sen, bütün günahkârca eylemlerinden vazgeçmelisin; içtenlikle nedamet getirip isyankârlık ettiğin azizlerden tevazu içinde şefaat dilemelisin.” Uzun zamandır Francesko’nun etrafında pervane olan gençler atölyesinde ziyarete geldiklerinde, onu hasta gibi baygın vaziyette yatağına uzanmış halde buldular. Francesko onlara derdini, kötü bir ruhun sanki Azize Rosalia’nın resmini bitiremesin diye gücünü kırdığını anlattı; hepsi birden güldü, “Aman, kardeşim, nasıl olur da böyle birdenbire hasta düşersin? Asklepios ile nazik Hygieia’ya<a class="si-noteref epub-type_noteref" href="#f23" id="ref_f23">23</a> biraz şarap sunalım da bari, zayıf düşenler şifa bulsun,” dedi. Derhal Siracusa şarabı getirtildi, delikanlılar kadehlerini doldurdular, tanrılara içki sunma niyetiyle, bitmemiş resmin önünde yerlere döktüler. Ardından da fütursuzca kafa çekmeye başladılar; Francesko’ya da şarap ikram ettiler, lakin o içmek istemedi. Venüs Hanım’ın şerefine de kadeh kaldırmalarına rağmen çılgın arkadaşlarının sefasına katılmak istemiyordu. Bunun üzerine içlerinden biri, “Bu aptal ressam galiba gerçekten hasta; hem bedenen hem de ruhen,” dedi. “Ben doktor getirmeye gidiyorum.” Harmanisine sarınıp eline bir değnek aldı ve kapıdan dışarıya çıktı. Birkaç dakika ancak geçmişti ki yeniden içeriye girdi, “Ah, görüyorsunuz, o hastalıklı kişiyi tedavi edecek olan hekim, benim zaten,” dedi. Delikanlı, yürüyüşünü ve duruşunu yaşlı bir hekime iyice benzetmek için gencecik yüzünü tuhaf bir şekilde kırıştırıp büzüştürüyor, böylece güya yaşlı ve çirkin bir adam gibi görünüyordu. Delikanlılar ziyadesiyle gülüyor, bağrışıyorlardı. “Şuna bakın hele, nasıl da sahiden doktormuş gibi bilmiş pozlar kesiyor.” Doktor, hasta yatan Francesko’ya yanaştı, pürüzlü bir sesle, alaycı bir tonda, “Sen, zavallı ahbap, ne kadar da solgun ve hasta görünüyorsun! Venüs Hanım seni bu halinle beğenmez. Ama iyileşirsen eğer, belki de Donna Rosalia seni kabul eder! Güçsüz düşmüş dostum benim, gel benim harika ilacımdan bir tat; madem azizlerin resmini yapmak istiyorsun, seni yüreklendirmeye ancak benim içkim yeter. Bu gördüğün şarap Aziz Antonius’un mahzenindendir.” Sözde doktor, harmanisinin altından bir şişe çıkardı ve açtı. Şişeden delikanlıların başını döndüren tuhaf bir koku yükseldi. Hepsi uyuklar halde koltuğuna gömüldü, gözlerini yumdu. Lakin Francesko aciz bir korkak olarak alaya alınmış olmaktan ötürü kapıldığı çılgın öfkeyle şişeyi doktorun elinden kaptı ve dolu dolu yudumlar alarak içti. Arkadaşı delikanlı, yeniden kendi genç yüzünü takınmış, kendi güçlü haline dönmüştü. “Yarasın!” diye bağırdı; sonra da diğer arkadaşlarına seslenerek onları daldıkları uykudan uyandırdı. Hep birlikte yalpalayarak merdivenden indiler. Vezüv Yanardağı nasıl vahşi gürültülerle kavurucu alevler püskürtürse Francesko’nun içinde de tıpkı öyle ateşten ırmaklar kaynıyordu. Eskiden çizdiği putperest yüzlerin tümü, canlanmış gibi gözlerinin önüne geliyordu; güçlü bir sesle haykırdı: “Sen de gel, sevgili tanrıçam. Sen de canlanmalı ve benim olmalısın; yoksa kendimi yeraltı tanrılarına adayacağım!” O esnada Venüs Hanım’ın resmi hemen önünde durmaktaydı; resim kendisine el sallıyormuş gibi geldi. Yatağından fırladığı gibi Azize Rosalia’nın başını çizmeye başladı; zira o esnada Venüs Hanım’ın çekici yüzünü, aslına tam anlamıyla sadık kalarak resimleyebileceğini sanıyordu. Fakat iradesi eline hükmedemiyor gibiydi; fırça sürekli, Azize Rosalia’nın başını çevreleyen sislerden dışarı kayıyor, gayriihtiyarı onun etrafındaki barbar adamların başlarını boyuyordu. Ancak azizenin göksel çehresi de bu arada gitgide daha gözle görülür biçimde belirginleşiyordu. Francesko’ya bakan gözleri bir anda o kadar canlı bir şekilde ışıldadı ki, Francesko yıldırım çarpmış da ölesiye bir darbe almış gibi yere düştü. Birazcık kendine gelir gibi olunca, güçlükle yerinden doğruldu; ama onu bu denli korkutan resme bir kez daha bakmaya cesaret edemedi. Başını öne eğip yavaşça sözde doktorun şişesinin durduğu masaya doğru sokuldu ve şişeden sıkı bir yudum daha çekti; kendini yeniden biraz güçlenmiş hissediyordu. Resmine bir göz attı; son fırça darbesine kadar tamamlanmış halde karşısında duruyordu. Azize Rosalia’nın değil, aşk dolu bakışlarıyla, sevdiği Venüs’ün yüzü gülümsemekteydi tuvalden. O anda Francesko delice, isyankârca güdülere kapılarak kıvrandı. Hikâyesini resimlediği pagan heykeltıraş Pygmalion’un, Tanrıça Venüs’e, heykeline can vermesi için yalvardığını hatırladı; çılgınca bir ihtiras içinde ağlıyordu. Bunun üzerine resim sanki kıpırdar gibi oldu; ama kollarına almak isteyince, bunun hâlâ cansız bir tuval olduğunu anladı. Ardından, saçlarını yolmaya koyuldu, yüzünde şeytan çarpmış gibi ifadeler belirdi. Francesko böyle davranmaya başlayalı beri iki gün, iki gece geçmişti. Resmin önünde heykel gibi kaskatı durduğu üçüncü gün odasının kapısı açıldı, arkasından, kadın giysilerinin çıkardığına benzer bir hışırtı geldi. Dönüp baktı, adeta resminin orijinali sanabileceği bir kadın gördü. Hayallerinde yaşattığı mermer bir heykelden esinlenerek yarattığı resmini, düşünülebilecek bütün güzelliğiyle, capcanlı karşısında görünce aklını kaçıracak gibi oldu. Resme bir kez daha baktı ve bu yabancı kadının neredeyse aynadaki bir yansıması gibi durduğunu görünce bir anda dehşete kapıldı; tıpkı şaşılası bir hayalet görüp de etkilenmiş biri gibi dili tutuldu, yabancı kadının önünde usulca diz çöküp tapınır gibi ellerini ona doğru uzattı. Lakin yabancı kadın gülümseyerek onu yerden kaldırdı, küçük bir kızken, daha Leonardo da Vinci’nin resim okuluna devam ettiği zamanlarda onu birçok kez görmüş olduğunu, ona karşı tarif edilemez bir aşk beslediğini itiraf etti. Anne babasını ve akrabalarını terk ettiğini, onu yeniden bulmak için ta Roma’ya kadar peşinden geldiğini, içinden bir sesin onun da kendisini çok sevdiğini, sırf ona olan özleminden ve arzularından dolayı yüzünü aynen resmettiğini söylediğini anlattı. Şimdi, gördüğü kadarıyla, bu bir gerçekti. Francesko, yabancı kadınla aralarında gizemli bir ruh yakınlığı bulunduğunu, bu yakınlık nedeniyle bu harikulade resmi yarattığını ve resme çılgınca âşık olduğunu anladı. Kadını içten bir aşkla kucakladı; bir papazın onları kutsal evlilik bağıyla ebediyen birleştirmesi için hemen bir kiliseye götürmek istedi. Ama kadın buna razı olacak gibi görünmüyordu. “Ah, sevgili Francesko, sen Hıristiyan kilisesinin bağlarıyla bağlanmak istemeyen cesur bir sanatçı değil miydin? Ruhunla ve bedeninle, neşeli, hayat dolu antikçağa, onun hayata bağlı, güler yüzlü tanrılarına dönmemiş miydin yüzünü? Bizim birlikteliğimiz o ıssız mekânlarda umutsuz yakarışlarla ömürlerini tüketen gamlı papazları ne ilgilendirir? Gel, aşkımızın bayramını, neşeli ve aydınlık bir şekilde kutlayalım biz.” Francesko kadının bu konuşmalarına kandı. Böylece hemen o akşam, arkadaşı olduklarını söyleyen delikanlılarla birlikte, günahkâr ve isyankâr bir pervasızlıkla yabancı kadınla, pagan âdetlerine uygun bir düğün yaptı. Kadın yanında içi mücevher ve nakit para dolu bir sandık getirmişti. Francesko günahkâr zevkler içinde yüzerek, sanatını inkâr ederek onunla uzun bir süre yaşadı. Derken kadın hamile kaldı ve gitgide daha da muhteşem, pırıltılı bir güzellik kazandı; adeta canlanmış bir Venüs heykeli gibiydi. Francesko hayatındaki bu muhteşem saadeti güçlükle taşır haldeydi. Bir gece dehşet dolu, acı bir iniltiyle uyandı. Korkuyla sıçradı, eline bir fener alıp karısına baktı; bir oğlan doğurmuştu. Hizmetkârlar derhal ebe ile doktoru çağırmaya koştular. Francesko çocuğu annesinin kucağından aldı, ama aynı anda kadın iç paralayıcı tiz bir çığlık attı. Sanki birtakım güçlü eller tarafından yakalanmış gibi büzüldü. Ebe, hizmetkârıyla koşup geldi, arkasından da doktor yetişti; ama yardım etmek istedikleri anda dehşet içinde ürpererek geri çekildiler; zira kadın ölü gibi kaskatı kesilmiş, boynunu ve göğsünü mor, iğrenç lekeler kaplamıştı; genç güzel yüzünün yerini, gözleri açık halde kasılıp kalmış, feci şekilde çarpılmış bir surat almıştı. İki kadının attığı çığlıkları duyan konu komşu koşuştu. Çoktandır aralarında bu yabancı kadın hakkında türlü tuhaf şeyler konuşuyorlardı; onun Francesko’yla sürdürdüğü bu aşırı hayat tarzından kimse hoşlanmıyordu. Papazın kutsamadığı bu günahkârca birlikteliği az kalsın dinî mahkemelere şikâyet edeceklerdi. İğrenç şekilde çarpılmış ölüyü görür görmez, hepsi birden onun kesinlikle şeytanla ittifak içinde yaşamış olduğuna kanaat getirdi. İşte şimdi de şeytan onu teslim almıştı. Güzelliği, lanetli büyülerin yarattığı aldatıcı, sahte bir hayaldi. Gelen herkes korkarak kaçtı; kimse ölüye dokunmak istemiyordu. Francesko kiminle baş başa yaşamış olduğunu kavramıştı artık. Dehşetli bir korkuya kapıldı. Bütün isyankâr davranışları gözlerinin önüne geldi; Tanrı’nın yargılaması daha bu dünyadayken başlamış olmalıydı, zira iç dünyasında cehennemin alevleri parlamaya başlamıştı bile.</p>

    <p>Ertesi gün muhafızlarla birlikte dinî mahkemenin bir üyesi geldi ve Francesko’yu tutuklamak istedi. Bunun üzerine Francesko’nun gururlu ruhu galeyana geldi, cesaretini toplayıp kılıcını kaptı ve muhafızların aralarından sıyrılarak kaçtı. Roma’dan bir hayli uzaklaşmıştı ki, yorgun argın sığınacak bir mağara buldu. Nasıl olduğunu tam anlamıyla fark etmeden, yeni doğmuş oğlunu da harmanisinin içine sarıp yanına almıştı. Vahşice bir hiddete kapılmış halde, o şeytani kadının ona doğurduğu çocuğu taşlara çalıp parçalamak istiyordu. Ama tam havaya kaldırdığı anda bebek ağlamaklı, yalvarır gibi sesler çıkarınca, derin bir merhamet duygusuna kapıldı, oğlanı yumuşak otların üstüne yatırdı, ağzına da yanında getirdiği turuncun suyundan damlattı. Francesko, nedamet getiren bir münzevi gibi, o mağarada birkaç hafta geçirdi, içinde yaşadığı günah dolu isyankârlıktan vazgeçerek azizlere canıyürekten dualar etti. En çok da, çok ağır bir şekilde rencide etmiş olduğu Rosalia’ya, Tanrı’nın tahtı önünde şefaat etmesi için yalvardı. Bir akşam kırda dizlerinin üzerine çökmüş dua ederken, ufukta batmakta olan güneşi gördü. Batıdan doğru kıpkızıl alev dalgaları saçıyordu. Alevler gri renkli akşam sislerinin içinde sönerken, Francesko semalarda pembe bir aydınlığın ışıdığını fark etti. Pembelik az sonra şekillenmeye başladı. Francesko, Azize Rosalia’nın, çevresinde melekler, bir bulutun üzerinde diz çökmüş olduğunu gördü. Hafif bir mırıltı ve fısıltı şu sözleri dile getiriyordu: “Tanrı’m! Zaaf ve şuursuzluk içinde iblisin ayartmalarına karşı koyamayan bu insanı bağışla.” Bunun üzerine pembe aydınlığın arasında şimşekler çaktı ve gök kubbede boğuk bir gök gürültüsü uğuldadı. “Hangi günahkâr insan bunun kadar asilik etti? Cürüm içinde attığı tohum, isyankâr günahlarla boy vermeye devam ettiği sürece, o, mezarında ne merhamet bulacak ne de huzur!” Francesko yere yığıldı. Hakkında hükmün verilmiş olduğunu, dehşetengiz bir uğursuzluğun onu umarsızca oradan oraya savuracağını anlamıştı. Mağaradaki oğlanı aklına bile getirmeden oradan kaçtı. Artık resim yapmak istemediği için ağır, acınası bir sefalet içinde yaşıyordu. Bazen Hıristiyan inancına övgü olarak güzel resimler yapmak geliyordu aklına; Meryem Ana ile Azize Rosalia’nın hikâyelerini temsil edecek, desenleriyle ve renkleriyle muhteşem eserler hayal ediyordu. Ama böyle bir resme nasıl başlayabilirdi ki; tuval ve boya almak için meteliği bile yoktu. Çileli hayatını, kilise kapılarında bağışlanan cüzi sadakalarla sürdürüyordu. Bir gün, kiliselerden birinde boş bir duvara gözlerini dikmiş, resim yaptığını hayal ettiği esnada, peçelere bürünmüş iki kadın geldi. Biri, melekler kadar hoş bir sesle şöyle konuştu: “Prusya’nın uzaklarında Tanrı’nın meleklerinin, Meryem Ana resmini bir ıhlamur ağacına indirdikleri yerde, onun anısına bir kilise inşa edildi; ama resim süslemeleri şimdilik eksik. Oraya git. Orada sanatını icra etmen senin için kutsal ibadet yerine geçecek, parçalanmış ruhun göksel bir teselliyle dolup dinlenecek.” Francesko başını kaldırıp bakınca, kadınların hafif, pırıltılı ışıklara dönüşerek eriyip kaybolduklarını gördü. Kiliseyi zambak ve gül kokuları sarmıştı. Francesko kadınların kim olduklarını anlamıştı. Hemen ertesi gün hac yolculuğuna çıkmak istedi. Aynı günün akşamıydı, kardeşi Zenobio’nun uşakları uzun aramalardan sonra onu buldular, iki yıllık parasını ödeyerek ağabeyinin sarayına davet ettiler. Ama Francesko gelen paradan pek cüzi bir meblağı alıkoyarak üstünü yoksullara dağıttı, sonra da uzaklara, Prusya’ya doğu yola çıktı. Yolu Roma’dan geçiyordu. Oradan pek uzağa düşmeyen, Azize Rosalia’nın resmini yaptığı Kapuçin manastırına gitti. Resmin altara asılı olduğunu gördü ama yakından inceleyince bunun kendi resmi değil, sadece bir kopyası olduğunu fark etti. Öğrendiğine göre, keşişler kaçan ressamla ilgili olarak yayılan söylentiler nedeniyle, ondan kalan eşyalar arasında bulunan resmin orijinalini ellerinde tutmak istememişler, bir kopyasını yaptırdıktan sonra orijinalini B.deki Kapuçin manastırına satmışlar. Francesko, meşakkatli bir yolculuğun ardından Doğu Prusya’daki, Heilige Linde’nin bulunduğu manastıra ulaştı ve Meryem Ana’nın bizzat vermiş olduğu görevi yerine getirdi. Kiliseyi öylesine harikulade resimlerle donattı ki, inayetin ruhunun içine nüfuz ettiğini hissetti. Cennetin tesellisi içine dolmaktaydı.</p>

    <p>Günlerden bir gün, Kont Filippo S. uzak ve vahşi bir bölgede ava çıktığı esnada kasırgaya yakalandı. Fırtına uçurumlarda uluyor, yağmur yeni bir Nuh tufanıyla insanları ve hayvanları telef edecekmiş gibi seller halinde iniyordu; Kont Filippo güçlükle içeri sokabildiği atıyla birlikte bir mağaraya sığındı. Kara bulutlar bütün ufku kaplamıştı. Bu yüzden de mağara o kadar karanlıktı ki, Kont Filippo yanında kıpırdayıp hışırdayan şeyin ne olduğunu göremiyor, seçemiyordu. Herhangi bir saldırı olasılığına karşı kendini savunmak üzere kılıcını çekti. Fırtına dinip de mağaraya güneşin ışıkları vurunca, hayretler içinde, yanı başında yapraklardan bir yatak üstünde çıplak bir oğlan çocuğunun yatmış, parlak ışıltılı gözleriyle kendisine bakmakta olduğunu fark etti. Yanında fildişi bir kadehte güzel kokulu birkaç damla şarap vardı ve oğlancık iştahla onu içiyordu. Kont, av borusunu öttürdü, oraya buraya dağılmış olan adamları ağır ağır toplanmaya başladılar. Kontun emriyle, çocuğu oraya bırakan adamın dönüp almasını beklemek üzere bir süre orada kaldılar. Ama akşam inmeye başlayınca Kont Filippo, “Bu çocuğu burada böyle çaresiz bırakamam; onu alıp götüreceğim; bunu herkese de ilan edeceğim ki, ana babası ya da onu mağaraya bırakan her kimse, gelip benden istesin,” dedi. Nitekim öyle yaptılar. Ama haftalar, aylar, hatta yıllar geçti, arayan soran çıkmadı. Kont, buluntu çocuğa kutsal vaftizle Francesko adını verdi. Çocuk büyüdü, bedenen ve ruhen harika bir delikanlı oldu; kont onu az rastlanır yetenekleri nedeniyle kendi oğlu gibi seviyordu. Çocuğu olmadığı için bütün servetini ona bırakmayı düşünüyordu. Francesko yirmi beş yaşına varmıştı ki, Kont Filippo dünya güzeli yoksul bir genç kıza çılgınca bir aşkla tutuldu. Kız çocuk yaşta, kendisi ise yaşını başını çoktan almış olduğu halde aldırmayıp onunla evlendi. Francesko kısa süre sonra kontese sahip olmak gibi günahkârca bir arzuya kapıldı; kontesin çok inançlı ve sadık bir kadın olmasına, sadakat yeminini asla bozmak istememesine rağmen, Francesko çetin bir mücadelenin ardından onu şeytani oyunlarla ağına düşürmeyi başardı; kadın, kendini isyankârca zevklere teslim etti. Bu suretle Francesko, hamisini ağır bir nankörlükle ve ihanetle ödüllendirmiş oldu. Büyük bir hevesle, babalık sevinciyle bağrına bastığı iki çocuğunun, Kont Pietro ile Kontes Angiola’nın, aslında o günahın meyveleri olduğunu yaşlı Filippo hiçbir zaman öğrenemedi.</p>
    <hr class="bosluk" />

    <p>İçimden gelen bir dürtüyle kardeşim Zenobio’ya gittim ve şöyle dedim: “Ben, tahttan feragat ettim. Sen, bir çocuk sahibi olmaksızın benden önce ölecek olsan bile, ben yine de yoksul bir ressam olarak, huzurlu bir huşu içinde sanatımı icra ederek hayatımı sürdürmek niyetindeyim. Lakin bu mülk, yabancı birinin yönetimine kalmamalı. Kont Filippo S.nin büyütüp yetiştirdiği o çocuk, aslında benim oğlumdur. Telaş içinde deli gibi kaçtığım sırada onu kontun bulduğu mağarada bırakmıştım. Yanında buldukları fildişi kadehin üstünde bizim aile armamızın oyması var. Ama bundan daha da önemlisi, bu delikanlının vücut yapısı; bizim soyumuzdan geldiğini hiçbir yanılgıya yer bırakmaksızın kanıtlıyor. Zenobio, al onu, kardeşim, onu kendi oğlun ve vârisin olarak kabul et!” Zenobio’nun, genç Francesko’nun yasal bir evlilikten doğmuş olup olmadığına ilişkin tereddütlerini, papa tarafından kutsanmış bir evlat edinme belgesi temin ederek giderdim. Böylece, oğlumun evlilik dışı günah ürünü bir çocuk olma keyfiyeti de ortadan kalkmış oldu. Kendisi, kanuni bir evlilik içinde Paolo Francesko adını verdiği bir erkek çocuk sahibi oldu. Ama kötü tohum, kötü bir şekilde gelişti. Yine de oğlum nedamet getirerek isyankârlıklarının kefaretini ödeyebilirdi. Ben ilahî adalet misali hep onun karşısına dikildim. Çünkü onun dünya âleme sır olan iç dünyasını, avucumun içi gibi biliyordum. İçimde gitgide güçlenen, beni hayatın köpüren dalgalarının üzerine yükselten ruh, bana ölümden korkmaksızın aşağılara, derinlere bakabileceğimi söylüyordu.</p>
    <hr class="bosluk" />

    <p>Francesko’nun ayrılışı Kontes S.nin ölümüne neden oldu. Zira kadın ancak o zaman nasıl bir günah işlediğinin ayırdına vardı. Bir caniye duyduğu aşk ile işlediği günahın nedameti arasındaki çelişkiyi kaldıramadı. Kont Filippo çocuklaşmış bir ihtiyar olarak doksanına vardıktan sonra öldü. Kendi oğlu sandığı Pietro, kardeşi Angiola’yla birlikte, Zenobio’nun yanında bulunan Francesko’nun sarayına gitti. Paolo Francesko’nun, M. Prensesi Vittoria ile nişanı şaşaalı törenlerle kutlandı. Pietro gelin adayını bütün güzelliği içinde görür görmez şiddetli bir sevdaya tutuldu. Tehlikelere aldırmaksızın Vittoria’nın ilgisini çekmek üzere çaba sarf etmeye başladı. Onun bu çabaları Paolo Francesko’nun gözüne batmıyordu, zira o da Pietro’nun kız kardeşi Angiola için yanıp tutuşuyordu. Angiola, Paolo Francesko’nun bütün yalvarmalarını soğuk bir şekilde geri çeviriyordu. Prenses Vittoria, evlenmeden önce bir süre huzur içinde yalnız kalarak kutsal bir adağını yerine getirme bahanesiyle saraydan ayrıldı. Aradan bir yıl geçtikten sonra geri döndü; düğün yapılacak, ardından da Kont Pietro ile kız kardeşi Angiola babalarının şehrine geri döneceklerdi. Paolo Francesko’nun Angiola’ya olan aşkı, kızın katı ve inatçı tutumu yüzünden gitgide daha da ateşlenmiş, artık vahşi bir hayvan gibi, ancak muradına ermek suretiyle durdurulabilecek türden şiddetli bir ihtirasa dönüşmüştü. Düğün günü geldiğinde, gelin odasına girmeden önce, utanç verici bir ihanet içinde, Angiola’nın odasına dalarak ona saldırdı; kız düğün yemeği sırasında içtiği sarhoş edici içkiler yüzünden farkına bile varamadan, günahkâr arzularını tatmin etti. Bu ahlaksızca olay Angiola’yı ölümün eşiğine getirince, vicdan azabından kıvranan Paolo Francesko yaptıklarını itiraf etti. Pietro, ilk kızgınlık ânında bu haini öldürmek istedi; ama bu işin intikamını peşinen almış bulunduğunu hatırlayınca, kolu felç olmuş gibi aşağı düştü. Herkesin Vittoria’nın kız kardeşinin kızı sandığı B. Prensesi küçük Giazinta, aslında Pietro’nun, Paolo Francesko’nun karısıyla olan gizli ilişkisinin meyvesiydi. Pietro ile kardeşi Angiola birlikte Almanya’ya döndüler. Angiola, orada bir oğlan doğurdu; adını da Franz koydu. Oğlunu özenle yetiştirdi. Günahsız Angiola başına gelmiş olan o müthiş günahın ağırlığından kendini nihayet kurtarmış, eski güzelliğine ve zarafetine yeniden kavuşmuştu. Derken Prens Theodor von W. ona âşık oldu, o da prensin aşkına bütün kalbiyle karşılık verince, kısa süre içinde evlendiler. Aynı esnada ağabeyi Kont Pietro da bir Alman kızıyla evlenmiş, ondan iki kızı olmuştu. Angiola, prense iki oğul verdi; kendini vicdanen çok temiz hissediyordu ama yine de Paolo Francesko’nun ahlaksızca davranışı bazen rüyalarına giriyor, bilmeden, istemeden işlediği bu günah yüzünden cezalandırılacağına, kendisinden de, kendi soyundan gelenlerden de intikam alınacağına dair karanlık düşüncelere kapılıyordu. Günah çıkarmak da, affedilmek de onu tatmin etmiyordu. Uzun süren bu işkenceden sonra, gökten vahiy gelmişçesine aklına birden, kocasına her şeyi açıklamak geldi. Kötü ruhlu Paolo Francesko’nun işlediği günahı itiraf etmenin kendisine çetin bir mücadeleye mal olacağını bile bile bu zor adımı atma cesaretini gösterdi; sonuç tahmin ettiği gibi oldu. Prens Theodor bu ahlaksız olayı önce dehşetle karşıladı, can evinden vurulmuşçasına sarsıldı, büyük bir öfkeye kapıldı; hatta bu öfke bir an karısına da yönelecek gibi oldu. Angiola birkaç aylığına uzak bir saraya gidip orada kaldı; bu süre boyunca prens, kendisine azap veren acılı duygularla boğuştu. Sonunda karısıyla barışmakla kalmadı, ona belli etmeden oğlu Franz’ın eğitimiyle de ilgilendi. Prens ile karısının ölümlerinden sonra, Franz’ın doğumuyla ilgili sırrı bilen sadece Kont Pietro ile genç Prens Alexander von W. kalmıştı. Ressamın soyundan kimse, Kont Filippo’nun büyüttüğü Francesko’ya ruhen ve bedenen bu Franz kadar benzemiyordu. Son derece akıllı, ateşli, hızlı düşünebilen ve hareket eden harikulade bir delikanlıydı. Babasının da, dedesinin de günahları ona hiçbir şekilde ağırlık vermiyor, iblisin kötücül ayartmalarına da karşı koyuyordu. Prens Theodor’un ölümünden hemen önce iki oğlu, Alexander ve Johann, güzel Welsch topraklarına doğru yola çıktılar. Aralarında belirgin bir anlaşmazlık olmasa da, farklı eğilimleri, farklı merakları nedeniyle Roma’da birbirlerinden ayrıldılar. Alexander, Paolo Francesko’nun sarayına geldi ve Paolo’nun Vittoria’dan olma en küçük kızına öylesine âşık oldu ki, onunla evlenmeye kalkıştı. Prens Theodor, oğlu Prens Alexander’in anlamakta güçlük çektiği bir nefretle bu evliliğe karşı çıktı. Bu yüzden de Alexander, Paolo Francesko’nun küçük kızıyla ancak Prens Theodor’un ölümünden sonra evlenebildi. Prens Johann ise eve dönüş yolunda üvey ağabeyi Franz’la tanıştı; yakın akrabası olduğunu bilmeden ondan öylesine hoşlandı ki, bir daha ayrılmak istemedi. Eve dönmek yerine, İtalya’ya ağabeyinin ikametgâhına dönmesinin sebebi de Franz oldu. Akıl sır ermez ezelî uğursuz kader, Johann ile Franz’ın, ikisinin birden, Vittoria ile Pietro’nun kızları Giazinta’ya ilk bakışta fena halde abayı yakmalarını istemişti. Cürüm yeşeriyordu artık; karanlık güçlere kim karşı koyabilir ki?</p>
    <hr class="bosluk" />

    <p>Gençlik yıllarıma ait günahlarım ve isyankârlıklarım korkunçtu; yine de Meryem Ana ile Azize Rosalia’nın şefaatleriyle ebediyen mahvolmaktan kurtulmuştum; ne var ki cani ruhlu tohum kuruyup da yeni meyveler veremeyecek hale gelinceye değin bu dünyada kalıp lanetlenmiş olmanın ıstıraplarına katlanmaya da mahkûmdum. Manevi güçlere hükmederken dünyevi şeylerin ağırlığı bana ıstırap veriyordu. Geleceğin karanlığında gizli esrarı sezinlerken hayatın aldatıcı parlak renkleri gözümü kamaştırıyor, budala gözlerim dağılıp giden hayallere bakarken onların içindeki gerçekliği fark edemiyor, yanılgılara düşüyordu. Çoğunlukla karanlık gücün ördüğü, ruhumun kurtuluşunun önüne gerdiği ağı fark ediyor, onu yakalayıp parçalayabileceğime dair aptalca bir sanıya kapılıyordum. Oysa sabretmek zorundaydım; kötü amellerimin bedelini ödemek üzere bana görev olarak verilen, sürüp giden bu nedamet getirerek kefaret ödeme acılarına iman ve itikat içinde tahammül etmeliydim. Prens Johann ile Franz’ı Giazinta’dan soğutmayı başardım ama iblis, Franz’ın kurtulamayacağı felaketi hazırlamaya devam ediyordu. Franz, prensle birlikte, Kont Pietro ile karısının ve o sıralar on beşinde olan kızları Aurelie’nin yaşadığı yere geldi. Cani babası Paolo Francesko, Angiola’yı gördüğünde nasıl vahşi arzulara kapıldıysa, oğlu da masum çocuk Aurelie’yi görür görmez, içinde yasak zevklerin alevi parladı. Şeytani oyunların hepsini kullanarak inançlı, henüz çocukluktan çıkmamış Aurelie’yi ağına düşürdü; kız bütün ruhuyla ona teslim olarak, iç dünyasında günah fikri henüz oluşmamışken günaha girmiş oldu. Durum saklanamaz hale gelince, yaptığı işten duyduğu üzüntüyle annesinin ayaklarına kapandı ve her şeyi itiraf etti. Kont Pietro duyarsa, kendisinin de bir vakitler günaha ve isyankârlığa batmış olduğunu unutup Franz’ı da, Aurelie’yi de öldürebilirdi. Anne, haklı bir öfkeyle, bu rezaleti Kont Pietro’ya anlatacağını söyleyerek Franz’ı tehdit etti. Hem kendi gözünden hem de baştan çıkardığı kızından ebediyen uzak durmasını söyledi. Kontes, kızını Kont Pietro’nun gözünden uzaklaştırmayı başardı; kızcağız uzaklarda bir yerlerde bir kız çocuğu doğurdu. Lakin Franz, Aurelie’den ayrı kalamıyordu. Nerede olduğunu öğrendi ve doğru ona koştu. Ev sakinlerinin evde bulunmadığı bir sırada, kontes henüz sekiz günlük bebek kucağında, kızının yanında oturduğu esnada, odaya daldı. Kontes bu kötü adamın beklenmedik gelişi karşısında korkup dehşet içinde ayağa fırladı ve ona odayı derhal terk etmesini emretti. “Defol! Defol! Yoksa işin biter; Kont Pietro senin neler yaptığını biliyor, ahlaksız adam!” Franz’ı korkutmak için bunları söylüyor, onu kapıya doğru itekliyordu. O anda Franz’a şeytani bir cesaret geldi, bebeği kontesin kucağından kaptı, eliyle göğsünden öyle bir itti ki, kadın sırtüstü yere düştü, Franz da kaçtı. Aurelie bayılmıştı. Ayıldığında ise annesi artık hayatta değildi; düşerken başını demir bir sandığa vurmuş, aldığı derin yara ölümüne sebep olmuştu. Franz’ın aklından çocuğu öldürmek geçiyordu; onu bezlere sardı; gecenin karanlığında merdivenden inip dışarıya çıkmak üzereyken, zemin kattaki odalardan birinden acı bir inleme işitti. Gayriihtiyarı durdu, kulak kabarttı; derken o odaya yaklaştı. O anda, evinde kaldığı Barones S.nin yanında çocuk bakıcısı olarak tanıdığı kadın acılar içinde ağlayarak dışarı fırladı. Franz neden böyle davrandığını sorunca, “Ah bayım!” dedi kadın. “Şu şanssızlığıma bakın siz. Az önce küçük Euphemie kucağımda şen şakrak gülüyordu ama bir anda başı göğsüne düştü ve öldü. Alnında da mavi lekeler var. Şimdi, onu düşürdüm diye beni suçlayacaklar!” Franz acele içeriye daldı, ölmüş çocuğu görünce, kendi çocuğuna nasıl bir kader takdir edilmiş olduğunu anladı. Zira kendi kızı, ölen Euphemie’ye her şeyiyle, şaşılacak şekilde benziyordu. Çocuğun ölümünde belki de anlattığı kadar masum olmayan dadı, Franz’ın cömert bahşişleriyle ikna olarak bebekleri değiştokuş etmeye razı oldu. Franz, ölü çocuğu bezlere sardı ve nehre attı. Aurelie’nin bebeği ise, Barones S.nin kızı Euphemie adıyla büyüdü ve nasıl doğduğu bütün dünya için bir sır olarak kaldı. Bahtsız kız, kutsal vaftiz töreniyle kiliseye kabul edilemedi; zira ölümüyle onun hayatta kalmasını sağlayan bebek, vaftiz edilmiş bulunuyordu. Aurelie yıllar sonra Baron von F. ile evlendi; iki çocuğu, Hermogen ile Aurelie, işte bu evliliğin meyveleriydi.</p>
    <hr class="bosluk" />

    <p>Prens, Francesko (Franz’a İtalyancada böyle hitap ediliyordu) ile birlikte ağabeyi prensin yönetim merkezine gideceği sırada, takdiriilâhi beni, onların karşısına çıkardı, seyahate katılmamı nasip etti. Yaklaştığı uçurumun kenarında sendelemekte olan Francesko’yu güçlü kollarımla yakalayıp kurtarmalıydım. Tanrı’nın tahtında bağışlanmamış olan gafil günahkârın ahmakça işleri devam ediyordu. Francesko, Giazinta’yla ahlaksızca bir günah işledikten sonra onun ağabeyini öldürdü. Prensin, Kont Viktorin adıyla yetiştirdiği bu bahtsız çocuk, aslında Francesko’nun oğludur. Cani Francesko, prensesin ablasıyla evlenmeye kalkıştı ama ben onun o kutsal mekânda günahı işlemesine hemen oracıkta engel oldum.</p>
    <hr class="bosluk" />

    <p>Kefaretini asla ödeyemeyeceği bir günah işlediği düşüncesiyle azap içinde kaçarken düştüğü derin sefalet, Franz’ın nadim olmasını sağladı. Yeisten ve hastalıktan perişan düşmüş bir vaziyette, bir çiftçinin yanına sığındı. Adam, onu dostça kabul etti. İnançlı ve sakin bir genç kız olan çiftçinin kızı bu yabancıya karşı tuhaf bir aşk duydu ve ona özenle baktı. Bu suretle Francesko sağlığına kavuştu, kızın aşkını da karşılıksız bırakmadı, onunla kutsal bağlarla evlendi. Aklı ve bilgisi sayesinde halini vaktini düzeltti, babasından kalan pek de küçümsenmeyecek mirası büyüterek refaha erişti. Lakin Tanrı’yla barışık olmayan bir günahkârın kısmetine pek güven olmaz; Franz’ın kötü talihi geri döndü, onu ağır bir yoksulluğa, öldürücü bir sefalete düşürdü; ruhunun ve bedeninin hastalıklı bir güçsüzlük içinde çürüdüğünü hissediyordu. Hayatı, sürüp giden bir nedamet getirme ibadetine dönüşmüştü. Sonunda Tanrı, ona bir teselli ışığı gönderdi. Heilige Linde’ye gidecekti, orada dünyaya gelecek olan bir oğlan çocuğu, Tanrı’nın onu bağışladığının işareti olacaktı.</p>
    <hr class="bosluk" />

    <p>Heilige Linde Manastırı’nı çevreleyen ormanda, dara düşmüş anneyle karşılaştım; yeni doğmuş babasız bebeğinin üzerine kapanmış ağlıyordu. Teselli verici sözler söyleyerek onu biraz olsun rahatlattım.</p>

    <p>Meryem Ana’nın hayırlı tapınağında Tanrı’nın inayeti yeni doğan çocuğa hayret verici bir şekilde ulaştı; çocuk ruhunda erken yaşta sevgi kıvılcımları yakmak üzere Çocuk İsa defalarca göründü ona.</p>

    <p>Kutsal vaftiz esnasında annesi ona, babasının adının, Franz isminin verilmesini istedi. Sen, bu kutsal yerde doğan Franz’cık, sen, inanç dolu bir değişim gösterip cani atalarını günahlarından arındıracak, onların kabirlerinde huzur bulmalarını sağlayacak mısın? Çocuk, dünyadan ve onun yoldan çıkarıcı ayartmalarından uzak kalarak kendini tamamen Tanrı’ya adamalı, din adamı olmalıydı. O kutsal adam, anneye bunları söyleyerek ruhuma o fevkalade teselliyi doldurdu. Bağışlanacağımı önceden görmek, içimi olağanüstü bir berraklıkla aydınlatmıştı; öyle ki, artık geleceğin hayalini bütün canlılığıyla bildiğimi sanıyorum.</p>

    <p>Delikanlının, üzerine korkunç silahlarla saldıran karanlık güçle bir ölüm kalım mücadelesine giriştiğini görüyordum. Yenik düşüyor, ama yine de ilahî bir kadın, onun başına bir zafer tacı konduruyordu. Bu kadın, onu kurtaran Azize Rosalia’nın ta kendisiydi! Takdiriilâhi bana nasip ettiği müddetçe, gücüm yettiğince, bu çocuğa, bu delikanlıya, bu adama yakın duracağım ve onu koruyacağım. O tıpkı...</p>

    <h3 class="baslik3">Yayımcının notu</h3>

    <p>Güzide okurum, ressamın yarı yarıya silinmiş yazıları o denli belirsizleşiyor ki, okumak neredeyse olanaksız. Şimdi yine o ilginç Kapuçin Medardus’un yazılarına dönelim.</p>
  </div>

  <div class="si-footnotes html5_section epub-type_footnotes">
    <div class="si-footnote html5_aside epub-type_footnote" id="f22">
      <a class="si-backref" href="#ref_f22">22</a> <span class="si-footnote-text">. Jean-Georges Noverre (1727-1810); bale sahnelenmesine önemli yenilikler getiren Fransız koreograf. Gaetano Vestris (1729-1808); döneminin en iyi Fransız bale sanatçısı. (Y.N.)</span>
    </div>

    <div class="si-footnote html5_aside epub-type_footnote" id="f23">
      <a class="si-backref" href="#ref_f23">23</a> <span class="si-footnote-text">. Asklepios, Eski Yunan ve Roma’da hekimlik tanrısı, Hygieia ise onun kızı sayılan sağlık tanrıçasıdır. (Y.N.)</span>
    </div>
  </div>
</body>
</html>
