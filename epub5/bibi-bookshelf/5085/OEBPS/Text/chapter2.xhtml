<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Şeytanın İksirleri</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <h1 class="baslik1">2</h1>

    <h2 class="baslik2">Dünyaya giriş</h2>

    <p>Manastır aşağıda, vadide mavi sislere bürünmüş halde uzanıyordu; taze bir sabah rüzgârı esiyor, havalardan süzerek biraderlerin ilahilerini bana, yukarıya taşıyordu. Gayriihtiyarı ben de birlikte söylemeye başladım. Güneş şehrin arkasından ateşten bir kor gibi doğuyor, altın kıvılcımları ağaçlarda ışıldıyor, çiy damlaları parıldayan elmaslar gibi sevinçli hışırtılarla damlıyor, rengârenk binlerce böcek vızıldayarak, öterek havalanıyordu. Kuşlar uyanıyor, şarkılar söyleyerek, coşkun çığlıklar atarak, şen heveslerle oynaşarak ormanın üzerinde kanat çırpıyordu. Çiftçi gençlerden ve şenlik havasında süslenmiş köylü kızlardan oluşan bir kafile dağa tırmanıyordu. “İsa’ya selam olsun!” diye seslendiler bana, yanımdan geçerlerken. “Sonsuza kadar!” diye karşılık verdim. Benim için neşeyle, özgürlükle, hoş olaylarla dolu yepyeni bir hayat başlıyor gibiydi. Kendimi hiç böyle hissetmemiştim. Farklı biri gibiydim sanki. Tazelenmiş gücümle, heyecan içinde hızla ormandan geçip dağdan aşağı inmeye koyuldum. Yoluma çıkan bir çiftçiden, yol üzerinde geceyi geçirebileceğim en yakın yeri tarif etmesini istedim; yakınlarda, anayoldan biraz sapınca dimdik dağların arasındaki bir yeri, tam olarak tarif etti. Meçhul kadın ve onu arayacağıma dair fantastik planım yeniden aklıma düştüğünde, tek başıma adamakıllı bir mesafe kat etmiş bulunuyordum. Ama kadının hayali, yabancı, meçhul bir güç tarafından silinmişti sanki. Solgun yüzünün silik hatlarını ancak güçlükle hatırlayabiliyordum. Görüntüsü, aklıma getirmek için gayret ettikçe sisler içinde daha da çok dağılıyordu. Gözlerimin önünde canlı kalan, sadece manastırda o esrarengiz olaydan sonraki taşkın davranışlarımdı. Şu anda, başrahibin her şeye nasıl bir sabırla dayandığını, cezalandırılmayı fazlasıyla hak ettiğim halde nasıl olup da beni dışarıya, dış dünyaya yollamış olduğunu aklım almıyordu. Kısa sürede, meçhul kadının görüntüsünün aşırı yorgunluktan kaynaklanan bir yanılsamadan ibaret olduğuna kanaat getirdim; normal olarak, bu baştan çıkarıcı, kötücül sureti, düşmanın ısrarlı baskılarına yormam gerekirken sinirlerimin ayaklanmış olmasına bağlamaya çalışıyordum büyük bir gayretle. Yabancı kadının tamamıyla Azize Rosalia gibi giyinmiş olması keyfiyetindeyse, büyük ölçüde, günah çıkarma hücresinin bulunduğu mesafeden ve o açıdan bakılınca azizenin, altardaki renkli resminin görünmesinin büyük payı olmalıydı. İyileşmem için en isabetli ilacı seçen başrahibin ferasetine derin bir hayranlık duydum; zira manastırın duvarları içinde sürekli aynı eşyaların arasında kalıp kuruntular içinde içimi kemirmeye devam etseydim, yalnızlığımın etkisiyle daha küstahça, daha cırtlak renkler kazanan o hayal, beni cinnete sürükleyebilirdi. Yalnızca hayal görmüş olduğum fikrine iyice aklım yatmıştı. Kendimi gülmekten alamıyordum. Pek de alışık olmadığım bir hafiflik içinde bir azizenin bana âşık olabileceğine inandığım, hatta kendimi Aziz Antonius sandığım için kendi kendimle alay ediyordum içten içe.</p>

    <p>Birkaç gündür dağlarda dolaşıyordum; dimdik yükselen, ürkünç kayalıklar arasından, altında ormandan gelen coşkun derelerin aktığı tahta köprülerden geçiyordum; yol gitgide daha ıssızlaşıyor, daha çetinleşiyordu. Öğle olmuştu, güneş açık başımın tepesinde kaynıyordu, susuzluktan ağzım kurumuştu ama yakınlarda bir kaynak yoktu; varmam gereken köye hâlâ ulaşamamıştım. Tamamen tükenmiş bir vaziyette bir kayanın üstüne oturdum. O garip içkimi mümkün olduğunca saklamak istiyordum ama o durumda mataramdan bir yudum almaktan kendimi alıkoyamadım. Damarlarıma yeniden kuvvet doldu. Zindeleşmiş ve güç kazanmış olarak, pek de uzakta olmaması gereken hedefime ulaşmak üzere yürümeye devam ettim. Çam ormanı gitgide daha sıklaşıyordu. Çalılıkların en sık olduğu yerde bir an bir hışırtı oldu, hemen sonra da, oraya bağlı bir at kişnedi. Birkaç adım yürüdüm ve korkudan neredeyse kaskatı kesildim; zira dibinde, gök gürültüsünü andıran sesini ta uzaktan duyabildiğim, yalçın, sarp kayaların arasından ıslıklar çalarak, gümbürdeyerek akan bir ırmak bulunan, dimdik, dehşetengiz bir uçurumun kenarında bulmuştum kendimi. Uçurumun hemen kenarında, başında tüylü bir şapka, üniformalı genç bir adam oturuyordu; yanında bir kılıç ve bir evrak çantası vardı. Vücudu tümüyle uçuruma doğru kaykılmış vaziyette uykuya dalmış gibiydi ve gitgide daha fazla eğiliyor gibi görünüyordu. Düşmesi kaçınılmazdı. Cesaret edip sokuldum, elimle yakalayıp geri çekmek isterken bir yandan da haykırdım: “İsa aşkına, beyefendi, uyanın! İsa aşkına!” Dokunur dokunmaz derin uykusundan uyandı ama aynı anda dengesini kaybederek uçurumdan aşağıya yuvarlandı; sivri kayaların birinden diğerine savruluyor, uzuvları çatırtıyla parçalanıyor, keskin çığlıkları bu ölçülemez derinliklerde boğuk bir inilti gibi yankılanıyordu; sonunda o da kesildi. Korku ve dehşet içinde donup kalmıştım. Sonunda şapkayı, kılıcı ve evrak çantasını aldım; bu uğursuz yerden hızla uzaklaşmak istiyordum. O anda çam ormanından doğru genç bir adam çıktı karşıma. Askerî yaverler gibi giyinmişti; yüzüme dik dik baktı ve taşkın bir şekilde gülmeye başladı. Buz gibi bir ürpertiyle sarsıldım.</p>

    <p>“Eh, Saygıdeğer Kont Hazretleri,” diye konuştu genç adam nihayet. “Kılığınız gerçekten de mükemmel, şahane! Saygıdeğer hanımefendinin önceden haberi olmasa, bütün kalbiyle sevdiği kişiyi tanıyamazdı gerçekten. Üniformanızı ne yaptınız, saygıdeğer beyefendi?” “Aşağıya, uçuruma attım,” diye kof ve donuk bir cevap verdim; zira gayriihtiyarı dudaklarımdan dökülen bu sözleri söyleyen ben değildim. İçime kapanmış, gözlerimi uçurumdan aşağı dikmiş, kontun kanlı cesedi, tehditler savurarak ayağa kalkacak mı, diye öylece bekliyordum. Onu ben öldürmüşüm gibi geliyordu. Kılıcını, şapkasını ve evrak çantasını hâlâ sımsıkı elimde tutuyordum. O esnada genç adam konuşmasına devam etti: “Evet, saygıdeğer efendim, şimdi ben atı alıp yoldan aşağı, küçük şehre doğru gideceğim; orada büyük giriş kapısının hemen solundaki evde saklanacağım. Siz de hemen aşağıya inip saraya gitmelisiniz; sizi bekliyor olmalılar. Şapkanızla kılıcınızı ben alayım.” İkisini de verdim. “Şimdi, hoşça kalın Kont Hazretleri. Sarayda talihiniz açık olsun,” diye seslendi genç adam ve şarkılar söyleyip ıslık çalarak fundalıklarda kayboldu. Orada bağlı duran atı çözüp götürdüğünü işittim. Sersemliğim geçip de olayın tümünü gözden geçirince, bir dokunuşla beni son derece olağandışı koşullara sürükleyen kaderin oyununa teslim olmam gerektiğini itiraf ettim kendi kendime. Yüz hatlarımın ve vücudumun talihsiz kontla büyük bir benzerlik göstermesi belli ki yaverini bile yanıltmıştı; kont yakındaki sarayda nasıl bir macera yaşayacaksa, bunun için Kapuçin kıyafetine girmeyi tercih etmiş olmalıydı. Ecel onu erken yakalamış, bu tuhaf olay bir anda beni onun yerini almaya itmişti. Bu talihsizliğin işaret ettiğini düşündüğüm, kont rolüne devam etme fikri, üzerimde karşı konulmaz bir baskı yaratıyordu; içimden yükselen, beni cinayet işlemekle ve pervasızca bir isyankârlıkla suçlayan sesleri bastırıyor, bütün tereddütlerime meydan okuyordu. Elimde kalan evrak çantasını açtım; birtakım mektuplar ve çok sayıda senet döküldü önüme. Kontun içinde bulunduğu durumu öğrenebilmek için kâğıtları teker teker gözden geçirmek isterdim, ama içimdeki büyük huzursuzluk, kafamda uçuşan binlerce düşünce buna izin vermiyordu.</p>

    <p>Birkaç adım attıktan sonra yine durdum, bir kayanın üstüne oturdum, biraz daha sakinleşmek istiyordum. Böyle yabancı kişilerle dolu bir çevreye büsbütün hazırlıksız girmeye cesaret etmenin ne denli tehlikeli olabileceğinin farkındaydım. O esnada ormandan neşeli boru sesleri geldi. Naralar, coşkulu çığlıklar atan birileri gitgide yaklaşıyordu. Kalbim hızla atıyor, nefesim tıkanıyordu. O anda yepyeni bir dünya, yepyeni bir hayat açılıyordu önümde. Dik yamaçtan aşağıya doğru inen dar bir patikaya saptım; çalıların arasından çıktığım anda, vadinin tabanında karşıma büyük, çok güzel inşa edilmiş bir saray çıktı. Kontun macera yaşamayı aklına koyduğu yer burası olmalıydı. Cesaretle ilerledim. Çok geçmeden, sarayı çevreleyen parkın yollarında buldum kendimi. Loş, ağaçlıklı bir yan yolda gezinen iki adam gördüm. Bunlardan biri, din görevlisi kıyafeti giymişti. Bana doğru yaklaştılar ama konuşmaya dalmış oldukları için fark etmeden geçip gittiler. Din adamı kıyafetli olanı, genç bir adamdı; güzel yüzü, derinden derine içini kemiren bir kederin etkisiyle ölü gibi solgundu. Diğeri, sade ama düzgün giyimli biriydi. Yaşı hayli ilerlemiş görünüyordu. Sırtları bana dönük olarak taş bir banka oturdular. Konuştukları her kelimeyi anlayabiliyordum. “Hermogen!” dedi ihtiyar. “Bu inatçı suskunluğunuzla ailenizi üzüyorsunuz, ürkütücü efkârınız günden güne koyulaşıyor. Gençliğinizin verdiği güç kırıldı, çiçeğiniz soluyor. Din adamı olma kararınız babanızın bütün ümitlerini, bütün hayallerini yıkıyor. Sizi bu genç yaşınızda böyle bir karara iten, eğer ta başından beri gerçekten içinizden gelen bir misyon, karşı durulmaz bir inziva tutkusu olsa, buna karşı çıkmaya kalkışmaz, kaderin tecellisi olarak görüp hayallerinden seve seve vazgeçerdi. Her halinize yansıyan bu ani değişim açıkça gösteriyor ki inatla sakladığınız bir olay, iç dünyanızı korkunç bir şekilde sarsmış ve sizi yıkmaya devam etmekte. Siz aslında neşeli, rahat, yaşama sevinci dolu bir delikanlıydınız. Sizi, hasta ruhunuza bir insanın göğsünde teselli bulmaktan korkutacak kadar insanlara yabancılaştıran şey ne olabilir? Neden susuyorsunuz? Neden gözünüzü dikip öylece önünüze bakıyorsunuz, içinizi çekiyorsunuz? Hermogen, siz aslında babanızı az rastlanır bir içtenlikle severdiniz. Oysa şimdi, ona yüreğinizi açmanız artık imkânsız bir hale gelmiş görünüyor. Hiç olmazsa korkunç kararınızın nişanesi olan bu kıyafetle dolaşarak ona işkence etmeyin. Size yalvarıyorum, bu nefret edilesi giysileri çıkarıp atın. İnanın bana, dış görünüşle ilgili bazı eşyalarda, siz beğenseniz de, gizemli güçler saklı olabilir. Beni gayet iyi anladığınızı sanıyorum. Şu an elbette biraz yadırgatıcı bulabilirsiniz ama benim aklıma, bir kostüme bürünerek o yabancı ruhtan esinlendiklerini hisseden, böylece canlandıracakları karakterin içine daha kolay giren tiyatro oyuncuları geliyor. Bırakın, mizacıma uygun olarak, normalde yakışık aldığından daha da açık konuşayım. Bu uzun elbisenin adımlarınızı korkunç bir ağırlıkla engellediğini, o olmasa yine eskisi gibi süratle ve neşeyle yürüyebileceğinizi, hatta koşup zıplayabileceğinizi düşünmüyor musunuz? Omuzlarınıza takılı apoletlerin göz kamaştırıcı pırıltılarının bu solgun yanaklara yeniden gençlik ateşi vereceğini, şıkırdayan mahmuzlarınızın sesinin, sizi her zaman kişneyerek, neşeyle karşılayan, sevinçle dans ederek sevgili sahibine boynunu uzatan keyifli atınıza güzel bir müzik gibi geleceğini düşünmüyor musunuz? Tamam, baron! Size yakışmayan bu kara giysiyi çıkarın artık. Friedrich, üniformanızı hazırlasın mı?”</p>

    <p>Yaşlı adam ayağa kalktı; tam gidecekken, delikanlı kollarına atıldı. “Bana eziyet ediyorsunuz, iyi kalpli Reinhold!” diye konuştu yorgun bir sesle. “Bana anlatılamaz bir şekilde eziyet ediyorsunuz. Siz içimdeki tellere, eskiden ahenkle tınlayan o tellere dokundukça, kaderin ağır pençelerinin beni nasıl kavradığını, nasıl ezdiğini, içimde kırık bir lavta gibi sadece bet seslerin kaldığını hissediyorum!” “Size öyle geliyor, sevgili baron,” diye atıldı ihtiyar. “Sizi pençesine almış canavarca bir kaderden dem vuruyorsunuz; ama nasıl bir şey olduğunu söylemiyorsunuz. Sizin gibi yürek gücüyle, gençlik ateşiyle donanımlı bir delikanlı, kaderin ağır pençesine karşı kendini savunabilmeli. Tabiatın ilahî ışığıyla, yazgısının üstesinden gelmeli, içinde saklı, yüce varlığı uyandırarak, ateşleyerek bu zavallı hayatın getirdiği azabın üzerine yükselebilmeli. Böyle güçlü bir iradeyi hangi yazgı yıkabilir, bilemiyorum, baron.” Hermogen bir adım geri çekildi, ürkütücü, güçlükle bastırdığı bir öfkeyle yanıp tutuşan, içinde ürkütücü bir şeyler gizli gözlerini ihtiyara dikerek boğuk, ruhsuz bir sesle haykırdı: “Öğren o zaman! Zira beni mahveden kader, bizzat benim, ben kendim. Üzerimde muazzam bir cürmün ağırlığını taşıyorum, utanç verici bir isyankârlığın vebalini, sefillik ve acılar içinde ödüyorum. Onun için, bana merhamet et ve benim duvarların ardına sığınmama izin vermesi için babama yalvar!” “Baron!” diye atıldı yaşlı adam. “Siz tamamen, ruhu paramparça olmuş biri gibi konuşuyorsunuz. Gitmemelisiniz, asla gitmemelisiniz! Şu sıralar Aurelie ile barones gelecekler. Onlarla görüşmelisiniz.” Bunun üzerine delikanlı alayla yüklü korkunç bir kahkaha attı ve içime işleyen bir sesle haykırdı: “Kalmalı mıyım, kalmaya mı mecburum? Evet, elbette ihtiyar, sen haklısın; burada kalayım ki kefaretimi ödemem ıssız duvarların ardında olacağından daha da korkunç bir hal alsın.” Böyle diyerek fundalıkların arasına atladı ve başını eğip ellerinin arasına alan, görünüşe göre tümüyle acılarına teslim olan ihtiyarı yalnız bıraktı. “Yüce İsa’ya selamlar olsun!” diyerek yaklaştım. Ayağa kalktı ve hayretle bana baktı. Görünüşümde kendisine aşina gelen bir şeyler varmış da hatırlamak istermiş gibi konuşmaya başladı: “Ah, hiç kuşkusuz sizsiniz o muhterem beyefendi. Baronesin bir süre önce mateme gömülmüş bu aileye teselli vermek üzere geleceğini haber verdiği beyefendi sizsiniz, değil mi?” Onayladım. Reinhold’un kendisine has olduğu belli olan keyfi hemen o anda yerine geldi. O güzel parkın içinden yürüdük ve nihayet sarayın hemen yanındaki, dağlara bakan muhteşem manzaralı koruluğa geldik. Sarayın kapısından içeriye seslendi, bunun üzerine bir hizmetkâr koşup geldi; derhal mükemmel bir kahvaltı hazırlandı. Dolu kadehlerimizi tokuşturduğumuz esnada Reinhold, bana gitgide daha dikkatle bakıyormuş gibi geldi; yarı silinmiş bir hatırayı gayretle canlandırmaya çalışıyordu sanki. Nihayet atıldı: “Tanrı’m, muhterem beyefendi! Eğer siz ...deki Kapuçin manastırından Peder Medardus değilseniz, ben de hiçbir şey bilmiyorum. Bu nasıl olabilir? Ama oldu işte. Kuşkusuz, sizsiniz o. Söyleyin haydi!” Reinhold’un bu sözleriyle, günlük güneşlik havada yıldırım çarpmış gibi bütün uzuvlarım titredi. Kendimi ifşa olmuş, yakalanmış, cinayetle suçlanmış biri gibi hissettim; ama çaresizlik içinde can havliyle bir anda güçlendim. Bu bir ölüm kalım meselesiydi. “Ben gerçekten de ...deki Kapuçin manastırından Peder Medardus’um,” dedim. “Tam yetkiyle görevli olarak Roma’ya gidiyordum.” Bunları, büyük bir gayretle takınmaya çalıştığım sakin ve rahat bir edayla söylemiştim. “O zaman, yolculuğunuz esnasında, belki de sadece bir tesadüf eseri anayoldan ayrılıp yanlışlıkla buraya gelmiş olmalısınız,” dedi Reinhold. “İyi ama baronesin sizinle tanışması, sizi buraya göndermesi nasıl oldu?” İçimde fısıldayan yabancı sesin söylediklerini, hiç düşünmeden, körlemesine tekrar ettim: “Yolculuk esnasında, baronesin günah çıkardığı pederle ahbap olduk, o bana burada, bu evde söz konusu vazifeyi ifa etmemi tavsiye etti,” dedim. “Doğrudur,” diye atıldı Reinhold. “Barones hanım da mektubunda öyle yazmıştı. Bu evin selameti için sizi bu yola sevk eden Tanrı’ya da, sizin gibi inançlı ve dürüst bir adamın burada bu hayırlı görevi ifa etmek üzere seyahatini ertelemeye razı olmasına da şükürler olsun. Birkaç yıl önce tesadüfen ...deydim. Kürsüde yaptığınız, uhrevi heyecanlarla dolu görkemli konuşmalarınızı dinledim. İnançlılığınıza, hakiki yeteneğinize, yitik ruhların selameti için mücadele ederken gösterdiğiniz gayrete, içten gelen heyecanınıza ve belagatinize güveniyor, hiçbirimizin yapamadığı şeyi başaracağınıza inanıyorum. Baronla konuşmadan önce size rastlamış olmam iyi oldu. Size ailenin içinde bulunduğu koşulları anlatmak, size, Yüce Tanrı’nın teselli getirsin diye cennetten bizzat göndermiş saydığım bu kutsal kişiye, olabildiği kadar açık yürekli davranmak boynumun borcudur. Siz de zaten, doğru istikamette, gerekli tesirleri yaratma gayretinizle, benim şahsen dile getirmek istemediğim bazı şeylere, hiç olmazsa ima yoluyla temas edersiniz nasıl olsa. Her şeyi anlatmak için fazla söze gerek yok. Baron ile ben birlikte büyüdük. Ruhlarımızın benzer yanları bizi kardeş gibi yaptı, doğuştan aramızda bulunan, bizi farklı kılan duvarları ortadan kaldırdı. Onun yanından hiç ayrılmadım. Akademik eğitimimizi tamamladığımız sırada babası ölünce, bu dağlardaki mülkünün sahibi o oldu, buraların sorumluluğunu üstlendi. Ben hep onun en yakın dostu ve kardeşi olarak kaldım. Bu yüzden de ailesinin en mahrem meselelerine bile vâkıf oldum. Babası, dostluğu olan bir aileyle evlilik yoluyla da yakınlık kurmak istiyordu. Baron da kendisi için uygun görülen bu gelinin olağanüstü, doğuştan her bakımdan zengin donanımlı bir kız olduğunu fark edince, karşı konulmaz bir şekilde cazibesine kapıldı ve babasının arzusunu sevinerek yerine getirdi. Babaların iradeleriyle yapılan seçimlerin gerçekten bu denli şanslı bir sonuç verdiği, evlatların söz konusu olabilecek her bakımdan adeta birbirleri için yaratılmış olmaları durumuna nadir rastlanır. Hermogen ile Aurelie işte bu mutlu evliliğin meyveleridir. Kışların büyük bölümünü yakındaki başkentte geçirirdik. Ama Aurelie’nin doğumundan kısa süre sonra barones hastalanmaya başlayıp mutlaka ehliyetli doktorların himayesine ihtiyaç doğunca, o yıl yazı da şehirde geçirdik. Ertesi bahara doğru, tam da iyileşirmiş gibi görünüp barona mutlu ümitler verdiği bir esnada öldü. Biz de buraya, toprağımıza döndük; baronun çektiği derin, yıkıcı ıstırabı ancak zaman dindirebildi. Hermogen fevkalade bir delikanlı olarak yetişiyor, Aurelie de annesine gitgide daha çok benziyordu. Çocukların en özenli şekilde eğitim görmeleri bizim günlük gailemiz ve aynı zamanda sevincimizdi. Hermogen kararlı bir biçimde askerliğe ilgi duyuyordu. Vali, babasının eski arkadaşıydı; onun gözetiminde mesleğine başlayabilmek üzere kendisini başkente göndermesi için babasına ısrar etti. Üç yıl önce baron, hem oğluna –hiç olmazsa bir süreliğine– daha yakın olmak istediğinden hem de dostları onu yeniden aralarında görmek için durmadan ısrar ettiklerinden, uzun zamandan beri ilk kez, Aurelie ve benimle birlikte, bütün kışı eskisi gibi yönetim merkezinde geçirdi. O sıralar, valinin yeğeni olan genç kızın başkente gelmesi genel bir merak uyandırmıştı. Öksüz ve yetim kalan kız, amcasının himayesine sığınmış, bu arada büyük sarayın özel bir kanadına yerleşerek orayı kendi evi haline getirmişti. Orada, adeta dünyanın bütün güzelliklerini etrafında toplama gayretindeydi. Euphemie’yi yakında siz de göreceğiniz için, muhterem beyefendi, uzun boylu tarif etmeye gerek görmüyorum; ancak, size şu kadarını söylemekle yetineceğim ki, yaptığı her şeyde, bütün konuşmalarında tarif edilemez bir letafet vardı. Bu, endamının kusursuz güzelliğine dayanılmaz bir cazibe katıyordu. Bulunduğu her ortama yeni ve olağanüstü bir hayatiyet kazandırırdı; hararetli bir alakayla karşılanır, kendisine büyük teveccüh gösterilirdi; en sıradan, en ruhsuz kimselere bile nüfuz etmeyi bilirdi; onlar bile, vahiy gelmişçesine, içinde bulundukları kifayetsizlikten sıyrılır, daha seçkin bir hayatın, daha önce tatmadıkları zevklerinin keyfine varırlardı. Elbette, ona tapınanların, bir ilahe yerine koyup yalvaranların sayısı pek de az sayılmazdı. Lakin onun bunlardan kimi tercih ettiği hususunda kimse kesin bir şey söyleyemezdi; kimseyi incitmez, daha ziyade, muzipçe takılmalarla baharat gibi etkileyerek herkesi çözülmez bağlarla kendine bağlar, onlar da büyülenmiş gibi onun o tılsımlı çevresinde sevinçle ve hevesle pervane olurlardı. Bu baştan çıkarıcı büyücünün baron üzerinde de olağanüstü bir etkisi olmuştu. Kadın daha ilk görüşmelerinde ona, masum bir saygıdan kaynaklanıyormuş izlenimi veren bir ilgi gösterdi. Her konuşmalarında, çok gelişmiş bir zekâya ve kadınlarda pek rastlanmayan derin hislere sahip olduğunu gösteriyordu. Tarif edilemez bir incelikle Aurelie’nin de dostluğunu kazandı; onunla öylesine sıcak bir ilişki kurdu ki, giyimine ait en küçük bir ihtiyacını bile küçümsemeden, tıpkı bir anne gibi ilgileniyordu. Saf ve deneyimsiz kıza toplum içinde o kadar zarif bir şekilde destek oluyordu ki, bu destek hiç fark edilmiyor, aksine, Aurelie’nin doğasında zaten mevcut bulunan zekânın ve derin sağduyunun kendiliğindenmiş gibi öne çıkmasını sağlıyordu; öyle ki, genç kız kısa zamanda çevresinde büyük bir saygınlık uyandırmayı başardı. Baron her vesileyle Euphemie’ye övgüler yağdırıyordu; o nedenle de hayatta ilk kez, görüşlerimiz birbirinden tamamen ayrıldı. Ben, toplum içindeyken, alışkanlıklarım üzere, heyecanlı haberler vermek ya da sohbete katılmak için doğrudan ortaya atılmıyor, daha ziyade sessiz ve dikkatli bir gözlemci olarak davranıyordum. Kimseyi görmezden gelmemek gibi bir alışkanlığı olan, bu yüzden arada bir benimle de birkaç nazik sözle sohbet eden Euphemie’yi, son derece ilginç bir kişilik olarak yakından inceledim. İtiraf etmeliyim ki, mevcut kadınların en güzeli, en olağanüstüsüydü. Her konuştuğunda sözlerinde zekâ ve duygu ışıldıyordu. Ancak yine de, açıklanamaz bir şekilde itici geliyordu bana; bakışları bana iliştiği zamanlarda ya da benimle konuşurken, bir an için kapıldığım tekinsiz duyguyu bir türlü yenemiyordum. Gözlerinde, kendine özgü bir ateş vardı; kendisi, fark edilmediğini düşündüğü anlarda o ateşten, pırıltılı kıvılcımlar saçılıyordu; içinde, kuvvetle parlamasını güçbela zapt edebildiği kavurucu bir ateş yanıyor gibiydi. Üstelik yumuşak hatlı dudaklarında ekseriya nefret dolu bir alaycılık dolaşıyor, bu da beni çoğunlukla haince bir alayın çiğ ifadesi olarak ta derinden sarsıyordu. Onunla pek az ilgilenen, hatta belki hiç ilgilenmeyen Hermogen’e bu şekilde baktığı anlarda, bu güzel maskenin ardında kimsenin farkına varmadığı bir şeyler saklı olduğundan şüphe etmiyordum. Baronun ölçüsüz övgülerine, yüzümde beliren ifadelerden başka bir şekilde itiraz edemiyordum elbette. O ise bunu hiç umursamıyor, benim Euphemie’ye karşı içten içe beslediğim nefreti son derece dikkat gerektiren bir takıntı olarak karşılıyordu. Bana, Euphemie’nin aileye katılma ihtimalinden, onu ileride Hermogen’le evlendirmek için elinden geleni yapacağından söz etti. Büyük bir ciddiyetle bu keyfiyet hususunda konuştuğumuz, benim Euphemie hakkındaki kanaatlerimi savunmak üzere, olabilecek bütün sebepleri ortaya dökmeye çalıştığım esnada, Hermogen odaya girdi. Her konuda süratle ve açıklıkla hareket etmeyi seven baron, Euphemie’yle ilgili planlarını ve isteklerini derhal ona da açıkladı. Hermogen, baronun bu konuda söylediklerini, büyük bir heyecanla yaptığı, Euphemie’yi över nitelikteki konuşmayı sükûnetle dinledi. Övgü faslı sona erince de, Euphemie’nin kendisi için hiçbir şey ifade etmediğini, onu asla sevemeyeceğini ifade etti, bu nedenle de babasından bu evlilikle ilgili planından tez zamanda vazgeçmesini içtenlikle rica etti. Baron bu çok hoşlandığı planın daha ilk adımda böyle yıkılmış olmasından dolayı çok üzüldü. Bununla birlikte, Euphemie’nin bu konudaki niyetlerini bilmediği için, Hermogen’e daha fazla ısrar etmeye de kalkışmadı. Kendine özgü neşeli hali ve rahatlığıyla, sonuçsuz kalan girişimi için kendi kendisiyle alay etti. Hermogen’in, bu kadar güzel ve ilginç bir kadında böylesine ürkütücü ve itici bir şeyler bulma hususunda muhtemelen benimle aynı takıntıya sahip olduğunu ileri sürdü. Kendisinin Euphemie’yle ilişkisi tabii ki değişmedi; ona o kadar alışmıştı ki, onu görmeden bir gün bile duramıyordu. Sonunda bir gün neşeli ve rahat bir havadayken, kıza, latife olsun diye, çevresinde ona âşık olmayan tek bir kişi bulunduğunu, onun da Hermogen olduğunu söyledi. Kendisi kalpten istediği halde, Hermogen’in onunla evlenmeyi inatla reddettiğini anlattı.</p>

    <p>Euphemie, kendisinin böyle bir evliliğe ne diyeceğinin de pek belli olmadığını, baronla yakın bir ilişki içinde olmayı arzu ettiğini, ama bunun kendisine göre çok sert ve aksi mizaçlı Hermogen vasıtasıyla olmaması gerektiğini söyledi. Baronun bana naklettiği bu konuşmadan itibaren Euphemie, barona ve Aurelie’ye karşı gösterdiği ilgiyi iyice artırdı: Barona ima yoluyla usul usul, kendisiyle evlenmesinin mutlu bir evliliğe dair hayallerine tam olarak uygun düşeceği fikrini işliyordu. Aralarındaki yaş farkına ya da başka bazı hususlara dair ileri sürülebilecek her türlü itirazı dokunaklı bir şekilde çürütüyordu. O kadar sessiz, o kadar ince, o kadar maharetli bir şekilde adım adım ilerliyordu ki, baron, Euphemie’nin ağır ağır telkin ettiği bütün bu fikirlerin, bu arzuların, kendi içinden gelmekte olduğu sanısına kapıldı. Güçlü, hayat dolu mizacı dolayısıyla çok geçmeden bir delikanlı gibi yakıcı bir ihtirasa kapıldı. Bu çılgınca gidişi durduramazdım artık. Çok geçti. Kısa bir süre sonra Euphemie bütün başkenti hayretlere düşürerek baronun karısı oldu. Uzaktayken bile beni ürküten bu tehlikeli ve korkunç varlığın doğrudan doğruya hayatıma girmiş olduğunu, bundan böyle uyanık olmam, dostumu ve kendimi özenle korumam gerektiğini düşünüyordum. Hermogen babasının evliliğini soğuk bir kayıtsızlıkla karşıladı. Aurelie, o sevgili, o her şeyden habersiz çocuk ise gözyaşlarına boğuldu.</p>

    <p>Evlenmelerinden kısa bir süre sonra Euphemie buraya, dağlara gelmek istedi; biz de geldik. İtiraf edeyim ki, o sevimli tavırları hiç değişmemiş, bende bile gayriihtiyarı bir hayranlık uyandırmıştı. Keyifli, sakin ve sorunsuz iki yıl geçti. İki kışı da başkentte geçirdik; barones oradayken de eşine karşı öylesine sınırsız bir saygı gösteriyor, en önemsiz isteklerini bile öylesine duyarlılıkla karşılıyordu ki, zehirli kıskançlıklara asla mahal bırakmıyordu; baronese rahatça kur yapacak bir ortam buldukları hayaline kapılan genç beylerin hiçbirine, en küçük bir dokundurma için bile izin vermiyordu. Son kış, bir türlü aşamadığım o eski takıntıya kapılarak yeniden şiddetli bir güvensizlik duymaya başladım.</p>

    <p>Zaman zaman başkentte bulunan, şeref kıtasında görevli Binbaşı Kont Viktorin genç, yakışıklı bir adamdı ve baronla evlenmesinden önce Euphemie’nin ateşli hayranlarından biriydi; kadının da ekseriya anlık etkilerle gayriihtiyarı çekimine kapıldığı, diğerlerinden daha fazla ilgi gösterdiği tek kişiydi. Hatta bir ara, görünüşe bakarak, onunla Euphemie arasında daha yakın bir ilişki olabileceği mevzuu olmuş ama bu dedikodu, çıktığı kadar sessizce sönmüştü. Kont Viktorin o kış da başkentteydi ve tabii ki Euphemie’nin çevresindeydi; ama onun ilgisini çekmek için en küçük bir çaba göstermiyormuş, daha ziyade, kasıtlı bir şekilde bundan kaçınıyormuş gibi görünüyordu. Buna rağmen, fark edilmediğini sandıkları zamanlarda bakışları buluştuğunda, derin bir özlemle, şehvetli, yakıcı bir arzuyla yanıp tutuştukları hissine kapılıyordum. Valilikte, o akşam çok müstesna bir toplantı vardı; ben perdelerin zengin dökümlü kıvrımlarının kısmen gizleyebileceği şekilde, pencerelerden birinin hemen dibinde duruyordum; Kont Viktorin iki-üç adım önümdeydi. O esnada yanından, her zamankinden de daha alımlı bir şekilde giyinmiş, bütün güzelliğiyle parıldayarak Euphemie geçiyordu; adam benden başka kimsenin göremeyeceği şekilde, ihtiras dolu bir şiddetle kadını kolundan yakaladı. Kadın gözle görülür biçimde titredi, adama tarif edilemez bir bakışla baktı; ateşli bir aşk bakışıydı bu. Zevke susamış şehvetin ta kendisi. Aralarında, anlayamadığım birkaç kelime fısıldadılar; Euphemie beni görmüş olmalı ki, bir anda hızla arkasını döndü. Ama ben, söylediklerini net olarak işitmiştim: “Birileri bizi fark edecek!”</p>

    <p>Hayret, dehşet ve acı içinde kaskatı kesilmiştim. Ah, muhterem efendim, size hissiyatımı nasıl anlatayım, bilmem. Barona karşı duyduğum sevgiyi, ona olan sadakatimi, bağlılığımı bir düşünün. Kötü sezgilerim gerçek olmuştu; zira bu birkaç sözcük, barones ile kont arasında gizli bir ilişki bulunduğunu bana bariz olarak göstermişti. Başlangıçta pek konuşmamalıydım bu konuda, ama baronesi büyük bir dikkatle takip etmem gerekiyordu. Suçundan kesinlikle emin olmam durumunda, bahtsız dostuma ördüğü utanç verici ağları çözmem gerekiyordu. Ama şeytani hainliklerle kim başa çıkabilir ki; bütün gayretlerim boşuna, tamamen boşunaydı. Gördüklerimi, duyduklarımı barona anlatmam o aşamada gülünç olurdu. Kurnaz kadın hepsine, beni münasebetsiz, hayalet gören bir budala yerine koyacak yeteri kadar açıklama bulurdu.</p>

    <p>Geçen bahar buraya taşındığımızda, dağlarda hâlâ kar vardı. Buna rağmen ben arada bir dağlara doğru yürüyüşler yapıyordum. En yakındaki köyde, hali tavrı biraz yabancı gelen bir çiftçiye rastladım. Başını çevirince Kont Viktorin’i tanıdım ama o, aynı anda evlerin arkasında kayboldu, bir daha da göremedim. Baronesle aralarında anlaşmış olmalarından başka hangi sebeple böyle kılık değiştirmiş olabilirdi ki? Baronesi şehirdeyken ziyaret etmemesine bir anlam verememiştim ama şimdi bile onun buralarda olduğundan eminim; yaverini atla geçerken gördüm. Üç kadar ay önceydi, vali ağır hastalanmış, Euphemie’yi görmek istemişti. Euphemie yanında Aurelie’yle birlikte gitmiş, koşullar uygun olmadığı için baron onlara eşlik edememişti. Bunun hemen akabinde evimizin üzerine talihsizlik ve matem bulutları çöktü. Zira gittikten kısa süre sonra Aurelie, barona, Hermogen’in, ansızın çılgın öfke nöbetleriyle tezahür eden bir melankoliye kapıldığını, yalnız başına ortalarda dolaşıp kaderine lanetler yağdırdığını, dostlarının ve doktorların çabalarının şimdiye kadar yetersiz kaldığını anlatan bir mektup yazdı. Bu haberin baron üzerinde nasıl bir etki yarattığını tahmin edebilirsiniz, muhterem beyefendi. Oğlunu o halde görmek onu çok fazla sarsabilir düşüncesiyle şehre, ben yalnız gittim. Hermogen kullandığı ilaçların yardımıyla hiç olmazsa çılgın cinnet nöbetlerinin sert ataklarından kurtulmuştu ama bu kez de, doktorlara iflah olmazmış gibi gelen sessiz bir melankoli baş göstermişti. Beni görünce derinden duygulandı. Onu içinde bulunduğu duruma hangi talihsiz belanın sürüklediğini asla açıklamayacağını, ruhunun ebediyen lanetlenmesinden ancak bir manastır rahibi olursa kurtulabileceğini anlattı. Sizin de az önce gördüğünüz kıyafetleri çoktan giymişti bile, muhterem efendim. Bütün direnmelerine rağmen sonunda onu buraya getirmeyi başardım. Şimdilerde sakin ama daha önce vardığı karardan dönmüyor. Onu bu hale getiren olayı araştırma gayretlerim sonuçsuz kaldı. Onu iyileştirecek etkili yöntemler için belki de önce bu sırra vâkıf olmak gerekiyor.</p>

    <p>Sizin gelişinizden bir süre önce barones, günah çıkardığı pederin tavsiyesine uyarak, Hermogen’in çılgınlığı bariz bir şekilde dinî bir mahiyet arz ettiğine göre, belki de her şeyden daha yararlı olacağı düşüncesiyle, onunla ilgilensin, teselli ve cesaret verici konuşmalar yapsın diye buraya görevli bir din adamı göndereceğini yazmıştı. Sizin, başkente gidiyorken şanslı bir tesadüf eseri olarak kaşınıza çıkan bu görevi kabul etmiş olmanız beni yürekten sevindiriyor, muhterem efendim. Eğer gayretlerinizi, Tanrı’nın da lütfuyla, iki amaca yöneltirseniz, bu talihsiz aileye, kaybettiği huzuru yeniden verebilirsiniz. Hermogen’in korkunç sırrını araştırın; kutsal günah çıkarma suretiyle bile olsa, sırrını açıklamak yüreğini rahatlatacaktır. Kilise de böylece onu duvarların ardına gömmek yerine, ait olduğu dünyaya, mutlu hayatına geri vermiş olacaktır. Baronese de yaklaşmaya çalışın. Her şeyi biliyorsunuz. Dikkat çektiğim konuların barones hakkında bir suçlamaya zemin oluşturmaya yetecek mahiyette olmadığına siz de katılacaksınız ancak yine de şüphelerimi tamamen yersiz bulmanın da pek mümkün olmadığını göreceksiniz. Euphemie’yi görüp onunla tanışınca benimle tamamen aynı fikre varacaksınız. Euphemie dinî açıdan heyecanını kaybetmiş durumda. Siz olağanüstü belagatinizle belki de onun kalbinin derinliklerine nüfuz etmeyi, onu ikaz ederek iyileştirmeyi başarabilirsiniz; o da arkadaşıma karşı, kendisini Tanrı’nın selametinden ebediyen yoksun bırakacak olan ihanetinden vazgeçer. Ayrıca bir şey daha söyleyeyim, muhterem efendim, bazı anlarda bana baronun yüreğinde, sebebini bana bile açıklamadığı bir derdi varmış gibi geliyor; zira Hermogen’le ilgili endişelerinin ötesinde, bariz bir şekilde peşini bırakmayan başka bir düşünceyle daha mücadele ediyor sanki. Kötü bir tesadüfün ona, baronesin lanet olası kontla arasındaki sorumsuzca ilişkiyi, bana olduğundan daha da açık bir şekilde göstermiş olduğuna dair bir ihtimal geliyor aklıma. Can dostum barondan da, muhterem efendim, ruhani ilginizi esirgememenizi rica ederim sizden.”</p>

    <p>Reinhold, bana pek çok yönüyle azap veren, içimde tuhaf çelişkilerin birbiriyle çatışmasına yol açan hikâyesini bu sözlerle tamamladı. Benliğim, oynak kaderin ürkünç oyununa düşmüştü; farklı kişiliklere ayrışmıştım, olayların kabaran dalgalar misali üzerimde patladığı bir denizde yüzüyor gibiydim. Artık kendimi tanıyamaz olmuştum. Belli ki Viktorin, benim iradem dışında, sadece elimden çıkan bir kaza eseri uçurumu boylamıştı. Ben onun yerine geçmiştim. Reinhold ise beni, yani Peder Medardus’u, ...deki Kapuçin manastırının vaizini tanımıştı; bu durumda onun gözünde ben gerçekten bendim. Öte yandan, başımda bir de Viktorin’in baronesle sürdürdüğü ilişki meselesi vardı. O durumda da ben Viktorin oluyordum; yani bir yandan göründüğüm kimseydim ama öte yandan olduğum kişi olarak görünmemem gerekiyordu. Kim olduğumu artık kendim bile bilemiyordum; benliğim adeta ikiye bölünmüştü.</p>

    <p>İçimde kopan bu fırtınaya karşın, sakin bir din adamı gibi görünmeyi başarmıştım. Baronun karşısına da böyle çıktım. Yaşını başını almış bir adamdı baron; ancak solgun yüzünün çizgilerinde nadir zenginlikte ve güçte ifadeler geziniyordu hâlâ. Geniş ve açık alnındaki derin çizgilerin, saçlarına düşen akların sebebi yaşı değil, daha çok, derin bir kederdi. Buna rağmen, sarf ettiği her sözde, davranışlarının tamamında, herkesi karşı konulmaz bir şekilde kendisine çeken bir canlılık ve rahatlık vardı. Reinhold beni, baronesin, geleceğini haber verdiği kimse olarak takdim ettiğinde, beni delici bakışlarla şöyle bir süzdü. Reinhold, birkaç yıl önce ...deki Kapuçin manastırında beni vaaz verirken dinlediğini, nadir rastlanan belagatime yakından tanık olduğunu anlatınca, bakışları daha dostane bir hal aldı. Baron açık yüreklilikle elini uzattı, o esnada Reinhold’a dönerek, “Bilmem neden, sevgili Reinhold, bu muhterem beyefendinin yüz hatlarında daha ilk gördüğümde bana aşina gelen bir şeyler var gibi geldi; bir türlü tam ve net olarak canlandıramadığım bir hatırayı uyandırdı,” dedi.</p>

    <p>Bunun ardından, “Bu o, Kont Viktorin!” diye atılacakmış gibi geldi; zira ben de, tuhaf bir şekilde gerçekten de Viktorin olduğuma inanıyordum artık. Kanımın daha hızlı aktığını, yükselip yanaklarıma vurduğunu hissediyordum. Bana yalanmış gibi geldiği halde, beni Peder Medardus olarak tanıtan Reinhold’a güveniyordum: Bu karmakarışık olmuş durumumu hiçbir şey çözemezdi.</p>

    <p>Baronun isteği üzere Hermogen’le hemen tanışmalıydım. Oysa o, ortalarda yoktu; dağlara doğru gittiğini görmüşlerdi; daha önce de birkaç kez günlerce bu şekilde ortadan kaybolduğu için, kimse endişe etmiyordu. Bütün gün Reinhold ile baronun yanında kaldım. Kendimi gitgide öylesine toplamıştım ki, akşam, beni bekler gibi görünen bütün olağanüstü olayları korkusuzca karşılayacak kadar güç ve cesaret kazanmıştım. Gece yalnız kalınca Kont Viktorin’in evrak çantasını açtım ve parçalanmış olarak uçurumun dibinde yatan kişinin o olduğundan emin oldum. İçindekiler, ona yazılmış ama önemsiz içerikli birtakım mektuplardı. Aralarında, beni onun hayat şartlarının ayrıntılarına götürecek bir tek hece bile yoktu. Daha fazla umursamadım, barones gelip beni gördükten sonra olacaklara, kaderin bana çizeceği yola tamamen boyun eğmeye karar verdim. Hemen ertesi sabah, hiç beklenmedik bir anda Aurelie’yle birlikte barones geldi. İkisinin arabadan indiklerini, baron ile Reinhold’un onları karşıladığını, sarayın büyük giriş kapısından içeriye girdiklerini gördüm. İçimde tuhaf birtakım sezgiler, huzursuz bir şekilde odada bir aşağı bir yukarı dolanıyordum; çok sürmedi, aşağıya çağrıldım. Barones bana doğru ilerledi; en parlak çağında, fevkalade güzel bir kadındı. Beni görünce garip bir şekilde heyecanlandı, sesi titriyor, söyleyecek söz bulamıyordu. Onun bu bariz mahcubiyeti bana cesaret verdi, hiç çekinmeden gözlerinin içine baktım, manastır âdetleri uyarınca hayır duası ettim. Sarardı, bir yerlere oturma ihtiyacı hissetti. Reinhold, yüzünde çok mutlu ve memnun bir gülümsemeyle bakıyordu bana. O anda kapı açıldı ve baron, Aurelie’yle birlikte içeriye girdi.</p>

    <p>Aurelie’yi gördüğüm an, göğsüme bir ışık huzmesi düştü sanki; en gizli hislerimi, en arzulu özlemlerimi, derin bir aşkın heyecanını, içimde o zamana kadar sadece çok uzak sezgiler olarak kalmış başka ne varsa hepsini birden tutuşturarak canlandırdı. Evet, benim için hayat bütün renkleriyle ve pırıltısıyla işte o anda başlıyordu; daha önceki her şey, ıssız bir gecede ölmüş ve soğumuş gibi gerilerde kalmıştı. Günah çıkarma hücresindeyken gördüğüm o olağanüstü hayalin ta kendisiydi. Koyu mavi gözlerinin buğulu, masum, inanç dolu bakışları, yumuşak kıvrımlı dudakları, sanki dua etmenin verdiği huşuyla öne eğilmiş duran ensesi, uzun boyu, ince bedeniyle Aurelie değil, Azize Rosalia’nın ta kendisiydi. Hatta koyu kırmızı elbisesinin üzerine atılmış gök mavisi şal bile kıvrımlarının fantastik dökümüyle tamamen resimdeki azizenin, aynı zamanda hayalimdeki o yabancı kadının giysisine benziyordu. Aurelie’nin ilahî çekiciliğinin yanında baronesin dolgun güzelliği ne ifade ederdi ki! Sadece onu görüyordum; etrafımdaki diğer her şey silinmişti. Bu hassasiyetim, etrafımdakilerin dikkatinden kaçmadı. Baron, “Ne oldu size, muhterem beyefendi?” diyerek başladı söze. “Pek fevkalade bir şekilde etkilenmiş görünüyorsunuz.” Bu sözler beni kendime getirdi. O anda içimde insanüstü bir kuvvet hissettim, daha önce hiç duymadığım, her şeyin üstesinden gelebilecekmişim gibi bir cesaret gelmişti; o kız, benim mücadelemin ödülü olacaktı.</p>

    <p>“Kendinize saadetler dileyin, Baron Hazretleri!” diye haykırdım, ansızın büyük bir heyecana kapılmışçasına. “Kendinize saadetler dileyin! Bu duvarların arasında, aramızda dolaşan bir azize var. Birazdan kutsal bir berraklıkla gökyüzü açılacak, Azize Rosalia’nın ta kendisi, etrafında kutsal melekleriyle birlikte, iman ve inançla kendisine yalvaran bahtsızlara teselli ve saadet dağıtacak. Azize’yi özleyen, onu davet eden aydınlanmış ruhların ilahilerinin parlak bulutlardan aşağıya doğru süzüldüğünü işitiyorum. Azizenin, semavi bir uyanışın nuruyla ışıyarak, başını ona görünen azizler korosuna doğru kaldırdığını görüyorum! <em>Sancta Rosalia, ora pro nobis!</em><a class="si-noteref epub-type_noteref" href="#f6" id="ref_f6">6</a>”</p>

    <p>Gözlerim yukarılara dikili, dizlerimin üzerine çöktüm, ellerimi kavuşturarak dua etmeye başladım. Oradaki herkes benim gibi dua etmeye başladı, kimse de başka bir şey sormadı; bu şekilde heyecanlanmamı, ansızın ilham gelmiş olmasına bağladılar, öyle ki baron, sahiden de şehrin en büyük kilisesindeki Azize Rosalia altarında ayin yaptırmaya karar verdi. Böylece kendimi mahcup düşmekten fevkalade bir şekilde kurtarmış oluyordum. Olabilecek her şeyi göze almaya gitgide daha hazır hissediyordum kendimi; zira söz konusu olan şey, Aurelie’ye sahip olmaktı; bunun için canımı feda edebilirdim. Barones epey ilginç bir ruh halinde gibiydi. Gözleriyle beni izliyor ama ben ona hiç çekinmeden bakınca huzursuz oluyor, şaşkınlık içinde gözlerini hemen başka bir yöne kaçırıyordu. Aile başka bir odaya geçti. Bense aşağıya, bahçeye seğirttim ve bu saraydaki hayatımın geleceğine ilişkin bin türlü karar, fikir, plan oluşturarak, kendimle kavgalar ederek yollarda dolaştım. Artık akşam olmuştu ki Reinhold göründü, baronesin benim o inanç dolu heyecanımdan çok etkilenmiş olduğunu, benimle odasında görüşmek istediğini söyledi.</p>

    <p>Baronesin odasına girdiğimde, beni birkaç adım öne çıkarak karşıladı, iki kolumdan birden kavradı, bakışlarını gözlerime dikti ve haykırdı: “Mümkün olabilir mi bu? Olabilir mi? Yoksa sen gerçekten Kapuçin Keşişi Medardus musun? Ama ya sesin, ya vücudun, gözlerin, saçların? Konuş, yoksa korkumdan, kuşkumdan öleceğim!” “Viktorinus!” diye fısıldadım usulca. Bunun üzerine dizginlenemez bir arzuyla, ateşli bir şekilde bana sarıldı. Damarlarımın içinde bir ateş seli çağlıyor, kanım kaynıyor, duyularım adlandırılamaz bir haz içinde eriyordu, çılgına dönüp kendimden geçtim. Ancak, günaha girerken gönlümde sadece Aurelie vardı; o anda uğruna yeminimi bozup ruhumun selametini feda ettiğim kişi sadece oydu.</p>

    <p>Evet, içimde yaşayan yalnızca Aurelie’ydi; bütün ruhum onunla doluydu. Hemen o akşam, yemekte onu tekrar göreceğimi düşündükçe içimi bir ürperti sarıyordu. O masum bakışlarıyla beni o müthiş günahımdan dolayı suçlayacak, suçum ifşa olacak, yitik bir şekilde utanç içinde yıkıma sürüklenecekmişim gibi geliyordu. Yine aynı şekilde, baronesi de o olanların hemen ardından tekrar görmek konusunda tereddüt ediyordum. Bütün bunlardan dolayı, akşam yemeğe çağırdıklarında, ibadet edeceğimi bahane gösterip odamda kalmayı yeğledim. Bu arada, ürkekliğimi ve çekingenliğimi aşmak için sadece birkaç gün yetti de arttı. Barones şahsen, sevimliliğin ta kendisiydi. İlişkimiz koyulaştıkça, isyankâr zevklerle zenginleştikçe, barona karşı saygısı da katmerleniyordu adeta. Başımdaki tıraş edilmiş bölgenin, doğal sakalımın, artık pek eskisi kadar katı bir biçimde dikkat etmediğim hakiki manastır yürüyüşümün onu başlangıçta çok korkuttuğunu itiraf etti. Hele o ani, o heyecanlı Azize Rosalia yalvarışım esnasında, Viktorin’le birlikte kurdukları o kurnazca planın bir hata sonucu başarısız olduğundan, kaderin şeytani bir oyunla Viktorin’in yerine gerçekten lanet olası bir Kapuçin’i geçirdiğinden şüphesi kalmamış. Tehlikeli bir hata yapmamak için keşişler gibi tepemi tıraş etmem, sakal bırakmam, tavır ve duruşumla rolümü, ona gözümün içine iyice bakma gereğini hissettirecek kadar iyi çalışmış olmam konusunda gösterdiğim özene hayranlık duyuyordu.</p>

    <p>Viktorin’in yaveri arada sırada çiftçi kılığına girerek parkın bir köşesine geliyordu. Ben de onunla gizlice konuşmayı, eğer kötü bir tesadüf eseri tehlikeye düşersem, benimle birlikte kaçmak üzere hazır olması için ikaz etmeyi ihmal etmiyordum. Baron ile Reinhold, benden son derece hoşnut görünüyorlardı. Melankoliye kapılmış olan Hermogen’i bütün gücümü kullanarak tedavi etmem için ısrar ediyorlardı. Lakin henüz onunla tek kelime konuşmak bile mümkün olmamıştı; zira görünen o ki, her fırsatta benimle yalnız kalmaktan kaçıyordu. Baron ve Reinhold’la birlikteyken karşılaştığımızda da beni öyle tuhaf bir şekilde süzüyordu ki, gözle görülecek türden bir çekingenliğe kapılmamak için gerçekten de büyük gayret sarf etmek zorunda kalıyordum. Ruhumun derinliklerine kadar nüfuz edip en gizli düşüncelerimi bile okurmuş gibiydi. Beni görür görmez, solgun yüzünde, yenemediği derin bir hoşnutsuzluk, bastırılmış bir kin, ancak güçlükle dizginlenebilen bir hiddet beliriyordu. Bir keresinde, parkta dolaşırken hiç umulmadık bir şekilde karşıma çıktı; bunun uygun zaman olduğunu düşündüm. Onunla, başına gelen felaketin mahiyetini nihayet açığa çıkarabilirdik. Kaçmaya kalkışınca, derhal elinden tutup durdurdum. Belagatim sayesinde o kadar nüfuz edici, o kadar etkileyici bir şekilde konuşuyordum ki, gerçekten de dikkatini çekmeye başlamışım gibi geldi bana. İçindeki duygulanmayı bastıramıyor gibiydi. Saraya giden yollardan birinin sonundaki taş banka oturduk. Konuştukça heyecanlandım, keder içini kemirirken insanın, Kilise’nin ihtiyaç duyanlara vaat ettiği teselliyi ve yardımı küçümsemesinin, bu suretle Tanrı’nın ona bahşettiği hayatın amacına düşmanca isyankârlık etmesinin büyük günah olduğundan söz ettim. Bizzat suçluların bile Tanrı’nın inayetinden şüphe etmemesi gerektiğini, böyle bir şüphenin, onları tövbe ederek, iman ederek günahlarından arınıp rahmet dileme olanağından yoksun bırakacağını anlattım. Hemen orada bana günah çıkarması, Tanrı’nın huzurundaymış gibi içini dökmesi için ikna etmeye çalıştım, işlediği bütün günahlardan arındıracağıma söz verdim: Bunun üzerine ayağa kalktı, kaşlarını çattı; gözleri kızardı, ölü sarısı yüzünü kor gibi bir kızıllık kapladı. Tuhaf, tiz bir sesle haykırdı: “Sen günahtan arınmış mısın ki, tertemizmişsin, o alay ettiğin Tanrı’ymışsın gibi benim kalbime bakma cüretini gösteriyor, günahlarımı bağışlatmayı vaat ediyorsun; sen ki, kendi günahlarından arınmak için, sana ebediyen kapalı olan cennetten rahmet dilenmek için beyhude yere didineceksin. Sefil sahtekâr, yakında intikam saati vuracak ve sen zehirli bir solucan gibi toprağa girecek, utanç verici bir ölümün pençesinde yardım dilenmek için boş yere kıvranacak, ölünceye kadar cinnet ve kederler içinde, tarifsiz azaplar içinde inleyeceksin!” Aceleyle uzaklaştı; darmadağın olmuş, yıkılmıştım; bütün itidalim, cesaretim yok olmuştu. Saray tarafından Euphemie’nin geldiğini gördüm; şalı ve şapkasıyla gezmeye çıkmış gibiydi; sadece ondan medet umabilir, yardım bekleyebilirdim. Ona doğru atıldım. Yıkılmış halimden endişe duymuştu; sebebini sordu. Ben de çılgın Hermogen’le aramızda geçen olayı baştan sona, olduğu gibi anlattım. Ayrıca Hermogen’in bilinmez bir tesadüf eseri, sırrımıza vâkıf olmasından kuşku ve endişe duyduğumu da ekledim. Euphemie bütün bunlardan hiç etkilenmemiş gibiydi. Öyle tuhaf bir şekilde gülümsedi ki, ürperdim. “Parka girelim; zira burada bizi görebilirler. Muhterem Peder Medardus’un benimle böyle hararetle konuşması dikkatlerini çekebilir.” Oldukça uzak bir fundalığa girmiştik ki, Euphemie tutkulu bir hırsla bana sarıldı; kor gibi öpüşleri dudaklarımı yakıyordu. “Sakin ol, Viktorin,” dedi Euphemie. “Seni böyle korkuya ve endişeye düşüren şeyler karşısında sakin ol. Hermogen’le durumun bu surette gelişmesi bence daha iyi oldu; şimdi seninle uzun süredir suskun kaldığım bir konuda konuşabilirim, hatta buna mecburum. Kabul etmelisin ki ben hayatta, etrafımda bulunan her şey üzerinde nadir rastlanır türden zihinsel bir egemenlik kurmayı başarmış bulunuyorum; bu, bir kadın için siz erkeklerden daha kolaydır. Bunun için, tabiatın kadına verdiği, karşı konulmaz derecede cazip bir dış görünüş tek başına elbette ki yeterli değildir; daha fazla bir şeyler gerekir. Cazibeyi aklının gücüyle birleştirip yoğurmak, sonra da ona keyfince hâkim olmak esastır. Bu, kendine özgü, olağanüstü bir kendini aşma durumudur; kendi <em>ben’</em>ine farklı bir noktadan bakabilme imkânını verir; böylece kişi kendini, hayattan elde edebileceğinin en fazlasını amaçlayan, daha yüksek bir iradeye uyum sağlayacak bir araç olarak bulur. Hayatta, hayata hükmedebilmekten, hayatın, kendisine hükmeden kişiye bahşettiği bütün olguları, zengin hazları güçlü bir büyüyleymiş gibi ele geçirmekten daha üstün bir şey var mıdır? Sen, Viktorin, beni tam olarak anlayan çok az kişiden birisin. Sen de kendine nereden bakacağını belirlemişsin. Bu yüzden seni, krallara layık bir eş olarak yüce krallıktaki tahtıma yükseltmekten kaçınmadım. Sır olması, bu ilişkinin cazibesini artırdı. Görünüşteki ayrılığımız, gündelik hayatımızın tali, sıradan ilişkilerini eğlenceli bir şeylere dönüştüren fantastik esinlerimize oyun alanı açmaya yaradı. Şimdiki birlikteliğimiz akıllıca tasarlanmış, alışılagelmiş dar görüşlülüğün acziyle alay eden soğukkanlı bir cesaret örneği değil mi? Senin o çok yadırgatıcı görünümün sadece kıyafetinden kaynaklanmıyor; bende, o kıyafetin gerektirdiği esaslara zihnen de tabi olduğun hissini uyandırıyor; bunun dışa yansıması ise öylesine güçlü ki, maddeten kılık değiştirip başka bir kişiliğe girince, onun gerektirdiği koşullara da tamamen uyum sağlamışsın gibi geliyor. Varlığımın derinliklerinden fışkıran bu fikirlerle alışıldık dar görüşlülüğü nasıl küçümsediğimi, onunla nasıl için için eğlendiğimi görüyorsun. Baron benim için, amacıma hizmet etsin diye kullanmış olduğum, işi bitmiş bir çark sistemi gibi öylece cansız duran, dayanılmaz derecede sıkıcı, iğrenç bir makineye dönüştü. Reinhold, benim saygımı kazanamayaca kadar dar görüşlü. Aurelie ise iyi bir çocuk. Şimdi bizim işimiz Hermogen’le. Sana söylemiştim, onu ilk gördüğümde, üzerimde fevkalade bir izlenim bırakmıştı. Onu katmak istediğim daha seviyeli bir hayata uyum sağlamaya hazır olduğunu sandım. İlk kez olarak yanıldım. Onun içinde, bana karşı dayattığı kararlı ve güçlü bir itiraz, düşmanca bir şeyler vardı. Diğerlerini ellerinde olmadan etkim altına alabildiğim halde, tılsımım onda itici bir etki yaratıyordu. Soğuk, ilgisiz ve ketum tavrını sürdürüyordu. Bana karşı, kendine has olağanüstü bir güçle direnirken, benim hassasiyetlerimle oynuyor, onunla mücadele etme, onu yenik düşürme hevesimi körüklüyordu. Bu mücadeleye, baron bana, Hermogen’le evlenmemi önerdiğinde Hermogen’in koşulsuz olarak reddettiğini anlattığı zaman karar vermiştim. O esnada, birdenbire, baronun kendisiyle evlenme, böylece bir anda bütün o can sıkıcı geleneksel dar kafalı hassasiyetleri yolumdan temizleme fikri, ilahî bir kıvılcım gibi parladı içimde. Seninle bu evlilik konusunda yeterince konuşmuştuk, Viktorin. Senin bu konudaki kuşkularını gerçekten gidermiştim. İhtiyarı birkaç gün içinde hassas, budala bir âşığa çevirmeyi başardım. Ben ne istersem, kendisinin dile getirmeye bir türlü cüret edemediği en içten arzularının ifadesi olarak görüyordu. Oysa benim içimde, arka planda, derin bir yerde, Hermogen’den daha kolay ve daha tatmin edici bir öç alma fikri yatıyordu. Hamlemi, daha isabetli, daha öldürücü bir sonuç almak üzere ertelenmiştim. Seni bu kadar iyi tanımasam, benim fikriyatımın seviyesine erişmek istediğini bilmesem, geçmişte olup bitmiş bu olayı sana anlatmaktan çekinirdim. Hermogen’i tam yüreğinden vurmak için fırsat kolluyordum. Başkentte, suskun, içekapanık biri gibi göründüm. Bu durumum, ordu hizmetlerine ilişkin yoğun işleriyle keyifle ve hevesle meşgul olan Hermogen’le bir çelişki oluşturuyordu. Amcamın hasta olması, pırıltılı çevrelerden, hatta en yakın muhitimin ziyaretlerinden kaçmama olanak sağlıyordu. Hermogen, belki de sadece üvey annesine karşı kendisini borçlu hissettiği bir vazifeyi yerine getirmek üzere bana geldi. Beni çok suskun, derin düşüncelere dalmış halde buldu; göze batan bu değişikliği yadırgayarak ısrarla sebebini sordu. Ben de gözyaşları içinde, baronun sağlık durumunun artık güçlükle saklanacak şekilde kötüye gittiğini, onu yakında kaybetmekten korktuğumu, bu düşüncenin ne denli ürkünç, ne denli dayanılmaz olduğunu anlattım. Sarsılmıştı. Derin bir duyarlılık içinde, baronla evliliğimin mesut yanlarını, taşradaki hayatımızı en ince ayrıntılarına kadar zarif ve çarpıcı bir şekilde gözlerinin önünde canlandırdım; baronun o muhteşem iç dünyasını, kişiliğini anlatırken, ona karşı nasıl sınırsız bir saygı duyduğumu, tamamen onun için yaşadığımı itiraf edermiş gibi görünüyordum. Bana karşı hayranlığı ve hayreti gitgide artıyordu. Kendi kendiyle mücadele ettiği açıkça belliydi oluyordu. Bütün gücümle içine nüfuz etmiştim bir kere ve bana karşı beslediği, hâlâ direnmekte olan bütün o düşmanca fikirlerine üstün geliyordum. Ertesi akşam tekrar geldiğinde, zaferim kesinleşti.</p>

    <p>Beni bir önceki günden daha yalnız, daha suskun, daha gergin buldu. Barondan ve ona kavuşmak için duyduğum tarif edilemez özlemden dem vurdum. Hermogen eski Hermogen değildi artık. Bakışlarımın esiri olmuş, gözlerimin tehlikeli ateşi kor gibi düşmüştü içine. Elimi eline aldığı anlarda elleri kasılarak titriyor, göğsünden derin iç çekişler yükseliyordu. Bu şuursuzca cezbe durumunun doruk noktasını doğru hesaplamıştım. Teslim olacağı akşam, çok kullanılan ama etkisi hiç azalmayan bazı maharetler göstermekten kaçınmadım. Başarılı da oldum! Netice, umduğumdan daha da müthişti. Kudretimin bu kadar parlak bir şekilde kanıtlanması, zaferimi daha da değerli kılıyordu. Bana karşı, tuhaf sezgiler biçiminde belirtiler gösteren husumetiyle mücadele etmek için başvurduğum bu müthiş güç, sonunda onun aklını dağıttı; bildiğin gibi, senin de şimdiye kadar esas sebebini öğrenememiş olduğun bir cinnete kapıldı. Bu durum aslında çok kendine özgü bir şeydir. Deliler çoğunlukla ruhlarıyla daha yoğun bir ilişki içinde bulunurlar. Aynı zamanda, kendilerine yabancı ruhsal bazı şeylerden hiç farkında olmadan daha kolay etkilenirler. Çoğu kez içimizde sakladığımız bazı şeyleri görebilirler; bunları öyle tuhaf çağrıştırmalarla ifade ederler ki, ikinci bir <em>ben</em>’in ürkütücü sesini işitmiş gibi tekinsiz bir korkuya kapılırız. Bu nedenle, senin, Hermogen’in ve benim içinde bulunduğumuz durumun, onun gizemli bir şekilde senin içini okuyabilmesinin, bizim ilişkimiz açısından en küçük bir tehlikesi bile yok. Bir düşün: Sana olan düşmanlığı nedeniyle açıktan açığa bir mücadeleye girişecek olsa, bu durumu dile getirse, güvenmeyin bu rahip maskesi takmış adama, dese, kimin aklına bunun cinnet halinin yarattığı bir hezeyandan ibaret olduğundan başka bir şey gelir ki? Üstelik de Reinhold, bir iyilik yapıp seni Peder Medardus olarak teşhis ettikten sonra? Ancak bu arada mutlak bir durum var ki, o da senin, Hermogen’in, benim istediğim ve tasarladığım surette icabına bakman. Ben intikamımı aldım; Hermogen benim için artık fırlatılıp atılmış bir oyuncak kadar gereksiz. Beni görmesinin, muhtemelen tövbe ibadetleri için gerekli olduğuna inanması, bu yüzden de yaşayan ölü bakışlarıyla sürekli beni izlemesi çok can sıkıcı. O buralardan gitmeli. Bu yüzden de senden, onun manastıra gitme fikrini pekiştirmek üzere yararlanabileceğimizi düşünüyorum. Barona ve aynı anda onun akıl hocası Reinhold’a durumu acilmiş gibi gösterir, onları Hermogen’in ruh sağlığı açısından manastıra gereksinim duyduğuna ikna eder, yumuşatırsan, onun bu isteğine razı olmalarını sağlayabilirsin. Hermogen, benim için gerçekten son derece itici; onu görmek beni sarsıyor. O gitmeli! Ona çok farklı bir gözle bakan tek kişi Aurelie, o uysal, masum kız; Hermogen üzerinde sadece onun aracılığıyla etkili olabilirsin. Ben senin kızla daha yakın bir ilişki içine girmeni sağlayabilirim. Şartların müsait olduğu bir fırsat yakalarsan, Reinhold’a ya da barona, Hermogen’in çok ağır bir suç işlediğini sana itiraf etmiş bulunduğunu, tabii ki senin görevin gereği bu sırrı saklamak zorunda olduğunu izah edersin. Hatta daha da fazla bir şeyler bildiğini! Şimdi her şeyi öğrendin, Viktorin. Dediğim gibi davran ve öyle devam et. Benimle birlikte, çevremizde dolaşan bu aptal kuklalar âlemine hâkim ol. Hayat bizi kendi daracık sınırlarına sıkıştıramasın, bize en muhteşem hazlarını bahşetsin.” Uzaktan baronun yaklaşmakta oluğunu fark ettik ve inançlı bir sohbete dalmışız gibi ona doğru ilerledik.</p>

    <p>İçimdeki baskın gücü hissetmem, üstün esasların oluşturduğu bir cereyanın iç dünyamı canlandırması için, Euphemie’nin hayata hangi gözle baktığına dair bu açıklamaları yapması gerekliymiş demek ki. Varlığıma ansızın, her şeyi olduğundan başka türlü, başka renklerde gösteren, farklı bir bakış açısı getiren, insanüstü bir şeyler üşüşmüştü adeta. Euphemie’nin o pek övündüğü zekâ gücü, hayatının üzerinde kurduğunu söylediği hâkimiyet, benim gözümde acı bir alaya konu olabilirdi ancak. Acınası kadın, hayatın en tehlikeli bağlantılarıyla oynadığı, düşüncesizce şansa bıraktığı oyununu açıkladığı andan itibaren, kendini kadere ya da benim ellerimle yönettiğim felaketine teslim etmiş bulunuyordu. Onun, benim kendisinin dostu ve müttefiki olduğuma vehmetmesi, aslında, tesadüfen âşığının dış görünüşüne sahip olmamdan kaynaklanıyordu. Gizemli güçler tarafından ateşlenen kudretim, onu şeytani bir gücün pençesi gibi kavrayacak, hiçbir kurtuluş yolu bırakmayacaktı. Euphemie budalaca, bencilce çılgınlığıyla gözümden düşmüştü. Onunla olan ilişkim de son derece itici geliyordu artık. Dünyevi hazzın en yüce doruğu gibi görünen şeyi hâlâ günah olarak değerlendireceksem eğer, işlediğim günahın tek kabahatlisi sadece içimde yaşayan Aurelie’ydi. Sahip olduğum kudretten azami ölçüde yararlanmak üzere sihirli değneği elime almaya, etrafımdaki herkesin benim keyfime göre hareket edeceği bir çember çizmeye karar verdim. Baron ile Reinhold, saraydaki hayatımı kolaylaştırmak için birbiriyle yarışıyorlardı; Euphemie’yle ilişkimize dair en küçük bir şey bile sezinlememişlerdi. Aksine baron, sık sık, gayriihtiyarı içini dökermişçesine, benim sayemde Euphemie’ye yeniden kavuştuğunu ifade ediyordu. Bu da Reinhold’un, baronun tesadüfen Euphemie’nin yasak ilişkilerini sezinlemiş olduğuna dair tahminlerinin doğru olduğuna işaret ediyordu. Hermogen’i nadiren görüyordum. Bariz bir korku ve sıkıntıyla benden kaçıyordu; baron ile Reinhold, bunu benim kutsal ve inançlı kimliğime, onun yıkılmış ruhunu okuyabildiğim ruhani kudretime yoruyorlardı. Aurelie de kasıtlı olarak bakışlarımdan kaçıyor, benden çekiniyordu sanki. Konuşurken o da Hermogen gibi ürkek ve tedirgin davranıyordu. Çılgın Hermogen’in, beni titreten o korkunç sezgilerini Aurelie’yle paylaşmış olduğundan neredeyse hiç şüphem kalmamıştı; ama yine de bu kötü izlenimleri bertaraf etmek elimdeymiş gibi geliyordu. Muhtemelen, beni, Hermogen üzerinde etkili olabilmem için Aurelie’yle yakınlaştırmak isteyen baronesin arzusu üzerine baron, Aurelie’ye dinimizin ulvi sırları hususunda ders vermemi rica etti. Böylece Euphemie, parlak düş gücümün çizdiği binlerce hayal içinden en güzeline erişebilmem için gerekli ortamı sağlamış oluyordu bana. Beni yönlendiren yüce kudretin bana vaat ettiği, sadece ona sahip olursam, içimde kabaran, beni azgın dalgalar üzerindeymişim gibi savuran fırtınanın dineceğini umduğum, kilisede gördüğüm hayalin ta kendisi değil miydi o? Aurelie’yi görmek, onun yakınında olmak, giysilerine temas etmek beni alevlere atıyordu. Damarlarımda akan ateş, hissedilecek derecede yükselerek düşüncelerimin gizemli faaliyet alanına sızıyordu. Bu nedenle de dinin o olağanüstü gizemlerini, aslında ateşli, arzulu bir aşkın şehvetli çılgınlığı şeklinde yorumlanabilecek ateşli imgeler vasıtasıyla anlatıyordum. Konuşmalarımın ateşi böylece Aurelie’nin içine elektrik şokları gibi nüfuz edecek, onun kendini savunma gayretlerini etkisiz kılacaktı. Ruhuna saldığım bu hayaller, o farkına bile varmadan şaşılacak bir biçimde yayılacak, daha parlak, daha ateşli, daha derin anlamlar yüklenerek açılacak, hiç tatmadığı hazların sezgileriyle yüreğini dolduracak, o da özlemin tarifsiz ıstırabına kapılarak kendini benim kollarıma atacaktı. Güya ders saatleri için özene bezene hazırlanıyor, konuşmamın etkisini güçlendirmeye çalışıyordum. İnançlı çocuk, gözleri kapalı dinliyordu beni. Lakin bir kıpırdanma ve küçük bir iç çekişle bile olsun, sözlerimden derinden derine etkilenmiş olduğuna dair bir ipucu vermiyordu. Çabalarım bir yere varmıyordu. İçimdeki kor, Aurelie’yi baştan çıkaracak, onu yakacak ateşi tutuşturacak yerde, daha ziyade bana acı veriyor, beni kavuruyordu. Acıdan ve arzudan çıldırmış vaziyette Aurelie’nin felaketini hazırlayacak planlar kuruyordum; bu arada Euphemie’ye, kendisinden hoşlanır ve haz alırmış gibi görünüyordum ve bu durum, içimi kavuran bir nefretin filizlenmesine yol açmıştı. Baronesle birlikteykenki tuhaf, tutarsız davranışlarım vahşi ve ürkütücü bir hal almıştı; bu da onu korkutuyordu. Kalbimde saklı sırrımın izlerini fark etmekten çok uzaktı. İstemese de, üzerinde kurmuş olduğum egemenliğimi genişletmeme fırsat tanıyordu. Aklıma sık sık, Aurelie’yi yenik düşürmek ve azabıma bir son vermek için iyice ölçüp biçerek zora başvurma fikri geliyordu; ama Aurelie’ye bakınca, sanki yanında bir melek duruyormuş da ona siper oluyor, onu koruyor, ona şeytanın kudretine direnme gücü veriyormuş hissine kapılıyordum. Bedenimde bir ürperti dolaşıyor, kötü niyetimi soğutuyordu. Nihayet aklıma onunla birlikte dua etmek geldi. Zira dua esnasında huşu ateşi daha hararetle akar, duygular gizliden gizliye uyanır, çağlayan dalgalar gibi yükselir, yüreklerden fışkıran o tarifsiz özlem kendisini dindirecek olan meçhulü yakalamak için ahtapot kollarını uzatır. Bundan sonra da dünyevi arzular semaviymiş gibi görünerek pervasızca ortaya çıkar, aşka gelmiş ruhlara coşkularını büyük bir haz vererek bastıracağını vaat eder; tutkular bilinçsizce buna kanar ve kutsala, uhrevi olana ulaşma çabaları, dünyevi ihtirasın hiç bilmediği adsız büyüleri içinde kırılıp kalır. Benden öğrendiği duaları tekrarlamasının hain emellerime hizmet edeceğine inanıyordum. Öyle de oldu. Zira gözlerini göğe çevirmiş, yanımda diz çöküp dualarımı tekrarlarken yanakları kızarıyor, göğsü inip kalkıyordu. Duanın hararetiyleymiş gibi yapıp ellerini tuttum ve göğsüme bastırdım. O kadar yakındım ki, vücudunun sıcaklığını hissediyordum; dağılmış bukleleri omzuma dökülüyordu. Çılgınca bir ihtirasla kendimden geçtim, vahşi bir arzuyla ona sarıldım. Yakıcı öpüşlerim dudaklarında, gerdanında geziniyordu. O anda yırtıcı bir çığlık atarak kollarımdan sıyrıldı; onu tutacak gücüm yoktu; sanki bir yıldırım düşmüş, beni lime lime etmişti! Hızla yandaki odaya kaçtı; o anda kapı açıldı, Hermogen göründü. Durmuş, ürkünç, dehşet verici bakışlarıyla bu çılgınca cinnet durumumu seyrediyordu. Derhal gücümü toplayıp pervasızca üzerine yürüdüm, dik ve buyurgan bir sesle bağırdım: “Ne arıyorsun sen burada? Defol git, deli!” Lakin Hermogen sağ elini bana uzatarak boğuk, tüyler ürpertici bir sesle, “Seninle dövüşmek isterdim ama kılıcım yok,” dedi. “Sen, caninin ta kendisisin. Zira gözlerinden kan damlıyor, sakallarına yapışıyor!”</p>

    <p>Kapıyı hırsla çarparak gitti ve beni yalnız bıraktı. Kendimi bir anda kapıp koyuvermiş olduğum için kapıldığım öfkeyle dişlerimi gıcırdatıyordum; beni ele verirse, mahvıma sebep olabilirdi. Kimse ortalarda görünmedi. Cesaretimi toplamak için yeterli zamanım vardı. İçimde saklı ruh, bu kötü girişimimin doğuracağı istenmedik neticelerinden kaçmam için yollar gösteriyordu bana.</p>

    <p>Fırsatını bulur bulmaz Euphemie’ye koştum ve fütursuz bir coşku içinde, Aurelie’yle olanları anlattım. Bu konuyu beklediğim kadar hafife alamamış gibiydi. O pek ünlü akıl gücüne, geniş görüşlülüğüne karşın içinde basit bir kıskançlık hissetmiş olabileceğini anladım; üstelik Aurelie’nin beni şikâyet etmesinden, böylece başımdaki kutsallık halesini yitirmemden, bu yüzden de sırrımızın tehlikeye girmesinden korkuyordu. Kendi kendime bile açıklayamadığım bir ürkeklikle, Hermogen’in oraya gelişini, içime işleyen dehşet verici sözlerini aktaramamıştım.</p>

    <p>Euphemie birkaç dakika suskun kaldı; beni garip bir biçimde süzerek derin düşüncelere daldı.</p>

    <p>“Aklımda ne denli olağanüstü fikirlerin dolaştığını tahmin edemezsin, Viktorin,” dedi sonunda. “Edemesen de, şimdi geçeceğim cüretli uçuşta beni takip edebilmek için kanatlarını hazır tut. Hayatın bütün olgularının üzerinden tam bir hâkimiyetle uçması gereken senin gibi birinin, vasat güzellikte bir kızın yanında ona sarılıp öpmeden diz çökememesine, içinde kabaran arzuya, kızmasam bile, hayret ediyorum. Aurelie, tanıdığım kadarıyla, utanacağı için olay hakkında konuşmayacaktır. Olsa olsa, bir bahane uydurup senin fazla tutkulu derslerinden kaçacaktır. Bu yüzden, senin ihtiyatsızlığının, tutkularını dizginleyememenin doğurabileceği kötü sonuçlardan pek endişe etmiyorum. Bu Aurelie denen kızdan nefret etmesem de, arkasında küçümsenemez ölçüde bir kibrin gizli olduğu iddiasız hali, sakin ve inançlı görüntüsü beni öfkelendiriyor. Güvenini kazanmak için türlü oyunlar oynamaktan çekinmediğim halde, hep çekingen ve ketum kaldı. Bana yaklaşmaktan kaçınması, gururla benden uzak durması, bende çok ters duygular uyandırıyor. Parlak renklerinin bütün ihtişamıyla böylesine böbürlenen bir çiçeği, koparılmış ve solmaya yüz tutmuş halde görmek çok ince bir fikir. Bu ince fikri gerçekleştirme fırsatını tanıyacağım sana. Amaca kolayca ve kesin olarak ulaşman için hiçbir araç eksik kalmamalı. Bu suç, Hermogen’in başına patlamalı ve onu yok etmeli.” Euphemie, planları hakkında daha başka şeyler de anlattı; söylediği her sözle ona olan nefretim artıyordu, zira onda sadece bayağı, cani ruhlu bir kadın görüyordum. Çılgın aşkımın kalbimi parçalayan sonsuz ıstırabından kurtulmak için tek çare olarak Aurelie’nin felaketine susamış olsam da, Euphemie’yle işbirliği yapmak çok adice geliyordu. Bu yüzden, onu bir hayli şaşırtmak pahasına da olsa bu teklifini geri çevirdim. Euphemie’nin bana destek vermek için ısrarlı olduğu bu işi, kendi gücümle gerçekleştirmek için kesin kararlıydım.</p>

    <p>Baronesin tahmin ettiği gibi Aurelie, bir mazeret beyan ederek odasına kapandı ve sonraki günlerde derslerime gelmedi. Hermogen alışık olunanın aksine Reinhold ve baronla daha çok muhabbet ediyor, daha az içe dönük ama daha yabani, daha öfkeli gibi görünüyordu. Onlara sık sık yüksek sesle, üstüne basa bir şeyler söylediğini işitiyordum. Yollarımızın kazara kesiştiği anlarda, bastırmaya çalıştığı bir kinle bana baktığını fark ediyordum. Baron ile Reinhold’un davranışları da, birkaç gün içinde çok tuhaf bir şekilde değişti. Görünürde bana saygı ve ilgide hiç kusur etmeseler de, garip bir sezginin etkisiyle, her zaman konuşmalarımıza renk katan o rahat havayı bulamaz gibiydiler. Benimle yaptıkları konuşmalar öylesine zorlama ve öylesine donuktu ki, bazı vehimlere kapılmamak, hiç olmazsa rahatmış gibi görünmek için ciddi bir gayret göstermem gerekiyordu.</p>

    <p>Euphemie’nin, anlamını her zaman doğru değerlendirdiğim bakışları, onu çok öfkelendiren bir şeylerin dönmekte olduğunu söylüyordu. Ancak gün boyu kimsenin dikkatini çekmeden konuşmamız mümkün olmadı.</p>

    <p>Gece geç vakit, sarayda herkesin çoktan uyumuş olduğu bir saatte, odamda daha önce fark etmediğim gizli bir kapı açıldı ve Euphemie içeriye girdi; daha önce hiç görmediğim, çökmüş bir hali vardı. “Viktorin,” dedi. “Yakalanma tehlikesiyle karşı karşıyayız. Hermogen, o deli Hermogen, tuhaf sezgileriyle izimizi sürmüş, sırrımızı keşfetmiş. Üzerimizde hüküm süren karanlık bir güç gibi, barona türlü imalarla şüphelerini işlemiş; o da açığa vurmaksızın, azap verici bir şekilde beni takip etmekte. Senin kim olduğunu, bu kutsal kıyafetin altında Kont Viktorin’in saklı olduğunu henüz pek anlamamış; buna rağmen üzerimize yağacak olan bütün hainliklerin, kalleşliklerin, felaketlerin senden kaynaklandığını, ruhuna şeytani güçler sızmış bir keşişin, iblisin ta kendisi gibi eve girmiş olduğunu, melun hıyanetler peşinde olduğunu iddia etmekte. Bu böyle devam edemez. Çocuk ruhlu ihtiyarın, hasta edici bir kıskançlıkla, görünüşe göre attığım her adımı kuşkuyla izlemesine, bana uyguladığı bu baskıya dayanamam. Canımı sıkmaya başlayan bu oyuncaktan kurtulmak istiyorum artık ve sen, Viktorin, benim isteğime canla başla uyacaksın. Zira sen de tehlikedesin ve yakalanmamız halinde, zekâmızla yarattığımız bu dâhiyane ilişkinin alelade, bayat bir maskaralığa, yavan bir evlilik hikâyesi durumuna düştüğüne tanık olmak istemezsin herhalde. Müziç ihtiyar yok olmalı. Bunun en iyi nasıl gerçekleşeceği konusunu tartışırız ama sen önce benim fikrimi dinle. Baronun her sabah, Reinhold meşgulken, yalnız başına dışarıya çıkıp dağlara gittiğini, kendince oralarda başını dinlediğini biliyorsun. Bir gün ondan hemen önce sessizce dışarı çık, parkın çıkışında ona rast gelmeye çalış. Buraya yakın bir yerde ürkünç bir kayalık vardır. Tırmandıkça, insanın yanı başında siyah, dipsiz bir uçurum ağzını açarmış gibi olur. İşte orada, uçurumun üzerine doğru uzanan, “Şeytan’ın Koltuğu” denen bir yer vardır. Rivayete göre, uçurumdan zehirli gazlar yükselir, aşağıda neler saklı olduğunu araştırmak için tedbirsizce aşağı bakanları sarhoş eder, iflah olmaz şekilde ölüme sürüklermiş. Baron bu masala gülüp geçer, oradan görünen manzaranın keyfini çıkarmak üzere sık sık, uçurumun üzerine uzanan o kayaya tırmanır. Seni o tehlikeli yere götürmesini sağlamak zor olmayacaktır. Oraya gittiğinizde o, etrafı seyrederken, sen sertçe şöyle bir itsen, bizi bu aciz budaladan ebediyen kurtarmış olursun.” “Hayır, asla!” diye haykırdım şiddetle. “O dehşetengiz uçurumu biliyorum ben, Şeytan’ın Koltuğu’nu da... Asla! Git! Benden beklediğin bu isyankârlığı da unut!” O anda Euphemie ayağa fırladı, gözlerinde çılgın ateşler yanıyordu. Yüzü, içinde kabaran tutkunun öfkesiyle çarpılmıştı. “Sefil korkak!” diye haykırdı. “Budalaca bir ödleklikle benim kararıma karşı gelmeye cüret ediyorsun ha? Benimle birlikte her şeye hükmetmeyi reddediyor, utanç verici bir boyunduruğa sığınıyorsun, öyle mi? Ama elimdesin. Seni, benim ayaklarımın dibinde tutan güçten boş yere kurtulmaya çalışıyorsun! Emrimi yerine getireceksin. Hemen yarın! Görmeye katlanamadığım o kişi yarın artık hayatta olmayacak!”</p>

    <p>Euphemie’nin bu sözleri söylerkenki zavallı böbürlenmeleri karşısında engin bir küçümseme duygusuna kapıldım. Acı bir alayla kahkahalarla gülerek karşılık verdim. Sarsıldı, korku ve dehşetten beti benzi attı. “Çılgın kadın!” diye haykırdım. “Hayata hükmettiğini, onun getirdikleriyle oyun oynadığını sanıyorsun. Dikkat et, o oyuncak keskin bir silaha dönüşüp önce seni öldürmesin. Şunu bil ki, sefil kadın, ben, şuursuz kuruntulara kapılarak hükmettiğini sandığın kişi, seni, uğursuzluğun ta kendisi olarak ellerimde tutmaktayım. Günahkârca oyunun, kafeste bağlı vahşi bir hayvanın çaresiz debelenmelerinden ibaret... Şunu bil ki, sefil kadın, âşığın, o uçurumun dibinde paramparça yatıyor. Sen, onun yerine, onun intikam almak için gönderdiği hayaletine sarılıyordun! Şimdi git ve derdine yan!”</p>

    <p>Euphemie sendeledi; çırpınıyor, sarsılıyordu. Yere yığılacaktı ki, yakaladım, gizli kapıdan dışarıya, geçitten aşağıya doğru itekledim. Onu öldürmüş olabileceğim düşüncesine kapıldım bir an. Kendimi bu düşünceye bıraktım. Zira gizli kapıyı kapatırken, bu işi kastım olmadan, bilinçsizce gerçekten de yapmış olduğumu sandım. Aşağıdan tiz bir çığlık ve kapıların çarptığı işitilmişti.</p>

    <p>Şimdi, bilindik insani davranışlardan çok uzak düşen bir duruma getirmiştim kendimi. Artık adım adım ilerlemem gerekiyordu. Şimdi, kendini “intikamın kötü hayaleti” diye ilan etmiş biri olarak, gaddarlığımı tamamlamalıydım. Euphemie’yi bitirmeye kararlıydım. Nefretin ateşi, aşkın derin içtenliğiyle birleşerek, içimde yaşayan insanüstü ruha layık düşecek bir haz vermeliydi. Euphemie’nin bittiği anda Aurelie benim olmalıydı.</p>

    <p>Euphemie’nin ertesi gün rahat ve neşeli görünmesini sağlayan gücüne hayran oldum. Kendiliğinden, gece bir tür uyurgezerlik yaşadığını, sonra da şiddetli sancılar çektiğini anlattı. Baron da onu onaylıyor gibi görünüyordu. Reinhold’un bakışlarından kuşku ve güvensizlik okunuyordu. Aurelie ise yine odasında kalmıştı. Onu görmeyi başaramadıkça, içimdeki öfke daha da çılgınca kabarıyordu. Sarayda el ayak çekildikten sonra, Euphemie beni her zamanki gibi sessizce odasına çağırdı. Bunu zevkle kabul ettim. Zira onun kötü kaderinin gerçekleşme ânı gelmişti. Delikanlılığımdan beri taşıdığım, büyük bir maharetle tahta yonttuğum küçük, sivri bıçağı rahip kisvemin altına gizledim ve öldürmeye kararlı olarak ona gittim. “Sanırım,” diye başladı söze, “ikimiz de dün ağır, korkulu rüyalar gördük. İçinde derin uçurumlara dair bir sürü şey vardı. Ama şimdi geçti.” Sonra da, her zaman olduğu gibi kendini benim günahkârca okşamalarıma bıraktı. Dehşet verici, şeytani bir alayla dopdoluydum. Sadece onun alçaklığını istismar ediyor olmaktan zevk alıyordum. Kollarımda yattığı sırada, bıçağım kayıp düştü. Ölüm korkusuna kapılmış gibi büzüldü. Bıçağı acele ortadan kaldırdım; böylece, az sonra elime geçecek başka silahları beklerken cinayeti biraz ötelemiş oluyordum. Euphemie, masaya İtalyan şarabı ve meyve şekerlemeleri koydurmuştu. Ne kadar da aptalca ve bayat bir fikir, diye düşündüm. Bardakları maharetle değiştirdim ve ikram ettiği meyveleri yiyormuş gibi yapıp geniş kol yenlerimden içeri doldurdum. Sarayda sesler işitmiş gibi yaparak hemen gitmemi rica ettiği sırada Euphemie’nin kendi kadehine kendi için koyduğu şaraptan iki-üç kadeh kadar içmiştim. Onun niyeti, benim kendi odamda can vermemdi. Loş koridorlardan süzüldüm; tam Aurelie’nin odasının önünden geçiyordum ki, sımsıkı bağlanmış gibi durdum. Onu görüyordum; sanki havada uçuyor, hayallerimde gördüğüm gibi bana aşkla bakıyor, peşinden gitmem için el sallıyordu. Elimi dokunmamla kapı açıldı. Kendimi odanın içinde buldum. Yatak odasının kapısı aralıktı ve içeriden baş döndürücü bir rayiha yükseliyor, aşkımın ateşini daha da körüklüyor, beni sarhoş ediyordu. Güçlükle nefes alıyordum. Yatak odasından korku dolu, derin iç çekişler geliyordu. Kız belki de ihanet ve cinayet rüyaları görüyordu; uykusunda dua etmekte olduğunu fark ettim. “Haydi, davran, davran. Ne bekliyorsun? Zaman geçiyor.” İçimdeki yabancı güç bu sözlerle yönlendiriyordu beni. Yatak odasından içeriye bir adım atmıştım ki, arkamdan biri haykırdı: “Melun, cani birader! İşte şimdi düştün elime!” Arkamdan dev bir gücün beni kavradığını hissettim. Hermogen’di bu. Bütün gücümle döndüm, sonunda elinden kurtuldum. Tam kaçarken, beni yeniden arkamdan kıstırdı. Çılgın gibi ısırarak ensemi parçalıyordu. Acı ve öfke içinde onunla uzunca bir süre boş yere mücadele ettim. Sonunda kuvvetle iterek kendimden güçbela uzaklaştırdım; ama o yeniden üzerime atıldı; o anda bıçağımı çektim, iki darbe indirdim. Hırıltılar çıkararak yere yığıldı. Koridorlarda boğuk bir yankı işitildi. Umutsuzca mücadele ederken odanın dışına kadar sürüklenmiştik.</p>

    <p>Hermogen düşer düşmez, delice bir hırsla merdivenden aşağıya koştum. O esnada bütün sarayda kulakları tırmalayan çığlık sesleri yükseldi. “Cinayet! Cinayet!” Orada burada ışıklar dolaşıyor, uzun koridorlarda koşarak yaklaşanların ayak sesleri yankılanıyordu. Korkudan kafam karışmış, yan merdivenlerin en uzaktakine atılmıştım. Sarayın içi gitgide daha gürültülü bir hal alıyor, daha aydınlık oluyordu. O iğrenç, “Cinayet! Cinayet!” çığlıkları gitgide daha da yaklaşıyordu. Seslerinden baron ile Reinhold’un, telaş içinde hizmetkârlarla konuştuklarını anlıyordum. Nereye kaçabilir, nereye saklanabilirdim? Daha birkaç dakika önce, Euphemie’yi öldürmeye niyetlendiğim, Hermogen’i öldürdüğüm bıçak elimde olduğu sürece, bu kanlı cinayet aletinin verdiği güçle pervasızca çıkıp gidebileceğime güveniyor, herkesin korkuya kapılacağını, kimsenin beni durdurmaya kalkışmayacağını sanıyordum. Oysa şimdi, ölüm korkusuna kapılan bizzat bendim. Sonunda, en sonunda, ana merdivene ulaştım. O esnada kalabalık, baronesin odasına yönelmiş, ortalık biraz sakinleşmişti. Üç büyük sıçrayışta aşağıya vardım; büyük giriş kapısına birkaç adım kalmıştı. O anda koridorlarda kulak tırmalayıcı, bir önceki gece işittiğime benzer canhıraş bir çığlık işitildi. “Euphemie ölmüş olmalı, bana hazırladığı zehirle kendi ölmüş,” diye söylendim boğuk bir sesle kendi kendime. Sesler hâlâ net bir şekilde Euphemie’nin odasından geliyordu. Aurelie korku içinde yardım istiyordu. Bir kez daha o iğrenç “Cinayet! Cinayet!” çığlıkları çınladı. Hermogen’in cesedini taşıyorlardı. Reinhold’un, “Koşun, caniyi yakalayın!” diye haykırdığını işittim. Bunun üzerine kötücül bir kahkaha attım. Bütün koridorlar inledi. Korkunç bir sesle haykırdım: “Be hey gafiller, isyankâr günahkârları infaz eden kaderi mi yakalayacaksınız siz?” Herkes kulak kabarttı. Kafile donmuş gibi merdivende durakalmıştı. Artık kaçmak istemiyordum. Aksine, onların karşısına dikilip gök gürültüsünü andıran sözlerle, Tanrı’nın günahkârlardan intikam aldığını haber vermek niyetindeydim. Lakin önümde korkunç bir hayal belirdi, hemen önümde Viktorin’in kanlı görüntüsü duruyordu. O sözleri söyleyen ben değildim, oydu. Dehşetten saçlarım diken diken olmuş vaziyette, çılgınca bir korku içinde kendimi dışarıya, parka attım. Çok geçmeden dışarıdaydım. Arkamdan nal sesleri geliyordu. Takipten kaçmak için canımı dişime takmıştım ki, bir ağaç köküne takılıp yere düştüm. Bunun üzerine atlar gelip yanımda durdu. Gelen, Viktorin’in yaveriydi. “İsa aşkına, saygıdeğer beyefendi,” diye başladı söze. “Sarayda neler oluyor? Cinayet, diye bağrışıyorlar. Bütün köy ayaklandı. İçimden bir ses, ne olursa olsun toparlanıp şehirden buraya gelmemi söyledi; ihtiyacınız olan her şey atınızın üzerindeki valizde, saygıdeğer beyefendi. Şimdilik ayrılmamız gerekiyor. Eminim ki çok tehlikeli bir şeyler oldu. Öyle değil mi?” Toparlanıp kalktım, ata binerken yavere şehre geri dönmesini, orada kalıp emirlerimi beklemesini söyledim. Karanlığın içinde epey uzaklaştıktan sonra attan indim; atı, önümde uzanan çam ormanına doğru ihtiyatla yürüttüm.</p>
  </div>

  <div class="si-footnotes html5_section epub-type_footnotes">
    <div class="si-footnote html5_aside epub-type_footnote" id="f6">
      <a class="si-backref" href="#ref_f6">6</a> <span class="si-footnote-text">. (Lat.) Azize Rosalia, bizim için dua et. (Ç.N.)</span>
    </div>
  </div>
</body>
</html>
