<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Şeytanın İksirleri</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <h1 class="baslik1">3</h1>

    <h2 class="baslik2">Seyahat maceraları</h2>

    <p>Güneşin ilk ışıkları karanlık çam ormanından içeriye süzülmeye başladığı sırada, kaygan çakıllar üzerinde akmakta olan temiz, berrak ve ışıklı bir derenin yanındaydım. Çalılıkların arasından güçlükle geçirdiğim at, sakin, yanımda duruyordu. Atın üstündeki valizi incelemek için daha münasip bir zaman olamazdı. Çamaşırlar, giysi parçaları ve altın dolu bir kese geldi elime. Hemen kıyafet değiştirmeye karar verdim; valizin ceplerinden birinde bulduğum bir makas ve bir tarak yardımıyla sakalımı kestim, saçlarımı olabildiği kadar düzelttim. Arasında küçük, belalı bıçağımı, Viktorin’in evrak çantasını, içinde şeytan iksirinden artakalanın bulunduğu matarayı sakladığım kisvemi çıkardım. Çok geçmeden, başımda bir seyahat şapkası, dünyevi bir kılığa bürünmüştüm bile; dereye düşen aksimi kendim bile zor tanıdım. Kısa süre sonra ormanın çıkışına ulaştım. Uzaklarda yükselen duman, berrak çan sesleri, yakında bir köy olduğunu gösteriyordu. Önümdeki yükseltiye varır varmaz, içinde büyük bir köyün bulunduğu sevimli, güzel bir vadi açıldı karşımda. Kıvrılarak aşağı doğru inen geniş yola saptım. Yamacın daha az dik olduğu bir yerde, oldukça yabancısı olduğum biniciliğe biraz olsun alışayım diye ata bindim. Kisvemi, ormanda bir ağaç kovuğuna saklamıştım. Onunla birlikte, sarayda başıma gelen bütün kötü olayları da ormanın karanlığına hapsetmiş olmalıyım ki, kendimi mutlu ve yürekli hissediyordum. Viktorin’in kanlar içindeki iğrenç görüntüsünün aşırı tahrik olmuş fantezimin eseri olduğunu, peşime düşenlere söylediğim son sözlerin ise, büyük heyecan içinde, farkına varmadan kendi içimden kopup gelmiş olduğunu düşünüyordum; o sözlerle, orada yaptıklarımın müsebbibinin beni saraya getiren kaderin gizli bağları olduğunu açıkça ifade etmiş oluyordum. Orada belanın ta kendisi olarak ortaya çıkmış, kötü niyetli bir isyankârlığı cezalandırmış, isyankârlıkta bulunan günahkârları da, sonlarını hazırlayarak günahlarından arındırmıştım. Yalnızca Aurelie’nin güzel hayali vardı içimde, her zaman olduğu gibi. Onu kalbim sıkışmaksızın, içimi kemiren gerçekten de fiziki bir acı duymaksızın aklıma getiremiyordum. Yine de, onu belki de uzak ülkelerde tekrar görecekmişim, o zaman sanki karşı koyamayacağı güdülere kapılarak bana çözülmez bağlarla bağlanacak, benim olacakmış gibi geliyordu.</p>

    <p>Karşılaştığım kişilerin durup hayretle bana baktıklarını fark ettim. Hatta köydeki hancı beni görünce şaşkınlıktan konuşamamış, bu da beni epeyce ürkütmüştü. Ben kahvaltımı eder, atım yemlenirken, hanın odasına birkaç çiftçi toplandı, ürkek bakışlarla beni yan yan süzüyor, aralarında fısıldaşıyorlardı. Ahali gitgide kalabalıklaşıyor, etrafımı sarıyor, aptal bir şaşkınlık içinde gözlerini dikmiş bakıyordu. Sükûnetimi ve rahatlığımı muhafaza etmeye gayret ettim. Yüksek sesle hancıyı çağırdım, atımı eyerlemelerini ve valizimi yüklemelerini söyledim. Manidar bir tebessümle dışarı çıktı ve yanında uzun boylu bir adamla geri döndü; adam, yüzünde karanlık bir memur ifadesi, gülünç, abartılı bir resmiyetle bana doğru ilerledi, keskin bakışlarla süzdü; ayağa kalkıp karşısına dikilerek bakışına karşılık verdim. Bu onun cesaretini biraz kırmış gibi görünüyordu. Etrafta toplanmış çiftçi kalabalığına ürkekçe bir baktı. “Söyleyin, neler oluyor?” diye bağırdım. “Bana bir şeyler söylemek ister gibi bir haliniz var.” Bunun üzerine ciddi adam hafifçe öksürüp sesini temizledi ve sesine önem yüklemeye çalışarak, “Beyefendi!” dedi. “Kim olduğunuzu, doğum yeriniz, içtimai durumunuz, mevkiiniz gibi hususiyetlerinize dair bütün bilgilerinizi, nereden geldiğinizi, nereye gitme niyetinde olduğunuzu, yer, yön, bölge, şehir adları vererek ve buna ilişkin başka önemli ne varsa burada görevli hakime tafsilatlı olarak bildirmeden önce buradan ayrılamazsınız. Bütün bunların dışında yazılı, imzalı, mühürlü bütün nitelikleriyle geçerli bir pasaport ibraz etmek zorundasınız.” Bir isim edinmenin gerekli olacağı hiç aklıma gelmemişti. Giyim kuşamımın ve kötü kesilmiş sakal izlerimin yarattığı tuhaf, keşiş tarzına da pek uygun olmayan yadırgatıcı görünümümün beni her an mahcup duruma düşüreceğini, kimliğimin araştırılmasına yol açacağını hiç düşünmemiştim. Köy hakiminin soruları hiç beklenmedik bir biçimde çıkmıştı karşıma. Ona tatmin edici bir cevap bulmak için boş yere kafa yoruyordum. Kararlı bir şekilde umursamaz davranmanın ne ölçüde etkili olabileceğini denemeye karar verdim. Sert bir sesle şöyle dedim: “Kim olduğumu açıklamamak için geçerli nedenlerim var. Bu yüzden pasaportumu göreceğinizi hiç sanmayın. Ayrıca kendinize dikkat edin. Cahilce haddinizi aşarak bu mevkideki bir kişiyi bir anlığına bile yolundan alıkoyamazsınız.” “Vay, vay!” dedi köy hakimi, büyük bir enfiye kutusu çıkarırken. O aksırınca, arkasında duran mahkeme görevlilerine ait beş el birden, içinden irice tutamlar çıkarabilmek üzere kutuya daldı. “O kadar sert çıkmayın, saygıdeğer beyefendi. Ekselansları, bir hakimin sözünü dinleyecek ve pasaportunu gösterecektir. Zira çok kısa bir süre önce açıkça ifade edildi ki, bu dağlık alanda bir zamandır birtakım şüpheli kişiler dolaşıyormuş. Arada bir ormandan çıkıyor, iyi saatte olsunlar misali yeniden kayboluyorlarmış. Üstelik bunlar, bu lanet olası hırsız, eşkıya çetesi, gezginlere pusu kuruyor, türlü cinayetler işliyor, yangınlar çıkarıyormuş. Siz de, beyefendi, yüce hükümetimizin biz hakimlere dağıttığı, büyük hayduda ve çete reisine ait, tafsilatlı bir şekilde çizilmiş resme ve tariflere her bakımdan şaşılacak derecede benziyorsunuz. Onun için işi fazla uzatıp resmiyete dökmeden söyleyeyim, ya pasaportunuzu gösterirsiniz ya da kuleye hapsedilirsiniz!” Adamla başa çıkamayacağımı anlayınca başka bir denemeye girişmeyi uygun gördüm. “Müsamaha gösterin, hakim bey!” dedim. “Eğer lütfedip sizinle yalnız konuşmama müsaade ederseniz, bütün şüphelerinizi giderebilirim. Sizin ferasetinize güvenerek, beni bu dikkat çekici kıyafete bürünmeye zorlayan sırrı ifşa edebilirim.” “Vay, vay, demek sır ifşa edeceksiniz,” dedi hakim. “Bunun ne anlama geldiğini anlar gibiyim. Pekâlâ, dışarıya çıkın beyler. Kapıları pencereleri tutun, kimsenin girip çıkmasına izin vermeyin.” Baş başa kaldığımızda, anlatmaya başladım: “Karşınızda kadersiz bir kaçak var, hakim bey. Utanç verici bir şekilde düştüğü hapisten dostlarının yardımıyla kaçmayı, ebediyen bir manastıra kapatılma tehlikesinden kurtulmayı başardı. İzin verin, intikam peşindeki bir ailenin dolaplarıyla ve kötülükleriyle dolu hikâyemi size daha ayrıntılı olarak anlatayım. Çektiğim acıların sebebi, aşağı tabakadan bir kıza olan aşkımdır. Hapiste geçirdiğim uzun süre içinde sakalım uzadı. Başımın tepesindeki yuvarlak, tıraş edilmiş bölgeyi fark etmişsinizdir. Zira daha hapiste çürümekteyken bile keşiş kisvesiyle dolaşmak zorundaydım. Kaçtıktan sonra burada, ormanda bir fırsatını bulup kılığımı değiştirdim; yoksa beni yakalayabilirlerdi. Kılığımın neden böyle olduğunu şimdi anlıyorsunuz, değil mi; sizi böyle kötü şüphelere düşürdüğüm için müteessirim. İstediğiniz pasaportu ibraz edemem ama sözlerimin hakikaten doğru olduğunu sizin de kabul etmeniz için bazı sebepler var.” Bu sözlerle para kesemden üç tane parlak duka çıkarıp masanın üstüne koydum. Hakim beyin ağırbaşlı ciddiyeti, yerini keyifli bir tebessüme bıraktı. “İleri sürdüğünüz sebepler, beyefendi, elbette ki oldukça açıklayıcı,” dedi. “Ama kusura bakmayın, bütün hususlarıyla ikna edici olması için hukuken bazı eksikleri var. Eğer eğriyi doğru olarak kabul etmemi istiyorsanız, gerekçeleriniz de ona göre olmalı.” Hınzırın ne dediğini anlamıştım, birkaç duka daha ekledim. “Şimdi anladım ki, şüphelenmekle size haksızlık etmişim. Yolunuza devam edebilirsiniz artık. Ama şüphe celp eden kılığınıza tam manasıyla bir çekidüzen vermedikçe anayoldan uzak durun, alışık olduğunuz gibi yan yollardan gidin.” Kapıları açtı ve toplanan kalabalığa yüksek sesle bağırdı: “Bu içerideki adam, her bakımdan kibar bir adam... Gizli sorgulama esnasında bana, yani hakime, neden tebdili kıyafet, yani sizin anlayacağınız dille söylersek, tanınmayacak bir şekilde seyahat ettiğini açıkladı. Sizin bunu bilmeniz ve öğrenmeniz lüzumsuz çocuklar! İyi seyahatler, saygıdeğer beyefendi!” Ben atıma atlarken, çiftçiler saygıyla susarak şapkalarını çıkardılar. Süratle kapıdan dışarıya fırlama niyetindeydim ki, at şahlanmaya başladı. Binicilikteki tecrübesizliğim ve beceriksizliğim yüzünden, onu oralardan uzaklaştırmak için gösterdiğim bütün çabalar sonuçsuz kalıyordu. At, bir çember içinde dönüp duruyordu. Sonunda çiftçilerin çıngıraklı kahkahaları arasında, yardımıma koşan hakim ve hancının kollarına fırlattı beni. “Kötü bir at bu,” dedi hakim, gülmesini tutarak. “Kötü bir at,” diye tekrarladım, üzerimdeki tozları silkelerken. Yeniden binmeme yardım ettiler ama at yine şahlanmaya, burnundan soluyup kişnemeye başladı. Kapıdan geçirmek imkânsızdı. Yaşlı bir çiftçi, “Aa, bakın, orada kapının yanında küfürbaz kadın oturuyor. İhtiyar Liese; sayın beyefendinin dışarıya çıkabilmesine engel olan o. Ona para vermediği için edepsizlik ediyor.” Bunun üzerine gözüm paçavralar içindeki dilenci kadına takıldı. Kapının dibine çömelmiş oturuyor, deli bakışlarıyla bana gülüyordu. “Bu küfürbaz cadı hemen çekilsin yoldan!” diye bağırdı hakim. Ama ihtiyar kadın, gıcırtılı bir sesle bağırıp duruyordu: “Kan kardeşim bana bir kuruşçuk bile vermedi. Önümde yatan cesedi görmüyor musunuz? Kan kardeşi bunun üzerinden geçemez. Ceset ayağa kalkıyor ama eğer kan kardeş bana bir kuruş verirse, ben onu yeniden yatırırım yere.” Hakim, atı dizginlerinden yakalamış, ihtiyar kadının delibozuk çığlıklarına aldırmadan beni kapıdan geçirip dışarıya çıkarmak istedi ama gayretleri boşa gitti. Bu arada ihtiyar kadın ürkünç bir şekilde, “Kan kardeşi, kan kardeşi, kuruşumu ver, kuruşumu ver!” diye haykırıyordu. Bunun üzerine cebime davrandım ve parasını kucağına fırlattım. Kadın sevinç çığlıkları atarak havalara sıçradı. Bir yandan da sesleniyordu: “Bakın, kan kardeşin bana verdiği güzel kuruşa!” Atım yüksek sesle kişnedi ve hakimin elinden kurtulup kapıya doğru dörtnala hamle etti. “Şimdi her bakımdan nasıl iyi, nasıl fevkalade bir süvari olduğunuzu gösterin, sayın beyefendi,” dedi hakim. Peşimden koşup kapının önüne kadar gelen çiftçiler, hayvanın neşeli sıçrayışlarıyla bir aşağı bir yukarı hopladığıma bakıp gülmekten kırılıyor, “Bakın, şuna bakın, adeta bir Kapuçin gibi at biniyor!” diye bağrışıyorlardı.</p>

    <p>Köydeki bu olaylar, özellikle de deli kadının uğursuz sözleri, enikonu asabımı bozmuştu. Şimdi öncelikli olarak bazı önlemler almam gerekiyordu; göze batan bu kılığımdan ilk fırsatta kurtulmalı ve kendime, fazla dikkat çekmeksizin insanların arasına karışabileceğim türden bir isim bulmalıydım. Hayat, karşımda karanlık, arkasında ne olduğu görünmeyen bir uğursuzluk gibi duruyordu. Bu sürgünlük durumunda kendimi, beni önüne katmış, durmadan sürükleyen akıntının dalgalarına bırakmaktan başka ne yapabilirdim ki? Belli bir hayat düzenine bağlayan bütün ipler kesilmişti; bu nedenle de benim için dur durak kalmamıştı artık. Anayol gitgide daha hareketleniyor, her şey, daha çok uzaklardan, zengin, hayat dolu ticaret şehrine yaklaşmakta olduğumu gösteriyordu. Birkaç güne kalmadan şehir, gözlerimin önüne serilmişti bile. Kimse bir şey sormadan, hatta dikkatle bakmadan, atımla dış mahallelerine girdim. Kapısının üzerinde kanatlı, altın bir aslan bulunan parlak, ayna gibi pencereleriyle büyük bir bina gözüme takıldı. İnsanlar kalabalık gruplar halinde girip çıkıyor, arabalar gelip gidiyordu. Alt kattaki pencerelerden kulağıma kahkahalar ve kadeh sesleri geldi. Kapının önünde durur durmaz, evin uşağı telaşla fırladı, atımın dizginlerini tuttu ve ben indikten sonra atı içeri aldı. Şık giyimli bir otel görevlisi, elindeki anahtar destesini şıkırdatarak geldi, önüme düşerek merdiveni çıktı; ikinci kata vardığımızda, bana şöyle kaçamak bir bakış attı, ardından bir kat daha yukarıya çıkarıp o katta ufak bir oda açtı, öncelikli olarak ne emrettiğimi sordu nezaketle. Saat ikide, birinci katta on numaralı salonda yemek yeneceğini filan söyledi. “Bana bir şişe şarap getirin.” Bunlar, bu emre amade, gayretkeş insanlara yetiştirebildiğim ilk laflar oldu.</p>

    <p>Yalnız kalır kalmaz kapı vuruldu. Şimdiye kadar gördüklerimin en komiği olan, maskeye benzer bir surat içeriye bakıyordu. Sivri, kırmızı bir burun, bir çift küçük, pırıltılı göz, uzun bir çene, buna ek olarak kabartılmış, pudralanmış, ensesinde sonradan fark ettiğim, abartılı buklelerle devam eden bir peruk, büyük bir boyunbağı, altından iki kalın saat kösteğinin sarktığı kıpkırmızı bir jile, bir pantolon ve bazı yerleri dar, bazı yerleri bol, özetle hiçbir yeri oturmayan bir frak... Daha kapıdan girerken selam vermeye başladı, iki büklüm eğilmiş halde, bir elinde şapkası, diğerinde bir makas ve tarak, konuşarak odanın ortasına kadar yürüdü: “Ben bu binanın berberiyim. Size, büyük bir itaatkârlıkla, benzersiz, çok yönlü hizmetlerimi arz etmek isterim.” Kısa boylu, üflesem uçacak bu adamın öyle komik bir hali vardı ki, gülmemek için zor tutuyordum kendimi. Yine de hoş gelmişti. Fazla uzatmadan, uzun yolculuklar yüzünden dağılmış, üstelik de kötü kesimli saçlarıma çekidüzen vermeyi göze alabilir mi, diye sormaktan kendimi alamadım. Başıma sanatçı gözüyle, eleştirel bir bakış attı, sağ elini kibarca bükerek, parmakları ayrık vaziyette göğsüne bastırdı. “Çekidüzen vermek mi? Ah Tanrı’m! Pietro Belcampo! Sümsük kıskançların, tıpkı o ilahî alay borazancısı ve kornocu Giacomo Punto’ya Jakob Stich dedikleri gibi, kısaca Peter Schönfeld adını verdikleri Pietro Belcampo! Seni tanımadılar. Ama haklılar; ışığını dünyaya saçmak yerine tevazu gösteren sen değil misin? Ellerinin şekli, gözlerinden fışkıran, fışkırırken burnunu sevimli bir şafak kırmızısına boyayan deha kıvılcımları, diğer her şeyin, daha ilk bakışta, içinde yaşayan, en mükemmeli hedefleyen ruhu ele vermedi mi? Çekidüzen vermek mi! Ne kadar ruhsuz bir söz bu, beyefendi!”</p>

    <p>Bu şaşılası, yerden bitme adama bu kadar celallenmemesini, onun maharetine sonuna kadar güvendiğimi söyledim. “Maharet mi?” diye hararetle sürdürdü sözlerini. “Maharet ne demek? Kimdir mahir olan? Beş fersahtan ölçü alan, sıçrayıp otuz arşın uzaktan sipere atlayan mı? Yirmi adım öteden mercimek tanesini dikiş iğnesinin deliğinden geçiren mi? Beş kantarı bir değneğe asıp burnunun ucunda altı saat, altı dakika, altı saniye ve bir an boyunca dengede tutan mı? Söyleyin, nedir mahir olmak? Bu kavram, sanatla, kutsal sanatla dolu Pietro Belcampo’ya yabancıdır. Sanat, beyefendi, sanat! Benim fantezim, tıpkı hafif bir rüzgâr esintisinin dalgaların halkalarını yaratması, sonra yeniden bozması gibi, sanatkârane dokunuşlarla harikulade bukleler arasında gezinir. O alanda yaratır, o alanda çalışır. Evet, sanatta tanrısal bir şeyler vardır. Zira, beyefendi, sanat, sadece o üzerinde çokça konuşulan sanatlardan ibaret değildir. Sanat her şeyi kapsar, onlardan doğar! Beni anlıyorsunuz, değil mi, beyefendi? Buklelerinize bakarak, düşünen bir kafanız olduğuna karar veriyorum. Bu derece saygın bir alına, doğru bir el dokunmalı.” Ona, kendisini gayet iyi anladığıma dair teminat verdim. Yerden bitmenin deliliklerinden müthiş keyif almıştım; gayretkeşliğine ve tumturaklı üslubuna hiç müdahale etmeden, o pek övündüğü sanatından yararlanmaya karar verdim. “Bu berbat haldeki saçlarımdan nasıl bir şeyler çıkarmayı düşünürdünüz?” dedim. “Sizin istediğiniz her şeyi,” diye karşılık verdi yerden bitme. “Ama eğer sanatçı Pietro Belcampo’nun tavsiyelerinin hükmü varsa, önce münasip bir mesafeden başınıza, bütün şekli şemailinize, yürüyüşünüze, yüzünüzün ifadelerine, vücut hareketlerinize dair ne varsa, enine boyuna incelememe izin verin. Ondan sonra size söylerim; daha çok antikçağa mı romantik döneme mi, kahramanlıklara mı yüceliğe mi heybetli olmaya mı yoksa naifliğe mi sakinliğe mi, muzipliğe ve nüktedanlığa mı eğilimlisiniz, size söylerim. Sonra da Caracalla’nın,<a class="si-noteref epub-type_noteref" href="#f7" id="ref_f7">7</a> Titus’un, Charlemagne’ın, IV. Henry’nin, Gustav Adolf’un ya da Vergilius’un, Tasso’nun, Boccaccio’nun ruhlarını çağırırım. Onlardan aldığım ilhamla parmaklarımın kasları kasılır, makasımın kulağa hoş gelen şıkırtıları arasında bir başyapıt ortaya çıkar. Sizin kendinize has özelliklerinizin hayatta bulması gereken ifadeyi bütünleyen kişi ben olacağım. Ama şimdi odanın içinde birkaç kere aşağı yukarı yürüyün; incelemek, not almak ve görmek istiyorum. Lütfen!”</p>

    <p>Bu şaşılası adamın söylediklerini yapmak zorundaydım; o yüzden odanın içinde bir aşağı bir yukarı yürüdüm. Bu arada, manastırdan ayrılalı çok zaman geçmiş olsa da insanın kolay kolay kurtulamadığı, rahiplere özgü o malum tarzımı gizlemek için elimden gelen gayreti gösteriyordum. Yerden bitme, beni dikkatle inceledi; lakin az sonra küçük adımlarla etrafımda dolaşmaya başladı. İçini çekiyor, inliyordu; mendilini çıkarıp alnındaki ter damlalarını sildi. Nihayet durdu. Saçlarıma ne yapacağına dair bir karara varıp varmadığını sordum. İçini çekerek konuştu: “Ah, beyefendi! Nedir bu anlamıyorum! Kendinizi doğal halinize bırakmıyorsunuz siz. Hareketlerinizde bir zorlama var, birbiriyle kavgalı iki mizaç mücadele ediyor adeta. Birkaç adım daha atın, beyefendi!” Ona yeniden gösteri yapma fikrini kestirmeden reddettim; eğer saçımı nasıl keseceğine hâlâ karar verememişse, sanatından yararlanmaktan vazgeçmem gerektiğini söyledim. “Git ve kendini toprağa göm, Pietro!” diye haykırdı yerden bitme, telaş içinde. “Zira vefanın, dürüstlüğün kalmadığı bu dünyada senin kıymetini bilen de olmaz. Lakin, beyefendi, siz, derinleri gören gözlerimi takdir etmeli, dehama saygı göstermelisiniz. Her halinizde, bütün hareketlerinizde bazı çelişkili yönler gizli. Bunları birleştirmek için epey uğraştım ama nafile. Yürüyüşünüzde bir din adamına işaret eden bir şeyler var. <em>Ex profundis clamavi ad te Domine. Oremus. Et in omnia saecula saeculorum. Amen!”</em><a class="si-noteref epub-type_noteref" href="#f8" id="ref_f8">8</a> Yerden bitme, bu sözleri rahiplere öykünerek kısık, titrek bir sesle, gerçeğe çok yakın bir duruş ve yüz ifadesiyle, ilahi okur gibi söyledi. Altarın önündeymiş gibi döndü, diz çöktü ve yeniden ayağa kalktı. Ancak hemen ardından kibirli ve inatçı bir tavır takındı, alnını kırıştırdı, gözlerini iri iri açarak konuştu: “Bu dünya benim! Ben, siz köstebeklerin tümünden daha zengin, daha akıllı, daha zekiyim; hepiniz önümde eğilin! Görüyor musunuz, beyefendi,” dedi yerden bitme. “Bunlar, sizin tavrınızda dıştan bakınca görülebilen temel bileşkenler. Eğer isterseniz, hatlarınızı, vücudunuzu, düşünce tarzınızı göz önünde tutarak Caracalla, Abaelardus ve Boccaccio’dan bir şeyleri bir araya döker, o ateşten bir form ve kişilik yaratmak üzere, antik-romantik yapıda uçucu bukleler ve buklecikler üzerine çalışabilirim.” Yerden bitmenin saptamalarında o kadar gerçekçi noktalar vardı ki, ona aslında din adamı olduğumu, başımda, şimdilerde mümkün olduğunca gizlemeye çalıştığım, tıraşlı bir yuvarlak bulunduğunu söylemenin yerinde olacağına kanaat getirdim.</p>

    <p>Yerden bitme, tuhaf sıçrayışlar, yüzünde türlü ifadeler, garip konuşmalar eşliğinde saçımla uğraşmaya başladı. Bir an karanlık ve suratsızmış gibi görünüyor, hemen ardından gülümsüyor, kâh atletik bir tavır takınıyor kâh parmak uçlarında yükseliyordu; kısacası, hayatta hiçbir zaman iradem dışında bu kadar güldüğüm olmamıştır. Sonunda işini bitirdi. Çoktandır dilinin ucunda tuttuğu sözlerini ortaya dökmeden önce davranıp, saçım gibi tarumar olan sakalımı da ele alabilecek birini yukarı yollamasını rica ettim. Bunun üzerine oldukça tuhaf bir şekilde gülümsedi, ayak parmaklarının üzerinde yavaşça odanın kapısına doğru süzüldü ve kapıyı açıp kapattı. Sonra tekrar usulca sekerek odanın ortasına geri geldi. “Saçla sakalın erkeğin süsü olarak, zengin buklelerle bir bütün halinde döküldüğü, sanatçının tatlı çilesi olduğu ey altın çağlar! Geçip gittiniz. Erkekler süslerinin en güzelini kaldırıp attılar. Dehşet verici aletlerle sakallarını ta diplerine kadar kazıtan, utanç verici bir sınıf türedi. Ah sizi sümsük, aşağılık sakal kazıyıcılar, sakal temizleyiciler; bıçaklarınızı kötü kokulu yağlar emdirilmiş kayışlarda, sanatla alay edermiş gibi bileyin bakalım şimdi. Püsküllü keselerinizi sallayın, sabunlarınızı köpürtün, sağa sola tehlikeli, kaynar sular saçarak tıngırdatın leğenlerinizi. Müşterinize küstah bir isyankârlıkla, başparmağınız üzerinden mi yoksa kaşık sırtından mı tıraş edilmek istediklerini sorun. Neyse ki sizin bu aşağılık işlerinize karşı direnen, sakalları yok etmek gibi alçakça davranışlarınıza karşı, gönül indirip zamanın dalgalarını aşarak bir şeyler kurtarmaya çalışan Pietro’lar var. Yoksa o bin türlü değişik favorinin varlığını neye bağlamalı? Kâh sevimli eğimlerle ve kıvrımlarla yanak çizgilerine yumuşakça uyum sağlayan kâh hüzünlü bir şekilde boynun derinliklerine sarkan kâh küstahça dikilerek dudak kenarlarından dışarı taşan kâh tevazu içinde daralarak ince bir çizgiye ya da açılıp genişleyerek sakin buklelere dönüşen favorileri nasıl açıklamalı? Bütün bunlar bizim sanatımızın güzele, kutsala erişme gayretlerinden doğan buluşlar değil mi? Haydi, Pietro, içinde nasıl bir ruh var, o tahammül edilmez sakal kazıyıcılarının seviyesine inerek sanat uğruna nelere katlanmaya razı olduğunu göster.” Bu sözlerle birlikte yerden bitme, eksiksiz berber takımını ortaya çıkararak hafif ve deneyimli dokunuşlarla beni sakalımdan kurtarmaya başladı. Gerçekten de onun ellerinden tümüyle başka biri olarak çıktım. Şimdi artık dış görünüşümle, en azından tehlikeli olabilecek meraklar uyandırmayacak tarzda, daha az göze çarpan yeni elbiselere ihtiyacım kalmıştı sadece. Yerden bitme, içten bir memnuniyet ifadesiyle gülümseyerek orada öylece duruyordu. Ona, şehrin tümden yabancısı olduğumu, buraların âdetlerine uygun bir şekilde giyinmek istediğimi söyledim. Hem zahmetlerine karşılık hem de bu iş için aracı olmaya teşvik etmek üzere eline bir duka tutuşturdum. Mutluluktan uçacak gibi oldu. Açık avucundaki dukayı seyrederek, “En değerli destekçim, velinimetim benim,” diye başladı söze. “Hakkınızda yanılmamışım. Ellerimi yöneten, ruhumdu; favorilerinizin kartal kanatları, yüksek zihniyetinizi çok net biçimde ifade ediyor. Bir dostum var; bir şeytan, bir kâhin; benim başınızla başlattığımı, bedeninizde de aynı ferasetle, aynı dâhiyane anlayışla tamamlayacak; şunu bilin ki, beyefendi, o bir kostüm sanatçısıdır; yani ben sıradan, beylik bir ifade olan <em>terzi</em> yerine onu böyle adlandırıyorum. İdealin peşinden gitmeyi sever; fantezisinde formlar ve kişilikler yaratır; bu son derece değişik giysileri bir mağazada biriktirir. Görünmek istediğiniz her kılığa uygun olarak, ister havalı, cüretli, göz kamaştırıcı, ister içekapanık, ihmalkâr, ister naif, uçarı, ister alaycı, esprili, keyifsiz, hüzünlü, uyumsuz, taşkın, zarif, hayta; modern anlamda bir şıklığı, bir anda bütün nüanslarıyla, gözlerinizin önüne serer. Annesinin ya da özel hocasının baskıcı tavsiyelerine kulak asmaksızın ilk ceketini diktiren bir yeniyetme de, kırlaşan saçlarını pudralamak zorunda olan bir kırklık da, yaşama sevinci dolu bir ihtiyar da, dünyayı dolaşan bir bilgin, zengin bir tüccar, hali vakti yerinde bir burjuva da, kısaca herkes, şeytanımın dükkânında kendisi için bir şeyler bulabilir. Birkaç dakikaya kalmaz, dostumun şaheserleri gözlerinizin önüne serilecektir.” Hızla sıçrayarak çıkıp gitti; ardından da uzun boylu, güçlü kuvvetli, düzgün giyimli, yerden bitmeyle hem dış görünüşü hem de her haliyle tam bir tezat oluşturan, az önce şeytanım, diye söz ettiği adamla birlikte geri döndü. Şeytan beni gözleriyle şöyle bir ölçtü biçti, sonra da peşindeki delikanlının taşıdığı paketten, belirttiğim isteklere tamamen uygun düşen bir kıyafet çıkartı. Neticede, hiçbir şekilde göze batmaması, fark ettirmeden fark edilmesi, saygı uyandırması, mevki, meslek filan gibi konularda hiçbir merak uyandırmadan dolaşma imkânı vermesi bakımdan bu denli doğru bir seçim yaptığı için, kostüm sanatçısının, yerden bitmenin “tam isabetli” diye tanımladığı ince zevkini teslim ettim. “Kıyafetin genel karakterinin, kişinin hangi işle uğraştığı konusunda herhangi bir tahmin yürütmeye izin vermediği, kimsenin bu konuda akıl yürütmeye kalkışmayacağı bir şekilde giyinmek aslında zor iştir. Dünyevi burjuvanın kostümü, daha ziyade sadece menfiliği icap ettirir; onda teşekkül etmiş tavır, yapmak yerine ihmal etmektir.” Yerden bitme, muhtemelen benim gibi kendisine kulak vermeye teşne biri nadiren çıktığı için mutluluktan uçarak ışığını iyice parlatmak üzere yakası açılmamış grotesk laflar döktürüyordu. Şeytan, bana göründüğü kadarıyla ciddi ve anlayışlı bir adam olarak birdenbire onun sözünü kesti, omzundan tutup, “Schönfeld!” dedi. “Bugün yine iyice çılgın gevezelikler etme havasındasın; bahse girerim ki bu beyefendinin senin anlattığın saçmalıklardan kafası şişmiştir.” Belcampo, mahzun, boynunu büktü, ardından da tozlu şapkasını hızla kaptı, kapıya doğru sıçrarken seslendi: “En yakın dostlarım tarafından işte böyle küçük düşürülüyorum.” Şeytan, beni saygıyla selamlarken, “Bu Schönfeld tamamen kendine has pimpiriklinin biridir,” dedi. “Fazla okumaktan mı nedir, yarı delirdi; ama onun dışında iyi niyetli bir adamdır. Kendi mesleğinde mahirdir, onun için de ona katlanıyorum; zira insan hiç olmazsa bir konuda iyi iş çıkarabiliyorsa, haddini biraz aşma hakkına sahiptir.” Yalnız kaldığımda, odada asılı büyük aynanın karşısına geçip şekil bakımından biraz yürüme alıştırması yaptım. Yerden bitme berber bana doğru bir işaret vermişti. Keşişlerin yürüyüşünde, adımlarını sınırlayan uzun elbiselerden ve aldıkları eğitim gereği hızlı hareket etme gayretlerinden kaynaklanan, kendilerine mahsus bir ağırlık, bir hantallık vardır. Aynı şekilde, bedenlerinin arkaya kaykılışı, aşağı sarkıtmalarına izin verilmeyen kollarını tutuşları, dua için kavuşturmadıkları zamanlarda ellerini kisvelerinin geniş kol yenlerinin içine saklamaları, keşişlerin dikkatli birinin asla gözünden kaçmayacak tipik özelliklerdir. Mesleğimin izlerini tamamen silmek için bütün bunlardan kurtulmaya çalışıyordum. İç huzurumu sağlamak için hayatımı yaşayıp bitirmiş olduğumu, bir bakıma onun üstesinden geldiğimi varsayıyor, bununla teselli buluyordum. Şimdi yeniden, yeni bir ruhla yeni bir kişilik doğuyordu; onun vücut bulmasıyla eski varoluşumun anıları gitgide zayıflayacak, sonunda tamamen yok olacaktı. Sokakları hareketlendiren insan kalabalıkları, iş hayatının sürekli gürültüsü benim için çok yeni şeylerdi ve o komik yerden bitmenin bana kazandırdığı keyifli ruh halini korumam açısından oldukça elverişliydi. Düzgün yeni kıyafetimle aşağıya inip konuk sofralarına oturmaya cesaretim gelmişti. Kimsenin beni fark etmediğini, hatta yanımda oturan kişinin bile zahmet edip dönüp bakmadığını görünce, bütün çekingenliğim geçti. Konuk listesine kaydolurken, beni serbest bırakan başrahibi hatırlayarak, kendi keyfi için seyahat eden bir rantiye olarak kendimi tanıtıp Leonard adını verdim. Şehirde bu şekilde seyahat eden çok kişi olmalıydı; böylece daha başka sorgulamalara mahal bırakmamış oldum. Caddelerde dolaşmak, zengin mağazalara bakmak, asılı resimleri, bakır işlerini seyretmek kendine mahsus bir keyif veriyordu. Akşamları, herkesin gezdiği yerlerde dolaşıyordum. Bu hareketli insan kalabalığının ortasında yapayalnız olmak, içimde sık sık acılı duygular uyandırıyordu. Kimse tarafından tanınmamak, kimsenin yüreğinde kim olduğuma, kaderin hangi garip oyununun beni buralara attığına dair, en hafifinden bile olsa bir merak uyanmasını beklememek, evet, bütün bunları içime gömmek, içinde bulunduğum koşullarda en doğrusu olsa da, benim açımdan gerçekten korkunçtu. Kendisini hayata bağlayan her şey çoktan ölüp gittiği halde hâlâ dünyanın üzerinde dolaşan, yalnız bir hayalet gibi hissediyordum kendimi. Bir zamanlar ünlü bir kürsü vaiziyken herkesin nasıl sevgiyle, saygıyla selamladığını, sohbetime katılmak, ağzımdan birkaç söz duymak için ne kadar istekli olduğunu hatırlıyor, acı bir kedere kapıyordum. Ama o kürsü vaizi, Peder Medardus’tu; o ölmüş ve dağların arasında uçurumların dibine gömülmüştü. Ben o değildim, zira ben yaşıyordum; bana zevkler vaat eden hayat daha yeni başlıyordu. Sarayda geçen o olayları rüyamda tekrar gördüğüm zaman da böyle hissediyordum. Sanki orada olanlar bana değil, bir başkasına olmuştu; o başkası da ben değil, yine o Kapuçin’di. Eski varlığımla şimdikini bağlayan, sadece Aurelie’nin hayaliydi. Lakin bu hayal, derin, baş edilmez bir ıstırap olarak, içimde doğan her hevesi öldürüyordu. O sıralar temasta olduğum, hayatımı gitgide daha fazla renklendiren çevrelerden bir anda kopuyordum. Halka açık, içinde içki içilen, oyun oynanan, eğlenilen ve benzer şeyler yapılabilen mekânlara uğramayı ihmal etmiyordum. Bu türden yerler arasında, iyi cins şaraplarından dolayı çok sayıda topluluğu buluşturan bir oteli pek sevmiştim. Yan salondaki bir masada hep aynı insanları görüyordum. Sohbetleri canlı ve zekiceydi. Önceleri bitişik masada oturup sessizce ve tevazu içinde şarabımı yudumlarken, nihayet, bir türlü bulamadıkları ilginç bir edebiyat yazısını bulmak ve paylaşmak suretiyle, masalarında kendime bir yer açmayı, dışa kapalı bir çevre oluşturmuş olan bu adamların arasına sokulmayı başardım. Konuşmalarımı, her geçen gün bilimin, şimdiye kadar bana kapalı kalan bütün dallarına girerek genişlettiğim zengin bilgilerimi takdir ederek bana memnuniyetle aralarında yer açtılar. Böylece hoşuma giden bir ahbap çevresi edinmiş oldum. Dünyevi hayata gitgide daha iyi alışıyor, ruh halim her gün daha rahat ve daha keyifli oluyordu. Önceki hayat tarzımdan artakalan bütün sivri köşelerimi törpülüyordum.</p>

    <p>Birkaç akşamdır topluluk içinde sıklıkla, yabancı bir ressamın geldiğinden ve resimleri için bir sergi düzenlediğinden söz ediliyordu. Benim dışımda herkes resimlerini görmüştü ve mükemmelliğini övüyordu. Bunun üzerine ben de sergiye gitmeye karar verdim. Sergi salonuna girdiğimde, beni ressam karşılamadı; onun yerine yaşlı bir adam rehberlik yaptı ve kendininkilerin yanı sıra sergilenen diğer yabancı resimleri, ressamlarının kimler olduğunu anlattı. Olağanüstü parçalardı. Çoğu, ünlü ustaların orijinal eserleriydi ve onları görmek beni sevindirdi. İhtiyarın, büyük fresklerden alınma kopyalar diye üstünkörü açıkladığı bazı resimlerin karşısında, ruhumda en erken yaşlarıma ait anılar canlandı. Canlı renkleriyle içimde gitgide daha sarih, daha diri bir şekilde beliriyorlardı. Bunlar besbelli Heilige Linde’den alınma kopyalardı. “Kutsal Aile”ye dair bir resimde Yusuf’un yüz hatlarında, bana o olağanüstü oğlan çocuğunu getiren yabancı hacının yüzünü fark ettim. İçime derin bir keder duygusu saplandı. Ama gözüm gerçek büyüklükte bir portreye takılıp da prensesi, manevi annemi görünce, yüksek sesle bir çığlık atmaktan kendimi alamadım. Muhteşemdi; Aziz Bernard Günü’nde, tören sırasında üzerinde kıyafeti, rahibelerin önünde yürürkenki hali, Van Dyck’ın portreleri gibi, yüzünün en derin ifadelerini kapsayan bir benzerlikle resmedilmişti. Ressam, duanın tamamlanmasından sonra, kilisede arka planda hazır vaziyette sabırla bekleyen halka doğru açılan bir perspektif içinde, geçit törenini başlatmak üzere odasından çıktığı ânı yakalamıştı. Muhteşem kadının gözünde, Tanrı’ya yönelmiş bir ruhun ifadesi vardı. Ah, bu bakış, kendisini annesinin kalbinden zorla koparan, isyankâr ve küstah bir günahkârın bağışlanması için bir yalvarıştı sanki. O günahkâr ise bizzat bendim. Uzun zamandır uzak kaldığım duygular doldu yüreğime; anlatılamaz bir özlem beni koparıp aldı oradan; Cistercium Manastırı’nın köyünde, iyi kalpli papazın yanında, Aziz Bernard Günü geldi diye sevinç çığlıkları atan o şen, rahat, mutlu çocuk oldum yeniden. Onu görüyordum! “Yeterince uslu ve iyi bir çocuk oldun mu, Franz’çık?” Yumuşak ve sevimli bir şekilde benimle konuşurken, sesinin tınısından buram buram sevgi tütüyordu. Ah, ona nasıl bir cevap verebilirdim ki? Günah üstüne günah işlemiş, Tanrı’ya ettiğim yemini bozmuştum, sonra da bunu bir cinayet izlemişti! Derin bir yeis ve nedamet içinde, içim parçalanarak yarı baygın halde dizlerimin üzerine çöktüm; gözlerimden yaşlar fışkırıyordu. Yaşlı adam endişe içinde üzerime atıldı ve telaşla sordu: “Ne oldu size, beyefendi?” “Resimdeki başrahibe, zalim bir ölümle yitirdiğim anneme o kadar benziyor ki,” dedim boğuk bir sesle, kendi kendime söylenir gibi. O esnada ayağa kalkıp mümkün olduğunca itidalimi korumaya çalıştım. “Gelin, beyefendi,” dedi yaşlı adam. “Bu tür anılar çok acı verir. Bunlardan uzak durmak gerek. Bakın, burada bir portre daha var. Üstat en iyi eseri olarak değerlendiriyor. Resim gerçeğine uygun olarak yapılmış; biteli çok olmadığı için tam kurumamış. Boyaları güneşten bozulmasın diye önüne perde çektik.” İhtiyar beni o resmin önündeki uygun ışığa doğru götürdü ve hızla perdeyi açtı. Bu, Aurelie’ydi! Öyle bir dehşete kapıldım ki, baş edecek gücü kendimde bulamıyordum. İblisin yakında bir yerde olduğunu, beni zorla, daha yeni kurtulduğum o kabaran sellere sürüklemek, beni mahvetmek istediğini hissediyordum. Gizemli karanlıkların içinden üzerime atılan bu canavara karşı direnmek üzere yeniden bir cesaret geldi.</p>

    <p>Aurelie’nin, büyük bir canlılık içinde ışıldayan resimden dışarı yayılan cazibesini, ihtiras dolu bakışlarla içime çektim. İnançlı çocuğun masum bir yumuşaklıkla bakan gözleri ağabeyinin alçak katilini şikâyet eder gibiydi. Ama nedamete dair her türlü duygu, içimde yükselen, zehirli dikenleriyle beni o güzel hayatımdan koparan, şeytani, acı bir alay içinde eriyip gidiyordu. Artık canımı sıkan tek şey, saraydaki o uğursuz gecede Aurelie’ye sahip olamayışımdı. Hermogen ortaya çıkarak teşebbüsümün sonuçsuz kalmasına sebep olmuş, bedelini de ölümle ödemişti! Aurelie hayattaydı ve bu, ona sahip olma ümidini beslemem için yeterli nedendi. Zira onun kurtulamayacağı felaket hâlâ bakiydi ve ben o felaketin ta kendisiydim.</p>

    <p>Gözlerimi dikmiş resme bakıyor, günah işlemek için cesaret topluyordum. İhtiyar beni şaşkınlıkla izliyordu. Resmin tonları, renkleri üzerine bir sürü lakırdı sarf ediyordu; ama hiçbirini işitmiyordum. Aurelie’nin hayali, sadece ertelenmiş olduğunu düşündüğüm kötü emelimi gerçekleştirme ümidi içimi öylesine doldurmuştu ki, hayatıma dair bir dizi işaret içeren bu resimlerin bilmediğim gizli bağlamları hakkında büyük olasılıkla daha fazla bilgi alabileceğim o yabancı ressamın kim olduğunu bile sormadan oradan hızla ayrıldım. Aurelie’ye sahip olmak için her şeyi göze almaya kararlıydım; kendimi, hayatıma dair bütün olguların üzerinde bir yere koymuştum adeta; oradan bakınca, korkacağım, cesaret edemeyeceğim hiçbir şey olamazdı. Amacıma ulaşmak için türlü planlar, düzenler kuruyordum. Öncelikle yabancı ressamdan bazı şeyler öğrenebileceğimi düşünüyordum; hedefime varmak için hazırlık olarak, pek bilmediğim ama öğrenirsem işime yarayacak bazı ilişkileri araştırmalıydım. Bu şimdiki yeni kılığımla saraya geri dönmekten başka bir şey gelmiyordu aklıma; bu bile, öyle çok şaşılacak türden pervasızca cüretli bir işmiş gibi görünmüyordu gözüme. Akşam yine o arkadaş çevresine katıldım; ruhumun gitgide tırmanan gerginliğine, tahrik olmuş düş gücümün durdurulamaz çalışmasına bir sınır koymalıydım.</p>

    <p>Yabancı ressamın resimleri üzerinde çok konuşuldu; en çok da portrelerine verebildiği, benzerine nadir rastlanan ifadeler üzerinde duruldu. Ben de, Aurelie’nin inançlı, melekler kadar güzel yüzüne yayılan tarifsiz çekiciliği, aslında içimi kavuran, bir ateş gibi yanan aşağılayıcı alayın yansımasından ibaret olan parlak ifadelerle tasvir ederek bu övgülere katılma imkânını buldum. Birisi, ressamın yaptığı bazı portreleri hâlâ kendi yerlerinde muhafaza ettiğini, oldukça yaşlanmış olmasına rağmen bu ilginç ve mükemmel sanatçıyı yarınki toplantıya getirmek istediğini söyledi.</p>

    <p>Ertesi akşam garip hislerle ve ne olduğunu kestiremediğim bazı sezilerle dolu olarak, âdetim olduğundan biraz daha geç bir saatte toplantıya gittim. Yabancı, bana sırtı dönük olarak oturuyordu. Masaya yerleşip ona baktığım anda, Aziz Antonius Günü’nde köşedeki sütuna yaslanmış duran, korkulara ve endişelere kapılmama neden olan yabancının yüzüyle karşılaştım. Gözlerini dikti, beni uzun süre derin bir ciddiyet içinde süzdü. Lakin Aurelie’nin resmini gördüğüm andan itibaren içinde bulunduğum ruh hali, bana bu bakışa tahammül edecek cesareti ve kuvveti veriyordu. İblis, somut bir şekilde hayatıma girmiş bulunuyordu; onunla bir ölüm kalım savaşının başlaması söz konusuydu artık. Önce onun saldırıya geçmesini beklemeye karar verdim; ardından, gücüne güvendiğim silahlarımla karşı saldırıya geçecektim. Yabancı bana pek fazla önem vermedi, aksine bakışlarını çevirerek, içeriye girdiğim sırada başlamış olduğu sanat konuşmasına devam etti. Konu resimlerine geldi ve bilhassa Aurelie’nin resmine övgüler yağdırıldı. Birisi çıktı, ilk bakışta bir portre gibi görünmesine rağmen, bir azize resmine temel oluşturacak türden bir çalışma olarak değerlendirilebileceğini söyledi. Daha önce o resmi bütün üstün özellikleriyle mükemmel bir biçimde tasvir etmiş olduğum için, benim fikrimi de sordular; düşünmeden Azize Rosalia’yı, bu resimde gördüğüm yabancı kadından daha farklı tasavvur edemediğim sözleri döküldü ağzımdan. Ressam sözlerimi işitmemiş gibi aynı anda lafa girdi: “Portrenin, aslına sadık olarak temsil ettiği kadın, gerçekten de savaş sırasında cennet mertebesine yükselmiş inançlı bir azizedir. Onu, dehşetengiz felaketin ortasında, teselliyi dinde ararken, bulutların üzerinde hüküm süren ebedi felaketten kurtulmak için medet umarken çizdim. Resme, ancak fani dünyanın üzerine yükselmiş ruhlarda barınabilen bu ümit ifadesini verdim.” Başka konulara girildi, yabancı ressamın onuruna o gün daha iyi bir şarap seçilmiş, her zamankinden daha çok içilmişti. Keyifler yerindeydi. Herkes eğlenceli bir şeyler anlatıyordu. Yabancı her ne kadar sadece içinden gülüp bunu gözlerine yansıtmakla yetinse de, araya birkaç etkili söz katarak genel havayı özel bir canlılık noktasında tutmayı biliyordu. Onunla ne zaman göz göze gelsem, kapıldığım tekinsiz, ürkünç hissi bastıramıyordum; yine de, onu ilk gördüğüm anda düştüğüm dehşet verici ruh halini gitgide aşmaktaydım. Herkesin tanıdığı komik Belcampo’yu anlatıyordum; onları eğlendirmek için o müthiş pimpirikli halini epeyce parmağıma doladım; karşımda oturan, keyfi oldukça yerinde görünen, rahat halli şişman tüccar, gülmekten gözleri yaşarırken, uzun zamandır geçirdiği en eğlenceli akşam olduğuna yemin ediyordu. Kahkahalar dinmeye başladığı esnada yabancı ansızın bir soru sordu: “Siz hiç şeytan gördünüz mü, beyler?” Bu soruyu bir nüktenin giriş bölümü sanarak, hep birlikte, o şerefe henüz nail olmadıklarına dair teminat verdiler. Bunun üzerine yabancı devam etti: “Ama ben az kalsın o şerefe nail olacaktım; hem de Baron F.nin dağlardaki sarayında.” Titredim. Diğerleri gülerek bağrıştılar: “Haydi devam edin, devam edin!” “Eğer dağlarda seyahat etmişseniz, muhtemelen o vahşi, ürkünç bölgeyi bilirsiniz,” diye yeniden söze başladı yabancı. “Yolcular sık çam ormanından çıkıp yüksek kayalıklara tırmanırken derin, karanlık bir uçurumla karşılaşırlar. ‘Şeytan Çukuru’ diye bilinir. Üzerinde de öne doğru, ‘Şeytan Koltuğu’ diye bilinen bir kaya parçası uzanır. Anlatıldığına göre Kont Viktorin, kafasında bir takım kötü niyetlerle bu kayanın üstünde otururken, ansızın şeytan ortaya çıkmış; Viktorin’in kötü emelleri pek hoşuna gitmiş, onları kendisi gerçekleştirmek istediği için de kontu uçuruma atmış. Ondan sonra şeytan, Kapuçin kılığında baronun sarayına gitmiş. Orada baronesten hevesini aldıktan sonra, onu da cehenneme yollamış; kontun, bu kılık değiştirmiş şeytana tahammül edemeyen, yüksek sesle, ‘Bu, şeytandır!’ diye ilan eden deli oğlunu da öldürmüş; lakin bu suretle, delikanlının şeytanın oyununa gelerek ebediyen lanetlenmiş olan inançlı ruhunu kurtarmış oluyormuş. Arkasından Kapuçin, anlaşılmaz bir şekilde ortadan kaybolmuş. Söylendiğine göre mezarından kalkan, kanlar içindeki Viktorin’den korkup kaçmış. Ona ne isterse o olsun ama ben size şu kadarını söyleyeyim; barones zehirlenerek öldürülüp Hermogen de alçakça katledildikten kısa süre sonra baron kederinden ölmüş. Bu dehşetengiz olaylar cereyan etmeden önce sarayda portresini yapmış olduğum Aurelie, o inançlı azize de, ortada kalmış bir yetim olarak uzak bir memlekette, babasının başrahibesini tanıdığı bir Cistercium Manastırı’na sığınmış. Galeride o muhteşem kadının resmini de gördünüz. Ama her şeyi bu bey (beni göstererek) daha etraflıca ve daha iyi anlatacaktır sanırım. Zira kendisi tam da o olaylar esnasında sarayda bulunuyordu.” Bütün bakışlar hayretle bana çevrildi. İnfial içinde ayağa fırladım ve hiddetli bir sesle haykırdım: “Aman beyefendi, benim sizin bu budalaca şeytan masallarınızla, cinayet hikâyelerinizle ne ilgim olabilir? Beni bir başkasıyla karıştırdınız herhalde, gerçekten de karıştırıyorsunuz. Rica ederim, beni bu oyunun dışında bırakın.” İçim kabarmıştı; bu yüzden sözlerime kayıtsız bir hava vermek oldukça zordu. Ressamın esrarengiz konuşmalarının etkisi de, boş yere gizlemeye çalıştığım dayanılmaz tedirginliğim de artık bariz bir şekilde görünür olmuştu. Neşeli hava birden dağıldı; konuklar, herkese tamamen yabancıyken nasıl yavaş yavaş onlara sokulduğumu hatırlamışlardı, bana güvensiz gözlerle, şüpheyle bakıyorlardı.</p>

    <p>Yabancı ressam ayağa kalktı. Bir zamanlar Kapuçin Kilisesi’nde olduğu gibi donuk, yaşayan ölü gözlerini dikmiş, delici bakışlarla süzüyordu beni. Tek kelime etmiyordu; kaskatı, ölü gibi öylece duruyordu ama o hortlaksı görüntüsü, tüylerimi diken diken etmeye yetiyordu; alnımda soğuk terler birikmişti, kapıldığım dehşetin şiddetinden bütün dokularım titriyordu. “Defol!” diye haykırdım kendimi kaybedip. “Sen iblisin ta kendisisin. Günahkâr cani sensin. Ama benim üzerimde hiçbir hükmün olamaz!”</p>

    <p>Herkes yerinden fırladı: “Ne oluyor, ne demek oluyor bu?” diye hep bir ağızdan bağrışıyorlardı. Salonda oyun oynamakta olanlar sesimin ürkünç tonundan korkmuş, oyunu bırakıp salondan dışarı uğramışlardı. “Sarhoşun biri, delinin teki, atın onu dışarı, atın!” diye bağırdı birileri. Ama yabancı ressam gözlerini dikmiş, hiç kıpırdamadan bana bakmaya devam ediyordu. Öfkeden ve çaresizlikten çılgına dönmüş halde, yanımda taşıdığım, Hermogen’i öldürdüğüm bıçağı yan cebimden çıkarıp ressamın üzerine atıldım. Ancak o, bir hamlede beni yere savurdu; alay ederek korkunç kahkahalar atıyor, sesi salonda çınlıyordu: “Birader Medardus, Birader Medardus, oyunun bozuldu. Şimdi git, utanç içinde, nedamet içinde kıvran dur.” Konukların, beni yakaladığını fark ettim. Cesaretimi topladım ve kalabalığa öfkeli bir boğa gibi dalıp saldırdım. Birkaç kişi yerlere yuvarlandı, ben de kapıya doğru bir yol açtım kendime. Koridorda hızla koşuyordum ki, yan tarafta küçük bir kapı açıldı, biri beni karanlık bir odaya doğru çekti. Direnmedim, zira zaten insanlar köpürmüş halde peşimdeydi. Kalabalık geçip gidince, yan merdivenden avluya indik, sonra da arkadaki binadan geçerek caddeye çıktık. Sokak lambalarının ışığında kurtarıcımın kim olduğunu fark ettim; komik Belcampo. “Bu kez de kısmetime bu yabancı ressam çıktı gibi geliyor bana,” dedi. “Yan salonda oturmuş, bir kadeh bir şey içiyordum, gürültü başladı. Binanın imkânlarını iyi bildiğim için sizi kurtarmaya karar verdim; zira bütün bu olup bitenlerin suçlusu benim.” “Nasıl olur?” diye sordum şaşkınlıkla. “Kader ânına kim hükmedebilir, kim yüce ruhun buyruklarına direnebilir!” diye devam etti yerden bitme, etkileyici bir şekilde. “Saçınızı düzenlerken, muhterem, aklıma <em>comme à l’ordinaire</em><a class="si-noteref epub-type_noteref" href="#f9" id="ref_f9">9</a> çok ince fikirler geldi; kural tanımaz düş gücümün çılgın ataklarına kaptırıp koyuvermişim kendimi; sadece başınızın tepe noktasındaki öfke buklesini gerektiği gibi yumuşak bir yuvarlaklığa dönüştürecek şekilde yatırmayı unutmakla kalmamış, korku ve endişeye ait yirmi yedi adet teli alnınızda bırakmışım. Aslında bir tahayyülden ibaret olan ressamın donuk bakışları karşısında bunlar ayağa kalktı ve inleyerek, tıslayıp çıtırdayarak dağılan öfke buklesine doğru eğildi. Hepsini gördüm. Siz o anda öfkeden tutuşarak bir bıçak çektiniz, muhterem; bıçağın ucunda değişik kan damlaları vardı. Ama <em>onu</em> zaten ait olduğu Orcus’a<a class="si-noteref epub-type_noteref" href="#f10" id="ref_f10">10</a> göndermek beyhude bir gayret olurdu. Zira bu ressam, Gezgin Yahudi Ahasverus’tur ya da Bertram de Born ya da Mephistopheles ya da Benvenuto Cellini ya da Aziz Petrus, kısacası önemsiz bir tahayyüldür. Aslında <em>o</em> olan hayaletini kor gibi bir saç maşasıyla kıvırmak ya da tahayyülünü beslemek için emdiği düşünceleri elektrikli taraklarla ütülemek dışında hiçbir şekilde yok edilemez. Görüyorsunuz ki, muhterem, <em>benim</em> gibi meslekten bir sanatçı, bir yaratıcı için bunları bilmek gerçek merhem değerindedir; sanatıma dair bu deyiş de, hakiki karanfil yağı içeren pomatlara göre, sanıldığından çok daha etkilidir.” Tuhaf sıçrayışlarına, komik suratına bakıp arada bir katıla katıla gürültülü kahkahalar atsam da, cadde boyunca yanımda, benimle birlikte yürüyen yerden bitmenin gevezeliklerinde, o anda benim açımdan ürkütücü bir şeyler vardı. Nihayet odama vardık; Belcampo eşyalarımı toplamama yardım etti, kısa sürede yola çıkmaya hazır hale geldim. Eline birkaç duka sıkıştırdım, sevinçten havalara sıçradı, yüksek sesle haykırdı. “Yaşasın, hürmete layık bir param oldu artık, kalp kanına batırılmış, kızıl ışıklar saçan çil çil altınlar. Bu dâhiyane bir fikir, beyefendi, hem de çok eğlenceli bir fikir; başka bir şey değil.”</p>

    <p>Onun böyle bağırmasını yadırgadığımı görünce, devam etmekten vazgeçti; öfke buklesine uygun kıvrımı vermek, endişe tellerini daha kısa kesmek ve anı olarak da kendisine bir sevgi bukleciği kesip alıkoymak için izin istedi; verdim. Her şeyi son derece komik hareketler, mimikler eşliğinde yapıyordu. Son olarak da, üstümü değiştirirken masanın üstüne bıraktığım bıçağı eline aldı, eskrimde hamle pozisyonuna girerek havada bir yerlere sapladı. “Hasmınızı öldürüyorum!” diye bağırdı. “O sadece boş bir hayal ürünü olduğu için hayalen öldürülebilir olmalı. Böyle olunca da, etkisini güçlendirmek için kendi hayalimi uygun beden hareketleriyle desteklersem, benim hayallerimle ölecektir. ‘<em>Apage Satanas apage, apage, Ahasverus, allez-vous-en!</em>’<a class="si-noteref epub-type_noteref" href="#f11" id="ref_f11">11</a> İşte şimdi işi bitti,” dedi bıçağı bırakırken; güç bir işin üstesinden gelmek için çok çabalamış biri gibi nefes nefese alnını kuruluyordu. Bıçağı hemen ortadan kaldırmak istedim, sanki üzerimde keşiş kisvem varmış gibi kolumun yenine sokmaya yeltendim; yerden bitme fark etti ve hınzırca gülümsedi. O esnada binanın önünde posta arabasının borusu öttü. Bunun üzerine Belcampo, sesinin tonunu ve tavrını ansızın değiştirdi, küçük bir mendil çıkarıp gözyaşlarını siler gibi yaptı, saygılarını sunmak üzere art arda birkaç kez eğildi, el etek öperek yalvardı. “Hazımsızlıktan ölen büyükannem için iki, istemeden tuttuğu oruçlar yüzünden can veren babam için dört Komünyon ayini rica ediyorum sizden, muhterem efendim. Ben ölünce de, benim için haftada bir kere. İşlediğim pek çok günahın bir an evvel bağışlanması için. Ah muhterem efendim, benim içimde rezil, günahkâr bir adam gizli; bana diyor ki, ‘Peter Schönfeld, maymunluk etme. Senin <em>sen</em> olduğunu zannetme. <em>Sen</em> sandığın, aslında benim. Adım da Belcampo. Ben dâhiyane bir fikirim. Eğer buna inanmazsan, kıldan keskin bir hayalle seni öldürürüm.’ Belcampo denen bu şeytani adamın, muhterem efendim, türlü kötü alışkanlıkları var. Sık sık mevcudiyetinden şüpheye düşüyor, çok içki içiyor, kavga ediyor, genç güzel kızların hayalleriyle ahlaksız şeyler yapıyor. Bu Belcampo beni, Peter Schönfeld’i, şaşırtıyor, kafasını karıştırıyor. Öyle ki, sık sık yakışıksız davranışlarda bulunuyorum, beyaz ipek çoraplar giyip <em>dulci jubilo</em><a class="si-noteref epub-type_noteref" href="#f12" id="ref_f12">12</a> malum yere oturup masumiyetin rengini lekeliyorum. Hem Pietro Belcampo hem de Peter Schönfeld adına şefaat dile!” Önümde diz çöküp şiddetle hıçkırıyormuş gibi yaptı. Adamın deliliklerinden sıkılmıştım. “Aklını başına topla!” diye bağırdım. O esnada komi, eşyalarımı taşımak için içeriye girdi. Belcampo ayağa fırladı, eğlenceli muzipliği geri dönmüştü; yardım ediyor, bir yandan da komiye, o telaş içinde, ben ne dersem onu yapması için habire laf yetiştiriyordu. “Bu adam ödleğin tekidir, fazla yüz vermeye gelmez,” diye seslendi komi, arabanın kapısını kapatırken. Manidar bir bakış atıp parmağımı dudaklarıma bastırarak sus işareti yapınca, Belcampo şapkasını salladı ve seslendi: “Son nefesime kadar!”</p>

    <p>Gün ağarırken, şehir çok gerilerde kalmıştı; beni akıl sır ermez türden bir tılsım gibi korkuya ve dehşete düşüren o adamın sureti de kaybolmuştu. Arabacının, “Nereye?” sorusu her seferinde, hayatla olan bütün bağlarını koparmış, kaderin kabaran dalgalarına teslim olmuş, öylece ortalıkta gezinen biri olduğumu hatırlatıyordu bana yeniden. Ama sırf o içimde barınan ruh, heybetli kanatlarını sınırsız bir güçle açıp uçabilsin diye, beni alışık olduğum her şeyden koparan, o karşı konulmaz kudret değil miydi? Bu harikulade topraklarda durup dinlenmeden ilerliyordum. Hiçbir yerde huzur bulamıyordum; o kudret beni durmadan aşağıya, güneye sürüklüyordu. Farkına bile varmadan, Leonardus’un belirlediği seyahat güzergâhından kayda değer bir sapma yapmamıştım; demek ki beni dünyaya savurduğu vuruş, büyülü bir güç gibi doğru istikamette devam etmemi sağlıyordu.</p>

    <p>Karanlık bir geceydi; arabacının ifadesine göre, ta gelecek durağa kadar devam edecek sık bir ormandan geçiyorduk. Arabacı onunla birlikte sabahı beklememi tavsiye etti; ama ben, benim için de bir sır olan menzilime mümkün olduğu kadar erken varabilmek için bunu kabul etmedim. Daha hareket eder etmez uzaklarda şimşekler çakmaya başladı. Çok geçmeden, fırtınanın biriktirdiği, uğuldayarak önüne katıp sürüklediği kapkara bulutlar belirdi. Gök gürültüsü bin katlı yankılarla çınlıyor, kırmızı şimşekler göz alabildiğine ufku yarıyordu. Ulu çamlar köklerinden sarsılarak çatırdıyor, yağmur bardaktan boşanırcasına yağıyordu. Her an, devrilen bir ağacın altında kalma tehlikesiyle karşı karşıyaydık. Atlar şimşeklerin ışıklarından ürkmüş, şahlanıyordu. Çok geçmeden, ilerleyemez hale geldik. Sonunda araba öylesine şiddetli bir şekilde savruldu ki, arka tekerleği kırıldı. Olduğumuz yerde kalıp fırtınanın dinmesini, ayın bulutlardan çıkmasını beklemek zorunda kaldık. Arabacı, o anda, karanlıkta yoldan bir hayli uzaklaşmış, bir dağ yoluna sapmış olduğumuzu fark etti. Mümkün mertebe bu yola devam etmekten başka çaremiz yoktu; gün doğarken bir köye ulaşabilirdik belki. Arabaya ağaç dallarından bir destek yapıp adım adım ilerleyerek yola devam ettik. Ben önden yürüyordum; kısa süre sonra ileride bir ışık parladığını fark ettim, köpek havlamaları işitir gibi oldum. Yanılmamıştım; zira birkaç dakika daha ilerledikten sonra köpek seslerini daha net olarak duyduk. Duvarlarla çevrilmiş bir bahçe içinde büyük, gösterişli bir eve gelmiştik. Arabacı kapıyı çaldı; köpekler hırlayarak, havlayarak üzerimize sıçrıyorlardı; ama ev hâlâ bir ölüm sessizliği içindeydi. Sonunda arabacı borusunu çaldı. Bunun üzerine evin üst katında, uzaktan ışığını görmüş olduğum pencere açıldı, kalın, pürüzlü bir ses aşağıya seslendi: “Christian, Christian!” “Evet, buyurun, benim haşin efendim,” diye bir karşılık geldi aşağıdan. “Birileri kapıya vuruyor, boru çalıyor,” diye devam etti yukarıdaki ses. “Köpekler, şeytan görmüş gibi. Fenerle üç numaralı av tüfeğini de al, git bak bakalım ne varmış.” Hemen ardından Christian’ın köpekleri uzaklaştırdığını işittik; nihayet elinde fenerle geldi. Arabacı, ormana girer girmez dümdüz ilerleyeceğimiz yerde yana doğru sapmış olduğumuzdan şüphesi olmadığını iddia ediyordu, zira korucu evine varmıştık ve korucu evi son istasyondan sağ tarafa doğru bir saatlik bir mesafedeymiş. Christian’a başımıza gelenleri anlatınca, avlu kapısının iki kanadını birden açtı ve arabayı içeri almamıza yardımcı oldu. Köpekler sakinleşmiş, kuyruklarını sallıyor, bizi tepeden tırnağa kokluyorlardı. Yukarıdaki adam, pencereden ayrılmamıştı; habire aşağıya doğru sesleniyordu: “Ne oluyor, neler oluyor orada? Ne biçim bir kervan bu?” Ne Christian ne de biz bir açıklama yaptık. Atları ve arabayı içeri yerleştirdikten sonra Christian kapıyı açtı, ben de sonunda eve girebildim. Yüzü güneş yanığı, uzun boylu, yapılı bir adam karşıladı; başına yeşil tüylü, büyük bir şapka geçirmişti; onun dışında üzerinde sadece uzun bir gömlek, ayaklarında da terlikler vardı. Elinde, kılıfından çıkarılmış bir av tüfeği tutuyordu. Kaba bir tavırla bana bağırdı: “Nerelisin sen? Ne arıyor bu insanlar burada gecenin bu saatinde? Burası ne han ne de yolcu istasyonu. Burası bölge korucusunun evi, burada korucu oturur; o da bizzat benim! Christian, kapıyı açmakla eşeklik etmiş.” Alttan alarak, başıma gelen kazayı, buraya zaruretten dolayı gelmiş olduğumuzu anlattım; bunun üzerine adam biraz sakinleşti. “Evet, elbette, fırtına çok şiddetliydi; ama yanlış yola girip arabayı parçaladığına bakılırsa, arabacı işe yaramazın tekiymiş. Onun gibiler, gözü kapalı dolaşabilmeli ormanda, buraları avucunun içi gibi bilmeli.” Av tüfeğini bırakıp beni yukarı götürdü, şapkasını çıkardı, ceketini omzuna alırken, bu kaba karşılama yüzünden kusuruna bakmamamı rica etti. Bu ücra evde her yerden daha fazla tetikte olması gerektiğini, ormanda sık sık çapulcu çetelerinin dolaştığını, özellikle de birkaç kez neredeyse hayatına kasteden, o efsanedeki gibi büyülü mermiler atan, attığını vuran avcıların açık hedefi olduğunu anlattı. “Lakin,” diye devam etti, “o serseriler bana bir şey yapamazlar. Zira Tanrı’nın izniyle görevimi sadakat ve dürüstlükle yerine getiriyorum ben. Tanrı’ya olan inancımla, güvenimle ve silahımla onlara karşı koyabilirim.” Fazla düşünmeden, bir türlü elden bırakamadığım eski alışkanlığım gereği, Tanrı’ya inanmanın önemi üzerine vaaz tonunda birkaç söz söyledim. Korucu gitgide daha heyecanlandı, bütün itirazlarıma rağmen karısını uyandırdı. Karısı yaşını başını almış ama neşeli, hareketli, anaç bir kadındı. Uykusundan uyandırıldığı halde konuğunu nezaketle karşıladı, kocasının isteği üzerine hemen akşam yemeği hazırlamaya başladı. Arabacı, korucunun takdir ettiği ceza uyarınca hemen o gece, tekeri kırık arabasıyla, geldiği istasyona geri dönmek zorundaydı. Benim gelecek durağa kadar ulaşmamı, ne zaman istersem korucunun kendisi sağlayacaktı. Bu durum daha çok işime geliyordu; zira kısa bir süre dinlenmeye ihtiyacım vardı. Dolayısıyla korucuya, günlerdir ara vermeden sürekli yolculuk etmenin yol açtığı yorgunluğu üzerimden atmak için, ertesi gün öğleye kadar orada kalmak istediğimi ifade ettim. “Size bir tavsiyede bulunmama izin verin, beyefendi,” diye cevap verdi korucu. “Yarın, bütün günü burada geçirin, gitmek için öbür günü bekleyin. Prensliğin yönetim merkezine göndermiş olduğum en büyük oğlum dönsün, sizi gelecek durağa kadar o götürsün.” Bu benim de işime geldi. Buraların bu münzevi halinin beni pek cezp ettiğini söyleyerek methettim. “Bakın beyefendi,” dedi korucu, “burada münzevilik diye bir şey bahis konusu değil. Sizler şehirli anlayışınıza uygun olarak, meskeni ormanın içinde olan, orada oturan herkesi, kim olduğuna bakmaksızın münzevi sayıyorsunuz. Ama bu çok tartışılacak bir şey. Evet, bu eski av köşkü, kendini dört duvara hapsetmiş, ormana, ava gitmeye hevesi olmayan, asık suratlı bir ihtiyar oturduğu sıralarda münzevi bir yer sayılabilirdi; ama o öldükten, saygıdeğer prens binayı korucu evi olarak döşettikten sonra, burası oldukça hareketlendi. Siz orman ve avcılık merakı hakkında pek bir şey bilmeyen bir şehirli olarak, biz avcıların ne kadar şahane, ne kadar neşeli bir hayat sürdüğümüzü tasavvur edemezsiniz. Ben ve avcı delikanlılarım bir aile gibiyizdir; size tuhaf gelebilir belki ama ben bu aileye akıllı ve becerikli köpeklerimi de dahil ederim, onlar beni anlar, sözlerime, işaretlerime dikkat ederler ve ölesiye sadıktırlar. Bakar mısınız benim orman adamıma, nasıl da anlarmış gibi dinliyor; zira ondan söz ettiğimi biliyor. İşte böyle, beyefendi, burada ormanda her zaman yapacak bir iş vardır. Akşamdan, ertesi gün için hazırlıklar tamamlanır, ev işlerini hallederiz. Gün ağarır ağarmaz yataktan kalkıp dışarıya çıkarım, av borumla neşeli bir avcı havası çalarım. O esnada herkes bir telaş uyanıp ayaklanır. Köpekler havlar, keyifle, ava çıkma hevesiyle sevinç sesleri çıkarırlar. Delikanlılar acele av elbiselerini giyer, av çantalarını sırtlanır, silahları omuzlarında, yaşlı karımın avcı kahvaltısını hazırladığı odaya doluşurlar; böylece şenlik şamata başlamış olur. Yaban hayvanlarının saklandığı yerlere gideriz, herkes diğerinden ayrı kendi yerini alır, köpekler başlarını yere eğip koklar, iz sürerler. Arada bir akıllı gözlerle, insan gibi, avcılara bakarlar. Avcı, bulunduğu yerde soluğunu tutmuş, tetiği gerili, kök salmış gibi bekler. Av çalılıktan çıktı mı, tüfekler patlar, köpekler peşinden atılır, ah, beyefendi, o anda insanın yüreği öyle bir çarpar ki, adeta başka biri olur. Her ava çıkışım yeni bir olaydır; zira her seferinde, daha önce olmamış, çok farklı bir şeylerle karşılaşırım. Sadece av hayvanlarının mevsimlere göre değişmesi, bir gün birinin, bir gün diğerinin ortaya çıkması bile o kadar muhteşem bir şeydir ki, yeryüzünde kimse buna doyamaz. Aslında, beyefendi, orman kendi başına bile o kadar eğlenceli ve hareketlidir ki, kendimi hiç yalnız hissetmem. Oradaki her yeri, her bitkiyi, her ağacı tanırım; her bir ağaç, gözlerimin önünde büyümüş gibidir; göklere yükselen pırıltılı ve kıpırtılı tepeleri, onlara bakıp büyüttüğüm için beni hakikaten tanırmış, severmiş gibi gelir. Evet, bütün kalbimle inanırım ki, onlar hayret verici bir güzellikle hışırdarken, fısıldarken, kendilerine has sesleriyle konuşurlar; bu da Tanrı’ya ve onun her şeye kadir gücüne bir övgü, kelimelerle ifade edilemeyecek türden gerçek bir duadır. Kısacası, namuslu, inançlı avcılar, keyifli, güzel bir hayat sürerler. Çünkü insanların kendi kendilerine ördükleri duvarların zindanında, türlü şatafat içinde, yapmacıklarla kendilerine eziyet etmedikleri, eski hikâyelerde okuduğumuz gibi tam anlamıyla tabiatın içinde yaşadıkları, doğayı sevdikleri, onunla dost oldukları, Tanrı’nın nimetleriyle huzur bulup kıymetini bildikleri günlerden, bütün o eski güzel özgürlüklerden geriye bir şeyler kalmıştır onlara.”</p>

    <p>İhtiyar korucu bütün bunları öyle bir ses tonu ve ifadeyle söylemişti ki, her şeyi yüreğinin derinlerinde hissettiğinden kuşku duyulamazdı. Nitekim onun, bu mutlu hayatına, benimkine hiç benzemeyen, sağlam temellere dayalı sakin ruh haline gıpta ettim.</p>

    <p>Bir başka açıdan, burası, görebildiğim kadarıyla oldukça geniş binaydı. İhtiyar beni küçük, güzel döşenmiş bir odaya götürdü; eşyalarım da çoktan oraya konulmuştu. Ayrılırken, sabah erken saatte evdeki gürültülerden uyanmayacağımı, odamın evin diğer sakinlerinden epey uzakta olduğunu, ne kadar istersem o kadar uyuyabileceğimi, ne zaman aşağıya seslenirsem o zaman kahvaltımı getireceklerini, kendisinin ise delikanlılarla birlikte ava çıkacağı ve öğleden önce dönmeyeceği için ancak öğle yemeğinde görüşebileceğimizi söyledi. Kendimi yatağa attım. Yorgunluktan hemen derin bir uykuya daldım; ama gördüğüm korkunç rüya beni çok tedirgin etti. Rüya, tuhaf bir şekilde, uykuya daldığımın bilincindeymişim gibi başladı: Kendi kendime, “Hemen dalmam harika bir şey. Böyle derin ve sakin bir uyku çekersem yorgunluğumu tümüyle atar, dinlenmiş olurum; yeter ki gözlerimi açmayayım,” diyordum. Ama buna rağmen bunu başaramıyordum sanki. Gözlerimi açtım; yine de uykum dağılmamıştı. O esnada kapı açıldı, içeriye kapkaranlık bir suret girdi; dehşet içinde fark ettim ki, bu giren, Kapuçin kıyafetimle, sakalım ve başımın rahip tıraşıyla bendim. Suret, yatağıma iyice yaklaştı; yerimden kıpırdayamıyordum. Sesimi çıkarmak istiyordum ama kaskatı kesilmiş bir halde sesim boğazımda tıkanıyordu. Suret gelip yatağıma oturdu; müstehzi bir şekilde sırıtarak baktı. “Şimdi benimle birlikte gelmek zorundasın,” dedi. “Dama çıkalım birlikte. Baykuşların düğünü için düğün marşı çalan rüzgârgülünün altına... Orada dövüşelim; kim ötekini aşağıya atarsa, kral o olsun ve kan içmeyi hak etsin.” Suretin beni yakaladığını, havaya kaldırdığını hissettim. O anda can havliyle kuvvetimi yeniden toplamıştım. “Sen, ben değilsin, sen şeytansın!” diye haykırdım, sanki pençelerim varmış gibi korkunç hortlağın suratına atıldım. Ama parmaklarım göz yerine derin oyuklara girmişti sanki. Suret, yeniden tiz bir sesle kahkahalar attı. O an, ani bir darbeyle sarsılır gibi uyandım. Odada yankılanan kahkahalar hâlâ devam ediyordu. Ayağa fırladım. Pencerede sabahın ilk ışıkları parlıyordu. Masanın başında, sırtı bana dönük vaziyette, Kapuçin kıyafetli birinin oturduğunu gördüm. Korkudan donakaldım; korkunç rüya gerçeğe dönüşüyordu. Kapuçin, masanın üstündeki eşyalarımı karıştırmaktaydı. O esnada bana döndü; karşımda yabani, siyah sakalıyla, gözlerindeki anlamsız cinnet ifadesiyle gülen yabancı bir yüz görünce, bütün cesaretim geri geldi. Bazı hatları uzaktan Hermogen’i andırıyordu. Yabancının ne yapacağını görmek için beklemeye, ancak zarar verebilecek bir işe kalkışırsa müdahale etmeye karar verdim. Kısa hançerim yanımdaydı. Kendi gücüme güveniyor, yabancı birilerinin yardımına ihtiyaç duymuyordum. Eşyalarımla çocuk gibi oynar görünüyordu. En çok da kırmızı cüzdanımdan hoşlanmıştı sanki. Pencereye doğru tutarak evirip çeviriyor, bu arada garip bir şekilde havaya zıplıyordu. Sonunda, içinde o esrarlı şaraptan artakalanın bulunduğu matarayı eline geçirdi; açtı, kokladı, bütün vücudu sarsılmaya başladı; odada boğuk ve ürkütücü bir şekilde çınlayan bir çığlık attı. Binanın berrak sesli çanı, saat üçü vuruyordu. Müthiş bir sancıya tutulmuş gibi uludu, derken yeniden rüyamda işittiğime benzer tiz kahkahalar attı. Büyük adımlarla salınarak şişeden birkaç yudum içti, sonra da şişeyi fırlatıp kapıya doğru koştu. Hemen kalkıp peşine düştüm ama çoktan gözden kaybolmuştu. Merdivenden indiğini, sonra da bir kapının sertçe çarpılarak kapandığını işittim. Yeni bir ziyarete engel olmak için kapımı sürgüledim ve kendimi yeniden yatağa attım. Uzun süre uyanık kalamayacak kadar bitkindim. Güneş odanın içinde ışıldarken, dinlenmiş ve gücümü kazanmış olarak uyandım. Korucu, söylediği gibi, oğulları ve diğer delikanlılarla birlikte ormana gitmişti. Korucunun küçük kızı, nazik, güzel bir genç kız, kahvaltımı getirdi. Ablası, annesiyle birlikte mutfakta meşgulmüş. Kız, burada hep birlikte, nasıl her günü ayrı bir huzur içinde yaşayıp gittiklerini, sadece prensin bölgede ava çıktığı ve burada gecelediği zamanlar kalabalık ve kargaşa olduğunu pek cana yakın bir şekilde anlattı. Böylece birkaç saat aktı gitti. Öğle olmuştu. Neşeli çığlıklara ve boru seslerine bakılırsa, korucu, en küçüğü ancak on beş yaşlarında, her biri ayrı ayrı yakışıklı delikanlılar olan dört oğlu ve diğer iki avcıyla birlikte geri dönmüştü. Korucu, geceyi nasıl geçirdiğimi, rahat uyuyup uyumadığımı, sabahki gürültüden rahatsız olup olmadığımı sordu. Ona, başımdan geçen serüveni anlatmak istemedim; zira o ürkünç keşişin canlı görüntüsü, rüyamda gördüklerime o kadar sıkı bir şekilde eklenmişti ki, rüyanın nereden sonra gerçeğe dönüştüğünü ayırt edemiyordum. Sofra hazırdı; çorbanın dumanı tütüyordu. İhtiyar dua etmek için beresini çıkarmıştı ki, kapı açıldı, içeriye gece gördüğüm Kapuçin girdi. Yüzündeki cinnet ifadesi silinmişti; yine asık suratlı, dik başlı bir hali vardı. “Hoş gelmişsiniz, saygıdeğer beyefendi!” diye seslendi ihtiyar. “Şükran duanızı edin, sonra da bizimle birlikte yemeğe oturun.” Bunun üzerine keşiş, öfkesinden şimşekler çakan gözleriyle etrafına şöyle bir bakındı ve korkunç bir sesle haykırdı: “Şeytan çarpsın seni de, saygıdeğer beyefendini de, lanet olası dualarını da! On üçüncü kişi olayım da o yabancı cani beni öldürsün, diye çağırdın buraya, değil mi? Beni, senin efendin ve egemenin olan kontunu, kimse tanımasın diye bu keşiş kisvesine sokan da sen değil misin zaten? Ama benim öfkemden sakın kendini, lanet olası!” Keşiş böyle diyerek masanın üstünde duran ağır bir testiyi yakalayıp ihtiyara doğru savurdu. İhtiyar kafasını dağıtabilecek olan atıştan çok kıvrak bir hareketle güçbela kurtuldu. Testi duvara çarpıp parçalandı. Delikanlılar, öfkeli adamı ânında sımsıkı yakaladılar. “Ne yani!” diye haykırdı korucu. “Seni gidi Tanrı’ya küfreden, lanet olası herif seni! Sen ne cüretle bu imanlı insanların arasına karışıp ortalığı birbirine katıyorsun; ne cüretle benim, seni o acımasız koşullarda ebediyen yitip gitmekten kurtaran kişinin, hayatına kastediyorsun yeniden? Defol git, kulene git!” Bunun üzerine keşiş, dizlerinin üzerine çöktü, ağlayarak merhamet dilenmeye başladı; ama ihtiyar şöyle dedi: “Kuleye gideceksin şimdi; gözlerini kör eden iblisten vazgeçinceye kadar da buraya dönmeyeceksin bir daha. Yoksa ölürsün.” Keşiş, umarsız bir acı ve ölüm korkusuyla haykırıyordu; ama avcı delikanlılar onu alıp götürdüler. Geri döndüklerinde de, keşişin, kuledeki odasına girer girmez sakinleştiğini söylediler. Onunla ilgilenen Christian, delikanlılara, keşişin bütün gece evin koridorlarında gürültü ettiğini, özellikle de sabaha karşı, “Şarabından biraz daha ver, hepten kulun kölen olayım. Biraz daha şarap, biraz daha!” diye bağırdığını anlatmış. Böyle sert, sarhoş edici bir içkiyi nereden bulmuş olabileceğine akıl erdiremese de, keşiş sarhoşmuş da yalpalıyormuş gibi gelmiş Christian’a. Bunun üzerine geceki macerayı anlatmak için daha fazla tereddüt etmedim; bu arada, boşalmış mataraya değinmeyi de ihmal etmedim. “Aman, bu çok kötü!” dedi korucu. “Ama ben yine de sizin yürekli ve inançlı bir adam olduğunuzu düşünüyorum. Başkası olsa korkusundan ölürdü.” Bu çılgın keşiş meselesinin mahiyeti hakkında daha etraflıca bir şeyler anlatmasını istedim. “Uzun, garip bir hikâyedir bu, şimdi yemekte anlatmanın pek sırası değil,” diye karşılık verdi. “Bu utanmaz adamın tam da, Tanrı ne verdiyse mutlu bahtiyar tadını çıkartacakken, günahkâr halleriyle bizleri rahatsız etmesi yeteri kadar kötü oldu zaten. Şimdi hemen sofraya oturalım.” Böyle diyerek beresini çıkardı, huşu içinde, inançla şükran duasını okudu; neşeli, mutlu konuşmalar eşliğinde, yöreye özgü, doyurucu ve lezzetli yemeğimizi yedik. Konuğunun şerefine ihtiyar, iyi cins bir şarap getirtti, ataerkil ananelere uygun olarak güzel bir kupayla ikram etti. O arada sofra toplanmıştı. Avcı delikanlılar duvarda asılı borulardan birkaçını alıp bir avcı şarkısı çalmaya başladılar. Nakarat bölümünde kızlar da şarkıya katıldılar, korucunun oğulları da son kıtayı onlarla birlikte koro halinde tekrarladılar. İçim hayret verici bir şekilde ferahlamıştı. Uzun zamandır, bu sade insanların yanında olduğum kadar rahat olmamıştım. Kulağa hoş gelen birkaç şarkı daha söylediler. Sonunda ihtiyar ayağa kalktı, “Kır işlerinin hakkını veren bütün efendi adamlar çok yaşasın!” diyerek kadehini tepesine dikti. Hepimiz ona katıldık; böylece benim şerefime şaraplarla, şarkılarla şenlendirilmiş keyifli öğün sona ermiş oldu.</p>

    <p>İhtiyar, “Şimdi, beyefendi, ben yarım saat kadar uyuyacağım; ama ondan sonra ormana gideriz birlikte; size bu keşişin evime nasıl geldiğini, daha başka ne biliyorsam, hepsini anlatırım. O zamana kadar da alacakaranlık çöker, pusu yerine gideriz; Franz’ın dediğine göre, beçtavukları varmış orada. Siz de elinize iyi bir silah alır, şansınızı denersiniz.” Bu konu, bana yabancıydı. Seminerde öğrenciyken hedef tahtalarına nişan almışlığım vardı ama yaban hayvanlarına hiç ateş etmemiştim. Bu nedenle korucunun teklifini kabul ettim; o da sevinmiş göründü. Açık yüreklilikle ve iyi niyetle, daha yatmaya gitmeden önce bir telaş, bana atıcılık sanatının ilk ve en vazgeçilmez ilkelerini öğretmeye çalıştı.</p>

    <p>Bir filinta ve bir avcı çantası kuşanarak korucuyla birlikte ormana gittim. Orada bana o tuhaf keşişin hikâyesini anlatmaya başladı.</p>

    <p>“Önümüzdeki sonbahar iki yılı dolacak; benim delikanlılar burada, ormanda sık sık korkunç bir ağlama işitirlermiş. İşe yeni giren çırağım Franz, insan sesine pek benzemese de, sesin bir insandan çıkabileceğini düşünüyordu. Bu ağlayan canavar, musallat olmak için Franz’ı seçmiş olmalı; zira oğlan avlak yerine gittiğinde ağlama o kadar yakından geliyormuş ki, hayvanlar ürküyorlarmış. Bir seferinde tam nişan almışken, çalılardan kıllı, tanınmaz halde bir yaratık çıkmış ve çocuğun atışı boşa gitmiş. Franz’ın kafası, babasının anlattığı bir sürü hortlaklı avcı efsanesiyle doludur. Dolayısıyla bu yaratığın şeytanın ta kendisi olduğuna, kır işlerinde keyfini kaçırmak ya da onu herhangi bir şekilde kışkırtmak istediğini düşünmeye teşnedir. Diğer delikanlılar, oğullarım da dahil, canavara tesadüf etmişler, onlar da onunla aynı fikre varmışlar. Bunun üzerine meseleyi benim yakından takibe almam gerekti; zira bunu, delikanlıları avlaktan ürkütmek için büyülü fişekler atan efsane avcıların bir hilesi olarak görüyordum. Bunun üzerine oğullarıma da diğer delikanlılara da, eğer o yaratık bir daha görünürse, ona seslenmelerini, durup tekmil vermezse, avcı hukukuna uygun olarak hiç tereddüt etmeden ateş etmelerini söyledim. Heyula, avlakta ilk olarak Franz’ın yoluna çıkmış. Franz silahını doğrultup seslenmiş ama suret sıçrayıp çalıların arasına kaçmış. Franz arkasından ateş etmiş, tutturamamış. Bunun üzerine korku ve dehşet içinde ağlayarak, biraz uzağında olan diğer arkadaşlarının yanına gitmiş; onlara, iyi bir nişancı olduğu halde, bu heyula peşine düşeli beri tek hayvan vuramadığına bakılırsa, onun şeytanın ta kendisi olduğundan, kendisine savaş açıp avları ürküttüğünden, silahını büyülediğinden şüphesi kalmadığını anlatmış. Ormanda hayaletler dolaştığına dair bu söylentiler hızla yayıldı. Köyde bile iblisin Franz’ın yoluna çıktığı, ona büyülü fişekler verdiği ve daha bir sürü çılgınca şey konuşulur oldu. Henüz hiç karşılaşmamış olduğum bu kötü yaratığı görüldüğü yerlerde takip ederek işini bitirmeye karar verdim. Uzun süre şansım yaver gitmedi; nihayet sisli bir kasım akşamı, avlakta, tam Franz’ın heyulayı ilk gördüğü yerde, yakınımdaki çalılar hışırdadı. Hayvan sanarak tüfeğimi doğrulttum ama karşıma çirkin, gözlerinden kırmızı ışıklar saçılan, siyah saçları dimdik, paçavralara bürünmüş biri çıktı. Heyula korkunç ağlama sesleri çıkararak gözlerini dikmiş, bana bakıyordu. Ah, beyefendi, değme yürekli adamı ürkütecek bir görüntüydü bu. Ben de şeytan karşımda duruyor sandım bir an; korkudan her yanımdan ter fışkırdığını hissediyordum. Ama yüksek sesle, güçlü bir şekilde dualar ederek kendi kendime olabildiğince cesaret verdim. Dua esnasında ne zaman İsa’nın adını telaffuz etsem, heyula daha da öfkeyle uluyordu. Sonunda, Tanrı’ya hakaretlerle dolu dehşet verici beddualar etmeye başladı. Bunun üzerine bağırdım: ‘Seni melun serseri; Tanrı’ya hakaret etmeyi kes ve teslim ol, yoksa seni vururum.’ Herif mızıldanarak yere yığıldı, merhamet dilenmeye başladı. Adamlarım yetiştiler, derdest edip eve götürdük, yandaki kuleye hapsettik. Niyetim, ertesi sabah durumu üst makamlara bildirmekti. Kuleye varır varmaz, kendinden geçip bayıldı. Ertesi sabah yanına gittiğimde, ona hazırlattığım saman döşekte oturmuş, hüngür hüngür ağlıyordu. Ayaklarıma kapanıp ona merhamet etmem için yalvardı. Haftalardır ormanda yaşıyormuş; ot ve yabani yemişler dışında hiçbir şey yememiş. Uzak bir manastırdan gelmiş, gariban bir Kapuçin keşişiymiş. Deli diye kapattıkları hapisten kaçmış. Adam gerçekten acınası bir durumdaydı. Merhamet duydum, karnını doyuracak kadar yiyecek ve şarap getirttim. Bunun üzerine gözle görülür şekilde kendine geldi. Birkaç gün burada kalmasına razı olmam, ona yeni bir kisve temin etmem için ısrarla yalvardı. Sonra kendiliğinden manastırına döneceğini söyledi. İsteklerini yerine getirdim. Deliliği düzelir gibi olmuştu. Sinir krizleri daha hafiflemiş, seyrelmişti. Cinnet nöbetleri esnasında ürkünç lakırdılar sarf ediyordu. Bu sebeple sertçe çıkışıp ölümle tehdit ettiğimde, derin bir pişmanlık duygusuna kapılıp kendini cezalandırma durumuna geçiyor, hatta kendisini bu cehennem azabından kurtarmaları için Tanrı’yı, azizleri yardıma çağırıyordu. Arkasından kendini Aziz Antonius’un yerine koyuyor, cinnet esnasında bazen de kendisinin kont ve egemen bir bey olduğunu, hizmetkârları gelince hepimizi öldürteceğini haykırıyordu. Bilincinin açık olduğu zamanlarda, Tanrı aşkına onu terk etmemem için yalvarıyor ancak benim yanımda kalırsa şifa bulacağını hissettiğini söylüyordu. Yalnız bir seferinde, prensin bu bölgede avlandığı ve geceyi bizim evde geçirdiği sırada, sert bir atak geçirdi. Prensin o parlak çevresiyle birlikte görünce, keşiş tamamen değişti, huysuz ve içine kapanık bir hal aldı; biz dua ederken ne zaman dindarca bir söz işitse her bir yanı seğiriyor, hızla uzaklaşıyordu. Bu arada kızım Anne’yi öyle şehvetli bakışlarla süzüyordu ki, her ihtimale karşı onu uzaklaştırmaya karar verdim. Planımı uygulamaya geçirmeden hemen önceki gece, koridordan gelen tiz bir çığlıkla uyandım. Yataktan fırladım, ışık yakıp kızlarımın yattığı odaya seğirttim. Keşiş onu geceleri kapattığım kuleden kaçmış, hayvani bir arzuyla kızlarımın odasına gelmiş, bir tekmeyle kapıyı açmış. Tesadüfen o esnada Franz çok susamış, oğlanların yattığı odadan çıkıp su almaya mutfağa giderken, keşişin koridorda çıkardığı gürültüleri işitmiş. Koşmuş ve tam kapıyı tekmelediği anda ensesinden yakalamış; ama gözü dönmüş adamı durdurmaya delikanlının gücü yetmemiş. Onlar itişip kakışırlarken, kızlar uyanmış ve kapının önünde bağrışmaya başlamışlar. Tam keşişin delikanlıyı yere yatırıp kalleşçe gırtlağına sarıldığı anda yetiştim. Hiç düşünmeden keşişi yakalayıp Franz’ tan ayırdım. Ama ansızın, nasıl olduğunu anlayamadan, keşişin elinde bir bıçak parıldadı; bana çekmişti. Franz kendini toplayıp adamın kolunu yakaladı. Bütün gücümü topladım, keşişi duvara öyle bir şiddetle bastırdım ki, neredeyse nefesi kesilecekti. Bu arada oğlanların hepsi birden gürültüye uyanmıştı, koşup geldiler. Keşişi bağlayıp kuleye attık. Derhal av kırbacımı aldım, bir daha böyle münasebetsizliklere kalkışmasın diye uyarı niteliğinde biraz sertçe okşadım. Acınası halde sızıldanmaya, ağlamaya başladı. ‘Yaptığın utanmazlık için bu az bile. Kızlarımı baştan çıkarmaya kalkıştın ve benim hayatıma kastettin; aslında senin ölmen lazım,’ dedim. Dehşet ve korku içinde uluyarak ağlıyordu; ölüm korkusu onu hepten bitiriyordu sanki. Ertesi sabah onu göndermek mümkün olamadı. Zira kendinden geçmiş, ölü gibi yatıyordu; görünce gerçekten acıdım. Daha iyi bir oda ve daha iyi bir yatak hazırlattım. Karım baktı ona; şifalı çorbalar pişirdi, evdeki ilaçlardan ona yarayacak bir şeyler verdi. Karımın, yalnız başına kaldığında, ilahi söylemek gibi iyi bir alışkanlığı vardır. İçini iyice rahatlatmak isterse, şarkıyı o berrak sesiyle kızım Anne de söylesin ister. Hastanın başında da öyle yapmışlar. Sık sık derinden iç geçiriyor, karımla Anne’ye kederli gözlerle bakıyor, çoğu kez de gözyaşları yanaklarından süzülüyormuş. Arada bir elini ve parmaklarını haç çıkarmak ister gibi oynatıyor ama başaramıyor, eli güçsüzce aşağı düşüyormuş. Bazen de şarkıya katılmak ister gibi yavaşça mırıldanıyormuş. Sonunda gözle görülür biçimde iyileşmeye yüz tuttu; keşiş âdetlerine uygun olarak sık sık haç çıkarmaya ve usulca dualar etmeye başladı. Ama bir seferinde, hiç umulmadık bir biçimde Latince bir ilahi okumuş; karımla Anne, sözlerini anlamasalar da, hasta adamın çıkardığı o olağanüstü kutsal sesler yüreklerine işlemiş, dinlemeye doyamamışlar. Keşiş artık ayağa kalkıp evin içinde dolaşabilecek kadar kendine gelmişti. Görünüşü de, genel durumu da tamamen değişmişti. Gözleri, o kötü ateşler saçan haline göre çok daha yumuşak bakıyor, ellerini manastır âdetlerine uygun şekilde kavuşturup sessizce ve dindarca ortalıkta dolaşıyordu. Deliliğinin bütün izleri silinmişti. Sebze, ekmek ve su dışında ağzına bir şey koymuyordu. Soframıza oturup yemeklerden tatmaya ya da bir yudum şarap içmeye nadiren razı edebiliyordum. O zamanlarda da şükran duası okuyup kimsenin kolay kolay beceremeyeceği güzel konuşmalarıyla bizi ihya ediyordu. Sık sık ormanda tek başına dolaşmaya çıkıyordu. Bir seferinde ona rastladığımda yeri geldi, pek düşünmeden, yakında manastıra dönüp dönmeyeceğini soruverdim. Çok duygulanmış gibi görünüyordu; elimi tuttu, ‘Sevgili dostum, ruhumun selameti için sana minnet borçluyum,’ dedi. ‘Beni ebediyen yok olmaktan sen kurtardın. Senden ayrılamam. Bırak yanında kalayım. Ne olur, bana, benim gibi, iblisin yoldan çıkardığı birine merhamet et; eğer o korku dolu anlarında yalvardığı aziz, onu cinnet içinde bu ormana sürüklemeseydi, geri dönmez bir şekilde yitip gidecekti.’ Bir süre sustuktan sonra sürdürdü sözünü keşiş. ‘Siz beni, tamamen berbat bir haldeyken buldunuz. Bir zamanlar, tabiatın zengin yeteneklerle donattığı bir delikanlı olduğumu, tutkulu bir hevesle hayattan elimi eteğimi çektiğimi, kendimi manastırda derin fikirli çalışmalara verdiğimi hâlâ bilmiyorsunuz tabii. Manastırdaki biraderlerimin istisnasız hepsi beni severdi. Bir manastırda olabileceği kadar mutlu bir hayat sürüyordum. Dindarlığımla ve örnek tavırlarımla sivrilmiştim. Bana artık geleceğin başrahibi gözüyle bakıyorlardı. Günün birinde biraderlerden biri uzun bir seyahatten döndü. Manastıra çeşitli kutsal emanetler getirmişti. Aralarında, Aziz Antonius’un şeytandan almış olduğu, içinde baştan çıkarıcı bir iksirin bulunduğu kapalı bir şişe vardı. Emanetlerin aslında ibadet ruhuna hizmet etmesi gerektiği anlayışına pek uymadığı, hatta bence tamamen tersine pek münasebetsiz göründüğü halde, o da özenle korunurdu. Fakat tarifi mümkün olmayan bir merak duygusu, bu şişenin içinde ne bulunduğunu araştırmaya zorladı beni. Şişeyi elime geçirmeyi başardım ve onu açtım. İçinde harika kokulu, tatlı, sert bir içecek vardı. Son damlasına kadar içtim. Bütün duygularımın nasıl değiştiğini, dünyanın zevklerine karşı nasıl kavurucu bir susuzluk hissettiğimi; baştan çıkarıcı bütün kötü alışkanlıkların gözüme nasıl da hayatın doruklarıymış gibi göründüğünü anlatamam. Kısacası, hayatım utanç verici bir cürümler silsilesine dönüştü; şeytanca kurnazlığıma rağmen ihbar edildim ve başrahip, beni müebbet hapse mahkûm etti. O bunaltıcı rutubetli zindanda birkaç hafta geçirdikten sonra, kendime, bütün varlığıma lanet ettim; Tanrı’ya, azizlere hakaret ettim. İşte o zaman kırmızı bir parıltı içinde iblis göründü ve bana, eğer Tanrı’dan yüz çevirir, ruhumla sadece kendisine hizmet edersem, beni serbest bırakacağını söyledi. Ağlayarak diz çöktüm, “Hizmet ettiğim bir tanrı yok, benim efendim sensin, hayatın zevkleri senin ateşinden yağıyor,” diye haykırdım. Gökler bir anda hortum çıkmış gibi uğuldadı, duvarlar depremle sarsılır gibi gürüldedi, zindanda keskin bir ıslık öttü, pencerelerin demir parmaklıkları parçalanıp yerlere saçıldı; görünmez bir güç tarafından savrulmuş gibi manastırın avlusunda buldum kendimi. Ay, bulutların arasından parlıyor; ışığı, avlunun ortasındaki fıskiyeli havuzun yanına dikilmiş Aziz Antonius heykeline vuruyordu. Yüreğimi tarifsiz bir korku sardı; kendimi pişmanlık içinde azizin önünde yere attım, kötülükten döneceğime dair yeminler ederek merhamet dilendim. Fakat o anda tepemde kara bulutlar toplandı, havada yeniden kasırgalar koptu; aklım başımdan gitti; ancak o ormanda yeniden kendime gelebildim. Açlık ve çaresizlik içinde sağa sola saldırıyordum; beni siz kurtardınız.’ Keşişin hikâyesi işte böyleydi. O kadar derinden etkilendim ki, aradan yıllar geçse bile, kelimesi kelimesine tekrarlayabilirim. O zamandan beri keşiş öylesine inançlı ve iyi niyetli davranıyordu ki, hepimizin sevgisini kazandı. Dolayısıyla, önceki gece deliliğinin yeniden nüksetmesine bir anlam veremedim.”</p>

    <p>“Bahtsızın, hangi Kapuçin manastırından kaçtığı konusunda hiç fikriniz yok mu?” diye kestim korucunun sözünü. “Bunu bana söylemedi,” diye karşılık verdi. “Daha fazla da soru sormak istemiyorum, zira kısa süre önce sarayda bulunduğundan söz edilen bahtsızla aynı kişi olduğundan neredeyse eminim; onun bu yakınlarda olduğunu tahmin edemezler, keşişin iyiliği için benim tahminimin sarayda yüksek sesle dile getirilmesini istemedim.” “Ama ben pekâlâ öğrenebilirim,” diye cevap verdim. “Ne de olsa ben bir yabancıyım ve kesinlikle çenemi tutacağıma söz veririm.” “Şunu bilmelisiniz ki, prensesimizin kız kardeşi, ...deki Cistercium Manastırı’nın başrahibesidir,” dedi korucu. “Kocası, bizim sarayla bazı esrarengiz ilişkileri olan, yoksul bir kadının oğlunu manastıra kabul etmiş ve onu yetiştirmiş. Çocuk heves edip Kapuçin keşişi olmuş, kürsü vaizi olarak her yerde ün kazanmış. Başrahibe, kız kardeşine sık sık, yetiştirdiği bu çocuğu anlatan mektuplar yazarmış. Bir süredir de, onun izini kaybettiği için yas tutmaktaymış. Çocuk, manastırdaki emanetlerden birini kötüye kullanarak büyük günaha girmiş, onca zamandır gözbebeği olduğu manastırdan sürülmüş. Bütün bunları bir süre önce prensin özel hekiminin saraydaki bir başka beyle yaptığı, benim de kulak misafiri olduğum bir konuşmadan öğrendim. Hikâyenin tamamını çok iyi bilmediğim için, söz ettikleri bazı ilginç durumları pek kavrayamadım; onun için de pek aklımda kalmamış. Keşiş, hapisten kurtuluşunu başka bir şekilde, yani kendisini kurtaranın şeytan olduğunu anlatsa da, bunun cinnet anlarından artakalmış bir vehim olduğu, keşişin de başrahibenin din adamı olmak üzere yetiştirdiği, ama şeytanın türlü günahlara soktuğu, Tanrı’nın huzurunda kötü bir cinnetle cezalandırılan Birader Medardus’tan başkası olmadığı kanaatindeyim.”</p>

    <p>Korucu, Medardus adını zikredince, korkuyla içim titredi; hikâyenin tamamı, derinden derine içime dokunan öldürücü darbeler gibi ıstırap vermişti. Keşişin gerçeği söylediğinden fazlasıyla emin olmuştum. Zira ancak hırsla içtiği o cehennem içkisi onu lanet olası, Tanrı’ya küfrettiren bir çılgınlığa sürüklemiş olabilirdi. Ancak ben, kendimi özgür sanırken, kurtuluşu olmayacak şekilde kısıldığım bir kafesin içinde hareket eden, beni çözülmez bağlarla bağlı tutan, esrarengiz, kötü gücün sefil oyuncağı durumuna düşmüştüm. İnançlı Cyrillus’un kulak asmadığım o güzel öğütleri, kont ile onun düşüncesiz özel öğretmeninin ortaya çıkışları, bunların hepsi birden aklıma üşüştü. İçimin bu ani kabarmalarını, ruh halimde meydana gelen değişikliklerin nereden kaynaklandığını anlıyordum artık. İsyankâr davranışlarımdan utanç duyuyordum. Bu utanç duygusu o anda gözümde, duyduğum derin nedamet ve pişmanlığın gerçek kefareti anlamını taşıyordu. Derin düşüncelere dalıp gitmiştim; yeniden av mevzularına giren, büyülü fişekler kullanan efsane avcılarla tutuştuğu kavgaları bana anlatan ihtiyarı işitmiyordum bile. Akşam alacası çökmüştü; yabanördeklerinin bulunduğu çalılıkların önünde durduk. Korucu, beni yerime yerleştirdi ve konuşmamamı, fazla kıpırdamamamı ve elim tetikte kulak kesilmemi tembih etti. Avcılar usulca yerlerine geçtiler. Hava gittikçe kararıyordu ve ben yalnız başıma kalmıştım. O esnada ıssız ormanda, hayatımda yeri olan kişilikler belirmeye başladı birer birer. Annemle başrahibeyi gördüm önce, gözleriyle cezalandırır gibi bakıyorlardı. Euphemie, yüzünde ölüm beyazlığı, kor gibi yanan kara gözlerini dikmiş, hızla üzerime geliyordu; kanlı ellerini tehdit eder gibi yukarı kaldırmıştı. Bunlar, Hermogen’in ölümcül yarasından fışkıran kan damlalarıydı; haykırdım! O anda tepemde sert kanat çırpışlarıyla bir şeyler havalandı; rastgele havaya ateş ettim ve iki ördek vurularak yere düştü. “Bravo!” diye seslendi yakınımdaki genç avcı, üçüncü ördeği yere indirirken. Her yandan silah sesleri geliyordu. Avcılar, her biri, ellerinde kendi avlarıyla bir araya toplandılar. Genç avcı, bana manidar manidar bakarak ördekler, başımın üzerinden havalandığında nasıl avaz avaz bağırdığımı, korkudan nişan bile almadan körlemesine havaya ateş ettiğimi ama yine de ördeklerin vurulduğunu anlattı; o karanlıkta tüfeği tamamen ters yönde tutuyormuşum gibi gelmiş ona; ama iki ördek yine de vurulmuştu işte. Yaşlı korucu, ördeklerden ürküp kendimi korumak üzere ateş etmeme kahkahalarla güldü. “Ayrıca, beyefendi, sizin namuslu, inançlı bir kır adamı olduğunuzu, keyfince ateş eden, kötüyle birlik olup attığını öyle sektirmeden vuran büyülü avcılardan biri olmadığınızı ümit etmek isterim,” diyerek şakacı bir şekilde sözüne devam etti. İhtiyarın kesinlikle iyi niyetle yaptığı bu şaka, içime dokunmuştu. O gerginlik ve korku içinde yaptığım atışın, kaderin bir oyunu olarak başarıyla sonuçlanması, içimi endişeyle doldurdu. Kendi kendimle ilgili hiçbir zaman olmadığı kadar büyük bir şüpheye düşmüş, kendi gözümde müphem bir nitelik kazanmıştım; bütün varlığımı yıkıcı kuvvette bir ürküntü sarmıştı.</p>

    <p>Eve döndüğümüzde, Christian, keşişin kulede oldukça sakin davrandığını, tek kelime konuşmadığını, yemek de istemediğini bildirdi. “Onu uzun zaman yanımda tutamam artık,” dedi korucu. “Görünüşe göre iflah olmaz çılgınlığının bir süre sonra yeniden patlak vermeyeceğine, burada yine dehşetengiz bir kötülük yapmayacağına kim kefil olabilir? Yarın erkenden Christian ve Franz’la birlikte şehre gidecek; bütün bu süreçle ilgili raporum çoktandır hazır; bununla bir tımarhaneye yatırılabilir.”</p>

    <p>Odada yalnız kaldığımda, Hermogen’in sureti gözlerimin önüne dikilmişti. Gözlerimi kısıp daha iyi görmek istediğimde, o çılgın keşişe dönüşüyordu. Zihnimde ikisi birbirinin içinde eriyor, böylece, Ulu Tanrı’nın gönderdiği, bana uçurumun hemen kenarında olduğumu hatırlatan bir uyarı oluşturuyordu. Ayağım, hâlâ yerde durmakta olan mataraya çarptı. Keşiş son damlasına kadar boşaltmıştı; dolayısıyla içmeye kalkışmak gibi bir şansım kalmamıştı. Yine de bu belalı iksirin olası etkilerini bertaraf etmek üzere, hâlâ keskin, sarhoş edici kokular salan şişeyi açık pencereden avlu duvarının dışına fırlattım. Neden sonra sakinleştim; her halükârda, benimkine benzer bir içkinin çılgına çevirdiği o keşişten, akıl bakımından daha üstün olduğum düşüncesiyle cesaret buluyordum. Dehşetengiz uğursuzluğun, yanımdan nasıl geçip gittiğini hissediyordum. Yaşlı korucunun, keşişi, bahtsız Medardus’un, yani benim yerime koyması, Yüce Tanrı’nın beni hâlâ tesellisi olmayan bir sefilliğe gömmek istemediğine dair bir işaret olmalıydı. Tehlikeli hayalet ressamın suretine bürünerek bana göründüğüne inandığım şeytanın karşısında, her seferinde beni açıkça ısrarlı bir şekilde uyaran, yoluma çıkıp kendi içimi görmemi sağlayan şey, cinnet olmuyor muydu?</p>

    <p>Yönetim merkezi, karşı durulmaz bir şekilde cezp ediyordu beni. Sık sık gördüğüm resimlerinden hatırladığım kadarıyla, beni yetiştiren başrahibeye çok benzeyen kız kardeşi, beni bir zamanlar yaşadığım inançlı, masum hayata döndürebilirdi; zira içinde bulunduğum ruh halinde sadece onu görmeye, onun içimdeki anıları uyandırmasına ihtiyacım vardı. Ona yaklaşmayı kadere bırakacaktım.</p>

    <p>Avluda korucunun sesini işittiğimde, daha yeni sabah oluyordu; oğluyla birlikte erkenden yola çıkacaktım. O yüzden hemen giyindim. Aşağıya indiğimde, oturma yerleri samandan bir at arabası yola çıkmaya hazır, kapının önünde bekliyordu. Ölü gibi bembeyaz ve tedirgin bir suratla insanların kendisini yönlendirmelerine sabırla razı olan keşişi getirdiler. Sorulara cevap vermiyor, bir şey yemiyordu; çevresindeki insanları fark etmiyordu sanki. Arabaya bindirdiler, durumu biraz düşündürücü göründüğü, içinde saklı hiddetin her an patlayabileceğinden çekindikleri için iplerle sıkıca bağladılar. Kollarını bağladıkları sırada yüzü kasıldı, usulca inledi. Hali yüreğimi burktu; ona karşı yakınlık duydum; zira kurtuluşumu belki de onun mahvına borçluydum. Christian ile avcı gençler, arabaya binip yanına oturdular. Araba hareket ettiği esnada, gözleri bana takıldı. Bir anda derin bir hayrete kapıldı. Onları duvarın önüne kadar izledik. Araba uzaklaşırken, başı hâlâ geriye çevrili, gözleri bana dikili kalmıştı. “Görüyor musunuz?” dedi korucu. “Gözlerini nasıl da dikti size. Sanırım delice davranışlarına yeniden başlamasında, yemek odasında hiç beklemediği bir anda sizi görmesinin etkisi oldu; zira en iyi zamanlarında bile hep ürkek davranırdı; bir yabancının gelip onu öldüreceğine dair kötü bir beklentisi vardı. Ölümden fevkalade korkardı. Onu hemen vurdurma tehdidiyle, cinnet nöbetlerine kafa tutardım.”</p>

    <p>Yamulmuş, ürkünç yüz hatları sanki benimkileri andıran keşişin uzaklaşmasıyla kendimi daha iyi, daha hafiflemiş hissettim. Yönetim merkezine gideceğim için seviniyordum; zira bu karanlık uğursuzluğun ezici ağırlığı orada hafifleyecek, hayatımı esir alan kötü gücün elinden kurtulma kudretine orada kavuşacakmışım gibi geliyordu. Kahvaltı ettikten sonra korucunun şık, hızlı atlar koşulu seyahat arabası geldi. Beni ağırlarken gösterdiği konukseverlik için karısına biraz para vermeye, resim kadar güzel iki kızına da tesadüfen yanımda bulunan bir-iki şık nesneyi armağan etmeye güçlükle razı edebildim. Bütün aile o kadar içtenlikle veda etti ki, sanki bu evde çok uzun süredir tanınıyordum; ihtiyar, bir süre avcılık yeteneğime takıldı durdu. Keyifle ve sevinç içinde ayrıldım oradan.</p>
  </div>

  <div class="si-footnotes html5_section epub-type_footnotes">
    <div class="si-footnote html5_aside epub-type_footnote" id="f7">
      <a class="si-backref" href="#ref_f7">7</a> <span class="si-footnote-text">. MS 188-217 yılları arasında yaşayan ve Roma tarihinin en zalim tiranlarından biri sayılan Roma imparatoru. (Y.N.)</span>
    </div>

    <div class="si-footnote html5_aside epub-type_footnote" id="f8">
      <a class="si-backref" href="#ref_f8">8</a> <span class="si-footnote-text">. (Lat.) Enginlerden seni çağırdım, Tanrı’m. Dua edelim. Ebediyete kadar. Amin! (Y.N.)</span>
    </div>

    <div class="si-footnote html5_aside epub-type_footnote" id="f9">
      <a class="si-backref" href="#ref_f9">9</a> <span class="si-footnote-text">. (Fr.) Her zamanki gibi. (Ç.N.)</span>
    </div>

    <div class="si-footnote html5_aside epub-type_footnote" id="f10">
      <a class="si-backref" href="#ref_f10">10</a> <span class="si-footnote-text">. Roma mitolojisinde ölüler dünyası. (Ç.N.)</span>
    </div>

    <div class="si-footnote html5_aside epub-type_footnote" id="f11">
      <a class="si-backref" href="#ref_f11">11</a> <span class="si-footnote-text">. (Fr.) Defol iblis, defol, defol Gezgin Yahudi! (Ç.N.)</span>
    </div>

    <div class="si-footnote html5_aside epub-type_footnote" id="f12">
      <a class="si-backref" href="#ref_f12">12</a> <span class="si-footnote-text">. (Lat.) Mest olmuş, zevkten kendinden geçmiş bir halde. (Ç.N.)</span>
    </div>
  </div>
</body>
</html>
