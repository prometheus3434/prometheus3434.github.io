<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Şeytanın İksirleri</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <h1 class="baslik1">3</h1>

    <h2 class="baslik2">Manastıra dönüş</h2>

    <p>İş o hale gelmişti ki, Roma’nın sokaklarında beni nerede görseler, ahaliden birileri durup kalıyor, önlerine eğilerek tevazu içinde benim selametim için dua ediyorlardı. Bu, benim sürdürdüğüm katı nedamet getirme ibadetlerinin ilgi uyandırmasına bağlanabilirdi belki; ama kesin olan şuydu ki, yabancı, tuhaf görünüşüm hayat dolu, fantastik Romalıların gözünde bir söylenceye dönüşmüş ve ben farkına varmadan inançlı bir masal kahramanı mertebesine yüceltilmiştim. Altarın basamaklarına yatarak dalıp gittiğimde, sık sık endişeli iç geçirmelerle, derin bir saygıyla dua edenlerin sessiz mırıltılarıyla uyanıyordum. Etrafımda toplanan inanç sahiplerinin diz çökmüş, onlar adına şefaat dilemem için yalvardıklarını fark ediyordum. O Kapuçin manastırında olduğu gibi arkamdan “<em>Il Santo</em>”<a class="si-noteref epub-type_noteref" href="#f24" id="ref_f24">24</a> diye seslendiklerini işitiyordum; yüreğimi acıtan hançerler saplanıyordu göğsüme. Roma’yı terk etmek istiyordum. Kaldığım manastırın başrahibi, papanın beni emrettiğini söyleyince çok ürktüm. Karanlık sezgilerim harekete geçti. Yoksa kötü güç, beni yeniden şeytani zincirlerle bağlamak mı istiyordu? Yine de cesaretimi toplayıp belirtilen saatte Vatikan’a gittim. Papa, gücü kuvveti yerinde, sağlam yapılı bir adamdı; beni zengin bezemeli bir koltukta kabul etti. Harikulade güzel, din adamı kıyafetli iki genç, buzlu sular ikram ediyorlar, günün o sıcak saatlerinde odayı balıkçıl tüylerinden yapılmış yelpazeler sallayarak serinletiyorlardı. Tevazu içinde ona doğru ilerledim, gerektiği gibi diz çökerek reverans yaptım. Beni dikkatle süzdü. Bakışlarında bir iyi niyet ifadesi vardı; uzaktan bakınca yüzüne yerleşmiş gibi görünen ciddiyetin aksine, bütün çizgilerine munis bir gülümseme hâkimdi. Nereden geldiğimi, hangi nedenle yolumun Roma’ya düştüğünü sordu. Kısaca, en alışıldık biçimiyle hakkımda kişisel bilgiler aldı. Sonra ayağa kalktı, “Seni çağırttım zira herkes senin nadir rastlanan dindarlığından söz etmekte, Keşiş Medardus,” dedi. “İbadetlerini neden hep böyle halka açık, en çok ziyaret edilen kiliselerde yapıyorsun? Tanrı’nın aziz bir kuluymuş gibi görünüp fanatik alt tabakanın sana tapmasını mı istiyorsun? Yüreğine dön de bir sor bakalım, hangi düşünceler seni bu şekilde davranmaya zorluyor. Tanrı’nın ve onun yeryüzündeki temsilcisi olan benim gözümde temiz değilsen eğer, utanç verici bir akıbetin olacak, Keşiş Medardus.” Papa, bu son sözleri sert ve içe işleyen bir sesle söylemişti. Gözlerinden kıvılcımlar çıkıyordu. Uzun süredir ilk kez kendimi, itham edildiğim günahlardan dolayı suçlu hissetmedim. Bu nedenle olsa gerek, sadece itidalimi korumakla kalmadım, kefaretimin gerçek bir pişmanlığın neticesi olduğuna dair imanım güçlendi, moralim yükseldi; heyecanla konuşmaya başladım: “Tanrı’nın en ulu temsilcisi, size bağışlanmış kudretle içimi okuyabilir, günahlarımın anlatılmaz yükünün bütün ağırlığıyla beni ezmekte olduğunu görebilir, aynı zamanda pişmanlığımın ne denli samimi olduğunu da anlayabilirsiniz. Alçakça duygu sömürüsü yapmak gibi bir düşüncem de, halkı ahlaksızca yanıltmak gibi kibirli bir amacım da olamaz. Tövbekâr bir keşişe cürümlerle dolu hayatını, dolayısıyla derin bir pişmanlık ve nedamet içinde yaptıklarını size kısaca ifşa etmesine lütfedip müsaade buyurun, aziz efendim.” Böylece söze başladım ve isimleri zikretmeksizin hayatımın bütün akışını olabildiğince özetleyerek anlattım. Papa gitgide artan bir ilgiyle dinledi. Koltuğuna oturmuş, başını eline dayamıştı; yere doğru bakıyordu. Derken birdenbire ayağa kalktı, ellerini birbiri üzerine kenetleyerek sağ ayağıyla sanki üzerime yürüyecekmiş gibi bir adım attı; kor gibi yanan gözlerini üzerime dikmiş bakıyordu. Hikâyemi bitirince, yeniden yerine oturdu. “Hikâyeniz şimdiye kadar dinlediklerimin en hayret verici olanı, Keşiş Medardus,” diye başladı söze. “Kilisenin, ‘şeytan’ diye adlandırdığı karanlık gücün, açık seçik, gözle görünür birtakım tesirleri olduğuna inanıyor musunuz?” Cevap vermek istedim ama papa konuşmaya devam etti: “Kutsal emanetler odasından çalarak içtiğiniz şarabın mı sizi işlediğiniz günahlara sürüklediğini düşünüyorsunuz?” “Şarap, içimde gizli, yeşermek için bekleyen kötü tohuma, zehirli gazlar içeren sular misali, kuvvet verdi.” Bu yanıtı verince, papa birkaç dakika suskun kaldı, sonra da ciddi ve kendi içine dönük bir şekilde sürdürdü sözünü: “Tabiatta, canlı organizmaların kuralları, ruhlar için de geçerlidir; benzer tohumlardan sadece benzerleri oluşur. Çekirdeğin içinde saklı kuvvetin, yetişen ağacın yapraklarına yine aynı yeşil rengi vermesi gibi, zaaflar ve irade de her şeyi aşarak babadan oğla geçer... Caniler ve haydutlarla dolu aileler vardır... Günahkâr nesillerden miras alınmış günahlar, hiçbir kefaret kurbanının ortadan kaldıramayacağı ebedi bir lanet olmalı!” “Eğer bir günahkârdan doğan kişi yine günah işlemeye mahkûmsa, bu durum kalıtımsal olarak organizmasından kaynaklanıyorsa, o zaman ortada bir günah söz konusu olamaz,” diye kestim papanın sözünü. “Yine de,” diye devam etti, “mutlak irade, içimizdeki o kızgın, gözü kararmış hayvanı zapt edecek, onu zincire vuracak bir dev yaratmıştır. İşte bu dev, bilinçtir. Onun, o hayvanla çatışmasının sonucunda ortaya kendiliğinden bir eylem çıkar. Dev galip gelmişse bu eylem, erdem olur; hayvan kazanırsa, günah...” Papa bir an sustu; ardından bakışları aydınlandı ve sakin bir sesle, “Sizinle erdem ve günah üzerine muhakeme yürütmek, Tanrı’nın yeryüzündeki temsilcisine yakışıyor mu sizce, Keşiş Medardus?” dedi. “Çok aziz efendim,” diye karşılık verdim. “İnsan olmaya dair derin düşüncelerinizi paylaşarak kölenizi onurlandırdınız. Keza, aynı şekilde, sizin çoktan şanlı şerefli bir zaferle sona erdirdiğiniz, kendi içinizdeki çatışmanızdan söz etmeniz de münasip olabilirdi.” “Hakkımda olumlu bir kanaate mi sahipsin, Birader Medardus?” dedi papa. “Ya da beni dünyaya kötülüğün karşısında muzaffer bir kahraman olarak gösteren şeyin, defneyapraklı papalık tacımdan ibaret olduğunu mu düşünüyorsun?” “Kral olmak ve halka hükmetmek önemli bir şey,” dedim. “Hayata böyle yüksek bir yerden bakınca, etraftaki her şey daha küçükmüş, her şey genel kıstaslarla değerlendirilebilirmiş gibi görünebilir; yine tam da bu konumdan dolayı, her şeyi önceden görebilmek gibi olağanüstü bir yetenek gelişebilir; böyle bir yetenek, prens olarak doğmuş birinde ulvi bir ihsan, bir kutsanmaymış gibi ortaya çıkabilir.” “Sen şunu mu demek istiyorsun?” diye atıldı papa. “Aklı da, iradesi de yetersiz olsa bile, hükümdarlarda her zaman belli bir feraset vardır, bu da bilgeliğin yerine geçerek kitleleri etkiler. İyi de, bunun konumuzla ne ilgisi var?” “Ben sadece, mülkü bu dünyada olan hükümdarların yüceltilmesinden söz etmek istemiştim,” diye karşılık verdim. “Tanrı’nın temsilcisinin kutsal ve ilahî kutsanmasına daha sonra temas edecektim. Papayı seçmek için yapılan toplantıda, Tanrı’nın ruhu, kardinalleri gizemli bir şekilde aydınlatır. Her biri ayrı odalara kapanıp huşu içinde kendilerini tefekküre verdikleri esnada, Tanrı’nın ışığı, açıklanacak papa konusunda çıkacak sonucu olgunlaştırmaya yardımcı olur. Bu ışık onların kulaklarında, heyecanlı dudaklardan dökülen, ebedi iradeye övgü niteliğinde bir ilahi gibi yankılanır. Bu suretle ebedi gücün, sizi yeryüzündeki temsilcisi olarak tayin ettiği konusundaki takdiri, dünyevi bir lisanla bildirilmiş olur. Çok aziz efendim, efendinizin, bütün âlemlerin efendisinin gücünü simgeleyen üç katlı tacınızın halkalarındaki defne yaprakları, onun takdirini ve sizin muzaffer bir kahraman olduğunuzu temsil eder. Mülkünüz bu dünyaya ait değildir; ama size, görünmez Kilise’nin bütün unsurlarını Tanrı’nın bayrağı altında toplayarak bu dünyanın bütün mülklerine egemen olma görevi verilmiştir. Size bu dünyada verilmiş imparatorluk, sadece tanrısal bir görkemle parlayan tahtınızdır.” “Demek bunu teslim ediyorsun,” diye kesti papa sözümü. “Birader Medardus, bana münasip görülen tahtla yetinmemem için yeterli sebeplerim olduğunu teslim ediyorsun. Lakin benim parlak Romam göksel bir ihtişamla donanmıştır. Bunu sen de göreceksin, Birader Medardus; dünyevi olan her şeye tamamen gözünü kapatmış olamazsın... Bunun böyle olduğunu hiç sanmam. Cesur bir hatipsin; yüreğime hitap ettin. Seninle iyi anlaşacağız! Burada kal. Birkaç güne kalmaz, belki de başrahip olursun. Daha sonra da bakarsın, seni kendi günah çıkarma pederim olarak seçerim... Şimdi git... Kiliselerde de öyle delice davranma; azizlik mertebesine böyle birdenbire yükselemezsin. Her şeyin bir zamanı var. Git şimdi.” Papanın son sözleri, davranışlarının tamamı gibi, beni hayrete düşürmüştü. Hıristiyan cemaatinin en yüce konumunda olan, kendisine dine bağlama ya da dinden çıkarma yetkisi verilmiş olan kişi hakkında kafamda şimdiye kadar oluşmuş tasavvurlara tamamen ters düşüyordu. Mevkiinin ilahî yüceliği konusunda söylediklerimi kurnazca, boş iltifatlar olarak telakki ettiğinden hiç şüphem yoktu. Azizlik mertebesine yükselmek istediğim fikrinden hareket ederek, bazı özel sebeplerden dolayı yolumu kesme gereğini duyuyor, bana başka bir yoldan itibar ve nüfuz sağlamaya niyetli gibi görünüyordu. Yine benim bilemeyeceğim bazı nedenlerle, bunun üzerine gidecekti.</p>

    <p>Papa beni çağırtmadan önce Roma’dan ayrılmayı aklımdan çıkararak ibadetlerimi sürdürmeye karar verdim. Ama duygularımı her zaman olduğu gibi sadece tanrısal olana yoğunlaştırmak için, olan bitenden biraz fazla etkilenmiştim. Dua ederken elimde olmadan geçmiş hayatımı hatırlıyordum, günahlarımla ilgili hayallerim solmuştu; ruhumun gözleri yalnızca, hayatımın, prensin gözdesi olarak başlayan ve papanın günah çıkarıcılığına kadar uzanan, kim bilir hangi yüksek noktalarda sona erecek olan göz kamaştırıcı, parlak akışını görüyordu. Sonunda, papa yasakladığından değil, elimde olmadığından ibadetlerime ara verdim; onun yerine Roma sokaklarında haylazlık etmeye başladım. Bir gün İspanyol Meydanı’ndan geçiyordum, halktan bir grup, bir kukla sahnesinin etrafında toplanmıştı. Punchinello’nun<a class="si-noteref epub-type_noteref" href="#f25" id="ref_f25">25</a> komik zevzekliklerini ve kalabalığın kıkırdayarak güldüğünü işittim. Birinci perde bitmiş, ikinciye hazırlanıyorlardı. Küçük perde açıldı, sapanı ve çakıltaşı dolu çuvalıyla genç Davud göründü. Yapmacık hareketlerle, bundan böyle yenilmez dev Golyat’ın kesinlikle öldürüleceğini ve İsrail’in kurtarılacağını söyledi. Boğuk bir gürültü ve homurtu işitildi. Dev Golyat devasa kafasıyla ayağa kalktı. Görür görmez, Golyat kafasının içinde bizim kaçık Belcampo’nun olduğunu fark ettim ve çok şaşırdım. Kafanın hemen altına özel bir düzenekle küçük kollu, küçük bacaklı bir vücut yerleştirilmişti. Belcampo’nun kendi omuzları ve kolları, Golyat’ın katlanmış geniş harmanisiymiş gibi görünen büzgülerle gizlenmişti. Golyat pek tuhaf ifadelerle, cüce bedeninin abartılı hareketleri eşliğinde kibirli bir konuşma yapıyor, Davud ise arada bir sadece kıkırdayarak onun sözünü kesiyordu. Halk gülmekten kırılıyordu; ben de Belcampo’nun bu yeni, müthiş görüntüsünden şaşılacak derecede etkilenmiştim. Kendimi koyuverdim ve uzun süredir yabancısı olduğum, içimden gelen saf bir kahkaha patlattım. Başka zamanlarda kahkaham daha çok, yürek parçalayıcı bir ıstırabın kasılmalar şeklindeki çırpınışlarından ibaret olurdu. Devle kavgaya tutuşmadan önce uzun bir tartışma bölümü vardı; Davud, korkunç düşmanını neden yenmesi gerektiğini, bunu nasıl yapacağını tümüyle sanatsal ve bilgece bir şekilde savundu. Belcampo, yüzünün bütün hatlarını, çıtırdayan bir ateş misali hızla hareket ettiriyor; kısa kollarıyla, Davud’un ustaca savuşturduğu hamleler yapıyordu; Golyat’ın harmanisinin arasından arada bir kendisi de görünüyordu. Nihayet bir çakıltaşı Golyat’ın kafasına isabet etti, Golyat yıkıldı ve perde kapandı. Belcampo’nun müthiş yeteneğinden etkilenmiş, gitgide daha yüksek sesle kahkahalar attığım esnada, biri usulca omzuma dokundu. Yanımda din görevlisi bir papaz duruyordu. “Dünyevi şeylere karşı ilginizi kaybetmemiş olmanızdan dolayı memnun oldum, saygıdeğer beyefendi,” diye başladı söze. “İlginç ibadet şeklinizi gördüğümde, artık bu tür budalalıklara gülmeyeceğinize kanaat getirmiştim.” Papaz bunları söyleyince, neşeli halimden dolayı utanmam gerektiği hissine kapıldım. Gayriihtiyarı konuşmaya başladım ve ânında da, fena halde pişman oldum konuştuğum için. “İnanın bana, Papaz Efendi, sıkı bir yüzücü olarak, hayatın en hareketli dalgalarında karanlık sulardan başımı cesaretle kaldırıp suyun üzerine çıkma gücümü hiç yitirmedim ben,” dedim. Papaz, gözlerinde şimşekler çakarak bakıyordu bana. “Vay, vay, nasıl da güzel bir benzetmede bulunup tasvir ettiniz. Şimdi sizi daha iyi tanıyor, ruhumun en derinlerinden hayranlık duyuyorum,” dedi.</p>

    <p>“Bilemiyorum, beyefendi, zavallı, tövbekâr bir keşiş nasıl olur da sizin hayranlığınızı celp eder?”</p>

    <p>“Hem de mükemmelen eder, saygıdeğer beyefendi. Siz yine eski rolünüze dönmektesiniz! Papanın gözdesi değil misiniz?”</p>

    <p>“Tanrı’nın çok aziz temsilcisi, beni görmek isteyerek şereflendirme lütfunda bulundu. Ben de mutlak iradenin ona verdiği, cennetlik temiz bir erdem olarak içinde taşıdığını gördüğüm saygınlığının gerektirdiği şekilde önünde yerlere eğilerek saygılarımı sundum.”</p>

    <p>“Sen de şimdi üç kat taçlanmış tahtın saygıdeğer vasalı olarak, azimle görevini yapacaksın. Ama inan bana, Tanrı’nın şimdiki temsilcisinin yanında, VI. Alexander bir erdem anıtı sayılır. Bu noktada belki de yanlış hesap yapmışsındır. Yine de sen rolünü oynamaya devam et; neşeli ve eğlenceli olarak başlayan kısmı yakında sona erecek. Hoşça kal, çok aziz beyefendi!”</p>

    <p>Papaz çıngıraklı bir kahkaha atarak hızla uzaklaştı. Donup kaldım. Son ifadelerini, papa hakkındaki kendi düşüncelerimle birleştirince, papanın sandığım gibi içindeki hayvanla giriştiği mücadelede galip gelerek taç giymiş olmadığı apaçıktı. Aynı zamanda dehşet içinde idrak ettim ki, halkın, en azından bunu bilen kısmının gözünde benim tövbelerim, şöyle ya da böyle ikbale erişmek için gösterdiğim sahtekârca bir gayretten ibaretti. Ta derinlerden yaralanmış olarak manastırıma döndüm, ıssız kilisede içtenlikle dua ettim. O anda gözümdeki perde açıldı, karanlık gücün bana yeniden tuzak kurmaya niyetlendiğini fark ettim; keza, kendi günahkârca zaafımın ve Tanrı’nın bunu cezalandıracağının ayırdına vardım. Eğer hemen kaçarsam kurtulabilirdim belki; sabah erkenden yola çıkmaya karar verdim. Manastırın çanı hızla çalındığı esnada, neredeyse gece oluyordu. Hemen ardından kapı görevlisi birader hücreme geldi ve tuhaf giyimli bir adamın ısrarla beni görmek istediğini söyledi. Görüşme odasına gittim; gelen Belcampo’ydu. Kendine özgü, çılgın tarzıyla üzerime atılıp kollarımdan yakaladı ve beni hızla bir köşeye çekti. Usulca ama aceleyle, “Medardus,” diye başladı söze. “Medardus, başını belaya sokmak için ne yaparsan yap, delilik arkandan gelecek. Batı rüzgârının kanatlarında... ya da güney ya da belki güneybatı... Kisvenin başlığının bir tek ucu bile uçurumun yukarısında kalsa, o seni yukarıya çekip çıkarabilir. Medardus, anla. Anla dostluğun ne demek olduğunu; sevginin nelere kadir olduğunu anla. Davud ile Yonatan’a<a class="si-noteref epub-type_noteref" href="#f26" id="ref_f26">26</a> güven, sevgili Kapuçin!” “Golyat rolünde size hayran oldum,” diye kestim gevezenin sözünü. “Ama anlatın bana çabuk, neler oluyor? Sizi buraya hangi rüzgâr attı?” “Beni buraya getiren ne mi?” dedi Belcampo. “Beni getiren ne mi? Bir zaman önce kafasına çekidüzen verdiğim ve beni kızıl altınlara gark eden bir sevgili Kapuçin. Birtakım iğrenç hortlaklarla alıp veremedikleri vardı. Bir-iki kişiyi öldürdükten sonra, dünyanın en güzel kadınıyla evlenmek üzereydi, burjuva ya da daha çok asilzadelere yakışır şekilde.” “Dur!” diye haykırdım. “Dur, seni korkunç deli! Bana atfettiğin isyankâr davranışlar için ağır bir kefaret ödedim ben.” “Ah, beyefendi,” diye devam etti Belcampo. “Düşman gücün açtığı ağır yaraların yerleri hâlâ hassas, değil mi? İyileşmeniz henüz tamamlanmadı. Şimdi uslu bir çocuk gibi munis ve sakin kalacağım, kendimi frenleyeceğim. Artık bedenen de ruhen de sıçramalar yapmayacağım, sevgili Kapuçin; size şunu söyleyeyim ki, sizi o zarif deliliğiniz yüzünden şefkatle seviyorum... Ayrıca delilik ilkesi, yeryüzünde mümkün olduğunca uzun yaşamalı. Bu yüzden de gönüllü olarak, seni düştüğün ölüm tehlikesinden kurtaracağım. Kukla sahnesinde olduğum sırada, seninle ilgili bir konuşmaya kulak misafiri oldum. Papa seni şimdiki Kapuçin manastırına başrahip olarak atamak istiyor. Sonra da kendi günah çıkarma rahibi makamına terfi ettirecek. Acele kaçmalısın Roma’dan; uzaklaşmalısın. Zira hançerler pusuda seni bekliyor. Seni öteki dünyaya gönderecek olan haydudu tanıyorum. Şu anda, papanın günah çıkarıcısı olan Dominiken’in ve onun avenesinin önünü kesmektesin. Yarın artık buralarda olmaman gerekiyor.” Bu yeni gelişme, o tanımadığım papazın söyledikleriyle gayet mükemmel bağdaşıyordu. O kadar etkilenmiştim ki, yapmacık Belcampo’nun beni nasıl art arda göğsüne bastırdığını ve nihayet o bilindik garip yüz ifadelerini takınarak hoplaya sıçraya nasıl veda ettiğini hiç fark edemedim.</p>

    <p>Vakit gece yarısını geçmiş olmalıydı, manastırın dış kapısının açıldığını, avlunun zemininde bir arabanın ilerlediğini işittim. Hemen ardından yokuşu tırmandı; derken hücremin kapısı vuruldu. Açtım ve karşımda sımsıkı örtünmüş, meşale tutan birinin eşliğinde nöbetçi biraderi gördüm. “Birader Medardus,” dedi nöbetçi. “Ölmek üzere olan biri ruhunu teslim etmeden önce sizin dinî telkinlerinize ve kutsal yağı sürmenize ihtiyaç duymaktaymış. Görevinizi yerine getirin ve sizi ihtiyacı olan kişinin yanına götürecek bu adamı takip edin.” Buz gibi bir ürperti hissettim. İçimde, beni ölüme götürüyorlarmış gibi bir sezgi vardı. Ama tereddüt edemezdim. Bu yüzden de, örtünmüş adamı takip ettim. Arabanın kapısını açtı ve binmeme yardım etti. Arabada iki adam daha vardı. Beni aralarına aldılar. Beni nereye götürdüklerini sordum. Kim benden son telkinleri vermemi, son olarak kutsal yağ sürme hizmetini istiyordu? Yanıt yok! Derin bir suskunluk içinde birkaç sokak geçtik; seslerden anladığım kadarıyla, Roma’nın dışına çıkmıştık. Ardından büyük bir kapıdan geçtiğimizi, sonra da yeniden taş döşeli yollarda ilerlediğimizi fark ettim bariz bir şekilde. Nihayet araba durdu, ellerimi hızla bağladılar, başıma kalın bir kukuleta geçirdiler. “Başınıza kötü bir şey gelmeyecek,” dedi bir ses kabaca. “Yalnız, gördüğünüz ve işittiğiniz şeylerin hepsini bir sır olarak saklayın, aksi halde, o anda kesinlikle ölürsünüz.” Arabadan indirdiler, kilitler şıkırdadı, büyük bir kapı ağır, hantal menteşeleri üzerinde gürültüyle açıldı. Uzun koridorlardan geçirdiler, sonunda merdivenlerden aşağıya, gitgide daha aşağılara indirdiler. Ayak seslerimizin yankısına bakılırsa, ölüm kokusunu şiddetle hissettiren bazı mekânlarda bulunduğumuzdan şüphe yoktu. Nihayet durduk. Ellerimi çözdüler, kukuletayı başımdan çıkardılar; tek bir lambanın cılızca aydınlattığı büyük bir salonda buldum kendimi. Yanımda, muhtemelen beni buraya getirenlerden, siyahlara bürünmüş bir adam duruyordu. Etrafımda alçak sıralarda Dominiken keşişleri oturuyorlardı. Bir süre önce, zindandayken görmüş olduğum korkulu rüya aklıma geldi. Acılar içinde bir ölümün beni beklediğinden emindim artık. Yine de itidalimi kaybetmedim ve içimden, kurtulmak için değil, hayırlı bir son için usulca dua ettim. Karanlık sezgilerle yüklü birkaç dakikalık sessizliğin ardından, keşişlerden biri bana doğru ilerledi, boğuk bir sesle şöyle dedi: “Tarikat biraderlerinizden birini ölüme mahkûm ettik, Medardus, karar infaz edilecek. Sizin gibi kutsal bir adamdan günahlarının bağışlanmasını ve ölmeden önce son telkinlerinin yapılmasını istiyor! Şimdi gidin, görevinizin gereğini yapın.” Yanımda duran, örtünmüş adam koluma girdi, beni dar bir koridordan geçirerek küçük bir odaya götürdü. Odanın bir köşesinde, ot bir minder üstünde, zayıflamış, paçavralara sarılı, iskelet gibi solgun biri yatıyordu. Örtünmüş adam, getirdiği lambayı odanın ortasındaki masaya koyup uzaklaştı. Mahkûma yaklaştım, güçlükle bana döndü. Dindar Cyrillus’un muhterem yüz hatlarını fark edince donup kaldım. Yüzünde uhrevi, mutlu bir tebessüm belirdi. “Burada yaşayan cehennem uşakları beni kandırmamışlar demek,” diye yorgun bir sesle konuşmaya başladı. “Senin Roma’da olduğunu onlardan öğrendim, Birader Medardus. Sana karşı çok büyük bir haksızlık etmiş olduğum için seni görmeyi çok istedim. Onun için, ölmeden önce seni bana getireceklerine dair söz verdiler. Ölüm saatim geldi ve onlar da sözlerini tuttular.” Bu inançlı, saygıdeğer ihtiyarın önünde diz çöktüm. Her şeyden önce, kendisini nasıl olup da zindana attıklarını, ölüme mahkûm ettiklerini anlatmasını istedim. “Sevgili biraderim Medardus,” diye başladı söze. “Sana karşı yanlışlık eseri bu kadar günahkârca davrandığım için nedamet duyduğumu kabul eder ve Tanrı’nın beni bağışlamasını sağlarsan eğer, sana sefaletimden, yeryüzündeki çöküşümden söz edebilirim. Biliyorsun, ben ve manastırım, seni ahlaksız bir günahkâr yerine koyduk. Kafanın muazzam isyankârlıklarla dolu olduğunu düşünerek seni cemaatimizden attık. Oysa şeytanın ilmiğini boynuna dolaması ve seni kutsal yerlerden çekip çıkarması, günahlarla dolu dünya hayatına sürüklemesi sadece anlık bir talihsizlik neticesiydi. Senin adını, kisveni, bedenini suiistimal eden sahtekâr şeytan, o amellerle seni neredeyse bir caniye müstahak, utanç verici bir ölüme sürükleyecekti. Takdiriilâhi, maksadını aşarak yeminini bozup gafilce günaha girmiş olsan da, o feci günahlardan arınmış olduğunu mucizevi bir şekilde açığa çıkardı. Manastırımıza geri dön; Leonardus da biraderler de, sen, yolunu şaşırmış inançlı adamı sevgiyle ve sevinçle bağırlarına basacaklardır. Ah, Medardus!..” İhtiyar bitap düşerek bayıldı. Yeni bazı olaylara işaret eder gibi görünen sözlerinin içimde yarattığı merakı önemsemedim; yalnızca onun ruhunun selametini düşünerek, her tür ilaçtan yoksun durumlarda manastırlarımızda ölümcül hastaları ayıltmak üzere yaptıkları gibi, sağ elimle başını ve göğsünü sıvazlayarak onu hayata döndürmeye çalıştım. Cyrillus hemen kendine geldi ve o dindar adam, benim gibi bir isyankâra günah çıkardı! Mutlak gücün can çekişen bir insanla, insanca iletişim kurmak üzere bana aracı olarak verdiği manevi kudretle, kaza eseri işlediği en büyük kabahatlerin bile kabahat olduğu kuşku götürür bu ihtiyarı, günahlarından arındırdım. Cyrillus imanlı bakışlarını göğe dikerek, “Ah, Birader Medardus, sözlerin beni nasıl da rahatlattı, bilsen,” dedi. “Bu ahlaksız canilerin bana hazırladıkları ölümü mutlulukla karşılıyorum. Üç kat taçlanmış tahtı saran, iğrenç ikiyüzlülüğün ve günahın kurbanı oldum ben.” Boğuk ayak seslerinin gitgide yaklaştığını işittim. Anahtarlar kapı kilitlerinin içinde şıkırdadı. Cyrillus gayretle yerinden doğruldu, elimi tuttu, kulağıma seslendi: “Manastırımıza dön... Leonardus her şeyi biliyor, benim nasıl öldüğümü de... Ona, benim ölümümle ilgili olarak susmasını tembih et. Ben bitkin ihtiyarın çok yakında öleceğini... Elveda, biraderim. Ruhumun selameti için dua et. Manastırda cenaze törenimi yaparken yanınızda olacağım. Burada öğrendiğin her şeyi sır olarak saklayacağına dair söz ver bana. Zira aksi halde hem kendi sonunu hazırlamış hem de manastırımızı bin türlü kötü polemiğe bulaştırmış olursun.” İstediğini yaptım. Örtünmüş adamlar içeriye girmişlerdi o esnada. İhtiyarı yatağından kaldırdılar, bitkinlikten yürüyemez halde olduğu için, beni daha önce götürmüş oldukları odaya kadar koridor boyunca sürüklediler. Örtünmüş adamların işaretiyle peşlerinden gittim. Dominikenler halka oluşturmuşlardı. İhtiyarı ortaya aldılar ve yere dökülmüş küçük bir toprak yığınının üzerinde diz çöktürdüler; eline büyük, kabartmalı bir haç verdiler. Ayin yapmakta olduğum için ben de halkanın içine girmiş, yüksek sesle dua ediyordum. Dominikenlerden biri kolumdan tutarak beni kenara çekti. O anda arkamdan yaklaşan, örtünmüş adamlardan birinin elinde bir kılıç ışıldadığını gördüm. Bir anda Cyrillus’un kanlı başı ayaklarımın dibine yuvarlandı. Kendimi kaybedip yere yığılmışım. Ayıldığımda, küçük, hücre gibi bir odadaydım. Dominiken’in biri yaklaştı ve gaddarca bir sırıtışla konuştu: “Epey korkmuş olmalısınız, birader. Oysa inancı uğruna şehit olan birini gözlerinizle görmüş olduğunuz için hayli memnun olmanız gerek. Manastırınızdan birileri layık olduğu gibi ölünce böyle diyorsunuz, değil mi? Ne de olsa topunuz birden azizsiniz, öyle mi?” “Biz aziz filan değiliz,” dedim. “Ama bizim manastırımızda hiçbir masum öldürülmedi. Beni serbest bırakın. Ben görevimi hakkıyla yerine getirdim. Rezil canilerin eline düşmüş olsam da, nura kavuşanların ruhu hep yanımda olacaktır.” “ Bundan hiç kuşkum yok,” dedi Dominiken. “Merhum Birader Cyrillus da benzer bir durumda olsanız size yardımcı olurdu. Lakin, sevgili biraderim, siz onun idamını cinayet olarak değerlendirmeyin. Cyrillus, Tanrı’nın temsilcisine karşı ağır bir günah işledi ve öldürülmesini emreden, temsilcinin bizzat kendisiydi. Cyrillus size itiraf etmiştir zaten; sizinle bunları konuşmanın anlamı yok artık. Oldukça solgun ve tedirgin görünüyorsunuz. Canlanmak ve ferahlamak için şundan için biraz,” diyerek, içinde koyu kırmızı, çok kokulu bir şarap bulunan kristal bir kadeh uzattı. Dudaklarıma götürdüğüm anda nasıl bir sezgiye kapıldığımı bilmiyorum ama kesinlikle o uğursuz gece Euphemie’nin ikram ettiği şarabın kokusuyla aynı kokuyu almıştım. Hiç duraksamadan, lambanın ışığından gözüm kamaşmış da gayriihtiyarı sol elimi siper ediyormuş gibi yaparak şarabı giysimin sol yeninden içeriye döküverdim. “Afiyet olsun!” diye bağırdı Dominiken, beni hızla kapıdan dışarıya doğru iterken. Beni arabaya attılar ve oradan süratle uzaklaştık. Hayretler içinde, arabanın boş olduğunu fark ettim. Gecenin getirdiği korkular, asabi gerginlik, Cyrillus için çektiğim derin acı beni serseme çevirmişti; arabadan indirip oldukça hoyrat bir şekilde dışarı fırlatmalarına hiç direnmeden razı oldum. Şafak sökerken kendimi Kapuçin manastırının kapısının önünde yatar buldum. Doğruldum, zili çaldım. Kapıcı beni, beti benzi atmış, perişan halde karşısında görünce telaşa kapılıp nasıl bir durumda geri döndüğümü haber vermiş olmalı ki başrahip, sabah ayininden hemen sonra endişeli gözlerle hücreme geldi. Sorularına üstünkörü cevaplar verdim ve günahlarından arındırmak zorunda kaldığım kişinin ölümünün beni derinden sarsacak kadar feci olduğunu anlattım. Ama hemen ardından sol kolumdaki şiddetli ağrı yüzünden konuşamaz hale geldim. Şiddetle haykırdım. Manastırın, yaralara bakan doktoru koşup geldi ve etime sımsıkı yapışmış olan giysimin kolunu söküp çıkardı. Kolumun asitli bir maddeyle tamamen parçalanmış, soyulmuş olduğunu gördü. Müthiş bir acıyla kendimden geçmiş bir halde, “Bir şarap içmem gerekti orada, ben de içmeyip yenimden içeri döktüm,” diyerek inledim. “Şarabın içinde asitli bir zehir varmış,” dedi doktor ve aceleyle, acımı biraz olsun dindirecek bir ilaç sürdü. Doktorun mahareti ve başrahibin sağladığı özenli bakım sayesinde, ilk başta kesilmesi gerekecek gibi görünen kolumu kurtarmak mümkün oldu. Ama etim, kemiğime kadar kurumuş, şeytani baldıran içkisi kolumun bütün hareket yeteneğini yok etmişti. Başrahip, “Şimdi durumu bütün açıklığıyla görüyorum; sizi kolunuzdan edecek olan bu olayın neyle ilintisi olduğunu da anlıyorum,” dedi. “İnançlı Birader Cyrillus önce manastırımızdan, sonra da Roma’dan anlaşılmaz bir şekilde yok oldu. Siz de, sevgili Birader Medardus, eğer Roma’yı bir an önce terk etmezseniz, aynı şekilde ortadan kaybolacaksınız. Siz hastayken türlü yollar deneyerek hakkınızda şüphe uyandıracak biçimde bilgi topladılar. Sizi öldürmek için hücrenize kadar ulaşamadılarsa eğer, bunu benim uyanıklığıma ve inançlı biraderlerin dayanışmasına borçlusunuz. Benim gözüme, her yandan belalı çetelerce kuşatılmış, hayret verici bir adam olarak göründüğünüz gibi, Roma’ya geldiğinizden bu yana geçen kısa süre içinde, kendi arzunuz dışında da olsa, birtakım insanların hoşlanmayacağı, sizi ortadan kaldırmaya kalkışacakları kadar dikkat çekmiş olmanız muhtemeldir. Vatanınıza ve manastırınıza geri dönün. Huzur sizinle olsun!”</p>

    <p>Roma’da kaldığım sürece, hayatımın hep tehlikede olacağını gayet iyi seziyordum; lakin azap duyarak hatırladığım, ödediğim en ağır kefaretlerin bile silemediği günahlarıma, sancılar içinde çürümekte olan kolumun verdiği ıstırap eklendikçe, böyle acılarla dolu, aciz bir hayatı ancak öldürülürsem kurtulabileceğim ezici bu yük olarak görüyordum. Zorlu bir ölümle ölme fikrine gitgide alışıyordum. Dahası, bu bana, katı bir kefaret ödeyerek kazanılmış, imanı uğruna şanlı bir şehitlik olur gibi geliyordu. Kendimi manastırın kapısından çıkarken görüyordum. Karanlık bir eşkal hızla bir hançer saplayarak beni öldürüyor; ahali, kanlı cesedimin başında toplanıyor, “Medardus, inançlı, tövbekâr Medardus öldürüldü!” diye bağırıyor. Sokaklar boyunca bu çığlıklar duyuluyor; halk gitgide daha kalabalıklaşıyor, ruhunu teslim eden kişinin arkasından yüksek sesle ağlaşıyorlar. Kadınlar diz çöküyor, kanlar fışkıran yarayı beyaz bezlerle kuruluyorlar. O anda biri, boynumdaki haç izini fark ediyor, yüksek sesle bağırıyor: “O, inancı uğruna şehit oldu. O bir aziz. Bakın, boynunda taşıdığı, Tanrı’nın işaretine bakın!” Bunun üzerine herkes diz çöküyor. Azizin bedenine dokunabilenler, hatta yalnızca giysisini tutabilenler bile mutlu. Aceleyle bir sedye getiriliyor, naaş üstüne yatırılıyor, çiçeklerle donatılıyor, gençler zafer alayı şeklinde yüksek sesle ilahiler, dualar okuyarak onu San Pietro Kilisesi’ne taşıyorlar. Hayal gücüm, kötü ruhun beni günahkârca bir kibre kaptırarak yeni bir yolla baştan çıkardığını aklına bile getirmeden, halkın beni yüce bir mertebeye getirmesine dair canlı, renkli bir tablo üzerinde çalışıyordu gayretle. Dolayısıyla, iyileştikten sonra da Roma’da kalmaya, orada o güne kadarki yaşam tarzımı sürdürmeye karar verdim. Ya şanlı şerefli bir şekilde ölecek ya da papa sayesinde düşmanlarımın arasından sıyrılıp Kilise’nin yüksek makamlarına nail olacaktım. Yaşama direnci yüksek olan bedenim sonunda tarifsiz acılara katlanabilmemi ve cehennemden çıkma o sıvının içime nüfuz eden yıkıcı etkisine direnmemi sağladı. Doktor, yakın bir zamanda düzeleceğimi vaat ediyordu. Uykuya dalmadan önce, soğuk ürpermeler ile yüksek hararetin birbirini izlediği, hezeyanlarla dolu ateş nöbetlerine yakalanıyordum. O anlarda sık sık, inancı uğruna şehit olma hayallerim gerçekleşmiş gibi, göğsüme saplanmış bir hançerle cinayete kurban gitmiş olarak görüyordum kendimi. Ama düşündüğüm gibi İspanyol Meydanı’nda, kalabalığın önünde uzanmışken, halk, azizliğime dair söylentiler yayarken değil de, B.deki manastırın ağaçlıklı yolunda tek başıma yatarken görüyordum kendimi. Açılmış yaramdan kan yerine iğrenç, renksiz bir sıvı akıyordu ve bir ses, “<em>Bu</em> kan, inancı uğruna şehit olmuş birinden mi akıyor? Ben bu pis suyu arıtıp renklendireceğim. İşte o zaman ateş, İsa’nın varlığını hatırlatan kırmızı ışığı yenecek ve onu taçlandıracak,” diyor. Bunları söyleyen güya <em>ben</em>’mişim. Ölü bedenimden ayrıldığımı hissediyorum, o anda, bedeni olmayan bir hayalete dönüşüyorum. Hemen ardından da kendimi evrenin boşluğunda yüzen bir kırmızılık olarak görüyorum. Muhteşem dağların doruklarına tırmanıyorum. Altın renkli şafak bulutlarının büyük kapısından süzülüp vatanımın surlarından içeriye girmek istiyorum. Ama şimşekler gök kubbeyi alev misali parlayan yılanlar gibi bölüyor; ben de nemli, renksiz bir sis olarak aşağıya iniyorum. “<em>Ben</em>, <em>ben</em>,” diyor hayalet, “çiçeklerinizi de, kanınızı da boyayan benim. Çiçekler de, kan da size hazırladığım düğünün süsleri!” Böyle, gitgide daha aşağılara doğru iniyorum, göğsünde iyice açılmış, içinden pis suların fışkırdığı yarasıyla cesedimi görüyorum. Nefesimin, suyu kana dönüştürmesi gerek ama olmuyor. Ceset doğruluyor, içine göçmüş iğrenç gözlerini bana dikiyor ve derin bir uçurumda öten kuzey rüzgârları gibi uluyor: “Gözü dönmüş, budala hayalet! İsa’nın varlığını hatırlatmak için sürekli yanan kırmızı ışık ile ateş arasında bir çatışma yoktur ki. O ışık, zehirlemeye çalıştığın kırmızı rengin ateşle vaftizidir.” Ceset yere yığılıyor, kırdaki bütün çiçekler solup başlarını eğiyor, insanlar, hortlaklar misali solgun, kendilerini yerlere atıyorlar, binlerce kişinin biçare feryadı göklere yükseliyor. “Tanrı’m, Tanrı’m, günahımızın yükü o denli ağır mıdır ki, kan düşmanımız iblise bu tövbekârı kurban veriyorsun?” Denizin çağlayan dalgaları gibi gitgide yükselen bir uğultu halinde büyüyor yakarışlar. Düşüncelerim, bu umarsız feryadın güçlü sesi içinde toz gibi dağılmaya yüz tutmuştu ki, elektrik çarpmış gibi bir darbeyle rüyamdan uyandım. Manastırın kulesindeki çan on ikiyi vuruyordu. Kilisenin pencerelerinden hücreme göz kamaştırıcı bir ışık süzüldü. “Ölüler, mezarlarından kalkmış, ibadet ediyor.” İçimde bir ses böyle dedi ve dua etmeye koyuldum. O esnada kapımın usulca vurulduğunu işittim. Keşişlerden birinin girmek istediğini sandım; ama derin bir dehşet içinde hortlaksı benzerimin o ürkünç kıkırdaması ile kahkahasını duydum. Sataşarak, alay ederek seslendi: “Biraderciğim, biraderciğim. İşte yine seninleyim... Yaran kanıyor. Kırmızı... kırmızı... Benimle gel, biraderciğim, Medardus, benimle gel!” Yatağımdan fırlamak istedim ama üzerime dehşetin buzdan örtüsü serilmişti. Her hareketim, kaslarımı yırtar gibi derin bir kasılmaya dönüşüyordu. Sadece düşüncelerim vardı ve cehennemin açılan kapısından üzerime saldıran karanlık güçlerden kurtulmam için canıgönülden dua ediyordum; öyle ki, sadece içimden ettiğim dualar, yüksek sesle işitilir hale geldi. Ses sanki kapı tıklamalarına, kıkırdamalara ve ürkünç benzerimin tekinsiz gevezeliklerine baskın çıkıyordu. Ama daha sonra, güney rüzgârının ekinlere saldıran çekirge gibi düşman böcek sürülerini uyandırmasına benzer tuhaf bir vızıltıya dönüştü. Vızıltı da insanların umarsız yakarışlarına... “Bu, kanayan yaralarını iyileştirecek, onlara deva olacak bir istihare rüyası olmasın sakın?” diye sordu ruhum. O anda akşam kızıllığının kıpkırmızı ışıltısı karanlık, renksiz sisleri deldi ve içinden uzun boylu biri belirdi. Bu, İsa’ydı. Yaralarının her birinde birer damla kan ışıldıyordu. Kırmızı, dünyaya geri verilmişti. İnsanların feryadı coşku dolu bir ilahiye dönüştü; zira kırmızı, üzerlerine Tanrı’nın inayeti olarak geliyordu. Bir tek Medardus’un kanı renksiz olarak akıyordu yaralarından. “Bütün dünyada cehennem azabına umarsızca ebediyen terk edilmiş bir <em>ben</em>, <em>ben</em> mi kaldım?” diye yakarıyordu yürekten. O esnada çalıların arasında bir şey kıpırdadı. Tanrısal ateşle renklenmiş bir gül başını kaldırdı, Medardus’a meleklere özgü munis bir tebessümle baktı, tatlı kokusu onu sardı. Bu koku, tertemiz bir ilkbahar göğünün o harikulade ışıltısıydı. “Ateş galip gelmedi. Işık ile ateş arasında bir kavga yoktur. Ateş, günahkârları aydınlatan bir kelimedir sadece.” Bu sözleri gül söylemişti ama o sanki latif bir kadındı. Beyaz elbiseler içinde, koyu renkli saçlarına güller takmıştı; bana doğru geldi. “Aurelie!” diye haykırdım rüyamdan uyanıp; hücremi şaşılası bir gül kokusu doldurmuştu. Oynamış sinirlerimin yanılması olarak da düşünebilirim bunu ama o an Aurelie’yi net olarak gördüğümü sanıyordum; endişeli gözlerle bana bakıyordu. Sonra, hücreme düşen sabah ışıklarıyla birlikte kayboldu sanki. O anda, şeytanın beni yine sınadığının ve kendi günahkâr zaaflarımın ayırdına vardım. Aşağıya koştum ve Azize Rosalia altarının önünde bütün içtenliğimle dua ettim. Bu, ne riyazetti ne de manastır anlamında bir nedamet getirme... Öğle güneşinin dik ışınları düştüğünde, Roma’dan birkaç saat uzaklaşmıştım bile. Sadece Cyrillus’un uyarısı değil, vatanıma duyduğum dayanılmaz özlemdi beni Roma’ya getiren yoldan geri dönmeye iten. Görevden kaçayım, derken bilmeden, Başrahip Leonardus’un tayin ettiği hedefe götüren en kestirme yolu seçmiştim.</p>

    <p>Prensin yönetim merkezine gitmekten kaçınmamın sebebi, tanınıp yeniden Ağır Ceza Mahkemesi’nin eline düşme korkusu değildi yalnızca; isyankârca bir yanılgıya düşüp dünyevi saadet uğruna, Tanrı’ya adanmışlığımı inkâr ettiğim o yere yürek parçalayan anılardan uzak kalarak nasıl gidebilirdim ki... Orada aşkın ebediyen temiz kalan ruhuna sırt çevirmiş, şehvet ve ötesinin tek bir alev olarak parladığı, dünyevi güdülerin tatmin olduğu ânı, hayatın en parlak noktası olarak saymıştım. Hayata özgü, büyük zenginliklerle beslenen renklilik, bana en temel değer gibi görünmüştü; semavi değerler uğruna gösterilen gayretleri, doğaya aykırı bir şekilde kendini inkâr etmek olarak nitelemiş, onları reddetmek gerektiği fikrine kapılmıştım. Dahası da vardı. İçimin ta derinlerinde hissediyordum ki, gerek cezalara bağlı olmadan göstermiş olduğum değişim, gerekse sürgit ödediğim ağır kefaret sayesinde güç kazanmıştım. Lakin yine de, bir kez daha gaflete düşmekten, etkisini çok sık, çok korkunç şekillerde hissettiğim o karanlık, o ürkünç gücün, görkemli bir zafer kazanma hevesiyle, farkına bile varmadan beni yeni bir mücadeleye kışkırtmasından korkuyordum. Aurelie’yi tekrar görmek! Muhtemelen bütün letafeti, bütün ve güzelliğiyle göz alıyordur hâlâ. Onu gördüğümde, cehennem ateşleriyle kanımı kaynatıp damarlarımdan cızırdayarak, köpürerek akmasına yol açan kötü ruha yenilmemeyi başarabilir miydim acaba? Aurelie’nin hayali sık sık gözlerimde canlansa da, içimde günah dolu olduğunu sezdiğim duygular kıpırdanır kıpırdanmaz, irademin gücüyle hepsini yok ediyordum. Her şeyin bilincindeydim; bu kez, daha işin başından, kendimi büyük bir dikkatle denetliyordum. Yeterince güçlü olmadığımı, kavgaya girişmekten kaçınmam gerektiğini söyleyen hislerimin, nedamet getirirken ne denli samimi olduğumu kanıtladığına inanıyordum; beni karanlık güçlerle mücadeleye girmek gibi bir cüretkârlığa iten, kibir gibi cehennemlik bir duygudan kurtulmuş olmaktan dolayı teselli buluyordum. Kısa bir süre sonra dağlık bölgeye ulaştım. Bir sabah, önümde uzanan vadide sislerin arasında bir saray belirdi. Yaklaşınca tanıdım; Baron F.nin toprakları üzerinde bulunuyordum. Park bölgesi yabanileşmiş, yollar kapanmış, yabani bitkilerle, otlarla kaplanmıştı. Sarayın önündeki güzelim çimenlik alanda yükselen otların arasına sığırlar yayılmıştı. Sarayın camları yer yer kırılmış, giriş bölümü çökmüştü. Etrafta in cin top oynuyordu. Dilim tutulmuş, dehşet verici bir yalnızlık içinde donup kalmıştım. Nispeten korunmuş olan fundalığın arasından hafif bir inilti geldi. Beyaz saçlı, yaşlı bir adam oturuyordu; oldukça yakınında olmama rağmen beni fark etmemişti. Biraz daha yaklaştım ve onun, “Öldüler, sevdiğim herkes öldü. Ah, Aurelie! Aurelie! Sen de öldün, sonunda sen de öldün. Öldün. Bu dünyada yoksun artık,” diye söylendiğini işittim. Yaşlı Reinhold’u tanımıştım. Olduğum yerde çakılıp kaldım. “Aurelie öldü mü diyorsun? Hayır, hayır! Yanılıyorsun, ihtiyar. Yüce Tanrı, onu günahkâr caninin bıçağından korudu,” dedim. Bunu üzerine ihtiyar, yıldırım çarpmış gibi büzüldü ve yüksek sesle haykırdı: “Kimdir o? Kim var orada? Leopold! Leopold!” Bir delikanlı koşup geldi, beni görünce eğilerek selam verdi: “<em>Laudetur Jesus Christus!</em>”<a class="si-noteref epub-type_noteref" href="#f27" id="ref_f27">27</a> “<em>In omnia saecula saeculorum,</em>”<a class="si-noteref epub-type_noteref" href="#f28" id="ref_f28">28</a> diye karşılık verdim<em>.</em> Bunun üzerine ihtiyar yerinden fırladı ve daha yüksek bir sesle bağırdı: “Kim var burada<em>?</em> Kim var?” O an, ihtiyarın kör olduğunu anladım. “Saygıdeğer bir beyefendi,” dedi delikanlı. “Kapuçin tarikatından bir din adamı.” Bunun üzerine ihtiyar büyük bir korkuya kapılarak dehşetle bağırdı: “Gidelim buradan. Gidelim! Götür beni buradan, oğlum. İçeriye, içeriye götür. Kapıları kapat. Peter nöbet tutsun. Gidelim, içeriye gidelim!” Gücünden geri kalan ne varsa hepsini toplamış, yırtıcı bir hayvandan kaçar gibi kaçıyordu benden. Delikanlı, bana hayret ve korku içinde bakıyordu; ihtiyar, onu beklemedi, kolundan çekip sürükledi. Az sonra kapının arkasında kayboldular. Kapıyı sımsıkı kapattıklarını işittim. En büyük günahlarıma sahne olan, oyunun bu perdesinde günahlarımın o zamanki gibi canlılığıyla yeniden gözümün önüne geldiği bu yerden hızla uzaklaştım. Kısa bir süre sonra kendimi sık bir çalılıkta buldum. Bitkin halde bir ağacın dibine, otların üstüne oturdum. Az ötemde, üzerine haç dikilmiş bir tepecik vardı. Bitkinlikten dalıp gitmişim; uykudan uyandığımda, yanımda yaşlı bir çiftçi oturuyordu. Uyandığımı görünce saygıyla kasketini çıkardı, son derece iyi niyetli bir tonda konuştu: “Çok uzaklardan gelmiş olmalısınız, saygıdeğer beyefendi. Çok yorgun düşmüşsünüz. Yoksa bu korkulu yerde böyle derin bir uykuya dalmazdınız. Ya da burada neler olup bittiğinden haberiniz yok.” İtalya’dan gelen bir hacı olarak, buralarda neler olduğu konusunda bilgim olmadığını söyledim. “Burada olanlar, sizin tarikat biraderlerinizi yakından ilgilendiriyor,” dedi çiftçi. “Teslim etmeliyim ki, sizi burada tatlı tatlı uyur bulunca, her türlü tehlikeden uzak tutmak için yanınıza oturup bekledim. Yıllar önce, burada bir Kapuçin’in öldürülmüş olduğu söylentisi çıktı. Hakikaten de o sıralar bizim köyden bir Kapuçin geçmiş, bir gece kalıp dağlara doğru gitmişti. Aynı gün bir komşum, vadinin derinlerinde, Şeytan Koltuğu’nun altından geçen yolda aşağıya doğru yürüyormuş. Bir an, uzaktan, havada tuhaf, tiz bir çığlık yankılandığını işitmiş. Bana pek mümkün gibi gelmese de, dağın tepesinden aşağıya, uçuruma doğru birinin düştüğünü görmüş. Kesin olan şu ki, köyde hepimiz, sebebini kestiremesek de, Kapuçin’in gerçekten uçuruma düşmüş olabileceğine kanaat getirdik ve aramızdan birkaç kişi hayatını tehlikeye atmak pahasına o talihsiz adamın hiç olmazsa cesedini bulmak üzere uçuruma indi. Ama hiçbir şey bulamadık; hatta bir gece ay ışığında vadi yolundan eve dönerken, Şeytan Çukuru’ndan yukarıya doğru çıplak bir adamı tırmanırken gördüğünü ecel terleri dökerek anlatan bir komşumuzla, bunun tamamen hayal ürünü olduğunu düşünerek hayli dalga geçtik; gel gelelim, sonradan öğrendik ki Kapuçin, bilinmez bir sebepten, hakikaten de buralarda kibar bir adam tarafından öldürülmüş ve cesedi, Şeytan Çukuru’na atılmış. Cinayet, tam bu noktada işlenmiş olmalı. Bundan eminim. Zira, saygıdeğer beyefendi, bir seferinde burada oturmuş, düşüncelere dalmıştım ki, gözüm yanınızdaki ağacın kovuğuna takıldı. Birden, yarıktan aşağı koyu kahverengi bir kumaşın sarktığını fark ettim. Fırlayıp yanına gittim, tutup çektim, yepyeni bir Kapuçin kisvesi çıktı. Koluna biraz kan bulaşmıştı, başlığında da Medardus adı yazılıydı. Düşündüm, ne kadar yoksul olsam da hayırlı bir iş yapayım, bu kisveyi satıp bundan kazanacağım parayla, ölüme hazırlıksız yakalanmış bu bahtsız, saygıdeğer adamın ruhuna bir ayin yaptırayım, dedim. Elbiseyi şehre götürdüm ama hiçbir eskici almak istemedi. Oralarda bir Kapuçin manastırı da yoktu. Derken, bir adam çıktı geldi; kılığına bakılırsa, ya korucu ya da avcıydı. Tam da böyle bir Kapuçin kisvesine ihtiyacı olduğunu söyledi, bolca da para ödedi. Ben de köyün papazından, sıkı bir ayin duası okumasını istedim. Şeytan Çukuru’na dikemeyeceğimiz için, Kapuçin Efendi’nin talihsiz ölümünün anısına buraya bir haç diktik. Ama rahmetli hayattayken haddini biraz aşacak bir şeyler yapmış olmalı ki, arada sırada hayaleti dolaşır buralarda. Papazın duasının pek faydası olmamış anlaşılan. Onun için, saygıdeğer beyefendi, sağ salim yurdunuza dönünce tarikat biraderinizin ruhunun selameti için siz de bir ayin yapın. Söz verin bana!” “Yanlışınız var, sevgili dostum,” dedim. “Yıllar önce İtalya’ya doğru yolculuk ederken köyünüze uğrayan Medardus öldürülmedi. Şimdilik ruhuna ayin yapmaya gerek yok. Kendisi hayatta; kendi ebedi selameti için de kendisi uğraşabilir. Ben Medardus’un ta kendisiyim!” Böyle diyerek kisvemin önünü açtım ve ucuna işlenmiş Medardus ismini gösterdim. Çiftçi adımı okur okumaz sarardı, gözlerini korku içinde bana dikti. Arkasından da hızla ayağa fırladı, bağırarak ormanın içine doğru koşmaya başladı. Anlaşılan, beni öldürülen Medardus’un ortalarda dolaşan hayaleti sanmıştı. Yanıldığını açıklamaya çalışmak beyhude gayret olurdu. Buraların ücra hali, yalnızca uzaklarda akan ırmağın uğultusuyla bölünen sessizliği, korkunç hayaller kurmak için gayet elverişliydi. Çiftçinin korkusundan ben de etkilenmiş, içten içe sarsılmıştım. Aklıma o iğrenç benzerim düştü; karanlık çalılıklardan birinin arkasından fırlayacakmış gibi geldi. Kendimi toplayarak yoluma devam ettim. Çiftçinin beni kendi korkunç hortlağım sandığı düşüncesinin verdiği şaşkınlıktan kurtulduktan sonra düşündüm; o deli keşişin kaçarken bana bıraktığı, benim de hiç kuşku duymadan bana ait olduğunu sandığım Kapuçin kıyafetini nasıl elde etmiş olduğu açıklık kazanmıştı. Evinde kaldığı korucudan bir elbise istemiş, korucu da şehirde çiftçiden o elbiseyi satın almıştı. Şeytan Çukuru’ndaki uğursuz olayın böyle tuhaf bir şekilde çarpıtılmış olması ruhumu derinden etkilemişti; zira pek hayırlara vesile olmayan, Viktorin’le karıştırılmam konusuna zemin hazırlayan bütün koşulların nasıl bir araya gelmiş olduğunu açıkça anlamıştım artık. Ödlek komşunun gördüğü o tuhaf hayal de gözümde anlam kazanmıştı şimdi; yine de bu işin, nereden, nasıl öğrenebileceğimi kestiremediğim, daha da net bir açıklaması olması gerektiğini tahmin ediyordum.</p>

    <p>Haftalarca durup dinlenmeden yolculuk ettikten sonra, nihayet vatanıma gelmiştim. Cistercium Rahibe Manastırı’nın kuleleri önümde yükseldiğinde, kalbim çarpmaya başladı. Köye girdim, manastır kilisesinin önündeki açıklık meydana geldim. Uzaktan, erkek seslerinin okuduğu bir ilahi işitiliyordu. Bir haç göründü. Arkasından da tören yürüyüşündeymiş gibi ikişerli sırayla ilerleyen keşişler... Tarikat biraderlerimi, başlarında tanımadığım genç bir biraderin koluna girerek yürüttüğü yaşlı Leonardus’u tanıdım. Beni fark etmeden ilahilerini söyleyerek önümden geçtiler, manastırın açık kapısından içeriye girdiler. Hemen ardından da yine aynı şekilde B.deki Dominiken ve Fransisken keşişleri geçtiler önümden. Manastırın avlusundan içeriye sımsıkı kapalı arabalar giriyordu. İçlerinde B.deki Klarissen rahibeleri vardı. Bütün bunlara bakarak olağandışı bir şenlik kutlanmakta olduğu sonucunu çıkardım. Kilisenin kapıları sonuna kadar açıktı. İçeriye girdim ve her yerin nasıl özenle süpürülüp temizlendiğini fark ettim. Ana altar da, diğerleri de çiçek buketleriyle süslenmişti. Kilise hizmetkârlarından birinin, sabahleyin erkenden getirilecek olan, yeni açmış güllerden söz ettiğini işittim. Çünkü başrahibe, ana altarın güllerle donatılmasını buyurmuştu. İyice bir dua edip cesaret kazandıktan sonra biraderlerin yanına gitmeye karar verdim ve manastıra doğru ilerledim, Başrahip Leonardus’u sordum. Kapı görevlisi, rahibe beni bir salona götürdü. Leonardus, etrafında biraderler, bir koltukta oturuyordu. Yüksek sesle hıçkırarak, ta bağrımdan kopan bir pişmanlık duygusuyla tek elime bile edemeden ayaklarına kapandım. “Medardus!” diye seslendi başrahip. Biraderlerin sıralarında boğuk bir mırıltı dolaştı. “Medardus, Birader Medardus, nihayet döndü!” Beni ayağa kaldırdılar, bağırlarına bastılar. “Göklerin gücüne şükürler olsun. Kötülükler dünyasının tuzaklarından kurtulmuşsun. Anlat... anlat, kardeşim!” diye bağırıyordu keşişler hep bir ağızdan. Başrahip doğruldu, rahibe manastırına ziyarete geldiğinde her zaman kaldığı odaya gitmemi işaret etti. “Medardus!” diye başladı söze. “Sen isyankârlığa kapılıp yeminini bozdun. Sana verilmiş görevi ifa etmek yerine utanç verici bir şekilde kaçtın. Manastırı en aşağılık şekilde kandırdın. Manastır kanunlarını uygulayacak olsam, seni duvarların arasına hapsetmem gerekirdi!” “İdam edin beni, muhterem pederim,” diye karşılık verdim. “Kanunun emrettiği üzere idam edin beni. Ah, bu sefil, acılarla dolu hayatın yükünü sevinerek atarım üstümden. Ödediğim en ağır kefaretlerin bile bana asla teselli veremeyeceğini hissediyorum!” “Kendine gel!” diye sürdürdü başrahip sözünü. “Demin konuşan başrahipti. Şimdi artık dostun ve baban olarak konuşabilirim. Roma’da karşılaştığın ölüm tehlikesinden hayret verici bir şekilde kurtuldun. Yalnız Cyrillus kurban olarak öldü...” “Demek biliyorsunuz,” dedim şaşkınlıkla. “Her şeyi,” diye karşılık verdi başrahip. “O zavallı adama ölümün eşiğinde destek olduğunu da, ikram olsun diye verdikleri şarapla seni öldürmeyi planladıklarını da biliyorum. Anlaşılan, keşişler gözlerini dört açmış sana bakarken bile şarabın tamamını dökmeyi becermişsin; zira bir tek damlasını içsen bile, on dakika zarfında ölürdün.” “Ah, şuraya bir bakın!” diye bağırdım ve kisvemin kolunu sıyırıp başrahibe kemiklerine kadar erimiş olan kolumu gösterdim; kötü bir şeyler olacağını sezinleyerek şarabı kolumun yeninden içeriye nasıl döktüğümü anlattım bir yandan da. Leonardus, mumyaya dönmüş olan kolumun görüntüsünden irkilerek geri çekildi ve boğuk bir sesle kendi kendine söylendi: “Her halükârda kefaretini ödemişsin sen; lakin Cyrillus, o inançlı ihtiyar...” Zavallı Cyrillus’un gizlice idam edilmesinin esas sebeplerinin benim için meçhul olduğunu söyledim. “Eğer orada Cyrillus gibi manastırımızın tam yetkili temsilcisi olarak sen bulunsaydın, belki de onunla aynı kaderi paylaşacaktın,” diye konuştu başrahip. Biliyorsun, manastırımızın iddiaları, Kardinal ...’in haksız yere kazanç sağlamasına engel oluyor. Kardinal’in, papanın günah çıkarma pederi ile aralarında şimdiye kadar hep husumet varken, onunla birdenbire dostluk kurmaya kalkışmasının sebebi de buydu; böylece Cyrillus’un karşısına çıkaracak güçlü bir Dominiken hasım yaratmış oluyordu. Kurnaz keşiş, kısa zamanda Cyrillus’u oyuna getirmenin bir yolunu buldu. Onu papaya bizzat götürdü; ona, bu yabancı Kapuçin’i öyle bir takdim etti ki, papa bu ilginç kişiliği hemen yanına aldı; Cyrillus da böylece papanın maiyetindeki din adamlarının arasına girdi. Cyrillus kısa zamanda Tanrı’nın temsilcisinin, bu dünyaya ait zenginliklerle ve zevklerle fazla haşır neşir olduğunu, aklını olmayacak işlere taktığını, sahtekâr bir güruhun elinde oyuncak olarak cennet ile cehennem arasında savrulduğunu fark etti. Tahmin edileceği gibi, inançlı Cyrillus buna çok kızdı, aklının buyurduğu gibi, papayı içten içe silkeleyecek, onun aklını dünyevi değerlerden uzaklaştıracak ateşli konuşmalar yapmakla görevli hissetti kendini. Papa, gevşek bir mizaca sahip olan herkes gibi, inançlı ihtiyarın sözlerinden etkilendi gerçekten de; işte böyle hassas bir ortamda, Dominiken’in Cyrillus’u hedef alan darbeyi başarıyla hazırlaması kolay oldu. Papaya, kilisenin gözünde onu üç katlı taca layık değilmiş gibi göstermeyi amaçlayan, yabana atılmayacak türden gizli bir ittifak mevcut bulunduğunu, Cyrillus’un da onu umuma açık bir tövbe ibadetine ikna etmekle görevli olduğunu, böyle bir şeyin, kardinaller arasında için için kaynamaya başlayan ayaklanmaya sağlam bir zemin olarak hizmet edeceğini anlattı. Bunun üzerine papa, biraderimizin o vakur konuşmalarından, söz konusu niyete dair birtakım manalar bulup çıkarmaya başladı. İhtiyardan soğudu ama dikkatini çekecek bir adım atmaktan kaçındığı için, bir süre daha yakınında bulunmasına tahammül gösterdi. Cyrillus, yine papayla baş başa bir konuşma yapma fırsatını bulduğu bir sefer, ona doğrudan doğruya, bu dünyanın zevklerini tam anlamıyla reddetmeyen, gerçek anlamıyla kutsal bir hayat sürmeyen birinin Tanrı’nın temsilciliğine layık olmadığını, Kilise’ye, bir an evvel kurtulması gerekli, utanç ve felaket getiren bir yük olduğunu söylemiş. Hemen bunun akabinde, papanın her zaman içtiği buzlu suyun zehirlenmiş olduğu fark edilmiş, Cyrillus’un da az önce papaya ait iç odalardan birinden çıktığı görülmüş. Senin gibi, inancı bütün ihtiyarı tanıyan birisini, Cyrillus’un masum olduğuna ikna etmem gerekmez. Ama papa, onun suçlu olduğundan eminmiş; bu sebeple de bu yabancı keşişin Dominikenler tarafından gizlice idam edilmesini emretmiş. Sen Roma’dayken dikkat çekici bir kişiliktin. Papaya kendini ifade etme tarzın, özellikle de hayat hikâyen, ona aranızda ruhsal bir yakınlık bulunduğu fikrini vermiş olmalı. Seninle el ele vererek daha iyi bir konuma gelebileceğine, seninle erdemler ve din üzerine yapacağı günahkârca fikir yürütmeleri sayesinde daha muktedir ve kuvvetli bir hale geleceğine inanıyordu; diyebilirim ki, günah işlemek uğruna günaha girme hevesindeydi. Senin nedamet ibadetlerin, onun gözünde, daha yüksek bir mevkie erişmek için kurnazca kullandığın düzmece gayretlerdi. Sana hayran olmuştu ve yaptığın o parlak, o iltifatkâr konuşmalar dikkatini çekmişti. Böylece sen, Dominiken farkına bile varmadan yükseldin ve o çete için, Cyrillus’un hiçbir zaman olamayacağı kadar tehlikeli oldun. Görüyorsun ki, Medardus, senin Roma’da neler yaptığın konusunda gayet sağlam bilgilere sahibim. Papayla konuştuğun her kelimeyi biliyorum. Bu gizli bir şey değil. Şu kadarını söyleyeyim, Vatikan civarında manastırımızın bir dostu var. Bana her şeyi olduğu gibi bildiriyordu. Papayla baş başa olduğunu sandığın anlarda bile, her bir kelimeyi işitecek kadar yakınındaydı. Başrahibi yakın akrabam olan Kapuçin manastırında, o katı nedamet getirme ibadetlerine başladığın zaman, hakikaten nadim olduğuna ikna oldum. Gerçekten de öyleydi. Lakin Roma’da bulunduğun sırada, bir kez daha, bizim buradayken de yenik düşmüş olduğun günahkâr kibir duygusuna kapıldın. Papaya neden asla işlememiş olduğun bir cinayeti itiraf ettin ki? Hayatta hiç Baron F.nin sarayında bulundun mu sen?” “Ah, benim saygıdeğer pederim!” diye ta bağrımdan kopan bir acıyla ezilerek haykırdım. “Orası benim en dehşet verici isyankârlıklarıma mekân oldu! Bu dünyada, çılgınca gözü kararmış bir halde işlediğim o günahlardan arınamamış olmam, ebedi ve mutlak kuvvetin bana verdiği en ağır ceza. Sizin gözünüzde de, muhterem pederim, günahkâr bir sahtekâr mıyım ben?” “Aslında, şu anda sana bakıp konuşurken, nedamet getirdikten sonra yalan söyleyemeyeceğine neredeyse kanaat getirmiş gibiydim. Ama hâlâ bana açıklanmamış bir sırrın var gibi geliyor. Senin yönetim merkezinden kaçmanın hemen akabinde (Tanrı, işlemeye karar verdiğin günaha engel oldu ve inançlı Aurelie’yi kurtardı), Cyrillus’un sen sandığı keşiş, bir mucize eseri kurtuldu. Derken, baronun sarayındaki adamın da sen değil, kılık değiştirmiş Kont Viktorin oluğu anlaşıldı. Euphemie’nin terekesinde bulunan mektuplar da bunun böyle olduğunu gösteriyordu. Ne var ki bu kez de Reinhold’un, seni, ne kadar çok benzesen de Viktorin’le karıştırmayacak kadar iyi tanıdığına dair ifadesi, kafaları karıştırdı. Buna bakarak Euphemie’nin yanıldığına hükmedildi. Ancak Euphemie’nin yanılmış olması ihtimali biraz zayıf; o esnada birdenbire kontun seyisi ortaya çıktı. Kontun aylardır dağlarda yalnız başına yaşadığını, sakalının uzadığını, kendisinin ormanda, hem de Şeytan Çukuru denen yerde ansızın Kapuçin kılığında göründüğünü söyledi. Kontun bu elbiseleri nereden bulduğunu bilemiyordu, ama daha önce de baronun sarayına bazı önemli işler gerçekleştirmek üzere geldiğinde keşiş kisvesine büründüğünü, bütün bir yıl bu kıyafetle dolaştığını bildiğini, bunun için de kılık değiştirmesine fazla önem vermediğini anlattı. Kontun, Kapuçin elbisesini nasıl elde ettiğine dair de tahminler yürütüyormuş. Zira kont, bir gün önce köyde bir Kapuçin gördüğünden söz etmişmiş; ormanda dolaşırken bir biçimde onun elbisesini almış olmalıymış. Kapuçin’in kendisini gören olmamış ama bir çığlık işitilmiş. Hemen ardından da köyde, öldürülmüş bir Kapuçin’den söz edilir olmuş. Saraydan kaçarken görüştüğü efendisini, bir başkasıyla karıştırmayacak kadar iyi tanıyormuş. Seyisin bu ifadesi, Reinhold’un iddiasını çürütmüş. Lakin Viktorin’in tümden sırra kadem basmış olması hâlâ pek anlaşılır gibi değil. Prenses, kendini Kwiecziczewo’dan Herr von Krczynski olarak tanıtan kişinin Kont Viktorin olduğuna ilişkin bir varsayım attı ortaya. Bunu da, eskiden beri suçlu olduğu sanılan Francesko’yla, kendisini de her görüşünde heyecanlandıran ilginç ve dikkat çekici benzerliğine dayandırdı. Pek çok kişi onu destekliyor ve aslında bu macerada prenslere özgü bir tarz buluyor, kılık değiştirmiş bir keşişe yakıştırılmasını gülünç olarak nitelendiriyorlardı. Korucunun, ormanda yaşayan, sonunda kendi himayesine aldığı deli bir keşişle ilgili hikâyesi, bazı hususlar gerçek olarak kabul edilirse, cinayeti Viktorin’in işlediği iddiasını doğruluyor. O hikâyeye göre, Medardus’un bulunduğu manastırdan bir birader, deli keşişi açıklıkla Medardus olarak teşhis etmişti. O zaman, öyle olmalıydı. Viktorin onu uçuruma yuvarlamış, o da nasıl olmuşsa olmuş, bir tesadüf eseri kurtulmuştu. Baygınlığından ayılmış, başındaki ağır yarayla uçurumdan yukarıya tırmanmayı başarmıştı. Yarasının ağrısı, açlık ve susuzluk onu delirtmiş, saldırganlaştırmıştı. Dağlarda öylece dolaşmış, muhtemelen arada sırada merhametli bir çiftçi ona yemek vermiş, paçavralara sarmış, ta ki sonunda korucu evinin bulunduğu bölgeye varmış. Burada açıklanamayan iki husus var. O da, Medardus’un dağlardan buraya böyle bir yolu yakalanmadan nasıl kat ettiği; ayrıca, asla işlemediği cürümleri, doktorların bizzat teşhis ettikleri, tamamen sakin ve bilincinin açık olduğu anlarında bile, nasıl olup da üstlendiği. Bu ihtimali savunanlar, Şeytan Çukuru’ndan kurtulan Medardus’un başına gelenlere dair pek fazla bir şey bilinmediğine işaret ediyorlar; çılgınlığı, hac seyahati sırasında korucu evinin bölgesindeyken ilk kez patlak vermiş olabilirmiş. İş, itham edildiği cürümleri üstlenmesine gelince, o zaman aslında belki de hiçbir zaman iyileşmediği, görünüşe bakılırsa hep deli olduğu sonucu çıkarılabilir, suçlandığı cinayetleri gerçekten işlemiş olduğuna dair düşüncesi de, bir fikrisabitten ibaret olabilirmiş. Tarafsızlığına pek güvenilen ağır ceza hakimi, fikri sorulduğunda, ‘Herr von Krczynski olduğunu iddia eden kişi Polonyalı da değildi, kont da... Kont Viktorin ise hiç değildi. Elimizdeki keşiş ise deliydi; haliyle cezai ehliyeti de yoktu. Bu durumda Ağır Ceza Mahkemesi güvenlik nedeniyle ancak tutuklanmasına karar verebilirdi,’ demiş. Prens böyle bir hükmü kabul etmek istememiş, baronun sarayında vuku bulan olayları göz önünde tutarak Ağır Ceza Mahkemesi’ne hapis kararını kılıç cezasına çevirmeyi önermiş. Ama bu sefil, fani hayattaki her durum ya da eylem nasıl ilk andaki etkisini koruyamaz, kısa zamanda ışıltısını da, ilginçliğini de kaybederse, bu kez de öyle olmuş; merkezde, özellikle de sarayda, ürküntü ve dehşet uyandırmış olan bu şeyler, öfkeli bir dedikoduya dönüşmüş. Aurelie’nin kaçan nişanlısının aslında Viktorin olduğu varsayımı, hafızalarda geçmişteki İtalyan kadının hikâyesini canlandırmış; bu konu hakkında daha önce pek bir şeyler bilmeyenler bile, bilenlerin suskunluklarını bozma ihtiyacı duymaları neticesinde her şeyi öğrenmişler. Medardus’u gören herkes, onun yüz hatlarının Viktorin’e bu denli benzemesini, aynı babanın oğulları olmalarına bağlayarak doğal karşılar olmuş. Özel hekim, bu meselenin böyle kalması gerektiğine kanaat getirerek prense, ‘Her iki tekinsiz kişinin de gittiğine sevinmeliyiz, yarım kalan ilk soruşturmanın sonuçlarıyla da yetinmek en doğrusu,’ demiş. Prens de bu fikri yürekten desteklemiş; zira çifte Medardus’un kendisini bir hatadan diğerine sürüklediğini hissediyormuş. ‘Bu mesele gizli kalsın,’ demiş prens. ‘Hayret uyandıracak bir kaderin, üzerine başarıyla örttüğü örtüyü daha fazla didiklemeyelim artık.’ Yalnız, Aurelie...” “Aurelie!” diye kestim başrahibin sözünü hararetle. “Tanrı aşkına, muhterem peder, söyleyin, Aurelie’ye ne oldu?” “Vay, vay, Birader Medardus,” diye konuştu başrahip şefkatle gülümseyerek. “Bakıyorum, içinde yanan o tehlikeli ateş hâlâ sönmemiş; usulca bir dokunsak bile parlıyor alevi. Teslim olduğun günahkâr güdülerinden henüz kurtulamamışsın. Şimdi benim senin gerçekten nedamet getirdiğine inanmam mı gerekiyor? Ruhuna işlemiş yalanlardan tamamen kurtulduğuna güveneyim mi? Şunu bil ki, Medardus, senin hakikaten nadim olduğuna inanmam için, kendine isnat ettiğin günahları hakikaten işlemiş olman gerekiyor. Zira ancak o koşulda bütün o kötülüklerin gerçekten içini parçaladığına inanırım. Aksi halde, benim nedamet getirmeye dair, içerik ve şekil itibarıyla bütün öğrettiklerimi unutup batan gemiden kurtulan birinin kolayca güvenilmez bir tahta parçasına tutunduğu gibi, sadece sefih bir papanın değil, inançlı herhangi birinin gözünde seni bir sahtekârmış gibi gösteren sahte yöntemlerle tövbe etmeye çalıştığını düşünürüm. Söyle, Medardus, ibadet ederken, Tanrı’ya yönelmişken Aurelie aklına düştüğünde, samimiyetini tamamıyla muhafaza edebiliyor musun?” Can evimden vurulmuş gibi gözlerimi yere indirdim. “Açık yürekli davranıyorsun, Medardus,” diye devam etti başrahip. “Suskunluğun bana her şeyi açıklıyor. Yönetim merkezinde Polonyalı bir asilzade rolünde Barones Aurelie’yle evlenmek isteyenin sen olduğundan emindim. Gittiğin yolu, oldukça kesin bir biçimde izlemiştim. Kendini saç sanatçısı olarak takdim eden, son olarak Roma’da karşılaştığın tuhaf bir adam, bana bütün haberlerini verdi; Hermogen ile Euphemie’yi alçakça öldürdüğünü biliyordum. Aurelie’ye şeytanca ağlar örmen de bir o kadar iğrençti. Seni mahvedebilirdim. Ama kendimi senin intikamcın olarak tayin etme fikri bana göre bir şey değildi. Seni ve kaderini cennetin mutlak kudretine havale ettim. Şaşılacak biçimde hayatta kalabilmişsin; sadece bu bile, yeryüzündeki akıbetine henüz karar verilmediğini kanıtlıyor. Dinle, daha sonra Kapuçin kılığında Baron F.nin sarayına gelenin aslında Kont Viktorin olduğunu zannetmeme hangi özel olayın sebep olduğunu anlatayım. Üzerinden fazla zaman geçmedi, kapı görevlisi Birader Sebastianus ölmekte olan birinin can çekişmesine benzer bazı iniltilerle uyanmış. Şafak söküyormuş. Kalkıp manastırın kapısını açmış; kapıya sokulmuş, soğuktan kaskatı kesilmiş, yatmakta olan birini bulmuş. Güçlükle konuşuyor, kendisinin bizim manastırdan kaçan Medardus olduğunu söylüyormuş. Sebastianus fena halde korkmuş bir halde bana olanları anlattı. Biraderlerle birlikte aşağıya indim, baygın adamı revire taşıdık. Yüzü korkunç bir haldeydi; yine de senin hatlarını teşhis eder gibi olduk. Biraderlerin çoğu, bu değişik giysilerin o çok iyi tanıdığımız Medardus’u biraz yabancı gösterdiğini iddia etti. Sakalı ve başının tepesinde rahiplere özgü açıklığı bile vardı ama dünyevi bir kıyafet içindeydi. Elbisesi çok hırpalanmış, yırtılmıştı; buna rağmen, yeniyken ne kadar şık olduğu anlaşılıyordu. İpek çorapları vardı. Ayakkabısının tekinin altın tokası hâlâ duruyordu. Atlastan bir yelek...” “En ince kumaştan dikilmiş, kestane rengi bir ceket!” diye atladım söze. “İtinayla dikilmiş iç çamaşırları, parmağında sade, altın bir yüzük.” “Aynen öyle,” dedi Leonardus hayretle. “Ama sen, bunları nereden biliyorsun?” “Bunlar benim o uğursuz düğün günü üzerimdeki giysilerdi.” Benzerim, gözümün önüne geldi. Hayır, beni kovalayan, içimi dışımı vahşi bir hayvan gibi paralayan, omuzlarıma çöken bu kişi, deliliğimin yarattığı hayalî bir şeytan değildi. Beni kovalayan, o kaçak deli keşişti. Ben nihayet kendimi kaybedip bayılınca, elbiselerimi almış, üzerime de kisveyi atmıştı. Manastırın kapısında yatan, kendini dehşet verici şekilde, ben, diye tanıtan kişi oydu. Başrahipten hikâyesine devam etmesini bir rica ettim; çünkü başıma gelenlerin ardındaki gerçeğe dair birtakım şaşırtıcı ve gizemli sezgiler uyanmaya başlamıştı içimde. “Fazla sürmedi,” diye devam etti başrahip. “Adamda, tedavisi mümkün olmayan türde bir deliliğinin emareleri net ve şüphe götürmez surette kendini göstermeye başladı. Yüz hatlarının tıpatıp sana benzemesine, durmadan, ‘Ben kaçak Keşiş Medardus’um, sizin yanınızda nedamet getirmek istiyorum!’ diye bağırmasına rağmen, hepimiz bu yabancının aslında kendini, senin yerine koymak gibi bir fikrisabiti olduğuna hükmettik. Ona bir Kapuçin kılığı giydirdik, alışıldık ibadetlere katılsın diye kiliseye götürdük. Ne kadar gayret gösterse de, kısa sürede, onun daha önce asla bir manastırda bulunmamış olduğuna kanaat getirdik. O zaman aklıma şu ihtimal geldi; eğer yönetim merkezinden kaçan keşiş buysa, o zaman bu keşiş, Kont Viktorin olmalıydı. Delinin vaktiyle korucuya anlattığı hikâyeyi biliyordum. Bütün keyfiyet, şeytan iksirini bulması, içmesi, zindandaki hayaller, kısacası hikâyenin manastırda geçen kısmının tamamı, senin ilginç şahsiyetinin yarattığı psişik etkiden kaynaklanan, hasta aklıyla uydurduğu bir hayal mahsulü olabilirdi. Bu açıdan bakınca ilginç olan şey, keşişin kötü anlarında hep, kont olduğunu, egemen bir efendi olduğunu haykırmasıydı. Yabancıyı St. Getreu’daki tımarhaneye teslim etmeye karar verdim. Çünkü o kuruluşun müdürünün ve insan organizmasının anormallikleri konusuna derinden vâkıf, dâhiyane doktorlarının sayesinde durumunun düzeleceğini umuyordum. Bu yabancının iyileşmesi, bilinmez güçlerin oyununun hiç olmazsa bir parçasını açığa çıkarabilirdi. Ama iş buraya varamadı. Üçüncü akşam, hastane odasında, birilerinin yardımıma ihtiyacı olduğunda çalınan, bildiğin çan sesiyle uyandım. İçeriye girdim, yabancı ısrarla beni istemiş. Deliliği tümüyle geçmiş gibi görünüyordu. Anlaşılan, günah çıkaracaktı; zira o kadar güçsüz düşmüş ki, geceyi çıkaramayabilirmiş. Dinî telkinlerde bulunmaya niyet ediyordum ki, ‘Bağışlayın beni,’ diye başladı konuşmaya. ‘Bağışlayın beni, muhterem efendim, sizi kandırmaya çalıştığım için. Ben, manastırınızdan kaçan Keşiş Medardus değilim. Karşınızda Kont Viktorin duruyor... Ona prens diye hitap edin, çünkü prens soyundan geliyor. Buna özen göstermenizi tavsiye ederim; yoksa hiddetim size de yönelebilir.’ Prens de olsa, şu anda bizim çatımızın altında bulunduğunu, burada bunun hiç önemi olmadığını hatırlattım, kendini dünyevi değerlerden uzak tutarak tevazu içinde takdiriilâhiyi beklemesinin daha isabetli olacağı şeklinde bir karşılık verdim. Bana dik dik baktı, kendini kaybedecek gibiydi. Takviye edecek damlalar içirdiler, hemen kendine geldi ve, ‘Bana öyle geliyor ki, az sonra öleceğim, onun için yüreğimi hafifletmek istiyorum,’ dedi. ‘Sizin benim üzerimde bir gücünüz var. Kendinizi ne kadar gizleseniz de, sizin Aziz Antonius olduğunuzu anladım; iksirlerinizin ne tür kötülüklere sebep olduğunu biliyorsunuz. Kendimi saraya uzun sakallı, kahverengi kisveli biri olarak takdim etmek isterken büyük planlarım vardı. Ama kendi kendime düşünüp tartarken, içimdeki bu gizli niyetler dışarıya döküldü ve cismani bir varlığa dönüştü; bu cisim, oldukça ürkütücü biçimde yine bendim sanki. Bu ikinci ben, beni aşağıya, derin uçurumun siyah kayaları arasından köpüklerle fışkıran, bembeyaz prensesin ortaya çıktığı suların arasına atacak kadar öfkeli ve güçlüydü. Prenses, beni kollarına aldı, yaralarımı temizledi. Artık acı hissetmiyordum. Keşiş olmasına olmuştum ama hayalimdeki ben<em>,</em> benden çok daha güçlüydü ve beni peşinden sürüklüyordu. Beni kurtaran, çok sevdiğim prensesi ve ağabeyini öldürmek zorunda kaldım. Beni zindana attılar; ama lanetli şarabınızı içince nasıl havalara uçtuğumu siz de biliyorsunuz, Aziz Antonius. Yeşil ormanın kralı, prens soyundan geldiğimi bildiği halde beni iyi karşılamadı. Derken hayalimdeki ben, oraya geldi, bana dair türlü çirkin şeyler iddia etti, her şeyi birlikte yaptığımız için benimle ortaklık kurmak istedi. Ama kafamızı koparacakları için oradan derhal kaçmamız gerekiyordu. Ancak sonra aramız bozuldu. Nihayet, baştan sona benim hayal gücümden beslenmek isteyen bu gülünç beni, yere savurdum, öldüresiye dövdüm ve elbiselerini aldım.’ Bahtsız adamın buraya kadarki konuşmaları biraz olsun anlaşılıyordu. Sonrasında şiddetli bir cinnet nöbetiyle, anlamsız, budalaca lakırdılar içinde kendini tamamen kaybetti. Sabah duasının okunmasından bir saat kadar sonra yırtıcı, müthiş bir feryatla ayağa fırladı, sonra da gördüğümüz kadarıyla ölmüş gibi yığıldı kaldı. Onu morga taşıttım; bahçemize, bu kutsanmış yere gömülmeliydi. Lakin onu dışarıya alıp kefene sarmak istediğimizde, iz bırakmaksızın ortadan kaybolduğunu gördük; nasıl bir şaşkınlığa ve korkuya kapıldığımızı tahmin edebilirsin. Bütün aramalarımız sonuçsuz kaldı. Kontla ikinizin karıştığı olayların arasındaki esrarlı bağlantı hakkında daha yakın, daha anlaşılır bir şeyler öğrenmek pek mümkün olmadı. Bu arada, sarayda olup bitenlerle ilgili tafsilatı ve adamın cinnetin etkisiyle tutarlılığı bozulan konuşmalarını bir araya getirince, burada ölen kişinin gerçekten de Kont Viktorin olduğundan hiç şüphem kalmadı. Seyisin işaret ettiği gibi, seyahat eden bir Kapuçin’i öldürmüş, baronun sarayına girebilmek üzere onun giysisini almış. Belki de hiç aklında olmadan işlediği günah da, Euphemie ile Hermogen’in ölümleriyle neticelenmiş. Belki, Reinhold’un iddia ettiği gibi, daha o zaman aklı yerinde değildi ya da belki kaçarken vicdan azabı yüzünden delirmişti. Üzerindeki elbise ve keşişin öldürülmesi olgusu, kendini gerçekten keşiş sanmasına ve benliğinin birbirine düşman iki varlık şeklinde ayrıştığına dair bir fikrisabit yaratmıştı. Ancak, saraydan kaçması ile korucuya varması arasında geçen süre biraz muğlak. Aynı şekilde, manastırda geçirdiği süre ile zindandan kurtulma şekline dair hikâyeyi nasıl kurguladığı da açıklanamıyor. Bazı dış etkenlerin varlığı kuşku götürmez. Ama işin en ilginç yanı, bu hikâyenin, biraz tahrif ederek de olsa, senin kaderini de anlatması. Reinhold’un ifadesine göre, keşişin korucuya gelişiyle ilgili belirtilen tarih, Viktorin’in saraydan kaçtığı günle örtüşmüyor. Korucunun iddiasına göre, deli Viktorin, baronun sarayına gelişinin hemen akabinde ormanda görünmüş olmalı.” “Durun,” diye kestim başrahibin sözünü. “Durun, muhterem peder. Günahlarımın bütün ağırlığına rağmen, Tanrı’nın sabır ve inayet göstereceğine, onun ebedi selametine nail olacağıma dair ümidimi tamamen kaybedeceğim yoksa. Eğer manastırdan ayrıldığım günden bu yana olup bitenleri, kutsal günah çıkarma esnasında olduğu gibi aslına sadık kalarak, en derin nedamet ve pişmanlık duyguları içinde size açıklamazsam, umarsız bir yeis içinde kendime ve hayatıma lanet okuyarak öleceğim.” Hayatımı, olabilecek bütün tafsilatıyla açıkladığımda, başrahip derin bir hayrete düştü. Bitirdiğimde, “Sana inandım,” dedi. “Sana inanmalıyım, Birader Medardus, sen konuşurken, hakikaten nadim olduğuna dair bütün emareleri fark ettim. Cani bir babanın iki oğlunun, cinayetlere bulaşmış iki kardeşin ruhları arasındaki gizli yakınlığın esrarını kim çözebilir? Kesin olan bir şey var ki, o da, Viktorin’in, senin onu ittiğin uçurumdan mucizevi bir şekilde kurtulmuş olması. Korucunun yanına aldığı, seni benzerin olarak takip eden, sonra da manastırda ölen deli keşiş, o. O sadece, senin hayatına müdahale eden karanlık gücün elinde bir oyuncak olarak, ona hizmet diyordu. Senin arkadaşın değildi; önünde açılması muhtemel aydınlık hedefi, senin gözünden kaçırmak üzere yoluna çıkarılmış, önemsiz bir varlıktı. Ah, Birader Medardus, şeytan hâlâ durup dinlenmeden yeryüzünde dolaşmakta ve insanlara iksirlerini sunmakta. Onun cehennem içkilerinden birini bir kerecik olsun tadıp beğenmeyen kimse var mıdır ki; ama insanın bir anlık gafletin ayırdına varması ve bu uyanmış bilinçle kendinde gaflete direnecek gücü bulması Tanrı’nın takdiridir. Tanrı’nın gücü, kendini böyle ortaya koyar. Tıpkı doğada, hayatın zehirlere ihtiyaç duyması gibi, iyi ahlakın da var olabilmek için kötüye gereksinimi vardır. Sana bütün bunları bu şekilde açıklayabilirim ancak. Beni yanlış anlamayacağını biliyorum. Şimdi biraderlerinin yanına git.”</p>

    <p>O anda şiddetli, bütün sinirlerimi ve damarlarımı kasan bir acı sardı içimi, en yüce aşkın acısı; “Aurelie!.. Ah, Aurelie!” diye haykırdım. Başrahip ayağa kalktı ve sert bir tonda, “Manastırdaki büyük merasim hazırlıklarının farkına varmış olmalısın,” dedi. “Aurelie yarın rahibe kıyafetini giyecek ve manastır adı olarak Rosalia ismini alacak.” Kaskatı kesildim; dilim tutulmuş halde başrahibin karşısında kalakaldım. “Biraderlerinin yanına git!” diye bağırdı neredeyse öfkeli bir sesle. Tam anlamıyla kendimde sayılmazdım. Yine de aşağıya, biraderlerin bulunduğu toplantı odasına indim. Beni yeniden sorulara boğdular ama hayatım hakkında tek kelime daha konuşacak halim kalmamıştı. Geçmişime ait bütün hayaller kararıyordu. Bir tek Aurelie’nin ışıklı görüntüsü parlıyordu karşımda. İbadet edeceğim bahanesiyle biraderlerin yanından ayrıldım, kendimi büyük manastırın bahçesinin en uzak köşesindeki bir şapele attım. Burada duamı etmek istiyordum ama en küçük gürültüler, ağaçlıkların hafif hışırtısı bile, beni inançlı ibadetimden koparıp alıyordu. İçimden bir ses, “Bu o... o geliyor, onu tekrar göreceğim,” diyor, kalbim merak ve heyecanla çarpıyordu. Usuldan bir konuşma duyar gibi oldum. Kendimi toplayıp şapelden dışarıya çıktım, yakınlarda bir yerde, aralarında bir rahibe adayı, ağır adımlarla ilerleyen iki rahibe gördüm. Ah, bu kesinlikle Aurelie olmalıydı. Bedenim kasıldı, titriyordum; nefesim kesildi, ilerlemek istedim; ama tek adım bile atamadan yere yığıldım. Rahibelerle rahibe adayı fundalıkların arasında kayboldular. O ne biçim bir gündü ve ne biçim bir gece... Sürekli, yalnız Aurelie ve Aurelie... İçimde başka hiçbir hayale, başka hiçbir düşünceye yer yoktu.</p>

    <p>Sabahın ilk ışıkları yükselirken manastırın çanları Aurelie’nin kıyafet giyme törenini haber verdi. Hemen ardından biraderler büyük salonda toplandılar; başrahibe, iki rahibenin eşliğinde içeriye girdi. Günahkâr bir davranışla, dünyanın en büyük mutluluğunu verecek olan bir birlikteliği bozmuş, saadetlerini yıkmış, üstelik zaafını oğluna da aktarmış olan babamı, her şeye rağmen bu denli yürekten seven o kadını yeniden gördüğüm anda içime dolan duyguyu anlatamam. Onun çocuğunu, yani beni, erdemli ve inançlı bir şekilde yetiştirmek istemişti. Ama oğlu da babası gibi günah üzerine günah yığmış, kendisini büyüten, babasının ahlaki düşkünlüğü karşısında teselliyi oğlunun erdemlerinde arayan inançlı annenin bütün ümitlerini söndürmüştü. Başım eğik, gözlerim yere dikili, başrahibenin, orada toplanmış ruhbana bir kez daha Aurelie’nin manastıra girişini ilan eden kısa konuşmasını dinliyordum. O önemli yemin ânında, kadim düşmanın genç kıza eziyet olsun diye yine akılları karıştıracak bir oyun oynamasına fırsat vermemek için herkesi hararetle dua etmeye davet etti. “Zorluydu,” diye konuştu başrahibe. “Bu genç kızın vermesi gereken sınavlar çok zorluydu. Şeytan, onu kötülüğe yöneltmek istedi. Onun aklını başından almak için, kötü bir şey olduğunu bilmeden günaha girmesi, sonra da o rüyadan utanç ve yeis içine uyanması için, cehennemin bütün hilelerine başvurdu. Lakin mutlak irade bu cennet çocuğunu korudu; iblis bugün hâlâ ona kötü niyetle yaklaşmaya kalkışabilir. Ama kızımız, onu yine yener; hem bu kez zaferi daha da şanlı olur. Dua edin. Dua edin, biraderlerim, sadece İsa’ya adanmış gelinin kararlılığı için değil –zira onun ruhu cennete sıkı bir şekilde bağlıdır– bu dünyaya ait bir kötülüğün bu kutsal olayı bölmemesi için dua edin. Ruhumu karşı koyamadığım bir endişe hali sarmakta.”</p>

    <p>Başrahibenin “baştan çıkarıcı şeytan” olarak nitelediği kişi bendim ve Aurelie’nin kıyafet giyeceği gün buraya gelmiş olmamı, yine dehşet verici bir davranışta bulunmaya niyetli olduğuma bağlıyordu muhtemelen. Nedamet getirişimin, tövbe edişimin gerçekliğine, ruhumun değiştiğine olan güvenim, başımı dik tutmamı sağlıyordu. Başrahibe, beni bir kez bile olsun bakmaya layık görmüyordu; ta derinden incinmiştim. Yönetim merkezinde prensesi gördüğüm zaman hissettiğime benzer acı, alaycı bir nefret kıpırdandı içimde. Başrahibe o sözleri söyler söylemez, yerin dibine girecek yerde küstahça ve pervasızca karşısına dikilip şöyle demek istedim: “Sen her zaman böyle üstün bir kadın mıydın sanki? Dünyanın zevkleri uyanmamış mıydı hiç içinde? Babamı gördüğün zaman, kendini günah fikrine hiç yer bırakmayacak kadar sakınmayı başarabilmiş miydin? Söyle, başına mitre takmışken, elinde asa tutarken, kimsenin fark etmediği bir anda babamın hayali hiç mi belirmedi gözlerinde, hiç mi dünyevi özlemler uyandırmadı içinde? Ya sevdiğin adamın çocuğunu bağrına basarken neler hissettin? O yitik adamın adını, isyankâr bir günahkâr olduğunu bile bile, nasıl da acıyla haykırmıştın, unuttun mu? Sen o karanlık güçle mücadele ettin mi hiç benim gibi? Eğer çetin bir mücadeleden geçmemişsen, ne hakla hakiki bir zaferin mutluluğuyla övünebilirsin? Kudretli düşmana yenilmiş olsa da, engin bir nedamet hissiyle tövbe ederek kendini kurtarmış birini küçümseyecek kadar kudretli mi sanıyorsun kendini?” Düşüncelerimdeki bu ani değişiklik, mücadeleden galip çıkmış olmanın gururuyla yeniden kazandığı hayata doğru ilerleyen tövbekârın gösterdiği bu dönüşüm, dışarıdan da fark ediliyor olmalıydı. Zira yanımda duran birader, sorma gereğini duymuştu: “Ne oluyor sana, Medardus, bu aziz kadına neden böyle tuhaf, öfke dolu gözlerle bakıyorsun?” “Evet!” dedim kısık sesle. “Çok aziz bir kadın olabilir o. Zira şimdiye kadar dünyevi kimselerin erişemeyeceği kadar yükseklerde durdu. Lakin şu anda benim gözüme bir Hıristiyan değil, bilenmiş bir bıçakla insan kurban etmeye hazırlanan pagan bir rahibe gibi görünüyor.” Düşüncelerimin sıralaması içinde yeri olmayan o son kelimeleri nasıl olup da telaffuz edebildiğimi ben de bilmiyorum. Ama o sözlerle birlikte, fevkalade kötü bir olay etrafında buluşan karmakarışık hayaller üşüştü kafama. Aurelie, dünyayı ebediyen terk edecekti. O anda bana dinsel bir çılgınlığın hezeyanı gibi görünen bir yeminle dünyadan vazgeçecekti. Tıpkı bir zamanlar, şeytana satılmış olduğum sırada, hayatın en yüce, en ışıltılı saydığım ânını, günah ve isyankârlık içindeyken bulduğumu sandığım gibi, şimdi de Aurelie ile benim, bir an için bile olsa birleşmemiz, sonra da dünyevi hazzın en yüce ânında yeraltının gücüne adanmış olarak ölmemiz gerektiğini düşünüyordum. Cinayet fikri, korkunç bir canavar gibi, iblisin ta kendisi gibi işliyordu ruhuma. Ah, ben gafil, başrahibenin sözlerini üzerime alınırken, şeytanın beni, şimdiye kadar yaptıklarımın en dehşet verici olanı için baştan çıkarmaya çalıştığı, beni tabi tutacağı en zorlu sınava fırsat hazırlamakta olduğumu idrak edemiyordum bir türlü. Konuştuğum birader korkuyla baktı bana. “İsa ve Meryem Ana adına, ne biçim konuşuyorsunuz siz?” dedi. Salondan ayrılmak üzere olan başrahibeyi gördüm, göz göze geldik; beti benzi atmış bir halde baktı bana. Sendeledi, rahibeler destek olmak zorunda kaldılar. “Ey azizler, bu, içime doğdu,” diye mırıldanıyor gibi geldi bana. Hemen ardından Başrahip Leonardus’u yanına çağırdılar. Manastırın bütün çanları yeniden çaldı, org sesleri ve koro halinde toplanmış rahibelerin ilahileri gök gürültüsü gibi göklere yükseliyordu. Derken başrahip yeniden salona girdi. Bunun üzerine değişik tarikatlardan biraderler, tören yürüyüşüyle, Aziz Bernard Günü kadar kalabalık olan kiliseye doğru ilerlediler. Kokulu güllerle bezenmiş ana altarın bir yanında ruhban için oturacak yerler hazırlanmıştı. Karşısındaki tribünde, töreni bizzat yürütecek olan piskoposun orkestrası yer alıyordu. Leonardus beni yanına çağırdı; merakla beni gözlemlediğini, en ufak hareketime bile dikkat etmekte olduğunu fark ettim. Sürekli dua kitabıma bakarak dua etmem için uyarıyordu. Klarissen rahibeleri, altarın hemen dibinde alçak bir parmaklıkla çevrilmiş alanda toplanmışlardı. Büyük an geldi, Cistercium rahibeleri altarın arkasındaki parmaklıklı kapıdan geçerek Aurelie’yi manastırdan kiliseye doğru getiriyorlardı. O göründüğünde, kalabalığın arasında bir fısıltı dolaştı. Org sustu, rahibelerin söylediği sade ilahi, harikulade bir derinlikle, insanın içine işleyen akorlarla çınlıyordu. Henüz bakmaya cesaret edemiyordum; korkunç bir endişe içinde kaskatı bir halde, olduğum yerde büzüldüm. Dua kitabım yere düştü. Almak için eğildim ama eğer Leonardus beni yakalayıp tutmasaydı, ani bir baş dönmesiyle oturduğum yüksek yerden aşağı yuvarlanabilirdim. “Ne oluyor sana, Medardus?” dedi başrahip usulca. “Tuhaf tavırlar içindesin. Seni yönlendirmeye yeltenen kötü düşmana direnmen gerek.” Bütün gücümle kendime hâkim oldum. Başımı kaldırdım ve Aurelie’yi ana altarın önünde diz çökerken gördüm. Ah, cennetin efendisi, güzelliği ve zarafeti içinde her zamankinden daha da çok ışıldıyordu. Gelin gibiydi. Benim olacağı o meşum günkü gibi giyinmişti. Saçları çiçek açmış mersinlerle, güllerle sanatkârane bir biçimde örülmüştü. Bu törensel ânın yarattığı huşu içinde yanakları kızarmış, göğe çevrili gözleri göksel bir heyecan ifadesiyle dolmuştu. Onu prensin sarayında ilk gördüğüm an, bu yeniden gördüğümün yanında hiç kalırdı. İçimdeki aşkın, vahşi ihtirasın ateşi her zamankinden daha da delice parladı. “Ah, Tanrı’m, ah, siz bütün azizler, delirmeme izin vermeyin. Kurtarın beni; beni bu cehennem azabından kurtarın. Yeter ki delirmeyeyim. Yoksa dehşet verici şeyler yapacağım. Ruhumu ebediyen lanetlenmeye mahkûm edeceğim.” Böyle dua ediyordum içimden. Zira kötü ruhun üzerimde gitgide daha fazla egemen olduğunu hissediyordum. İşleyeceğim günaha Aurelie’nin de katkısı var gibi geliyordu bana; Tanrı’nın altarında etmeye niyetlendiği bu yemin, onun gözünde benim olmak için ettiği resmî yemin olacaktı aslında. Onu İsa’nın gelini olarak değil, yeminini bozmuş bir keşişin suçlu karısı olarak görüyordum. Ona çılgın arzularımın bütün ihtirasıyla sarılmak, sonra da onu öldürmek istiyordum. Bu fikir, karşı konulamaz bir şekilde sarıyordu beni. Kötü ruh gitgide daha vahşi bir şekilde sürüklüyordu peşinden. Neredeyse, “Durun, gafil budalalar, Tanrı’nın gelini mertebesine yüceltmek istediğiniz kız, dünyevi güdülerden azade temiz bir bakire değil, keşişin karısıdır!” diye haykıracaktım. Kendimi aşağıya, rahibelerin arasına atacak, onu çekip çıkaracaktım oradan. Kisveme davranıp bıçağımı aradım. O esnada tören, Aurelie’nin, yeminini okuması aşamasına gelmişti. Onun sesini işittiğim anda, çılgın fırtınanın sürüklediği kara bulutların arasından sakin bir ay ışığı süzülür gibi oldu. İçim aydınlandı ve kötü ruha karşı bütün gücümle direnmiş olduğumun ayırdına vardım. Aurelie’nin her sözü bana yeniden güç veriyordu; kısa zamanda bu sıcak savaşı kazanacaktım. İsyankârlıkla ilgili karanlık düşüncelerim, dünyevi arzularımın kıpırdanışı tümüyle kayboldu. Aurelie, dualarıyla beni ebedi bir utançtan ve ahlaki çöküntüden korumaya muktedir, cennetin inançlı gelini olmuştu artık. Ettiği yemin, benim için bir teselli, bir umut anlamına geliyordu; içimde gökselliğin heyecanı yükseliyordu ışıldayarak. Leonardus’un varlığını yanımda yeniden fark ettiğim sırada, onun bendeki değişikliğin ayırdında olduğunu gördüm; zira şefkatli bir sesle, “Düşmana direndin, oğlum; bu, mutlak iradenin senin önüne koyduğu son sınavdı,” dedi.</p>

    <p>Yemin edilmişti: Klarissen rahibelerinin karşılıklı söyledikleri bir ilahi eşliğinde Aurelie’ye rahibe kıyafeti giydirilecekti. Mersin çiçekleriyle gülleri saçlarından çözmeye ve dalgalanan buklelerini kesmeye yeltendikleri anda, kilisede bir kargaşadır çıktı. İnsanların savrularak birbirinden ayrıldıklarını, yerlere fırlatıldıklarını görüyordum. Kargaşa gitgide daha yakınıma geldi. Üzerinden Kapuçin kisvesinden artakalmış paçavralar sarkan, yarı çıplak bir adam, yüzünde delice ifadeler ve dehşet verici çılgın bakışlar, sıkılı yumruklarıyla kalabalığı yarmaktaydı. O iğrenç benzerimi tanıdım. Ama tam kötü bir şeyler olacağı hissiyle aşağıya atılıp karşısına dikileceğim anda, çılgın canavar ana altarın bulunduğu alanı çevreleyen galerinin üzerinden atladı. Başrahibe, Aurelie’yi sımsıkı kucaklamıştı. “Hah hay!” diye ciyakladı deli, çıngıraklı bir sesle: “Prensesi elimden kaçıracak mısınız? Hah hay! Prenses, benim küçük gelinim olur.” Böyle diyerek Aurelie’yi yerinden kaldırdı, elinde tuttuğu bıçağı savurarak sapına kadar göğsüne sapladı. Oluk gibi kan fışkırdı. “Yaşasın, yaşasın, prensesimi kazandım artık!” diye bağırdı çılgın adam ve ana altarın arkasındaki parmaklıklı kapıdan geçip manastırın koridorlarında uzaklaştı. Rahibeler dehşet içinde çığlıklar atıyorlardı. “Cinayet! Cinayet! Hem de Tanrı’nın altarının önünde!” diye haykırıyordu ahali, atlara doğru akın ederek. “Manastırın girişlerini tutun, cani kaçamasın!” diye seslendi Leonardus yüksek sesle. Halk dışarıya akın etti; keşişler arasından güçlü kuvvetli olanlar, köşede duran ayin alayının sopalarını yakalayıp manastırın koridorlarında canavarın peşine düştüler. Her şey bir anda olup bitmişti. Aurelie’nin yanına diz çöktüm. Rahibeler beyaz bezlerle yarayı olabildiğince bağlamış, bayılan başrahibeye yardım ediyorlardı. Yanı başımda güçlü bir ses, “<em>Sancta Rosalia, ora pro nobis,</em>” dedi. Başımı kaldırıp baktım. Yanımda yaşlı ressam duruyordu; ama tıpkı bana zindanda göründüğü gibi sakin ve şefkatliydi. Ne Aurelie’nin ölümünün ardından dünyevi bir acı ne de ressamın görünmesinden dolayı bir korku duyuyordum. Zira ruhumda, karanlık gücün attığı gizemli düğümlerin artık çözülmekte olduğuna dair bir ışık belirmişti.</p>

    <p>“Mucize, mucize!” diye bağırıyordu halk sürekli. “Eflatun harmanili adama bakın! Ana altarın resminden dışarı fırlamış... gördüm... Ben de! Ben de!” diye bağırdı birçok kişi hep bir ağızdan. Herkes diz çöktü ve ortalığı saran karmakarışık gürültü, şiddetli hıçkırıklar ve ağlamalar eşliğinde bir dua mırıltısına dönüştü. Başrahibe ayılıp kendine geldi ve yürek parçalayan, derin acılarla dolu bir sesle, “Aurelie! Yavrum! Benim dindar kızım! Yüce Tanrı’m!.. Bu senin takdirin!” dedi. Minderlerle, örtülerle kaplanmış bir sedye getirdiler. Aurelie’yi üstüne yatırdıklarında, kızcağız derinden bir iç çekip gözlerini açtı. Ressam başucunda durmuş, elini kızın başına koymuştu. Güçlü bir aziz gibi duruyordu. Başrahibe dahil herkes, fevkalade ürkek bir huşu içinde gibiydiler. Sedyenin hemen dibine diz çöktüm. Aurelie’nin gözü bana takıldı; o anda, azize inancı uğruna acılar içinde şehit düştüğü için feryat etmek geldi içimden. Tek kelime edemeden boğuk bir çığlık atabildim ancak. O esnada Aurelie yumuşak bir sesle usulca konuştu: “Dünyevi her şeyin boş olduğunu idrak ettiği, ebedi sevincin ve selametin ülkesine duyduğu hasret yüreğini doldurduğu bir anda, göklerin mutlak hâkiminin takdiriyle dünyadan ayrılan biri için neden ağlıyorsun ki?” Ayağa kalktım ve sedyeye iyice yaklaştım. “Aurelie!” dedim. “Kutsal Bakire. Gözlerini o yüce yerlerden sadece bir an için indir. Yoksa ben, ruhumu, içimin huzurunu bozan, mahveden yeisler içinde eriyip gideceğim. İblisin ta kendisi gibi hayatına giren isyankâra hor bakmaktasın, değil mi? Ah, o çok ağır bir kefaret ödedi. Yine de nedamet getirmekle günahlarını hafifletmeyeceğini iyi biliyor. Aurelie... Ruhunu teslim ettin mi?” Meleklerin kanatları dokunmuş gibi gülümsedi Aurelie ve gözlerini kapattı. “Ah, yeryüzünün mesihi, Kutsal Bakire! Umarsız kederler içinde kaldım ben. Kurtarın, kurtarın beni cehennemde yanmaktan!” Heyecan içinde dua ediyordum. O an Aurelie gözlerini bir kez daha açtı, “Medardus!” dedi. “Sen kötülüğün gücüne teslim oldun. Peki ya ben, ben masum muydum? Caniyane aşkımda dünyevi saadeti bulmayı ümit etmiyor muydum? Mutlak iradenin fevkalade takdiri, bizi, isyankâr atalarımızın suçlarının kefaretini ödemeye mahkûm etti. Bizi, yıldızların üzerine taht kurmuş, dünyevi zevklerle hiç ilgisi olmayan bir aşkın bağıyla birleştirdi. Ama hilekâr düşman, aşkımızın bu derin anlamını bizden gizlemeyi, bizi dehşet verici bir şekilde, bu semavi aşktan sadece dünyevi anlamlar çıkarmak üzere kandırmayı başardı. Günah çıkarma hücresinde sana, aşkını ilan eden ben değil miydim? Ama sende ebedi aşkı uyandırmak yerine, seni yakıp bitirecek, ancak günaha girerek söndürebileceğini düşündüğün zevk cehenneminin alevini ateşledim. Cesaretini topla, Medardus! Şeytanın, kendisini senin yerine koysun diye kandırdığı çılgın deli, Tanrı’nın takdirinin gerçekleşebilmesi için bir araçtı sadece. Cesaretini topla, Medardus... yakında, yakında...” Aurelie son sözlerini gözle görülür bir güçlükle, gözleri kapalı olarak söyledi ve kendinden geçti ama henüz can vermemişti. “Muhterem efendim, acaba size günah mı çıkardı?” diye sordular meraklı rahibeler. “Katiyen!” diye cevap verdim. “O benim ruhumu cennetin tesellisiyle doldurdu.” “Aferin sana, Medardus. Sınav süren yakında sona erecek. Hoşça kal!” Bu sözleri dile getiren, ressamdı. Ona doğru ilerledim: “Beni bırakmayın, siz olağanüstü insan.” Nasıl olduğunu anlayamadım; konuşmamın arkasını getiremeden, tuhaf bir şekilde kendimden geçmiş ve uyanıklık ile rüya görmek arasında bir duruma düşmüştüm. Derken gürültülü seslenmeler, bağrışlarla uyandım. Ressamı artık göremiyordum. Çiftçiler, şehir halkı, askerler kiliseye doluşmuşlardı. Hâlâ orada olduğunu düşündükleri, Aurelie’nin katilini bulmak için manastırı didik didik aramak üzere izin istiyorlardı. Düzenin bozulacağından endişe eden başrahibe bundan kaçınıyordu; ama galeyana gelen kişiler, ona olan hürmetlerine rağmen bir türlü yatışmıyorlardı. Onu, ince hesaplı kaygıları yüzünden, bir keşiş olan katili saklamakla itham ediyorlardı. Halk gitgide daha şiddetli bir öfkeyle bağırıp çağırarak manastıra akın etmeye hazırlanıyordu. Bunun üzerine Leonardus kürsüye çıktı ve halka etkileyici birtakım sözlerle, bu kutsal yere saygısızlık etmemelerini, caninin asla bir keşiş olmadığını, manastırda bakım gören bir deli olduğunu, bir ara öldü zannedilerek tarikat kuralları uyarınca morga kaldırıldığını ama onun bu ölüm halinden uyanıp kaçtığını anlattı. Eğer hâlâ manastırda ise, alınacak önlemlerle kaçmasının imkânsız olduğunu söyledi. Halk sakinleşti, sadece Aurelie’nin kiliseye manastırın koridorlarından değil, merasim alayı şeklinde bahçeden getirilmesini istediler. Öyle yapıldı. Yılmış rahibeler, güllerle donattıkları tabutu taşıyorlardı. Aurelie de daha önce olduğu gibi, mersin dalları ve güllerle süslenmişti. Dört rahibenin gölgeliğini taşıdığı tabutun hemen arkasında, iki rahibenin kolunda başrahibe yürüyordu. Diğerleri Klarissen rahibeleriyle birlikte geliyorlardı. Onları değişik tarikatlardan biraderler izliyorlardı; arkalarından da halk yürüyordu. Alay bu şekilde kiliseden geçerken org çalan rahibe altarın önüne ulaşmış olmalı ki, alay kilisenin ortalarına gelince altardan aşağı koyu ve ürperti verici bir şekilde pes perdeden org sesleri yankılandı. İşte o anda Aurelie yavaşça doğruldu, ellerini dua ederek gökyüzüne kaldırdı; halk yeniden dizlerinin üzerine çöküp haykırdı: <em>“Sancta Rosalia, ora pro nobis.</em>” Şeytanın gözlerimi kör ettiği sırada, Aurelie’yi ilk kez gördüğümde, günahkârca bir sahtekârlık içinde bana malum olduğunu ileri sürdüğüm şey, o anda bu suretle gerçek oluyordu.</p>

    <p>Rahibeler, manastırın alt salonunda sedyeyi indirdiklerinde, rahibelerle biraderler etrafında dua ederlerken Aurelie derin bir iç çekişle, yanı başında diz çökmüş olan başrahibenin kollarına yığıldı. Ölmüştü! Halk manastırın büyük kapısından ayrılmamıştı. Çanlar, bakirenin bu dünyadan ayrıldığını ilan ettiği an, her taraf hıçkırıklar ve acı çığlıklarıyla inledi. Pek çok kişi Aurelie defnedilinceye kadar köyde kalmaya, evine ondan sonra dönmeye ve bu arada sıkı bir şekilde oruç tutmaya ant içti. Korkunç olaya, göklerin gelininin inancı uğruna şehit olduğuna dair söylenti hızla yayıldı, Aurelie’nin dört gün sonra düzenlenen cenaze töreni, bir azizenin nurlara kavuşmasının kutlanmasına benzer bir şekilde gerçekleşti. Zira birkaç gün öncesinden başlayarak manastırın önündeki çayırlık, Aziz Bernard Günü’nde olduğu gibi yerlerde sabahlayan insanlarla doldu; ama neşeli gürültülerden çok, inanç dolu iç çekmeler ve boğuk mırıltılar işitiliyordu. Kilisenin ana altarının önünde vuku bulan o gaddarca eylemin hikâyesi ağızdan ağıza yayılıyor, eğer sesler bir an için yükselirse, bu da iz bırakmadan ortadan kaybolan caniye edilen beddualar oluyordu.</p>

    <p>Çoğunlukla bahçedeki şapelde tek başıma geçirdiğim bu dört gün, ruhumun selameti açısından, Roma’daki Kapuçin manastırında geçirdiğim o uzun, zorlu nedamet günlerinden çok daha tesirli oldu. Aurelie’nin son sözleri, günahlarımın ardında saklı esrarı açıklığa kavuşturmuştu. Görmüştüm ki, erdemin ve inançlılığın gücüyle donatılmış olduğum halde, yılgın bir korkak gibi davranmış, suçlu soyumun sürmesini, onun yeniden yeşermesini arzu eden iblise karşı direnememiştim. Orkestra şefinin kız kardeşini gördüğüm, isyankâr kibrimin başkaldırdığı sıralar, içimdeki kötülük tohumu henüz küçüktü. Lakin şeytan beni oyuna getirerek lanet olası bir zehir gibi kanımı kaynatan iksirini elime tutuşturmuştu. O yabancı ressamın da, başrahibin de, başrahibenin de ilk uyarılarına aldırmamıştım. Aurelie’nin günah çıkarma hücresine gelmesiyle, içimde saklı suçlunun gelişimi tamamlanmış oluyordu. Günah, o zehrin yarattığı fiziksel bir hastalık gibi ortaya çıkmıştı. Şeytana teslim olmuş biri, beni Aurelie’yle birleştiren bağın, göklerin gücünden gelen ebedi aşkın sembolü olduğunu nasıl fark edebilirdi ki? Felaketimden sevinç duyan iblis, varlığına benim benliğimin sızdığı, bu suretle ruhumu etkileyen bir ahlaksıza kenetlemişti beni. Onun sözde ölümü, muhtemelen şeytanın boş aldatmacasıydı ama ben kendimi suçluyordum bundan. Bu ilk suç, şeytana kanmanın peşinden gelen cinayet fikrine alıştırmış oluyordu beni. Böylece, ahlaksızca bir günahın meyvesi olan, şeytanın ruh verdiği kardeşim, beni en alçakça isyankârlıklara sürüklemiş, bana acımasızca işkenceler etmişti. Aurelie Tanrı’nın takdiriyle rahibelik yeminini edinceye kadar içim günahtan tam olarak arınmamıştı. O âna kadar iblisin hâlâ etkisi vardı üzerimde. Ama Aurelie’nin son kelimeleriyle birlikte yukarılardan inen nurlu mutluluk, o olağanüstü iç huzuru, Aurelie’nin ölümüyle günahlarımın bağışlanmış olduğunu kanıtlıyordu. Ayin töreninin sonunda koro, “<em>Confutatis maledictis flammis acribus addictis,</em>”<a class="si-noteref epub-type_noteref" href="#f29" id="ref_f29">29</a> dizelerini seslendirirken, içimin titrediğini hissettim. Lakin, “<em>Voca me cum benedictis,</em>”<a class="si-noteref epub-type_noteref" href="#f30" id="ref_f30">30</a> sözleri okunurken, semavi bir güneşin aydınlığında Aurelie’nin yukarılardan bana baktığını, ışıklar saçan yıldızlı halkalarla çevrili başını, ruhumun selameti için yalvarmak üzere o en aziz varlığa doğru kaldırdığını görür gibi oldum. “<em>Oro supplex et acclinis cor contritum quasi cinis!</em>”<a class="si-noteref epub-type_noteref" href="#f31" id="ref_f31">31</a> Yere yığıldım; lakin ruh halim, bu mütevazı yalvarışlarım, Kapuçin manastırındaki pişmanlığıma dair o ihtiraslı ifadelerden, o acımasızca, vahşice nedamet ibadetlerinden ne kadar da farklıydı. Zihnim doğruyu yanlıştan ayırt edebilme noktasına ancak şimdi gelmişti. Bu berrak bilinçle, şeytanın üzerimdeki her tür yoklaması etkisiz kalmalıydı. İlk anda beni bu denli derinden sarsan, Aurelie’nin ölümü değil, iğrenç ve dehşet verici bir görünüm arz eden öldürülüş şekliydi. Ama mutlak kudretin inayetiyle onun en yüce mertebeye erişmeyi başardığını idrak ettim; inancı uğruna şehit olarak sınanmış, günahlarından arınarak İsa’ya adanmıştı. Acaba benim açımdan bu onun sonu muydu? Hayır, ancak şimdi, onun bu ıstıraplarla dolu dünyadan ayrılmasıyla, yüreğimde ebedi aşkın ışığı parlamıştı. Evet, Aurelie’nin ölümü, onun söylediği gibi, dünyevi aşkla hiç ilgisi olmayan bir aşkın kutsanma şenliğiydi sadece. Bu fikirler beni de dünyevi varlığımın üzerine yükseltmişti. Cistercium Manastırı’ndaki günler, hayatımın gerçek anlamda en hayırlı günleriydi.</p>

    <p>Ertesi sabahki defin töreninden sonra Leonardus, biraderlerle birlikte şehre dönmek istiyordu; başrahibe, kafilenin yola çıkacağı sırada beni yanına çağırttı. Odasında yalnızdı. Çok müteessirdi, gözlerinden yaşlar dökülüyordu. “Her şeyi, her şeyi biliyorum artık, oğlum Medardus,” dedi. “Sana yine bu şekilde hitap ediyorum; zira sen bahtsız, sen merhamet duyulası çocuk, tabi tutulduğun bütün sınavlardan geçtin. Ah, Medardus, o, sadece o, Tanrı’nın katında bize şefaat edecek olan o kız, yalnız o, bütün günahlardan azade. Ben de vaktiyle dünyevi hazların hayaliyle dopdolu olarak o caniye kendimi vermek üzereyken uçurumun kenarına kadar gelmemiş miydim? Gelmiştim... Oğlum Medardus! Ben de hücremin ıssızlığında babanı hatırlayarak suçlu gözyaşları dökmüştüm. Git şimdi, oğlum Medardus. Senin isyankâr bir günahkâr olarak yetişmende benim de belki payım olduğuna dair bütün şüpheler silindi ruhumdan.”</p>

    <p>Leonardus belli ki, başrahibeye hayatım hakkında bilmediklerini açıklamış, bu davranışıyla kendisinin de beni affettiğini, beni büyük divanında Tanrı’nın takdirine havale ettiğini göstermişti. Manastırın eski düzeni olduğu gibi devam ediyordu. Biraderlerin saflarına karıştım eskisi gibi. Günlerden bir gün Leonardus, “Birader Medardus, sana bir tövbe ibadeti vazifesi daha vermek istiyorum,” dedi. Tevazu içinde bunu ne olduğunu sordum. “Hayatının hikâyesini bütün tafsilatıyla yazacaksın,” diye yanıt verdi. “İlginç olayları, daha önemsiz olanlarını, dünya hayatının renkli yanlarını; başından geçen hiçbir şeyi atlamayacaksın. Hayal gücün seni belki de o dünyaya geri götürecek gerçekten; her şeyi, korkunç, gülünç, ürkünç ya da eğlenceli, ne olmuşsa hepsini bir kez daha hissedeceksin. Mümkündür ki, Aurelie’yi inancı uğruna ölmeyi başaran Rahibe Rosalia’dan farklı olarak göreceksin; ama kötü ruh, seni tam anlamıyla terk etmişse eğer, dünyevi olandan tam anlamıyla vazgeçmişsen, yücelmiş bir varlık olarak her şeyin üzerinde kalacaksın; o izlenimler sende hiçbir iz bırakmayacak.” Başrahibin emrini yerine getirdim. Her şey gerçekten de tıpkı onun dediği gibi oldu. Hayatımı yazarken acı ile mutluluk, korku ile zevk, dehşet ile hayranlık aynı anda, bir arada dökülüyordu içimden. Bu sayfaları okumuş olan okurum, Aurelie’nin hayalinin bütün canlılığıyla gözümün önüne geldiği, aşkımın en mutlu günlerini sana anlatmıştım. Hafif, akılsız insanlara, beraberinde ekseriya çöküşü getiren dünyevi zevklerden daha yüce şeyler vardır; bunlar, günahlı ihtiraslardan uzak, yüce olan ne varsa, aşk ülkesinden zavallı insan yüreğine pür bereket inecek ne varsa, sevdiğinin onları, ilahî bir ışık gibi yaktığı o en ulvi, en mesut anlardır. Dünyanın bana sunduğu o harikulade anları hatırlayıp da gözlerimden acı yaşlar döküldüğünde, çoktandır kabuk tutmuş yaralarım yeniden kanadığında, beni işte bu düşünce ferahlatıyordu.</p>

    <p>Ölürken bile şeytanın bu günahkâr keşişe azap çektirmeye gücü yetecektir muhtemelen; bunu biliyorum. Lakin yürekten bir hasretle, beni dünyadan alacak o ânı bekliyorum sürekli. Zira o an, Aurelie’nin, yani Azize Rosalia’nın ölürken vaat ettiklerinin gerçekleşeceği an olacaktır. Kutsal Bakire, benim için Tanrı’ya yalvar; yalvar ki, o karanlık saatte, defalarca yenik düştüğüm cehennemin gücü bana galip gelmesin, beni ebediyen ahlaksızlığın çirkefine çekemesin.</p>

    <h3 class="baslik3">B.deki Kapuçin manastırının kütüphanecisi Peder Spiridion’un eki</h3>

    <p>17.. senesi, Eylül’ün üçünü dördüne bağlayan gece, manastırımızda çok tuhaf şeyler oldu. Gece yarısı sularında olmalı, bitişiğimdeki, Birader Medardus’un hücresinden tuhaf kıkırdamalar, kahkahalar, yanı sıra boğuk, acıklı inlemeler işittim. Çok çirkin, itici bir ses sanki bariz bir şekilde, “Benimle gel, Birader Medardus, gidip gelini bulalım,” sözlerini telaffuz ediyordu. Kalktım; niyetim Birader Medardus’a gitmekti. O anda çok tuhaf bir korkuya kapıldım. Aniden ateşlenmiş gibi bütün uzuvlarım şiddetle titriyordu. Bunun üzerine Medardus’un hücresi yerine, Başrahip Leonardus’un hücresine gittim. Güçlükle uyandırdım onu ve işittiklerimi anlattım. Başrahip çok korktu, ayağa fırladı, bana kutsanmış mumlar getirmemi söyledi; sonra da ikimiz birlikte Medardus’a gidecektik. Söyleneni yaptım, mumları koridordaki Meryem Ana şamdanından yaktım. Merdivenden çıktık; ama ne kadar kulak kabartsak da, duyduğum o tiksindirici sesleri duyamadık. Bunun yerine, usulca çınlayan hoş çan sesleri işitiliyor, etrafa sanki latif bir gül kokusu yayılıyordu. Hücreye yaklaştık; o anda kapısı açıldı, dışarıya şaşılacak derecede uzun boylu, beyaz kıvırcık sakallı, eflatun harmanili bir adam çıktı. Çok korktum; zira bu adamın tehlikeli bir hortlak olduğundan hiç şüphem yoktu; manastırın kapıları sımsıkı kapalıydı, içeriye hiçbir yabancı giremezdi; ama Leonardus ona korkmadan bakıyordu; daha ağzını açıp bir şey söyleyemeden adam, çok boğuk ve törensel bir sesle, “Mutluluk ânı yakın artık,” dedi. Sonra da koridorun karanlığında kayboldu. Korkum daha da artmıştı. Elimin titremesinden az kalsın mumu düşürüyordum. Başrahip, artık dindarlığından mı, inancının gücünden mi bilinmez, hortlağa hiç aldırış etmeden beni kolumdan yakaladı, “Birader Medardus’un hücresine girelim,” dedi. Öyle yaptık. Bir süredir çok güçsüz düşmüş olan Birader Medardus’u bulduğumuzda ölmek üzereydi. Konuşamıyor, sadece güçlükle biraz nefes alabiliyordu. Leonardus, onun yanında kaldı. Ben çana asıldım ve bağırarak biraderleri uyandırdım. “Kalkın! Kalkın. Birader Medardus ölüyor!” Eksiksiz herkes ayağa kalktı. Ellerimizde mumlarla, can çekişen biraderimizin yanına koştuk. Korkumu atlatmıştım artık. Ben dahil hepimiz derin bir keder içindeydik. Birader Medardus’u bir sedyeye koyup manastırın kilisesine taşıdık, ana altarın önüne koyduk. Orada, hepimizi hayrete düşürecek surette konuşmaya başladı. Günahını Leonardo bizzat çıkardı; günahlarından arındırdıktan sonra, onu son olarak kutsal yağla kendisi ovdu. Leonardus aşağıda onunla kaldı ve konuşmaya devam etti; biz ise koro yerine çıkıp ölünün ruhunun selameti için alışıldık ilahilerimizi okuduk ara vermeden. Manastırın çanları tam gece yarısı, ertesi günü, yani 17.. yılının beş Eylül’ünü haber verdiği esnada, Birader Medardus başrahibin kollarında aramızdan ayrıldı. Bir yıl önce tam Rahibe Rosalia’nın, yeminini ettikten sonra dehşet verici bir şekilde öldürüldüğü gün ve saat olduğunu fark ettik bunun. Ayin ve defin esnasında da bazı şeyler oldu. Ayinde yoğun bir gül kokusu yayıldı etrafa. Çok eski, ünlü bir İtalyan ressamın yaptığı söylenen, Roma’daki bir Kapuçin manastırından yüklü bir paraya aldığımız, onların elinde sadece bir kopyası bulunan o güzelim Azize Rosalia resminin önüne, o mevsimde az bulunan güllerden bir demet konulmuş olduğunu fark ettik. Kapı görevlisi birader, pek sefil görünüşlü, hırpani bir dilencinin sabah erkenden bize fark ettirmeden yukarıya çıkıp demeti resmin önüne koyduğunu söyledi. Aynı dilenci cenaze töreni esnasında da oradaydı ve biraderlerin arasına karışmıştı. Uzaklaştırmak istedik ama Başrahip Leonardus, onu dikkatle süzdükten sonra, ses çıkarmamamız gerektiğini söyledi. Onu fahri birader olarak manastıra kabul etti; dünyadaki hayatında adı Peter Schönfeld olduğu için, biz de ona Birader Peter dedik. Son derece sakin, iyi niyetli, az konuşan ama arada bir günahsız tarafından abartılı kahkahalar atan ve bizi eğlendiren biri olarak, ona gururla taşıdığı adını vermekte sakınca görmedik. Başrahip Leonardus bir keresinde, Peter’in ışığının, hayatı alaya alan şakacılığının dönüştüğü bir tür deliliğin dumanları arasında sönmüş olduğunu söyledi. Bilge Leonardus’un bununla ne kastettiğini pek anlamadık, ama fahri Birader Peter’in onun çoktandır tanıdığı biri olduğunu fark ettik. Birader Medardus’un hayat hikâyesini içeren ama okumadığım evraka, ölümüne dair ayrıntılı bilgileri büyük bir gayretle, <em>ad majorem dei gloriam</em><a class="si-noteref epub-type_noteref" href="#f32" id="ref_f32">32</a> eklemiş bulunuyorum. Cennetin efendisi, ruhunu teslim etmiş olan Birader Medardus’a, zamanı gelince mahşerde huzur ve sükûnet içinde dirilmeyi nasip etsin, dindar bir insan olarak öldüğü için onu azizlerin korosuna kabul etsin.</p>
  </div>

  <div class="si-footnotes html5_section epub-type_footnotes">
    <div class="si-footnote html5_aside epub-type_footnote" id="f24">
      <a class="si-backref" href="#ref_f24">24</a> <span class="si-footnote-text">. (İt.) Aziz. (Y.N.)</span>
    </div>

    <div class="si-footnote html5_aside epub-type_footnote" id="f25">
      <a class="si-backref" href="#ref_f25">25</a> <span class="si-footnote-text">. Geleneksel İtalyan el kuklası. (Ç.N.)</span>
    </div>

    <div class="si-footnote html5_aside epub-type_footnote" id="f26">
      <a class="si-backref" href="#ref_f26">26</a> <span class="si-footnote-text">. Yiğitliği ve Hz. Davud’a bağlılığı dolayısıyla Kitabı Mukaddes’te adı geçen Kral Saul’un büyük oğlu. (Y.N.)</span>
    </div>

    <div class="si-footnote html5_aside epub-type_footnote" id="f27">
      <a class="si-backref" href="#ref_f27">27</a> <span class="si-footnote-text">. (Lat.) İsa Mesih’e övgüler olsun. (Y.N.)</span>
    </div>

    <div class="si-footnote html5_aside epub-type_footnote" id="f28">
      <a class="si-backref" href="#ref_f28">28</a> <span class="si-footnote-text">. (Lat.) Yüzyıllar yüzyılı, ebediyen. (Y.N.)</span>
    </div>

    <div class="si-footnote html5_aside epub-type_footnote" id="f29">
      <a class="si-backref" href="#ref_f29">29</a> <span class="si-footnote-text">. (Lat.) Kötüler bir arada ateşe atıldığında. (Ç.N.)</span>
    </div>

    <div class="si-footnote html5_aside epub-type_footnote" id="f30">
      <a class="si-backref" href="#ref_f30">30</a> <span class="si-footnote-text">. (Lat.) Beni iyilerden say. (Ç.N.)</span>
    </div>

    <div class="si-footnote html5_aside epub-type_footnote" id="f31">
      <a class="si-backref" href="#ref_f31">31</a> <span class="si-footnote-text">. (Lat.) Yalvarıyorum [sana] dizlerimin üzerinde, [pişmanlıktan] toz gibi darmadağın bir yürekle sonumu hayır eyle! (Ç.N.)</span>
    </div>

    <div class="si-footnote html5_aside epub-type_footnote" id="f32">
      <a class="si-backref" href="#ref_f32">32</a> <span class="si-footnote-text">. (Lat.) Tanrı’nın yüce onuru için. (Ç.N.)</span>
    </div>
  </div>
</body>
</html>
