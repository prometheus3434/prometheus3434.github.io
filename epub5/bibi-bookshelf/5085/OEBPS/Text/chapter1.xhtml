<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Şeytanın İksirleri</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <h1 class="baslik1">1</h1>

    <h2 class="baslik2">Çocukluk yılları ve<br />
    manastır hayatı</h2>

    <p>Babam hayattayken hangi şartlarda yaşadığından annem hiç söz etmezdi; ama ilk gençlik yıllarımda ona dair anlattıklarından hatırlayabildiğim kadarıyla, babamın derin bilgilerle donanımlı, hayat bilgesi bir adam olduğunu sanıyorum. Bu hikâyelerden ve annemin eski yaşantılarına dair ancak çok sonraları anlayabildiğim bazı ifadelerinden, onların, varlık ve zenginlik içinde rahat bir hayat sürdürürken, çok ağır ve acılarla dolu bir sefalete düştüklerini biliyorum. Babam bir zamanlar, şeytana uyup ahlaksızca bir isyankârlığa kapılmış ve çok ağır bir günah işlemiş; sonraki yıllarda Tanrı’nın inayetiyle aydınlanarak, tövbe etme niyetiyle çok uzaklara, soğuk Prusya’daki Heilige Linde’ye<a class="si-noteref epub-type_noteref" href="#f1" id="ref_f1">1</a> hacca gitmek istemiş. Bu meşakkatli yolculuk sırasında annem birkaç yıllık evliliklerinin, babamın korktuğu gibi çocuksuz kalmayacağını fark etmiş, babam da, onca yoksulluğuna aldırmaksızın buna çok sevinmiş. Zira bir oğlan çocuğun dünyaya gelmesi, Aziz Bernard’ın şefaatini esirgemediğinin ve günahlarının bağışlanacağının teminatı anlamına geliyor, hayallerinin gerçekleşeceğini gösteriyormuş. Heilige Linde’de babam hastalanmış. Güçsüz düşmesine rağmen, salık verilen yorucu ibadetlerini sürdürmekte direniyor, sürdürdükçe durumu daha da kötüleşiyormuş. Tam benim doğduğum esnada, günahlarından arınmış ve huzura kavuşmuş bir şekilde vefat etmiş. Aklımın erdiği ilk yaşlardan kalan anılarla birlikte, Heilige Linde Manastırı’nın ve muhteşem kilisesinin o sevilesi hayalleri canlanıyor gözümde. Etrafımı hâlâ o karanlık ormanın hışırtıları, beşiğim olan o gümrah otların, renkli çiçeklerin kokuları sarıyor. Meryem Ana’ya adanmış bu tapınakta, ne zehirli bir hayvan ne de zararlı bir böcek yuva yapar; içinden tütsü kokularının yayıldığı altın buhurdanlıklarını sallayarak hacılarla birlikte uzun kafileler halinde yürüyen rahiplerin inanç dolu ilahilerine, ne bir sinek vızıltısı ne de bir ağustosböceğinin cırıltısı karışır. Kilisenin orta yerinde duran, meleklerin Meryem Ana’nın mucizeler yaratırkenki resmini kondurdukları ıhlamur ağacının gümüş kaplamalı gövdesi hâlâ gözümün önündedir. Meleklerin, azizlerin renkli suretleri kilisenin duvarlarından, tavanlarından gülümser gibidir hâlâ. Derin acılarına rahmet dolu teselliler bulduğu bu harikulade manastıra dair anlattıkları öylesine içime işlemiş ki, annemin o kutsal yerden bir buçuk yıl sonra ayrılmış olduğunu, benim anılarımın ise o denli eskilere uzanamayacağını bile bile, her şeyi kendim görmüşüm, kendim yaşamışım hissine kapılırım. Tenha kilisede, kadim zamanlarda, daha inşaat halindeyken ortaya çıkan, sanatkârane dokunuşlarıyla kiliseyi kısa zamanda en güzel biçimde resimlendiren ama işi biter bitmez yeniden kaybolan, dilinden kimsenin anlayamadığı yabancı ressama ait olduğu sanılan, o çok ciddi görünüşlü adamın resmini de kendi gözlerimle görmüşüm gibi gelir hep. Bir de yaşlı, alışılmadık kıyafetler içinde, uzun boylu, kır sakallı bir hacının beni kucağında dolaştırdığını, envaı çeşit renkli otlar, taşlar topladığını ve benimle oynadığını hatırlarım; oysa içimde böylesine canlı bir resim yaratan şeyin sadece annemin betimlemeleri olduğundan eminim. Bir seferinde hacı, benim yaşıtım olan bir oğlan çocuğu getirmişti yanında. Birbirimize sarılarak, öpüşerek çimenlerin üstünde oynuyorduk; renkli taşlarımın tümünü ona vermiştim; o da onları yerde türlü şekiller çizecek gibi diziyor, ama çizdiği şekiller önünde sonunda hep kutsal haç biçimine dönüşüyordu. Annem yanı başımızda taş bir bankta oturuyor, ihtiyar da onun arkasında durmuş, şefkatli bir dikkatle bizim çocuksu oyunlarımızı seyrediyordu. O sırada çalılıkların arasından birkaç delikanlı çıktı. Kılıklarından, her hallerinden Heilige Linde’ye salt tecessüs ve merak nedeniyle gelmiş oldukları anlaşılıyordu. Bizi fark edince içlerinden biri bağırdı: “Bakın! Burada kutsal bir aile var. Bu tablo tam da benim resim dosyama uygun.” Gerçekten de kâğıdını kalemini çıkarıp bizim resmimizi çizmeye koyuldu. Bunun üzerine yaşlı hacı, başını kaldırdı ve öfkeyle bağırdı: “Seni sefil alaycı, sözde sanatçı olacaksın. Ne gezer; inancın ve sevginin ateşi hiç yanmamış ki senin içinde; eserlerin de tıpkı kendin gibi ölü ve donuk kalacaklar. Sen de dışlanmış biri olarak ıssız boşlukta ümitsizlik içinde, kendi sefaletinde gömülüp kalacaksın.” Delikanlılar, şaşkın, alelacele kaçtılar. Yaşlı hacı, anneme şöyle dedi: “Size bugün, oğlunuzda sevginin kıvılcımını ateşlesin diye harikulade bir çocuk getirdim; ama onu sizden alıp götüreceğim yeniden. Beni de bir daha görmeyeceksiniz. Oğlunuz pek çok yetenekle mükemmel bir şekilde donatılmış; ama kanında hâlâ babasının günahları kaynayıp mayalanmakta. Yine de, inanç yolunda kahraman bir mücahit olarak yetiştirilebilir. Bırakın din adamı olsun!” Annem, hacının sözlerinin, üzerinde nasıl silinmez bir etki bırakmış olduğunu anlata anlata bitiremezdi; ama yine de benim tercihlerim üzerinde herhangi bir zorlamada bulunmadı, bana kendisinin verebileceğinden daha yüksek bir eğitim imkânına sahip olmamı aklına bile getirmeksizin, kaderin neler göstereceğini, beni nereye yönlendireceğini sükûnetle beklemeye karar verdi. Kendi yaşadıklarımla ilgili hatıralarım, dönüş yolunda annemin Cistercium<a class="si-noteref epub-type_noteref" href="#f2" id="ref_f2">2</a> Rahibe Manastırı’nı ziyaret ettiği andan başlayarak netlik kazanır. Manastırın, prenses unvanı taşıyan başrahibesi, babamı önceden tanıdığı için annemi nazik bir şekilde kabul etti. Annemin, ressam ile yaşlı hacı arasında geçen konuşmayla tamamladığı, yaşlı hacıyla ilgili aklımda kalan o son olaydan itibaren beni başrahibeye götürdüğü âna kadar geçen süre, benim açımdan tam bir boşluk oluşturuyor; buna dair hatırımda hiçbir şey kalmamış. Yeniden hatırlayabildiklerim, annemin giysilerimi mümkün olduğu kadarıyla yenileyip düzeltmesiyle başlıyor. Şehirden yeni kurdeleler almış, vahşice uzamış saçlarımı kesmiş, beni büyük bir özenle süslemiş, bu arada başrahibenin karşısında uslu ve terbiyeli davranmamı tembihlemişti sıkıca. Sonunda annemin elinden tutarak geniş taş merdivenden yukarı tırmanmış, prensesin bulunduğu yüksek tavanlı, duvarları aziz resimleriyle bezeli salona girmiştim. Uzun boylu, azametli, güzel bir kadındı; tarikat kıyafeti saygı telkin eden bir vakar veriyordu ona. Beni sert, iliklerime işleyen bir bakışla süzdü ve sordu: “Bu mu oğlunuz?” Sesinin tonundan, bütün görünüşünden, çevrenin yabancılığından, tavanın yüksekliğinden, duvarlardaki resimlerden öylesine etkilenmiştim ki, derin bir korku hissine kapılıp yana yakıla ağlamaya başladım. Bunun üzerine prenses, “Ne oldu sana, küçüğüm, korktun mu benden?” diye daha yumuşak ve daha anlayışlı bir tavırla konuştu. “Oğlunuzun adı neydi, sevgili hanımefendi?” “Franz,” diye karşılık verdi annem. Bunun üzerine prenses derin bir üzüntü içinde, “Franz’çık!” diye seslendi; beni havaya kaldırıp sıkıca göğsüne bastırdı. Ama o esnada boynumda hissettiğim ani bir acıyla öylesine güçlü bir çığlık attım ki, prenses ürkerek beni yere bıraktı. Annem bu davranışıma fena halde şaşırmıştı, beni uzaklaştırmak üzere derhal üstüme atıldı. Prenses buna izin vermedi; derken anlaşıldı ki, bana öyle sıkıca sarıldığı anda, göğsünde taşıdığı pırlanta haç, boynumu tahriş etmiş, battığı yer kıpkırmızı olmuş, kan oturmuş. “Zavallı Franz,” dedi prenses. “Canını acıtmışım meğer ama biz yine de iyi dost olacağız seninle.” Rahibelerden biri şekerleme ve tatlı şarap getirdi, ben de yüreklenerek daha fazla nazlanmadım; yerine oturup beni kucağına alan zarif kadının kendi eliyle yedirdiği tatlıları, ısrara mahal bırakmaksızın cesaretle atıştırmaya başladım. O zamana kadar hiç tatmamış olduğum tatlı içkiden birkaç damla aldıktan sonra, annemin ifadesine göre, çocukluğumun ilk yıllarından beri bana özgü olan o neşeli ruh halim ve olağanüstü canlılığım geri dönmüş. Başrahibe ile odada kalan rahibeyi çok eğlendiriyor, kahkahalar atıyor, gevezelik ediyordum. Bana hâlâ açıklanamaz gelen şey, nasıl olup da annemin aklına, doğduğum yerin güzelliklerini ve olağanüstü yanlarını anlatmamı isteme fikrinin geldiği, benim de tanımadığım o yabancı ressamın resimlerini, yüce bir güç tarafından ilham gelmiş gibi bütün ruhumla kavramışçasına, olanca canlılığıyla tasvir ettiğimdir. O sırada, sanki kilisedeki bütün yazıları çoktandır tanıyor, biliyormuş gibi, azizlerin harikulade hikâyelerine daldım. Prenses, hatta annem, beni hayretle seyrediyorlardı; bense konuştukça coşuyordum. Sonunda prenses sordu: “Söyle, sevgili çocuğum, bütün bunları nereden biliyorsun sen?” Bir an bile duraksamadan yanıtladım; yabancı hacının beraberinde getirdiği o güzel, o olağanüstü çocuğun, kilisedeki bütün resimleri bana tek tek anlattığını, kendisinin renkli taşlarla çizdiği bazı resimlerin anlamlarını açıkladığını, bununla da kalmayıp daha başka pek çok kutsal hikâye naklettiğini söyledim.</p>

    <p>İkindi çanı çaldı, rahibe kesekâğıdına sarılı bir sürü şekerleme getirip verdi, ben de büyük bir memnuniyetle aldım. Başrahibe ayağa kalktı, anneme şöyle dedi: “Oğlunuzu yatılı öğrencim olarak kabul ediyorum, sevgili hanımefendi. Bundan böyle onunla ben ilgileneceğim.” Annem heyecanından konuşamaz olmuştu. Sıcak yaşlar dökerek prensesin ellerini öptü. Tam kapıdan çıkmak üzereydik ki prenses, arkamızdan geldi, beni bir kez daha havaya kaldırdı, bu kez haçını özenle yana doğru çekerek sımsıkı sarıldı; şiddetle ağlıyor, sıcak gözyaşları alnıma damlıyordu. “Franz’çığım!” diye haykırdı. “Hep böyle inançlı ve iyi kal!” Derinden etkilenmiştim; neden olduğunu pek bilmeden, ben de ağladım.</p>

    <p>Manastırın yakınlarındaki küçük bir mandırada yaşayan annemin ev hayatı, başrahibenin desteğiyle daha iyi bir hale gelmişti. Sefaletimiz sona ermiş, ben de daha iyi giyinir olmuştum. Papazdan eğitim alıyor, bunun yanı sıra onun, manastırın kilisesinde ayin yaptığı günlerde koro çocuğu olarak görev yapıyordum.</p>

    <p>Gençliğimin bu mutlu günlerinin anıları nasıl da kutlu bir rüya gibi kucaklıyor beni! Yurdum, mutluluğun, o çocuksu, o rahat duyguların, o üzerine gölge düşmemiş sevinçlerin mekân tuttuğu, harikulade bir ülke olarak uzaklarda, çok uzaklarda kaldı; geriye dönüp baktığımda, beni ondan sonsuza dek ayıran uçurumun, sonuna kadar açılmış ağzını görüyorum. Yakıcı bir hasretin pençesinde, karşı tarafta, şafağın kızıl ışıkları arasında gezinen sevdiklerimi seçebilmek için gitgide daha fazla gayret sarf ediyor, onları gördüğüme, tatlı seslerini işittiğime vehmediyorum. Ah! Sevginin güçlü kanatlarının aşamayacağı bir uçurum var mıdır? Aşk için mekân ve zaman nedir ki! O, hayallerde yaşamaz mı zaten; hayallerin sınırı var mıdır? Fakat, karanlık gölgeler belirmekte etrafımda; gitgide daha yoğunlaşıyor, beni sıkıştırıyorlar, gitgide daha sıkı sararak görüşümü kapatıyorlar; aklımı, yaşadığım ânın azabıyla tutsak ediyor, tarif edilemez, zevk veren bir ıstırapla içime dolan hasretimi, iflah olmaz, öldürücü bir işkenceye dönüştürüyorlar!</p>

    <p>Bir iyilik timsali olan papaz, benim uçarı aklımı dizginlemeyi başarıyor, dersini benim keyfime göre şekillendirerek zevk almamı, hızla ilerleme kaydetmemi sağlıyordu. Annemi her şeyden çok seviyor, prensese ise bir azize gibi saygı duyuyordum. Onu görebileceğim günler, bana bayram gibi geliyordu. Her seferinde, edindiğim yeni bilgilerle gözünü kamaştırmaya karar veriyor ama onun gelip de bana sevgiyle hitap ettiği anda tek kelime bile edemiyor, sadece onu seyretmek, ona kulak vermek istiyordum. Her kelimesi, ruhumun derinliklerine işliyordu; eğer onunla konuşmuşsam, gün boyu kendimi şaşılası görkemli bir ruh hali içinde buluyordum; daha sonra, çıktığım gezintilerde ise hayali bana eşlik ediyordu. Ana altarın önünde durmuş, tütsü kabını sallarken, orgun sesleri koro yerinden aşağıya doğru yayılıp köpüren seller misali kabararak beni sürüklerken, ilahinin içinde onun sesini ayırt ediyordum. O sesin parlak bir ışık huzmesi gibi üzerime düşüp içimi o en yüce, en kutsal sezilerle doldurduğu anlarda, adlandırılamaz hislerle nasıl da sarsılıyordum. Ama haftalar öncesinden sevindiğim en olağanüstü, asla içim ürpermeksizin aklıma getiremediğim gün, manastırda büyük bir günah bağışlama töreniyle kutlanan, Cistercium’un azizi Bernard’a adanmış yortuydu. Bir gün öncesinden komşu şehirlerden ve çevredeki diğer yerlerden büyük kalabalıklar halinde insanlar gelir, manastıra bitişik çiçekli çayırlara yerleşirlerdi. Neşeli gürültüler sabahtan akşama kadar dinmezdi. Bernard Günü, ağustosa denk geldiğinden, bu uygun mevsimde hava koşullarının yortu için elverişli olmadığı herhangi bir zaman hatırlamıyorum. İbadet eden, ilahiler okuyarak gezinen hacılarla, süslenmiş kızların peşinde coşku içinde itişip kakışan çiftçi oğlanların sesleri, bir renk cümbüşü içinde birbirine karışırdı. Din adamları inançlı bir saygıyla ellerini huşu içinde kavuşturmuş, bulutlara bakarken, çimenlere yayılan burjuva aileleri tıka basa dolu yemek sepetlerini boşaltır, yemeklerini yerlerdi. Neşeli şarkılar, dinî ilahiler, tövbe edenlerin derinden iç çekişleri, mutluların kahkahaları, ağlamalar, ah çekmeler, coşkulu naralar, şakalaşmalar, dualar, kulakları sağır eden harikulade bir konser şeklinde semaya yükselirdi! Ama manastırın çanı çaldı mı, patırtı bir anda susardı. Göz alabildiğine herkes sıkışık saflar halinde diz çöker, kutsal sessizliği sadece duaların boğuk mırıltısı bozardı. Çanın son vuruşunun sesi erirken renkli kalabalık yeniden hareketlenir, birkaç dakikalığına kesilen coşku yeniden başlardı. Komşu şehirde oturan piskopos, Bernard Günü’nde, maiyetindeki kilise yüksek kurulu üyesi rahiplerle birlikte manastırın kilisesindeki bu görkemli ayini yönetme görevini bizzat üstlenirdi. Orkestrası, ana altarın yanına kurulmuş, nadir ipek dokumalarla bezeli bir tribünde müzik çalardı. O zamanlar yüreğimi titreten o duygular hâlâ ölmedi; çabucak akıp gitmiş o kutlu zamanları aklıma getirdiğimde, gençliğimin bütün tazeliğiyle canlanır içimde. Prensesin, diğerleri içinde bestesini en çok sevdiği, bu yüzden de üst üste birkaç kez icra edilen “<em>Gloria</em>” ilahisini bütün canlılığıyla hatırlıyorum. Bir seferinde piskopos yine “<em>Gloria</em>” ilahisini başlatmış, koronun güçlü sesi gürlemişti: “<em>Gloria in excelsis deo</em>!”<a class="si-noteref epub-type_noteref" href="#f3" id="ref_f3">3</a> Ana altarın üzerindeki bulutlar açılır gibi olmuştu sanki. Evet, oraya resmedilmiş olan kerubiler<a class="si-noteref epub-type_noteref" href="#f4" id="ref_f4">4</a> ile seraflar<a class="si-noteref epub-type_noteref" href="#f5" id="ref_f5">5</a> adeta ilahî bir mucizeyle canlanmış, hareketlenmiş, güçlü kanatlarını çırpıp şarkılar ve lir eşliğinde Tanrı’ya övgüler sunarak havada aşağı yukarı süzülmeye başlamışlardı. İçimde kabaran, beni ışıltılı bulutların arasından aşırıp o uzak, o aşina ülkeye taşıyan, heyecan dolu bir huşu duygusuna kapılmıştım; güzel kokulu bir ormanda meleklerin hoş sedaları yankılanıyordu. Yüksek zambak öbeklerinin arasından karşıma o harikulade oğlan çocuğu çıktı. Bana gülümseyerek sordu: “Neredeydin bunca zamandır, Franz’çık? Bir sürü renkli çiçeğim var benim; eğer benimle kalır, beni ebediyen seversen, onların hepsini sana armağan edeceğim.”</p>

    <p>Ayinden sonra rahibeler, elinde gümüş çoban asası, başında mitresi, başrahibenin önderliğinde manastırın ve kilisenin koridorları boyunca görkemli bir geçit töreni yaptılar. O olağanüstü kadının her bakışından, her hareketinden nasıl bir kutsallık, nasıl bir vakar, nasıl dünyaüstü bir yücelik süzülüyordu! Sofu, inançlı halka inayet ve hayırlar vaat eden, her şeyden üstün kilisenin ta kendisiydi sanki. Gözü tesadüfen bana takılacak olsa, o anda kendimi yerlere atabilirdim. İbadet bittikten sonra rahipler, bir de piskoposun orkestrasının üyeleri, manastırın salonunda ağırlandılar. Yemeğe şehir sakinlerinden, kilise dostu bazı memurlar ve tüccarlar da katıldılar. Piskoposun orkestrasının şefi benden hoşlanmıştı, benimle ilgilenmek istediği için yemeğe katılmama izin çıktı. Zihnim daha biraz önce mukaddes bir huşu içinde uhrevi âleme yönelmişken, şimdi beni, canlı renkli görüntülerle kuşatan neşeli bir hayat çıkmıştı karşıma. Konukların gürültülü kahkahaları arasında türlü, eğlenceli hikâyeler anlatılıyor, nükteler, şakalar havada uçuşuyor, bu arada şişeler de hızla boşalıyordu. Akşam olup da arabalar eve dönüş için hazırlanıp beklemeye başlayıncaya kadar bu böyle devam etti.</p>

    <p>On altı yaşıma gelmiştim ki, papaz daha yüksek düzeyde bir ilahiyat tahsili için komşu şehirdeki papaz okuluna başlamak üzere yeterince hazırlanmış olduğumu söyledi. Din adamı olmaya kesinlikle kararlıydım. Bu kararım, anneme derin bir mutluluk veriyordu; zira böylece babamın, benim bilmediğim hayallerinin gerçekleşeceğini ve bunlarla belli bir biçimde bağlantılı olduğunu sandığı, hacının esrarlı imalarının da açıklık kazanacağını düşünüyordu. Böylece babamın ruhunun günahlarından arınacağına, ebedi lanetin azabından kurtulmuş olacağına inanıyordu. Artık sadece toplantı odasında görebildiğim prenses de niyetimi gayet iyi karşıladı, saygın bir dinî makama erişinceye kadar gereken her konuda desteğini esirgemeyeceği vaadini yineledi. Şehir, manastırdan bakınca kuleleri görünecek, herhangi zinde bir yayanın manastırın havadar ve hoş bölgesini kendine yürüyüş alanı olarak seçebileceği kadar yakında olduğu halde, sevgili annemden, yürekten saydığım o harikulade başrahibeden, iyi kalpli öğretmenimden ayrılmak oldukça zor geldi. Sevgi çemberinden dışarı bir kez çıkılmaya görsün, aradaki mesafe ne olursa olsun çok uzaklara gitmiş gibi ayrılık acısı çekilir ille de. Prenses fevkalade duygulanmıştı. Nasihat niteliğinde bazı önemli sözler söylerken teessüründen sesi titriyordu. Bana zarif bir tespih ile özenle çizilmiş resimlerle süslü bir dua kitabı hediye etti, sonra da şehirdeki Kapuçin manastırının başrahibine yazılmış bir tavsiye mektubu vererek onu hemen görmemi tembih etti, kendisinden her konuda akıl ve yardım alabileceğimi söyledi.</p>

    <p>Şehrin hemen yakınındaki Kapuçin manastırının bulunduğu mevki kadar hoş bir bölgeye kolay kolay rastlanmaz. Manastırın o harikulade bahçesi, dağlara bakıyordu. Ağaçlıklı uzun yollarında gezinirken, gümrah ağaç öbeklerinden herhangi birinin yanında dururdum; her birinden dağlar farklı, ayrı bir güzellikte görünürdü. Başrahibin kendine özgü nazik tavrı, mektubu okuduktan sonra daha da belirginleşti. Geçmiş yıllarda Roma’da tanıştığı o muhteşem kadına dair ilgi çekici o kadar çok şey biliyordu ki, ilk andan başlayarak beni kendisine bağladı. Çevresi biraderlerle doluydu; başrahibin keşişlerle olan ilişkisi, manastırın döşeniş biçimi, oradaki yaşam tarzı üzerindeki etkileri daha ilk bakışta fark ediliyordu. Başrahibin dış görünüşüne bariz biçimde yansıyan, ruhundaki huzur ve ferahlık, bütün biraderlere sirayet etmişti. Çoğunlukla keşişlerin yüzlerinden okunan bezginliğin ya da insanın içini burkan o karamsar içekapanıklığın izine hiçbirinde rastlanmıyordu. Manastır hayatının katı kurallarına rağmen, Başrahip Leonardus için dinî ibadetler, insan doğasının ayrılmaz parçası olan günahlardan arınmak için sofuca tövbe etmekten ziyade, yüzünü göksele çevirmiş bir kafanın duyabileceği bir ihtiyaç anlamını taşıyordu. Biraderlere de ibadetin bu anlamını, yapmak zorunda oldukları her işte, her şeyden önce bu kurala bağlı kalma fikrini aşılamayı başarmıştı; öyle ki, dünyevi sınırlamaların tümünün üzerinden daha ulvi bir varoluşun yarattığı mutluluk ve rahatlık akıyordu. Başrahip Leonardus, dünyayla yakışık alır seviyede belli bir ilişki kurmayı bilmiş, bunun da biraderler üzerinde hayırlı bir etkisi olmuştu. Esasen çok saygın bir yeri olan manastıra her yerden gelen zengin bağışlar, belli günlerde manastırın dostlarını ve hamilerini yemek salonunda ağırlama imkânını veriyordu. Yemek salonunun ortasında uzun bir masa donatılıyor, başında konuklarıyla birlikte başrahip oturuyordu. Konukların sofrası porselenlerle, camlarla özenli ve zarif bir biçimde donatılırken, biraderler kurallar gereği, daha dar olan, duvara paralel masalarda, kendi sade yemek takımlarını kullanıyorlardı. Manastırın aşçısı, özellikle de perhiz yemeklerini konukların damak tadına uyacak şekilde pişirmeyi beceriyordu. Şarapları, konuklar temin ediyordu. Böylece Kapuçin manastırındaki yemek davetleri, dünyevi kimseler ile din adamlarının samimiyet ve rahatlık içinde bir araya gelmelerine ortam sağlıyor, bunun iki tarafın hayatında da küçümsenmeyecek yararlı etkileri oluyordu. Zira dünyevi işlere saplanıp kalmış olanlar, bunun dışına çıkarak, duvarların içinde, kendilerininkinden tamamen başka bir hayat süren din adamlarının yaşayışını öğreniyor, akıllarına düşen bazı kıvılcımlardan etkilenerek huzurun ve mutluluğun, beyinlerine çakılmış olandan daha farklı yolları da bulunabileceğini, ruhun, dünya hallerinin üzerine yükseldikçe, insana daha ulvi bir varoluş imkânı sağlayabileceğini kabul etmek durumunda kalıyorlardı. Buna karşılık duvarların dışındaki renkli dünyada olup bitenlerden haberdar olan rahiplerin de, dirayet ve bilgelik açısından bazı kazanımları oluyor, görüşlerinde farklılıklar oluşuyordu. Dünyevi işlere yanlış anlamlar, değerler yüklemeksizin, insanların diledikleri gibi değişik yaşama biçimlerini seçebileceklerini, dinî ilkelerin böyle bir kırılmaya uğramasının bazen gerekli olabileceğini, aksi halde her şeyin renksiz ve sönük kalacağını teslim ediyorlardı. Başrahip Leonardus, dinî ve bilimsel eğitim açısından herkesten üstün bir konumdaydı. Ayrıca, esas olarak ilahiyat alanında güvenilir bir bilimadamı sayılmasının yanı sıra, en çetin konuları bile büyük bir rahatlıkla enine boyuna tartabiliyordu; bu nedenle de papaz okulunun profesörleri sıklıkla onun danışmanlığına ve yol göstericiliğine başvuruyorlardı; bir manastır rahibinden umulmayacak ölçüde, dünyaya uyum sağlayacak bir anlayışla yetiştirilmişti. İtalyancayı ve Fransızcayı yetkinlikle ve akıcı bir şekilde konuşuyordu; sıradışı maharetinden ötürü daha önceleri de çok önemli görevlerde yararlanılmıştı kendisinden. Onu ilk tanıdığım zamanlarda bile yaşını başını almış biriydi. Ama beyaz saçları yaşını ele verse bile, gözlerinde hâlâ gençliğin ateşi pırıldıyor, dudaklarında dolaşan hoş tebessüm iç huzurunu, sakin tabiatını dışarıya yansıtıyordu. Konuşmalarını süsleyen zarafet, bütün hareketlerine egemendi. Hantal tarikat kıyafetleri bile biçimli bedenine şaşılacak şekilde oturuyordu. Keşişler arasında, kendi ruhsal durumlarının yarattığı bir ihtiyaç sonucu bile olsa, kendi özgür iradesi dışında bir nedenle manastıra gelmiş tek bir kişi bile yoktu. Mahvolup gitmekten kurtulmak amacıyla manastırın kapısına dayanan talihsizleri de Leonardus, ânında teselli ederdi; tövbe etmek onlar için huzura kavuşacakları kısa bir geçiş oluştururdu. Önemsiz şeyleri umursamaktan vazgeçip dünyayla barışır, bir yanda dünyevi hayatlarını sürdürürken, kısa zamanda dünyevi dertlerin üzerine yükselirlerdi. Manastır hayatında pek rastlanmayan bu tür bir yaklaşımı Leonardus, kültür konularının ve genel olarak dinî hayata dair görüşlerin Katolik Almanya’ya oranla daha keyifli bir şekilde ele alındığı İtalya’da edinmişti. Antik biçimlerin kilise binalarında varlığını sürdürdüğü gibi, eski çağların parlak, canlı dönemlerinden kalma bir ışık, Hıristiyanlığın mistik karanlığına sızmış, bir zamanlar tanrıları ve kahramanları ışıttığı o harikulade parlaklığıyla onu da aydınlatırmış gibiydi.</p>

    <p>Leonardus bana ısındı. Bana İtalyanca ve Fransızca öğretiyordu. Özellikle, yaptığı konuşmalar ve verdiği kitaplar zihnimi olağanüstü geliştiriyordu. Papaz okulu çalışmalarımdan arta kalan zamanımın neredeyse tümünü Kapuçin manastırında geçiriyordum; oraya girme niyetimin gitgide güçlendiğini hissediyordum. İsteğimi başrahibe de açtım. Beni doğrudan doğruya vazgeçirmeye çalışmaksızın, birkaç yıl daha beklememi, bu arada dünyayı şimdi olduğundan daha iyi tanımaya çalışmamı tavsiye etti. Bu arada, özellikle, bana müzik dersi veren, piskoposluk orkestrasının şefi sayesinde edindiğim tanışıklıklar, başka tanışıklıklar için bir arayışa girmeme gerek bırakmıyordu. Ancak yine de her toplulukta, özellikle de kadınların karşısında, rahatsızlık verecek ölçüde bir tutukluk hissediyordum. Bu durum, zaten içekapanık bir hayata olan eğilimim gibi, manastırı kendime amaç edinme kararımı pekiştirecek gibi görünüyordu.</p>

    <p>Bir seferinde başrahip, dünyevi hayata dair çok ilginç şeyler konuştu benimle. Çok kaygan mevzulara girdi ama mutat kıvraklığı ve kendini ifade ederken gösterdiği zarafet sayesinde, en ufak bir şekilde bile olsa itici olma durumuna düşmeksizin doğru vadide kalmayı başardı. Sonunda elimi eline alarak gözlerimin içine dikkatle baktı ve hâlâ masum olup olmadığımı sordu. Ateşler içinde kavrulduğumu hissettim. Zira Leonardus, beni köşeye sıkıştıran bu soruyu sorduğu anda, ne zamandır aklımdan uzaklaştırdığım bir hayal, bütün canlılığıyla ve renkleriyle önüme fırlamıştı. Orkestra şefinin bir kız kardeşi vardı; tam olarak güzel denmeyi hak etmiyordu belki ama yeni yetişme çağında, fevkalade alımlı bir kızdı. Vücudu, son derece ahenkli yapısıyla dikkat çekiyordu. Çok güzel kolları vardı; hem biçimleriyle hem de renkleriyle, görülebilecek en güzel göğüslere sahipti. Bir sabah yine ders almak üzere orkestra şefine gittiğimde, kız kardeşini incecik sabahlığı içinde, göğsü neredeyse çıplak halde yakalamıştım. Aceleyle bir örtüye sarındı ama benim arzulu bakışlarım, göreceğini fazlasıyla görmüş bulunuyordu. Tek kelime bile edemiyordum; içimde hiç tanımadığım duygular şiddetle kabarıyor, kaynayan kanımı damarlarıma sürüyor, nabzım kulakla işitilecek gibi atıyordu. Göğsüm kasılarak sıkışmış, neredeyse çatlamak üzereydi. Derin bir iç çekişle soluk alabildim sonunda. Kızın fütursuzca üzerime gelip elimi tuttuğu, neyim olduğunu sorduğu anda durumum daha da kötüleşti. O sırada orkestra şefinin odaya girmesini ve beni bu işkenceden kurtarmasını büyük bir şans olarak kabul ettim. Hiçbir zaman o günkü kadar yanlış akor basmamış, şarkı söylerken o derece detone olmamıştım. Bütün bu olanları daha sonra şeytanın kötü niyetli bir saldırısı sayacak kadar sofuydum o zamanlar. İnançla ibadet ederek bu kötü düşmanı kısa sürede savaş alanından sürmüş olduğum için kendimi oldukça şanslı sayıyordum. Başrahibin bu tehlikeli sorusuyla birlikte, orkestra şefinin kız kardeşini çıplak göğüsleriyle karşımda görmüş, soluğunun sıcak esintisini, elinin dokunuşunu hissetmiştim sanki. İçimdeki korku anbean tırmanıyordu. Leonardus, beni, tir tir titreten alaycı bir tebessümle süzmekteydi. Bakışlarına dayanamadım ve gözlerimi indirdim. Bunun üzerine başrahip kor gibi yanan yanağıma hafifçe vurdu ve, “Görüyorum ki, oğlum, dediklerimi anladınız,” dedi. “Şimdilik iyi durumdasınız. Tanrı, sizi dünyanın baştan çıkarıcılığından korusun. Dünyanın size sunacağı hazlar kısa ömürlüdür. Hatta üzerlerinde bir lanet olduğu bile düşünülebilir. Zira daha ulvi olan şeylere karşı tarifsiz bir uzaklaşma, tam anlamıyla bir tembellik, bir duyarsızlık yaratırlar, insanın en değerli ilkelerinin çökmesine sebep olurlar.” Başrahibin sözlerini ve onların çağrıştırdığı manzarayı unutmak için ne denli çaba göstersem de başaramıyordum. Kızın bulunduğu ortama bir kez daha düşecek olsam, onu ilk gördüğüm andakinden daha beter olacağımdan korkuyordum; zira onu aklıma getirmek bile içimde bir huzursuzluk, bir tedirginlik yaratmıştı; yabancısı olduğum bu şaşılası özlemin uyandırdığı günahkârca sayılabilecek şehvet, gözüme daha da tehlikeli görünüyordu. Bir akşam, bu kuşkulu durumu açıklığa kavuşturacak bir ortam doğdu. Orkestra şefi, arada bir yaptığı gibi, dostlar arasında düzenlenmiş müzikli bir eğlenceye davet etti beni. Kız kardeşinin dışında birkaç kadın daha vardı. Kız kardeşinin tek başına nefesimi kesmeyi başardığı göz önünde tutulursa, bu durum mahcubiyetimi iyice artırmıştı. Kız çok çekici bir biçimde giyinmişti. Gözüme öncekinden daha da güzel göründü. Karşı konulmaz, görünmez bir güç beni ona doğru çekiyordu sanki. Zira nasıl olduğunu kendim de anlamadan, kendimi her seferinde onun hemen yakınlarında buluyor, her bakışını, her sözünü iştahla izliyordum. Yanına o kadar sokulmuştum ki, geçerken elbisesi sürtünüyor, bu bana daha önce hiç hissetmediğim bir zevk veriyordu. O da bunu fark etmiş ve hoşlanmış gibi görünüyordu; bazen çılgınca bir ihtirasla onu kendime çekecek, şiddetle sarılacak gibi oluyordum. Uzun süre kuyruklu piyanonun yanında oturdu, nihayet kalktı ve eldiveninin tekini sandalyenin üstünde bıraktı. Eldiveni yakaladım, çılgın gibi şiddetle dudaklarıma bastırdım! Kızlardan biri gördü, doğru orkestra şefinin kardeşinin yanına gitti, kulağına bir şeyler fısıldadı; derken ikisi birden bana dönüp kıkırdadılar ve alaycı kahkahalar attılar. Yerin dibine geçmiştim sanki. İçimden buz gibi bir nehir akar gibiydi. Aklım başımdan uçmuş vaziyette kaçıp okuluma, hücreme koştum. Kendimi çılgınca bir yeis içinde yerlere attım, gözlerimden kor gibi sıcak gözyaşları fışkırıyordu. Kıza beddualar ediyordum. Onu da lanetliyordum, kendimi de. Ardından yine dualar ediyor, arada da deliler gibi kahkahalar atıyordum. Etrafımda, her köşeden benimle dalga geçen, benimle alay eden sesler yükseliyordu; kendimi pencereden aşağıya atmaya niyetlendim, şans eseri, demir parmaklıklı olması bunu yapmamı engelledi. Durumum gerçekten dehşet vericiydi. Sabaha karşı ancak sakinleşebildim ve o kızı bir daha asla görmemeye, aslında bu dünyadan vazgeçmeye karar verdim. Münzevi manastır hayatına girme misyonu, her zamankinden daha net, asla caymayacağım şekilde kafama saplanmıştı. Olağan çalışmalardan serbest kaldığım bir anda Kapuçin manastırına, başrahibe koştum ve rahip adaylığına başvurma konusunda ne denli kararlı olduğumu, anneme de, prensese de bunu haber verdiğimi açıkladım. Leonardus, benim bu ani hevesime şaşırmış gibi görünüyordu. Manastır hayatına girme düşüncesine bir anda nasıl gelmiş olduğumu, fazla üstüme varmadan, bir biçimde anlamaya çalışıyordu; zira çok özel bir olayın bana bu ilhamı vermiş olduğunu tahmin edebiliyordu. İçimde hissettiğim ve üstesinden gelemediğim utanç duygusu, ona gerçeği anlatmaktan alıkoyuyordu beni; onun yerine, içimde tutuşan cezbenin ateşiyle, çocukluk yıllarımın benim manastır hayatına yazgılı olduğuma işaret eden olağanüstü olaylarını anlatıyordum. Leonardus, beni sükûnetle dinliyor, hayallerim hakkında kuşkularını dile getirmiyor, bunun yerine, onları pek fazla önemsemiyormuş gibi davranıyordu. Bütün bunların, böyle bir misyonu üstlenme niyetimin gerçek olup olmadığı hakkında fazla bir şey ifade etmediğini, burada bir yanılsamanın söz konusu olabileceğini söylüyordu. Aslında Leonardus aziz hayallerinden de, Hıristiyanlığın ilk havarilerinin mucizelerinden de söz etmeyi pek sevmezdi. Öyle anlar gelirdi ki, onu gizli bir şüpheci sanacak gibi olurdum. Bir keresinde cesaret etmiş, Katolik inancını küçümseyenler, özellikle de safça bir taşkınlığa kapılarak, akıldışı olan her şeyi, acımasız bir küfür sözüyle, batıl inanç diye tanımlayanlar hakkında ne düşündüğünü açıklaması için zorlamıştım. Leonardus hafifçe gülümsemiş, “Oğlum, inançsızlık, batıl inançların en beteridir,” demiş ve bambaşka, tamamen afaki bazı şeyler hakkında konuşmaya başlamıştı. İnancımızın, ulvi varlıklar ile bizim dinî ilkelerimiz arasındaki gizemli ilişkinin daha mistik yönlerine dair o muhteşem fikirlerini ancak çok sonraları öğrenebilecektim ancak kendi kendime teslim etmeliyim ki, Leonardus yüreğinin ta derinlerinden yükselen, ince bir duyarlılık ürünü bu fikirlerini paylaşmayı, öğrencilerinin rahiplik mertebesine erişeceği güne saklamakta haklıydı.</p>

    <p>Annem, seküler bir din adamlığı konumunun bana yetmeyeceğini, manastır hayatını seçeceğimi çoktandır tahmin etmiş olduğunu yazdı. Aziz Medardus Günü’nde, Heilige Linde’deki yaşlı hacı görünmüş rüyasında yine; üzerinde Kapuçin tarikatının kıyafeti, elimi tutuyormuş. Prenses de bu kararıma tamamen katılıyormuş. Rahip adaylığı süremin ilk yarısında, çok istediğim için izin aldım, cüppe giyme töreninden önce ikisini de ziyaret ettim. Annemin rüyasından etkilenerek manastır ismim olarak “Medardus” adını aldım.</p>

    <p>Biraderlerin birbirleriyle olan ilişkileri, ibadet şekillerine uygun iç düzenlemeler, manastırdaki yaşamın tümü, o ilk bakışta gözüme çarptığı haline tamamen uygundu. Her şeye egemen olan rahatlatıcı sükûnet, tıpkı küçük bir çocukken Heilige Linde Manastırı’nda dolaşan semavi huzur gibi ruhuma doluyordu. Resmî cüppe giyme töreni esnasında seyirciler arasında orkestra şefinin kız kardeşini fark ettim; kederli bir hali vardı, gözlerinde yaşlar gördüğümü sandım. Ama baştan çıkma zamanı gerilerde kalmıştı. Bu savaşı zahmetsizce kazanmış olmaktan dolayı asice kabaran gururumdan olacak, gülümsemekten kendimi alamadım. Yanımda yürüyen Birader Cyrillus fark etti, “Neye seviniyorsun bu kadar, birader?” diye sordu. “Aşağılık dünyadan da, onun önemsiz şeylerinden de vazgeçtiğime sevinmeyeyim mi yani?” diye yanıt verdim. Ama bu sözleri söyler söylemez, tekinsiz bir hissin ruhumu derinden sarsarak yalanım yüzünden beni cezalandırdığı inkâr edemem. Yine de bu, beni bekleyen ruhsal sükûnetten önce, dünyevi bencilliğimin son hamlesi olarak kaldı. Ruhumun huzuru beni asla terk etmemeliydi. Fakat, düşmanın kudreti büyüktür! Yeraltının güçleri pusuda beklerken, silahlarının gücüne, uyanıklığına kim güvenebilir ki?</p>

    <p>Yaşlanan ve güçten düşen Birader Cyrillus’un, başrahibin emriyle, manastırın, kutsal emanetler odasının bakımı görevini bir başkasına devretmek zorunda kaldığı sırada, manastırda beşinci yılımı doldurmuştum. O odada azizlere ait bazı kemikler, İsa’nın haçından yongalar ve diğer bazı kutsal emanetler, temiz cam dolaplar içinde muhafaza edilir, belirli günlerde itikadını tazelemek üzere halka teşhir edilirdi. Birader Cyrillus orada bulunan her bir parçanın gerçekliğine ve hangi mucizeleri yaratmış olduğuna dair belgeleri gösterdi. Dinî terbiyesi gereği başrahibin gerisinde duruyordu. Bense, o ölçüde düşüncesizce davranıyordum. İçimden gelen, tutamadığım bir ifade kullandım. “Sevgili Birader Cyrillus,” dedim, “bütün bu eşyalar acaba iddia edildiği gibi kesinlikle hakiki midir? Sahtekâr birileri açgözlülükte bulunup azizlerin terekesi diye aralarına başka bir şeyler daha sokuşturmuş olamaz mı? Sözgelimi, ya manastırlardan birinde İsa’nın haçı bütün olarak duruyorsa, yine de her yerde bu kadar çok yonga teşhir ediliyorsa, içimizden birileri çıkıp –elbette günahkâr bir şaka olarak– manastırımızın bütün bir yıl bunlarla ısıtılabileceğini ileri sürse ne olur?” “Bu eşyayı böyle bir incelemeye tabi tutmak yakışık almaz,” diye karşılık verdi Birader Cyrillus. “Açık yüreklilikle itiraf etmeliyim ki, belgeleri dikkate almasak bile, bu eşyanın pek cüzi bir kısmının beyan edilenden farklı olabileceği kanaatindeyim. Bu da bence çok önemli değil. Benim ve başrahibin bu konuda düşündüklerimizi iyi belle, Birader Medardus; dinimizi yeni bir gözle göreceksin. Kilisemizin duyularla algılananlar ile doğaüstü şeyleri birbirine bağlayan gizemli bağları bir arada kapsaması ne muhteşem bir şey, değil mi, Birader Medardus? Dinî ilkeler, dünyevi hayatımızı ve varlığımızı oluşturan organizmaların hareketlerinin, gücü yakıcı bir nefes gibi bütün doğaya işleyen o olağanüstü varlıkla olan derin ilişkisini bariz biçimde ortaya koyar esas itibarıyla; nüvesini içimizde sakladığımız daha ulvi bir hayata dair sezgilerimizi, melek kanatlarıyla savurur gibi savurur. Bu muhteşem bir şey, değil mi? Bir tahta parçasının, bir kemik, bir bez parçasının İsa’nın haçından, bedeninden ya da bir azizin giysisinden koparılmış olması ya da olmaması neyi değiştirir ki? İnanan bir kimse, fazla kurcalamadan ruhunu bunlara yoğunlaştırınca, içine uhrevi bir heyecan dolar ve bu onu, buraya kadar sadece uzaktan sezinlemekle kaldığı o ebedi saadetin ülkesine yaklaştırır. Böylece, azize ait olduğu sadece iddia edilmiş bile olsa, kutsal eşya, uyarıcı işlevi görerek azizin ruhsal açıdan etkisini artırmış olur. İnsanların teselli ve destek bulmak için inançla seslendikleri yüce ruhtan bekledikleri de zaten güç ve kuvvettir. İçlerinde uyanan bu ulvi, uhrevi kudret, bazen onların bedensel acılarını bile yenmelerini sağlayabilir. İşte bu yüzden, kutsal emanetlerin, halk topluluklarının gözlerinin önünde cereyan eden mucizeler yaratması inkâr edilemez vakıalardır.” Başrahibin de bu söylenenlere benzer bazı imalarda bulunmuş olduğunu hatırladım. Bana önceleri dinî oyuncaklar gibi görünen emanetlere artık içten bir saygıyla ve huşu içinde bakmaya başladım. Konuşmasının üzerimde yarattığı bu etki, Birader Cyrillus’un dikkatinden kaçmamıştı. Artan bir hararetle ve gerçekten de ruhuma hitap eden bir samimiyetle, koleksiyonun bütün parçalarını teker teker anlatmaya devam etti. Son olarak, sımsıkı kapatılmış bir dolaptan bir kutu çıkardı. “Bunun içinde, Sevgili Birader Medardus, manastırımızın sahip olduğu en gizemli, en olağanüstü emanet bulunuyor,” dedi. “Manastırda bulunduğum süre içinde başrahiple benden başka kimse bu kutuyu eline almamıştır; ne diğer biraderler ne de yabancılar bu kutunun varlığından haberdardır. Bu kutuya içim ürpermeksizin dokunamam. İçinde sanki kötücül bir büyü var; onu zapt eden, bağlayan şeyi etkisiz hale getirmeyi bir başarırsa, ulaşabildiği her şeyi parçalamaya, mahvetmeye ve onulmaz bir biçimde çöküntüye sürüklemeye kadirmiş gibi geliyor bana. İçindeki şey, insanoğlunun selametine karşı doğrudan, açıkça savaş ilan ettiği günden bu yana hasmı olan şeytana ait.” Birader Cyrillus’a büyük bir şaşkınlıkla baktım. Herhangi bir karşılık vermeme fırsat bırakmadan devam etti: “Ben bu son derece mistik mevzuda herhangi bir fikir beyan etmekten ya da aklımdan geçen herhangi bir hipotezi ortaya atmaktan imtina ederek tamamen geride durmak istiyorum, sevgili Birader Medardus. Sana açık yüreklilikle, bu emanete ait belgelerde neler anlatıldığını aktaracağım. Bu belgeleri o dolaptan çıkarıp kendin de okuyabilirsin. Aziz Antonius’un hayatı hakkında yeterince bilgin var. Dünyaya ait ne varsa el etek çekip ruhunu tamamen Tanrı’ya yöneltme niyetiyle çöle gittiğini, hayatını en katı tövbelere ve iman ibadetlerine adadığını biliyorsun. Düşman onu izlemiş ve sofuca niyetlerinden alıkoymak için sık sık yoluna çıkarak ona görünmüş. Bir seferinde, Aziz Antonius akşam karanlığı çökerken üzerine doğru gelen karanlık bir suret fark etmiş. Yaklaştıkça, hayretler içinde, adamın yırtık pırtık harmanisinin deliklerinden birtakım şişe başları çıktığını görmüş. Bu gelen, düşmanın ta kendisiymiş. Tuhaf kılığı içinde alaycı alaycı gülümsemiş, yanında taşıdığı şişelerdeki iksirlerden tatmak isteyip istemediğini sormuş. Aziz Antonius, düşmanın herhangi bir kavgaya giremeyecek kadar aciz ve güçsüz kaldığını, onun için böyle alaycı konuşmalar yapmakla yetindiğini düşünerek bu saygısızlıktan dolayı canını sıkmamış ve neden bu kadar çok şişeyi böyle tuhaf bir şekilde yanında taşıdığını sormuş. Bunun üzerine düşman yanıt vermiş: ‘Bak, eğer bir insana rastlayacak olursam, bana bakıp şaşıracak ve meraka kapılıp içkilerimi sormaktan, onları tatmaktan kendini alamayacaktır. Bu kadar bol iksirin içinden mutlaka damağına uygun birini bulacak, şişeyi boşaltacak, sarhoş olup bana ve benim krallığıma teslim olacaktır.’ Bu kadarı, bütün menkıbelerde yazılıdır. Elimizde bulunan, Aziz Antonius’un gördükleri hakkındaki bu özel belgeye göre, bunun devamı var. Düşman oradan kaçarken şişelerinden birkaçını çimenlerin üstünde bırakır. Aziz Antonius, bu ıssız yerde yolunu şaşıran bazı kimselerin, hatta belki kendi öğrencilerinden birinin bu dehşetengiz içkileri içerek ebediyen mahvolmasından korkup onları çabucak mağarasına alır ve saklar. Belgede anlatıldığına göre, Aziz Antonius bir keresinde şişelerden birini kazara açar; içinden tuhaf, uyuşturucu bir buhar yükselir ve cehennemden çıkma türlü türlü iğrenç, kafa karıştırıcı suretler azizin etrafını sarararak onu baştan çıkarmaya çalışırlar; aziz, ancak katı bir perhize girip sürekli dualar ederek onları uzaklaştırabilir. Aziz Antonius’un terekesine ait bu kutuda işte böyle bir şeytan iksiri şişesi bulunuyor. Belgeler son derece güvenilir ve kesin; en azından, şişenin gerçekten de Aziz Antonius’un ölümünden sonra kendisinden kalan eşyaların arasında bulunmuş olması hiçbir şüpheye mahal bırakmıyor. Ayrıca sizi temin ederim ki, sevgili Birader Medardus, ne zaman şişeye, hatta sadece içinde durduğu bu kutuya dokunsam, açıklanamaz, derin bir dehşet duyguna kapılıyorum. Çok tuhaf, uyuşturucu ama aynı zamanda ruhumu huzursuz eden, ibadet sırasında bile dikkatimi dağıtan bir koku duyduğuma vehmediyorum. Bununla beraber, düşmanın doğrudan bir etkisi olduğuna inanmasam bile, bariz bir şekilde düşmanca bir güçten kaynaklanan bu kötü ruh haliyle ancak sürekli dua ederek başa çıkabiliyorum. Sevgili Birader Medardus, henüz bu kadar gençken, yabancı bir kudretin harekete geçirebileceği düş gücünün yarattıklarını çok daha parlak ve canlı renkler içinde görebilecek bir yaştayken, kahraman ama deneyimsiz bir savaşçı misali, savaşa karşı donanımlı ama belki de imkânsıza cüret edecek kadar soğukkanlıyken, kendine fazlaca güvenip kutuya asla dokunmamanı ya da onu açmak için en azından birkaç yıl beklemeni, merakının seni buna teşebbüs etmeye zorlamaması için de onu gözünden uzak tutmanı tavsiye ederim sana.”</p>

    <p>Birader Cyrillus gizemli kutuyu, durduğu dolaba yeniden kilitledi ve o dolabın anahtarının da takılı olduğu anahtar destesini bana teslim etti. Bütün bu hikâye, üzerimde özel bir etki yaratmıştı. Bu olağanüstü emaneti görme merakım ne denli artarsa artsın, Birader Cyrillus’un uyarısını hatırlayarak kendime o ölçüde yaman bir güçle engel oluyordum. Cyrillus oradan ayrıldıktan sonra, bana emanet edilen kutsal eşyaları bir kez daha gözden geçirdim; sonra da o tehlikeli dolabı açan anahtarı desteden çıkararak yazı masamda, yazılarımın iyice altında bir yere sakladım.</p>

    <p>Papaz okulundaki profesörlerin arasında mükemmel bir hatip vardı. O vaaz verirken, kilise dolup taşardı. Sözlerinin yarattığı yangının alevleri, insanın içinde derin bir huşu uyandırarak herkesi karşı durulamaz bir biçimde peşinden sürüklerdi. Onun bu muhteşem, coşku dolu konuşmaları beni de yürekten etkiliyordu. Bu üstün yetenekli adamı, talihli biri olarak değerlendiriyordum; içimde uyanan bir güç beni onu taklit etmeye zorluyordu sanki. Onu dinledikten sonra yalnız başıma odama çekilip kendimi o ânın coşkusuna bırakarak vaaz vermeye koyuluyordum. Sonunda, fikirlerimi ve sözlerimi aklımda tutmayı başararak not almaya başladım. Manastırda vaaz veren birader, gözle görülür şekilde zayıf kalıyordu. Konuşması, önü yarı yarıya tıkanmış bir dere gibi güçlükle ve ruhsuzca akıyordu. Belli bir kavrama bağlı olarak konuşmadığı için, fikirleri de, söyledikleri de yetersiz kalıyor, konuşması görülmemiş ölçüde dağılıyor, bu da söylevini dayanılmayacak kadar uzatıyordu; öyle ki, <em>Amen</em> demeden önce cemaatin büyük bölümü, bir değirmenin tekdüze takırtısını dinlemiş gibi ağırdan uyuklamaya başlıyor ancak orgun sesiyle yeniden uyanabiliyordu. Başrahip Leonardus, çok üstün nitelikli bir hatip olmasına karşın, o sıralar vaaz vermekten kaçınıyordu, zira bu ileri yaşında bunun fazla yorucu olacağını düşünüyordu. Manastırda yetersiz kalan bu biraderin yerini alacak başka kimse de yoktu. Leonardus, kiliseye gelen dindarlardan bazılarının ayağını çekmesine yol açan bu nahoş durumla ilgili olarak benimle konuştu. Yüreklendim ve daha papaz okulunda içimde vaaz vermeye karşı bir eğilim hissettiğimi, hatta bazı dinî konuşmalar kaleme aldığımı söyledim. Onları görmek istedi. O kadar memnun kaldı ki, hemen, bir sonraki kutsal günde vaaz vermeyi denememi istedi. Başarısız olmam mümkün değildi; tabiat, beni iyi bir kürsü hatibinin sahip olması gereken her tür özellikle donatmıştı; etkileyici bir görünümüm, anlamlı bir yüzüm, güçlü ve zengin tınılı bir sesim vardı. Kendimi ifade ederken takınmam gereken terbiyeli tavırları, el kol hareketlerimi doğru kullanmayı öğretme işini Leonardus bizzat üstlendi. Kutsal gün geldi çattı; kilise her zamankinden daha kalabalıktı. İçim ürpererek kürsüye çıktım. İlk dakikalarda, elyazısıyla aldığım notlarıma bağlı kalıyordum. Leonardus’un sonradan söylediğine göre, konuşmanın başında yer alan, huşu ve hüzün dolu düşünceleri dile getirirken, çoğunluğun son derece etkili bir hitabet sanatı olarak kabul edeceği şekilde, titreyen bir sesle konuşmuşum. Ama kısa bir süre sonra, içimde bir kıvılcım çakar gibi, göksel bir coşkunun ışığı yandı sanki. Artık yazılarıma bakma gereğini duymuyordum; kendimi tümüyle ânın esinlenmelerine bıraktım. Kanımın bütün damarlarımda nasıl kaynadığını, nasıl fışkırdığını hissediyordum. Sesimin, kubbelerde nasıl gürlediğini işitiyordum. Havaya kaldırdığım başımın, yukarıya açtığım kollarımın, coşku ışıklarının parıltısıyla yıkandığını görüyordum adeta. Anlattığım bütün kutsal ve olağanüstü şeyleri, bir kez daha, yakıcı bir odak gibi bir özdeyişle toparladıktan sonra konuşmamı bitirdim; tümüyle alışılmadık, tümüyle işitilmemiş etkiler yaratmıştı. Sözlerimi şiddetli ağlamalar, dudaklardan gayriihtiyarı dökülen huşu dolu mutluluk nidaları takip etti. Biraderler büyük bir hayranlıkla alkışladılar; Leonardus boynuma sarılıp manastırın gururu olduğumu söyledi. Ünüm çabucak yayıldı. Birader Medardus’u dinlemek üzere şehir sakinlerinin en ekâbirleri, en eğitimlileri, çan çalmadan daha bir saat önce, manastırın pek de geniş olmayan kilisesine doluşuyorlardı. Hayranlık arttıkça, konuşmalarıma daha ateşli bir akıcılık ve kıvraklık kazandırma gayretim de, sorumluluğum da artıyordu. Dinleyicileri büyülemeyi gitgide daha iyi başarıyordum. Bana duyulan saygı gitgide daha pekişiyor, gittiğim her yerde bir azizin ilahlaştırılmasına benzer bir şekilde tezahür ederek kuvvetle güne damgasını vuruyordu. Şehri bir dindarlık çılgınlığı teslim almıştı. Haftanın sıradan günlerinde bile herhangi bir bahaneyle, herkes akınlar halinde Birader Medardus’u görmeye, onunla konuşmaya manastıra geliyordu. Bunun üzerine içimde, semavi görevler için seçilmiş çok özel biri olduğuma dair düşünceler yeşermeye başladı. Mücrim bir babanın günahlardan arındığı o kutsal yerde doğumum esnasında ortaya çıkan esrarengiz durumlar, çocukluğumun ilk yıllarındaki olağanüstü olaylar, ruhumun dünyevi olan şeylerden daha yükseklerde, semavi dünyayla doğrudan temas halinde olduğuna işaret ediyordu; dünyaya ve insanlara ait değildim, onlara selamet ve teselli dağıtmak içim aralarına karışmıştım. Heilige Linde’deki yaşlı hacının Aziz Yusuf, o olağanüstü oğlan çocuğunun da, bir aziz olarak dünyada dolaşmaya tayin edilmiş olan, beni selamlayan Çocuk İsa’nın ta kendisi olduğundan emindim artık. Bütün bunlar, ruhumda gitgide daha güçlü bir şekilde hayat bulurken çevrem daha bunaltıcı, daha sıkıcı görünüyordu gözüme. Ruhumu saran huzur ve neşe gitgide kayboluyordu. Öyle ki, biraderlerin ferahlatıcı sözleri, başrahibin gösterdiği yakınlık bile, içimde düşmanca bir öfke yaratıyordu. Bendeki, onlardan çok üstün olan <em>aziz</em>’i fark etmeleri gerekiyordu. Kendilerini yerlere atmaları, Tanrı’nın tahtı önünde benden şefaat dilemeleri gerekiyordu. Bu yüzden onları ahlaki açıdan yıkıcı bir katılık içine hapsolmuş gibi görüyordum. Nutuklarımın içine de buna dair imalar serpiştiriyor, söken şafağın kızıl ışıklarının parladığı o olağanüstü anlarda olduğu gibi, Tanrı’nın seçtiği, inançlı cemaate teselli ve selamet getirecek birinin yeryüzünde dolaşmakta olduğuna işaret ediyordum. Kendi tahayyülüm olan iletiyi, kalabalıkların, ne denli az anlarsa garip büyüler olarak o denli etkisinde kalacağı mistik imgelere büründürüyordum. Leonardus gözle görülebilir şekilde soğumaktaydı benden. Yanımızda tanıklar olmadığı zamanlarda benimle konuşmaktan kaçınıyordu. Ama sonunda, bir sefer, manastırın bahçesinde ağaçlıklı yolda yürüyorduk ki, bir ara tesadüfen bütün biraderler yanımızdan ayrıldı; işte o anda patladı: “Bir süredir davranışlarının genel olarak hoşuma gitmediğini senden saklayamam, sevgili Birader Medardus. Ruhuna, seni inancın sadeliğinden uzaklaştıran bir şeyler girdi. Konuşmalarına şeytani bir karanlık egemen oldu. Bu karanlıktan, beni senden ebediyen koparacak nitelikte bir şeyler, en azından şimdilik, ortaya çıkamıyor. Açık konuşmama izin ver. Şu anda sen, zihinsel gücümüz ne zaman önemli bir atılımla yükselmeye, pervasızca uçmaya kalkışsa her an yanılıp içine düşebileceğimiz ahlaki çöküntünün sınırlarını zorlamamıza yol açan, aslında günahkâr kökenimizde saklı olan bir suç işlemektesin. Fazla kafa yormadan, her türlü cazibenin peşine takılabilen dünya insanlarının, kişiyi ilahlaştıran hayranlığı gözlerini kamaştırdı. Şu anda sen, kendini sana ait olmayan bir kişilik içinde görüyorsun. Bu, aldatıcı bir görüntü ve seni tehlikeli bir çöküşe doğru götürüyor. Kendine dön, Medardus. Başını döndüren bu çılgınlıktan vazgeç. O çılgınlığı bildiğimi sanıyorum. Ruhunun huzuru daha şimdiden, sana hayır getirmeyecek şekilde yok oldu. Seni uyarmama izin ver; peşine düşen düşmandan sakın kendini. Bütün kalbimle sevdiğim o iyi niyetli delikanlı ol yeniden!” Bunları söylerken başrahibin gözlerinden yaşlar süzülüyordu, elime sarılmıştı; cevabımı beklemeden beni bırakıp hızla uzaklaştı. Ancak sözleri, düşmanca diye nitelenebilecek bir şekilde içime dokundu. Olağanüstü yeteneklerime borçlu olduğum alkışlardan, derin bir hayranlıktan söz ediyordu; hiç saklamadan açığa vurduğu bu memnuniyetsizliğin basit bir çekememezlikten kaynaklandığı açıkça ortadaydı. Keşişlerle bir arada olduğumuz zamanlarda derin bir kin duygusuna kapılarak ketumlukla içime kapanıyordum. Bu yeni varlığımla, günler ve uykusuz geceler boyu, içimde yeşerenleri muhteşem sözlere dökerek halka nasıl aktaracağımı düşünüyordum. Leonardus ile keşişlerden ne denli koparsam, kalabalıkları kendime o denli sıkı bir şekilde bağlayabiliyordum.</p>

    <p>Aziz Antonius Günü kilise öylesine hıncahınç doluydu ki, akın akın gelen halkın beni kilisenin dışarısından da dinleyebilmesi için kapıları sonuna kadar açık tutmak zorunda kaldılar. Hiçbir zaman bu kadar güçlü, ateşli ve etkileyici bir şekilde konuşmamıştım. Alışıldık olduğu üzere azizin hayatından bazı hikâyeler anlatıyor, bunlara hayatın derinliklerine dair, inanç yüklü fikirler ekliyordum. Şeytanın baştan çıkarıcı niteliğinden, kutsal kitaba göre sahip olduğu, insanı günaha sokma kudretinden dem vuruyordum. Konuşmanın seyri ister istemez, anlamlı bir alegori olarak sunmak istediğim, iksirlerle ilgili menkıbeye gelip dayandı. Bakışlarımla kiliseyi tararken uzun boylu zayıf bir adama gözüm takıldı. Çaprazımdaki bir sıraya çıkmış, köşedeki sütunlardan birine yaslanmıştı. Tuhaf, değişik tarzda, koyu eflatun bir harmaniye bürünmüş, birbiri üzerine kavuşturduğu kollarını harmaninin içine saklamıştı. Yüzü ölü gibi bembeyazdı ama iri, siyah, ifadesiz gözleri kordan birer hançer gibi göğsüme saplandı. Tekinsiz, ürkünç bir hisle sarsıldım; hızla gözlerimi kaçırıp bütün gücümü toplayarak konuşmama devam ettim. Ama tılsımlı bir güçle çekiliyormuş gibi sürekli oraya bakmak zorunda kalıyordum. Adam, hortlaksı bakışı üzerime dikili, donuk ve hareketsiz, öylece duruyordu. Geniş, çizgili alnında acı bir alaycılık, aşağılayan bir nefret vardı, dudakları aşağı sarkıktı. Bütün görünümünde korkunç, dehşet verici bir şeyler saklıydı. Evet, bu adam Heilige Linde’deki meçhul ressamdı. Kendimi acımasız, buz gibi pençeler tarafından yakalanmış gibi hissediyordum. Korkudan alnımda terler birikmişti. Ritmim aksıyor, konuşmalarım gitgide daha saçma sapan bir hal alıyordu. Kilisede fısıltılar yükseldi, bir mırıltı dolaşmaya başladı. Ama ürkünç yabancı hâlâ sütuna dayanmış, donuk bakışları üzerime dikili, kaskatı, kıpırtısız, öylece duruyordu. Cehennemî bir korkuyla, çılgın bir çaresizlik içinde haykırdım: “Hey, seni gidi rezil! Defol git! Zira ben onun ta kendisiyim. Ben Aziz Antonius’um!” Bu sözlerle kendimi kaybetmişim. Tekrar uyandığımda yatağımda yatıyordum. Birader Cyrillus yanımda oturmuş, bana bakıyor, teskin ediyordu. Yabancının korkunç hayali hâlâ bütün canlılığıyla gözlerimin önündeydi. Birader Cyrillus’a her şeyi anlattım. Ama o, bunun hararetli ve etkileyici konuşmamın tahrik ettiği düş gücümün yarattığı bir yanılsama olduğuna beni ikna etmeye uğraşıyordu. Ancak o ne denli uğraşırsa, kürsüdeki davranışımdan dolayı duyduğum acı pişmanlık ve utanç duygusu o denli derinleşiyordu. Dinleyiciler, sonradan öğrendiğime göre, özellikle de son haykırışıma bakıp haklı olarak, cinnet geçirdiğimi düşünmüşler. Pişmanlık içinde ezilmiş, ruhum paramparça olup dağılmıştı. Hücreme kapandım. Küstah bir alaycılık içinde Heilige Linde’deki o inançlı ressamın suretine bürünen, o kutsal mekânda bana görünen baştan çıkarıcıyla savaşma niyetiyle kendimi en katı tövbe ibadetlerine, en yürekten dualara verdim. Oysa eflatun harmanili adamı benden başka gören kimse olmamıştı. Başrahip Leonardus o ünlü iyi niyetiyle, her yerde bütün gayretiyle, vaaz sırasında beni böyle korkunç bir şekilde yakalayıp karmakarışık konuşmama neden olan şeyin sadece ateşli bir hastalık nöbeti olduğunu yayıyordu. Birkaç hafta sonra gündelik manastır hayatına döndüğümde gerçekten de hâlâ güçsüz ve hastaydım. Yine de yeniden kürsüye çıkmayı denedim; fakat peşimdeki o ürkünç, solgun hayaletle, içimdeki korkunun pençesinde, kendimi belagatin ateşine bırakmak şöyle dursun, tutarlı bir biçimde konuşamıyordum bile. Vaazlarım sıradan, donuk, tutuk bir hal almıştı. Dinleyiciler, belagatimi kaybetmiş olmamdan dolayı bana acıyordu. Ağır ağır ortadan kaybolmaya başladılar. Eskiden beri vaaz veren, şimdi ise benden bariz şekilde çok daha başarılı olan yaşlı birader, yeniden yerime geçmişti.</p>

    <p>Bir zaman sonra, genç bir kont, birlikte seyahat ettiği özel öğretmeninin refakatinde manastırımızı ve içinde bulunan çok sayıda ilginç şeyi görmeye geldi. Onlar için, kutsal emanetlerin bulunduğu odayı açmam gerekiyordu. İçeriye girdik. Koro yerini ve kiliseyi bizimle birlikte gezmiş olan başrahip, bir şey için çağrılıp gidince, yabancılarla baş başa kaldım. Her bir parçayı onlara göstererek açıklamalarda bulundum. O esnada, içinde iksir kutusunun bulunduğu, eski Alman tarzı zarif oymalarla bezeli dolap kontun gözüne takıldı. Dolabın içinde ne bulunduğunu söylemek istemedim önce. Ama kont da öğretmeni de, ikisi birden o kadar ısrar ettiler ki, sonunda Aziz Antonius’a ve kalleş şeytana dair menkıbeyi anlattım; Birader Cyrillus’un tembihlerine tümüyle uyarak, emanet olarak saklanan şişeden uzak durdum; hatta kutunun açılması, şişenin gösterilmesi halinde ortaya çıkacak tehlikelerle ilgili uyarıları da sözlerime ekledim. Kont da, öğretmeni de dinimize bağlı kimseler olmalarına rağmen, kutsal menkıbelere pek önem vermiyor gibiydiler. İkisi de kendilerini esprili dokundurmalara kaptırmış, şişelerini yırtık harmanisinde taşıyan, baştan çıkarıcı, gülünç şeytana dair nükteler döktürüyorlardı. Sonunda öğretmen ciddi bir yüz ifadesi takınarak konuşmaya başladı: “Bizi duyarsız dünya insanları olarak görüp kızmayın, saygıdeğer beyefendi! Emin olun, ben de, kontum da azizleri, dinen hayranlık duyulacak, ruhlarının selameti, insanlığın selameti uğruna kendilerini feda etmiş çok muazzam insanlar olarak saygıyla karşılıyoruz. Ama az önce anlattığınız hikâyeye gelince; sanırım aziz tarafından akıllıca düşünülmüş bir alegorinin, yanlış anlama neticesinde gerçekten olmuş bir vaka gibi hayata geçirilmesinden başka bir şey değil.”</p>

    <p>Bu sözlerle öğretmen, kutunun sürgüsünü hızla kaldırdı, siyah, tuhaf şekilli şişeyi dışarıya çıkardı. Gerçekten de Birader Cyrillus’un bana söylediği gibi güçlü bir koku yükseldi; ama uyuşturucu olmaktan çok, hoş ve iyi gelen bir etkisi vardı. “Bakın!” diye haykırdı kont. “Bahse girerim ki, şeytanın iksiri, muhteşem, hakiki bir Siracusa şarabı.” “Kesinlikle öyle,” diye karşılık verdi öğretmeni. “Eğer şişe gerçekten Aziz Antonius’un terekesine aitse, saygıdeğer beyefendi, şarapları mantarlamak yerine üzerine yağ dökerek muhafaza etmeye kalkışan Romalıların münasebetsizliği yüzünden eski şarapların tadına bakma zevkinden mahrum kalan Napoli Kralı’ndan çok daha iyi bir durumdasınız demektir. Bu şarap onlar kadar eski olmasa bile, mevcutların en eskisi olduğundan şüphe yok. Onun için bu emanetin hakkını verin ve çekinmeden bir tadına bakın.” “Elbette,” diye atıldı kont. “Bu kadim Siracusa şarabı damarlarınıza yeni bir güç katacak, görünüşe göre sizi perişan eden hastalık halini geçirecektir, saygıdeğer beyefendi.” Öğretmen çantasından çelik bir tirbuşon çıkararak itirazlarıma kulak asmaksızın şişeyi açtı. Mantarın çıkmasıyla birlikte mavi bir alev yükselip hızla yeniden kaybolmuş gibi geldi bana. Şişeden yükselen koku gitgide daha güçleniyor, odanın içine yayılıyordu. Önce öğretmen tadına baktı ve hararetle haykırdı: “Harikulade, harikulade bir Siracusa! Aziz Antonius’un şarap mahzeni hiç fena sayılmazmış. Eğer şarap sorumlusu şeytansa, azize karşı hiç de sanıldığı kadar kötü niyetler beslemiyormuş. Siz de bir tadın, kontum.” Kont da tattı ve öğretmeninin söylediklerini onayladı. İkisi birden bariz biçimde bütün koleksiyonun en güzel parçası olarak gördükleri bu emanet hakkında, kendilerine böylesi emanetlerle dolu bütün bir mahzen diledikleri yollu şakalar yaptılar. Bütün bunları suskun, başım öne eğik, gözlerim yere dikili bir vaziyette dinliyordum; yabancıların neşesi, o durgun halimde bana işkence gibi geliyordu; Aziz Antonius’un şarabının tadına bakmam için ısrar ettilerse de, ben kararlılıkla reddettim. Şişeyi kapatıp iyice sıkıştırarak yeniden muhafazasına koydum.</p>

    <p>Yabancılar manastırdan ayrıldılar. Ama ben, hücremde tek başıma kaldığımda, belirli bir iç rahatlığı, ruhumda canlı bir hareketlenme hissettiğimi inkâr edemem. Şarabın rayihasının bana güç vermiş olduğu apaçıktı. Cyrillus’un söz ettiği o kötü etkilerden eser bile hissetmiyordum. Tersine, dikkat çekici bir şekilde yararlı etkiler gösteriyordu kendini. Aziz Antonius menkıbesini hatırlayınca, öğretmenin açıklamalarının doğru olduğuna kanaat getirdim iyiden iyiye. Şeytani bir yanılsamanın vaazımı öylesine yıkıcı bir şekilde yarım bıraktığı o talihsiz günde, benim de menkıbeyi azizle aynı şekilde, zekice ve öğretici bir alegori olarak anlatma niyetinde olduğum düşüncesi kafamda şimşek gibi çaktı. Buna, beni baştan aşağı kavrayan, diğer her şeyi gölgede bırakan başka bir fikir daha bağlandı. Nasıl oluyor da, diye düşündüm, o olağanüstü içki seni ruhani bir kudretle güçlendiriyor, hatta sönmekte olan ateşini yeni bir hayatiyetle parlayacak şekilde yeniden tutuşturabiliyor? Ruhunun şarapta saklı doğa güçleriyle olan esrarengiz yakınlığı, nasıl oluyor da bu şekilde tezahür ediyor; güçsüz Cyrillus’u sarhoş eden aynı koku nasıl oluyor da sana iyi geliyor? Ama yabancının tavsiyesine uymaya karar verip harekete geçmek istediğimde, içimden gelen, açıklanamaz nitelikte bir direnç beni durdurdu. Tam dolabı açmaya niyetlenirken oymalarının arasında ansızın ressamın o korkunç yüzünü, delici, canlı ama ölü donukluğunda bakan gözlerini gördüm. Tüyler ürpertici bir dehşete kapılarak, münasebetsizliğimden ötürü kutsal bir yerde nedamet getirmek üzere uçarcasına kaçtım kutsal emanetler odasından. Fakat, o olağanüstü şaraptan içmenin zihnimi besleyeceği ve güçlendireceği fikri peşimi bırakmıyordu. Bana bir akıl hastasıymışım gibi iyi niyetle ama baskıcı bir korumacılıkla davranan başrahibin ve keşişlerin tutumları, Leonardus’un, kuvvetimi tam olarak toplayabilmem için beni toplu ibadetlerden muaf tutması karşısında ümitsizliğe kapılmıştım. Uykusuz geçirdiğim bir gece, derin bir yeisin pençesinde kıvranırken, ölümü göze alarak, yitirdiğim zihin gücümü yeniden kazanmaya ya da tümüyle göçüp gitmeye karar verdim.</p>

    <p>Yatağımdan kalktım, elimde manastırın koridorundaki Meryem Ana resminin önünde yaktığım bir lamba, kilisenin içinden hortlak gibi geçerek kutsal emanetler odasına süzüldüm. Kilisedeki kutsal resimler, lambanın titrek ışığıyla aydınlandıkça hareketlenmiş de bana acıyarak bakıyormuş gibi geldi. Kırılmış camlardan sızıp koro yerine doğru esen rüzgârın boğuk uğultusunda, ağlayarak uyaran sesler işitir gibi oluyordum. Sanki annem uzaklardan sesleniyordu: “Medardus, oğlum, ne yapıyorsun, bu tehlikeli girişimden vazgeç!” Kutsal emanetler odasına girdiğimde, her şey sessiz ve sakindi. Dolabı açtım, kutuyu yakaladım, şişeyi açtım ve hemen büyük bir yudum aldım! Damarlarımdan ateş aktı sanki. İçimi tarif edilemez bir iyilik hissi doldurdu. Bir yudum daha içtim; içimde yeni, muhteşem bir hayatın sevinci uyandı! Boş kutuyu aceleyle dolaba kapattım, şifalı şişeyle birlikte hızla hücreme koştum, şişeyi yazı masama koydum. O anda, kendimi olası herhangi bir denemeden uzak tutmak için anahtar destesinden ayırdığım küçük anahtar elime geldi. Yabancılar buradayken de, şimdi de, o olmaksızın nasıl açabilmiştim ki dolabı? Anahtar destemi gözden geçirdim, o zaman da, şimdi de dolabı açmayı başarabildiğim tanımadığım bir anahtar gördüm. Diğerlerinin arasında dalgınlıkla fark etmemiştim. Gayriihtiyarı ürperdim. Ancak, derin bir uykudan uyanmış olan zihnimde rengârenk hayaller birbirini izliyordu. Gün ışıyıncaya, neşe içinde doğup dağların ardından ateşler içinde yanarak yükselen güneşin ışıklarıyla yıkanmak üzere aşağıya, manastırın bahçesine ininceye kadar dur durak bilemedim. Leonardus da, biraderler de bendeki değişikliği fark etmişlerdi; her zaman içime kapanıp tek söz bile etmezken, şimdi sevinçle ve hayat doluydum. Cemaatin önünde konuşuyormuş gibi, kendime özgü ateşli belagatimle konuşuyordum. Leonardus’la baş başa kaldığımız esnada, içimi okumak ister gibi uzun uzun süzdü beni; sonra da yüzünde sessiz, alaycı bir tebessüm uçuştu. “Birader Medardus’a rüyalarından birinde yukarılardan taze bir kudret, yeni bir hayat mı indi acaba?” dedi. Mahcubiyetimden kızardığımı hissettim, zira o anda bir yudum eski şarabın yarattığı coşkunluk gözüme hayli değersiz ve zavallı göründü. Gözlerimi indirip başımı eğdim, öylece durdum. Leonardus, beni düşüncelerimle baş başa bıraktı. İçtiğim şarabın bende yarattığı heyecanın kısa sürmesinden, şanssızlık eseri, beni eskisinden daha büyük bir aciz içine sürüklemesinden ziyadesiyle endişe duyuyordum ama öyle olmadı. Aksine, yeniden kazandığım kuvvetim ve tazelenen cesaretimle, durup dinlenmek bilmeyen gayretimle, manastırın bana sağladığı faaliyet alanına geri döndüm. Gelecek kutsal günde yeniden vaaz vermek için ısrar ettim, izin verildi. Kürsüye çıkmadan hemen önce o olağanüstü şaraptan içtim; hiç bu kadar ateşli, gösterişli ve içe işleyen bir konuşma yapmamıştım. Baştan aşağı yeniden doğmuş olmamın şöhreti hızla yayıldı. Kilise yine eskiden olduğu gibi dolmaya başladı. Ama ben kalabalığın alkışlarına mazhar oldukça Leonardus ciddileşiyor, kendini geri çekiyordu. Dar görüşlü bir kıskançlığa, keşiş kibrine yenik düştüğü sanısıyla ondan bütün kalbimle nefret etmeye başladım.</p>

    <p>Bernard Günü gelip çattı; ışığımı prensesin gözlerinin önünde parlatmanın hevesiyle yanıp tutuşuyordum; başrahipten, o gün Cistercium Manastırı’nda vaaz vermemi sağlamasını rica ettim. Ricam, Leonardus’u garip bir şekilde şaşırtmış gibiydi. Açıkça teslim etti ki, tam da o gün kendisi vaaz vermeyi aklına koymuş, bunun için de gerekenleri yapmış. Yine de bir hastalığı mazeret göstererek affını istemesi, kendi yerine beni göndereceğini bildirmesi, böylece ricamı yerine getirmesi pek de zor olmadı.</p>

    <p>Bu, gerçekten oldu! Bir gece öncesinden annemi ve prensesi ziyaret ettim; aklım, belagat sanatının doruklarına erişmesi gereken konuşmamla öylesine doluydu ki, onları yeniden görmek üzerimde pek önemli bir etki yaratmadı. Şehirde, Leonardus’un hastalandığı, onun yerine benim vaaz vereceğim haberi yayılmıştı. Bu haber muhtemelen eğitimli dinleyicilerin büyük bölümünü cezp etmişti. En ufak bir not bile almaksızın, konuşmamı aklımda bölümler halinde düzenlemiştim: Ayinin görkeminin, huşu içinde toplanan halkın, hatta muhteşem, yüksek kubbeli kilisenin kendisinin içimde yaratacağı heyecana güveniyordum. Gerçekten de yanılmamıştım. Aziz Bernard anısına en anlamlı imgeleri, en inanç yüklü fikirleri içeren sözlerim ateşten bir nehir gibi akıyordu; üzerimde toplanan bakışlarda hayret ve hayranlık okuyordum. Prensesin ne diyeceğini nasıl da merak ediyordum, engin memnuniyetini samimiyetle, hararetle ifade etmesini nasıl da bekliyordum; içimde saklı, kendisini daha ben çocukken şaşırtan o yüce kudreti açıkça duyumsadığı anda, beni gayriihtiyarı büyük bir saygıyla kabul edeceğini umuyordum. Onunla görüşmek istediğimde, ansızın rahatsızlandığını, kimseyle, benimle bile konuşamayacağını iletti. Budalaca kibrimle, başrahibenin büyük bir heyecana kapılarak benden gösterişli sözler duymak isteyeceğini sanırken, bu durum çok can sıkıcıydı. Annem de anlaşılmaz şekilde kederlenmiş gibiydi. Sebebini araştırmaya kalkışmadım, zira içimde bunun suçlusunun ben olduğuma dair gizemli, açıkça çözemediğim bir his vardı. Annem, manastırda açmam kaydıyla prensesten gelen küçük bir pusula verdi; hücreme girer girmez şaşkınlıklar içinde şunları okudum:</p>

    <blockquote class="alinti">
      <p>Sevgili oğlum (sana hâlâ böyle diyorum)</p>

      <p>Manastırımızın kilisesinde yaptığın konuşma beni derin kederlere düşürdü. Sözlerin huşu dolu, tamamen semavi bir ruhun sözleri değildi. Heyecanın, kutsal bir vecit içinde göksel krallığı görmek isteyen inançlı kişileri melek kanatlarıyla uçuracak bir heyecan değildi. Ah! Konuşmanın kibirli ihtişamı, dikkat çekici, parlak bir şeyler söylemek için gösterdiğin bariz gayret, bana, cemaati bilgilendirmek, inançlı fikirler uyandırmak yerine, sadece dünyevi değerlere bağlı kalabalıkların alkışlarına, onların değersiz hayranlıklarına önem vermekte olduğunu gösterdi. Kurumlu bir oyuncu gibi, bolca alkış toplamak uğruna, önceden çalışıldığı açıkça belli olan yüz ifadeleriyle, hareketlerle, içinde mevcut olmayan duyguları suni biçimde, varmış gibi gösterdin. İçine aldatmanın ruhu girmiş ve kendine dönüp bu günahından arınmazsan, seni mahvedecek. Bu tutum ve davranışların, özellikle de inanç dolu bir değişimle dünyevi bütün budalalıklara sırt çevirip kendini Tanrı’ya adadığın manastırda, günah, çok daha büyük bir günah oluşturur. Aldatıcı konuşmalarınla böyle onur kırıcı bir şekilde incittiğin Aziz Bernard, göksel hoşgörüsü sayesinde, kötü ruhun ayartmasıyla ayrıldığın doğru yola yeniden dönmen için seni aydınlatsın, bağışlanman ve ruhunun kurtuluşu için şefaat etsin. Kendine mukayyet ol!</p>
    </blockquote>

    <p>Başrahibenin sözleri yüzlerce şimşek çakmış gibi sarsmıştı beni. Öfke içinde içten içe yanıp tutuşuyordum. Zira Leonardus’un benim vaazlarım hakkında türlü imalarda bulunarak prensesin inançlılığını istismar ettiğinden, onu bana ve konuşma yeteneğime karşı kışkırttığından, başka hiçbir şeyden olmadığım kadar emindim. Onu gördüğümde de içten içe hiddetlenmekten kendimi alamıyordum. Onu mahvetmek için aklıma üşüşen fikirlerden kendim bile korkuyordum. Ruhumun en derinlerinde bir yerde başrahibe ile başrahibin ithamlarının haklı olduğunu hissediyordum, o yüzden durumum daha da dayanılmaz bir hale geliyordu; yine de tutumumda ısrar ediyor, gizemli şişeden içtiğim damlalarla güç kazanmayı, vaazlarımı belagat sanatının bütün öğeleriyle süslemeyi, mimik oyunlarımı, el kol hareketlerimi özenle etüt etmeyi sürdürüyordum. Böylece gitgide daha fazla alkış, daha fazla hayranlık topluyordum.</p>

    <p>Sabah ışıkları manastırın renkli pencerelerinden içeriye rengârenk süzülüyordu; yalnız başıma ve derin düşüncelere gömülmüş bir halde günah çıkarma hücresinde oturuyordum. Kubbenin altında yalnızca, kilisenin temizliğini yaparak hizmet eden zangoç biraderin ayak sesleri yankılanıyordu. Yakınımda bir yerde bir hışırtı işittim ve gözüme uzun boylu, ince, alışılmadık bir biçimde giyinmiş, yüzü örtülü bir kadın takıldı. Yan kapıdan içeriye girmiş, günah çıkarmak üzere yanıma yaklaşmıştı. Hareketlerinde tarif edilemez bir incelik vardı. Diz çöktü ve göğsünden derin bir iç çekiş yükseldi; yakıcı soluğunu hissettim, o daha konuşmaya başlamadan sarhoş edici bir büyüye yakalanmıştım adeta. Sesinin o kendine özgü, insanın içine işleyen tonunu nasıl tarif ederim bilmem. Her bir kelimesi bağrıma saplanıyordu; yasak bir aşka düştüğünü, bu aşkla uzun süredir boş yere mücadele ettiğini, sevgilisinin kutsal bağlarla ebediyen bağlı olduğunu, bunun da bu aşkı daha da günahkâr kıldığını, bu yüzden ümitsiz bir yeis içinde cinnete kapılarak bu bağlara lanet okuduğunu açıkladı. Kekeliyordu. Sözleri neredeyse bir gözyaşı selinde boğulur gibiyken birden açıldı: “Sensin o. Sen! O anlatılamaz derecede sevdiğim kişinin ta kendisisin sen, Medardus!” Öldürücü bir kramp girmiş gibi bütün sinirlerim kasıldı. Kendimi kaybetmiştim. Hiç tanımadığım bir his, göğsümü parçalamaktaydı. Onu görmek, ona sarılmak istiyordum. Mutluluk ve ıstırap içinde eriyordum; cehennemin ebedi çilesine bedel, kutlu bir andı bu! Susmuştu ama hâlâ derin derin soluk aldığını işitiyordum. Çılgın bir yeis içinde kendimi güçbela topladım, artık ne dediğimi bilmiyordum, onun suskun bir şekilde ayağa kalktığını ve uzaklaştığını fark edebildim ancak. Perdeyi gözlerime sımsıkı bastırıp kaskatı kesilmiş, kendimden geçmiş vaziyette, günah çıkarma hücresinde kalakaldım.</p>

    <p>Şans eseri kiliseye başka kimse gelmedi, o nedenle de kimse bir şey fark etmeden hücreme sıvışabildim. Her şey ne denli farklı, bütün gayretlerim ne denli budalaca, ne denli yavan görünüyordu gözüme. Yabancı kadının yüzünü görmemiştim. Ama buna rağmen içimde canlanıyor, koyu mavi, güzel gözleriyle bana bakıyor, inci gibi yaşları, yakıp kavuran bir ateş gibi ruhuma dökülüyordu; orada hiçbir duanın, hiçbir tövbenin söndüremediği bir yangın çıkarmıştı. Zira ebediyen lanetlenme tehlikesinden kurtulmak için, düğümlü iplerle tenimden kan fışkırıncaya kadar cezalandırıyordum kendimi; ama yabancı kadının içime düşürdüğü, o güne kadar hiç tanımadığım, en günahkâr arzularımı uyandıran ateşten, bu arzu dolu işkenceden kaçamıyordum.</p>

    <p>Kilisemizin altarlarından biri Azize Rosalia’ya adanmış, oraya inancı uğruna şehit olduğu ânı temsil eden harika bir resim asılmıştı. Benim sevgilim oydu. Onu tanımıştım, hatta üzerindeki kıyafet bile tümüyle o yabancı kadının giysisine benziyordu. Kahredici bir cinnete kapılmışçasına kendimi altarın basamaklarına atıyor, orada saatlerce yatıp kalıyor, çaresizlikten, ulur gibi dehşet verici sesler çıkarıyordum. Rahipler, benim bu halimden endişe duyuyor, ürkerek kaçıyorlardı. Daha sakin anlarımda manastırın bahçesinde bir aşağı bir yukarı yürüyor, uzaklarda güzel kokular içinde onun gezindiğini görüyordum. Fundalıkların arasından çıkıyor, kaynaklardan yükseliyor, çiçekli çayırların üzerinde süzülüyordu. Her yerde yalnızca o vardı. Yalnızca o! İşte o zaman yeminime de, kendi varlığıma da lanet ediyordum. Dünyaya açılmak, onu bulmak, ruhumun selameti pahasına da olsa, onu elde etmeden önce rahata ermemek istiyordum. Sonunda, biraderlerin ve başrahibin açıklanamaz saydıkları cinnet nöbetlerim esnasında kendimi denetlemeyi başardım. Artık daha sakin görünüyordum. Ama o yok edici alev, içimi gitgide daha derinden kavuruyordu. Ne uyku ne huzur! Onun hayali peşimi bırakmıyordu; katı döşeğimde dönenip duruyor, azizleri yardıma çağırıyordum; ama beni saran bu baştan çıkarıcı yanılsamadan kurtarsınlar, ruhumu ebediyen lanetlenmekten esirgesinler diye değil, bana o kadını versinler, yeminimi bozsunlar, dinden günahkârca kopmam için bana özgürlük armağan etsinler diye.</p>

    <p>Sonunda, manastırdan kaçarak, çektiğim azaba bir son verme fikri yerleşti ruhuma. Zira sevdiğim kadını kollarıma almak, içimde yanan arzuları tatmin etmek için önce manastıra olan bağlılık yemininden kurtulmam gerekiyordu. Kimse tanımasın diye sakalımı kesip dünyevi kıyafetler giymeye, onu buluncaya kadar şehirde dolaşmaya karar verdim. Duvarların dışında, parasız pulsuz bir gün bile geçirmenin muhtemelen çok zor, hatta imkânsız olabileceğini aklıma bile getirmiyordum.</p>

    <p>Manastırda geçireceğim son gün nihayet gelip çatmıştı. Şans eseri elime düzgün birkaç takım sivil kıyafet geçmişti. Manastırı hemen o gece, bir daha asla geri dönmemek üzere terk edecektim. Akşam olmuştu ki, başrahip hiç beklenmedik şekilde beni çağırttı; korkudan ürperdim, zira gizli niyetlerimi fark etmiş olduğundan hiç şüphem yoktu. Leonardus beni pek alışılmadık bir ciddiyetle, buyurgan bir vakarla kabul etti; gayriihtiyarı titredim. “Birader Medardus,” diye başladı söze. “Uzunca bir süredir, muhtemelen tam anlamıyla kasıtlı olmadan takındığın, ruhsal bunalımının güçlü bir tezahürü olarak kabul ettiğim münasebetsiz hal ve tavırların, ortak hayatımızın huzurunu bozuyor; biraderler arasında şimdiye kadar sürdürdüğümüz sakin ve inançlı hayatın neticesi olan neşe ve gönül ferahlığı ortamı üzerinde yıkıcı etkileri oluyor. Bunun suçlusu belki de, başına gelen şeytani bir vakadır. Bana baba gibi bir dost olarak güvenip her şeyi açıklayabilir, bende teselli bulabilirdin. Ama sen hep sustun. Ben de senin sırrının, bu ilerlemiş yaşımda her şeyden fazla değer verdiğim huzurumu, kısmen de olsa, kaçırabileceği düşüncesiyle pek ısrarcı olmadım. Çoğu kez, özellikle de Azize Rosalia altarında, cinnete kapılmış gibi ağzından dökülen, dehşet verici, edepsizce konuşmalarınla sadece biraderleri değil, tesadüfen orada, kilisede bulunan dostları da fena halde öfkelendirdin. Seni manastır disiplininin gereği, sert bir biçimde cezalandırabilirdim. Ama bunu yapmak istemiyorum. Zira bu sapkınlığının suçlusu, yeterince direnemediğin kötü bir güç, hatta belki düşmanın ta kendisi olabilir. Tövbe ve dualarında dürüst olmanı söylüyorum sana. Ruhunun derinliklerine bakıyorum ve görüyorum ki, sen özgür olmak istiyorsun!”</p>

    <p>Leonardus, keskin gözlerle süzüyordu beni; bakışlarına dayanamıyordum. Kötü niyetimin bilincine vararak hıçkırıklar içinde kendimi yere attım. “Seni anlıyorum,” diye devam etti Leonardus. “Bu sapkınlığından kurtulman için, inançlı kalmak kaydıyla dünyaya açılmanın, sana manastırın yalnızlığından daha iyi geleceğini düşünüyorum. Manastırımızın, biraderlerden birinin Roma’ya gönderilmesini gerektiren bir meselesi var. Bunun için seni tayin ettim. Gerekli yetkileri ve talimatı alarak hemen yarın sabah yola çıkabilirsin. Bu vazifeyi yerine getirmek için gayet uygunsun. Gençsin, kuvvetlisin, ticaret işlerinde beceriklisin ve İtalyancaya tümüyle vâkıfsın. Şimdi hücrene dön, bütün kalbinle ruhunun selameti için dua et; ben de öyle yapacağım. Seni güçsüz düşürecek, yolculuğunu zora sokacak kuruntularının tümünü geride bırak. Gün doğarken seni bu odada bekliyorum.”</p>

    <p>Saygıdeğer Leonardus’un sözleri, cennetten çıkmış bir ışık gibi aydınlatmıştı beni. Ondan nasıl olmuş da nefret etmiştim; şimdi, beni her zaman ona bağlamış olan sevgim, mutluluk veren bir sızı gibi içime doluyordu. Kızgın gözyaşları döküyor, ellerini dudaklarıma bastırıyordum. Bana sarıldı, bir an, sanki en gizli niyetlerimi biliyormuş da, özgürlüğümü, başımda dolaşan, bir anlık mutluluk uğruna beni ebediyen yıkıma sürükleyecek olan belaya teslim olmam için veriyormuş gibi geldi.</p>

    <p>Artık kaçmama gerek kalmamıştı; manastırdan ayrılabilirdim ve onu, ona kavuşmadan ne huzura ne selamete ereceğim kadını buluncaya kadar durup dinlenmeden arayabilirdim. Roma seyahati, seyahatin gerekçeleri, Leonardus’un beni uygun bir biçimde manastırdan azat etmek için icat ettiği bahaneler gibi geliyordu.</p>

    <p>Geceyi dua ederek ve yolculuğa hazırlanarak geçirdim. Gizemli şaraptan artakalanı güvenilir, etkili bir ilaç olarak bir mataraya doldurdum, iksir şişesini de yeniden kutuya yerleştirdim.</p>

    <p>Başrahibin geniş kapsamlı talimatını öğrenince epeyce şaşırdım. Roma’ya gönderilmemin gerçekten önemli sebepleri vardı; durum, orada tam yetkili bir biraderin bulunmasını gerektirecek kadar anlamlı ve önemliydi. Manastırdan dışarıya atacağım ilk adımdan itibaren hemen özgür kalmama imkân verilmediği fikriyle kalbime bir ağırlık çöktü önce ama <em>onu</em> düşünmek beni yeniden yüreklendirdi. Planlarıma sadık kalmaya karar verdim.</p>

    <p>Biraderler toplanmışlardı; onlardan, özellikle de Peder Leonardus’tan ayrılmak içimi derin bir hüzünle doldurdu. Sonunda manastırın büyük kapısı arkamdan kapandı; özgürlüğe doğru uzun yolculuğuma hazırdım artık.</p>
  </div>

  <div class="si-footnotes html5_section epub-type_footnotes">
    <div class="si-footnote html5_aside epub-type_footnote" id="f1">
      <a class="si-backref" href="#ref_f1">1</a> <span class="si-footnote-text">. Prusya’da, (şimdi Polonya sınırları içinde bulunan) Mazur Göller Bölgesi’nde, Heiliger Lindersee ile Wirbelsee arasında bulunan yerleşim yeri. Meryem Ana’ya adanmış, hac yeri olarak bilinen bazilikasıyla ünlüdür. Kitapta Almanca adıyla geçen yerin, manastırın ve bazilikanın orijinal adı, Święta Lipka’dır. (Ç.N.)</span>
    </div>

    <div class="si-footnote html5_aside epub-type_footnote" id="f2">
      <a class="si-backref" href="#ref_f2">2</a> <span class="si-footnote-text">. 1098’de Burgonya’da Dijon yakınlarındaki Cistercium’da (bugün Cîteaux) Molesmel’i Aziz Robert’in önderliğinde, bir grup Benedikten keşişin kurduğu bir Katolik manastır tarikatı. (Ç.N.)</span>
    </div>

    <div class="si-footnote html5_aside epub-type_footnote" id="f3">
      <a class="si-backref" href="#ref_f3">3</a> <span class="si-footnote-text">. (Lat.) Yüce Tanrı’ya övgü. (Ç.N.)</span>
    </div>

    <div class="si-footnote html5_aside epub-type_footnote" id="f4">
      <a class="si-backref" href="#ref_f4">4</a> <span class="si-footnote-text">. <span>Yahudi, Hıristiyan ve İslam geleneklerinde insan, hayvan ya da kuş özellikleri taşıyan dört kanatlı göksel yaratıkla ve arşın (Tanrı’nın tahtı) taşıyıcıları. (Y.N.)</span></span>
    </div>

    <div class="si-footnote html5_aside epub-type_footnote" id="f5">
      <a class="si-backref" href="#ref_f5">5</a> <span class="si-footnote-text">. Musevilik ve Hıristiyanlıkta, Tanrı’nın tahtını koruduğuna inanılan altı kanatlı göksel varlıklar. (Y.N.)</span>
    </div>
  </div>
</body>
</html>
