<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Şeytanın İksirleri</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <h1 class="baslik1">4</h1>

    <h2 class="baslik2">Prensin sarayında hayat</h2>

    <p>Prensliğin yönetim merkezi, ayrıldığım ticaret şehriyle tam bir tezat oluşturuyordu. Mekânsal olarak epeyce daha küçüktü; daha düzenli, daha iyi inşa edilmişti ama oldukça tenhaydı. Çok sayıda caddesi, ortalarındaki ağaçlı yollarıyla, bir şehre ait olmaktan çok birer park izlenimi veriyordu; her yerde sükûnet ve bir merasim havası hâkimdi; sessizlik nadiren geçen bir arabanın şıkırtılarıyla bölünüyordu. En sıradan kişilere varıncaya kadar, kent sakinlerinin kılık kıyafetlerinde ve tavırlarında belli bir zarafet ve dışarıya karşı terbiyeli görünme çabası hâkimdi.</p>

    <p>Prensin sarayı oldukça büyüktü, seçkin bir stilde inşa edilmişti; ayrıca şıklığı ve oranlarının uyumu açısından gördüğüm en güzel binalardan biriydi. Bitişiğinde, açık fikirli prensin, şehir sakinlerinin gezintilerine açtığı bir park vardı.</p>

    <p>Gittiğim lokantada, prens ve ailesinin akşamları ekseriya parkta yürüyüşe çıktığını, şehir sakinlerinin çoğunun da hoşgörülü beylerini yakından görme şansını asla kaçırmadığını anlattılar. Söz konusu saatte ben de parka koştum. Prens ile zevcesi, etraflarında birkaç kişiyle birlikte saraydan çıktılar. İşte! O andan itibaren gözüm, beni yetiştiren başrahibeye çok benzeyen prensesten başka bir şey görmez oldu! Aynı asalet, bütün tavırlarında aynı letafet, gözlerinde aynı zekâ dolu bakışlar, aynı açık alın ve ilahî tebessüm. Yalnız, yapı olarak başrahibeden daha dolgun ve daha genç görünüyordu. Prensin ciddi görünüşlü bir adamla ilginç, hararetli bir konuşmaya daldığı esnada da, ağaçlıklı yolda bulunan bir sürü kadınla sempatik bir şekilde sohbet ediyordu. Prenslik ailesinin ve etrafındakilerin kıyafetleri, terbiyeleri her bakımdan tam bir bütünlük oluşturuyordu. Şehrin tümüne egemen olan bu sakin, görgülü tavrın, bu iddiasız zarafetin saraydan kaynaklandığı açıkça belli oluyordu. Tesadüfen, uyanık bir adamın hemen yanında durmuştum; adam bütün sorularıma cevap veriyor, aralarına da bazı neşeli nükteler sokuşturuyordu. Prenslik ailesi geçip gittikten sonra parkta bir gezinti yapmamızı önerdi; bir yabancı olarak bana, parkın her köşesinde rastlanan zevk ürünü tesisleri göstermek istiyordu. Bu, benim de işime geldi. Her köşeye bir zarafet anlayışı, nizamlara uygun bir zevk sinmiş olduğunu kabul etsem de, parka dağılan yapılarda ancak devasa ölçülerde oldukları zaman bir anlam taşıyan antik form arayışlarının, mimarı bazı basitliklere kaçmaya zorlamış olduğu gözüme çarptı. Uzunca boylu bir adamın neredeyse eliyle yetişebileceği antik sütun başlıkları oldukça gülünçtü. Aynı şekilde, parkın öteki bölümlerinde, tam tersi bir üslupta, gotik tarzda bazı yapılar vardı ki, küçücük boyutları içinde ucuzlukları fazlasıyla göze batıyordu. Sanırım gotik formlara öykünmek, antik arayışlardan daha da tehlikeliydi. Küçük şapellerin yapımında, binanın boyutları ve bunun için ayrılan tahsisatın sınırları, mimarı belli bir üslupta kalmaya zorlar. Bu durumda o da, sivri kemerlerle, tuhaf sütunlarla, kıvrımlarla, şu ya da bu kiliseye öykünmeye kalkışmamalıdır. Sanat açısından hakiki bir şeyler yaratmak isteyen bir mimar, çeşitlilik arz eden bazı unsurlara gönüllerince anlamlı bir bütünlük kazandıran eski ustaların sahip oldukları derin sezgilerle donanımlı olmalıdır. Tek kelimeyle, gotik mimarı yönlendiren, o nadiren rastlanan romantik ruhtur; zira gotik tarzda, antik formlarda olduğu gibi, ekole uygun olma gibi bir durum söz konusu olmaz. Bunların hepsini refakatçime ifade ettim. Görüşlerime tamamen katıldı. Söz konusu basitlikler için, bunların bazen ansızın bozan havalarda ya da yorgunluk atma, dinlenme gibi durumlarda sığınılacak yerler oluşturdukları, park içine bir değişiklik yaratma düşüncesiyle yapıldıkları için de bazı yanlış kararlara neden oldukları yollu mazeretler buldu. Buna karşılık ben, aynı amaçlara hizmet edecek sade, iddiasız, hoş, fundalıkların arasına gizlenmiş, ağaç dikmeler üzerine oturtulmuş saman damlı bahçe evlerinin, benim gözümde bütün bu tapınakçıklardan, şapelciklerden evla olduğunu ifade ettim. İlle de kapalı mekânlar yaratılacak, duvarlar örülecekse akıllı bir mimarın, basit antik ya da gotik özentilerden kaçınması, eski görkemli örneklere erişmek gibi bir iddiaya kapılmaması, alanın ve maliyetlerin sınırları içinde kalarak sadece hoş, seyredenlerin ruhunu okşayacak etkiler yaratacak bir üslup hedeflemesi gerektiğini ileri sürdüm.</p>

    <p>“Sizinle tamamen aynı fikirdeyim,” diye karşılık verdi refakatçim. “Bununla birlikte, bütün bu binalar, tesisler prensin kendi fikirleri; bu da, en azından biz yerli halk açısından, her türlü eleştiriyi güçleştiriyor. Prens, dünyada olabilecek insanların en iyisidir. Oldum olası, memleketin gerçek babası olarak uyruğundakilerin onun yüzü suyu hürmetine var olduğunu değil, kendisinin, uyruğundakilerin yüzü suyu hürmetine var olduğunu öne çıkaran bir temel ilkeyi savunur. Düşündüğü her şeyi açıklayabilme özgürlüğü, vergilerin düşüklüğü, bunun neticesi olarak hayatın ucuz olması; polisin, sadece kötü niyetli bazı taşkınlıklara sessizce sınırlamalar getirecek şekilde tümüyle geride durması, hemşerileri de, yabancıları da bezdirici görev işgüzarlıklarıyla bunaltmaması; iş hayatının, zanaatın her tür askerî baskıdan uzak, huzur içinde devam etmesi; bütün bunlar, burada, memleketimizde kalacağınız süre içinde hoşunuza gidecektir sanırım. Bahse girerim ki, şimdiye kadar kimse size, adınızı ya da içtimai mevkiinizi sormamıştır; otelin sahibi de, başka şehirlerde olduğu gibi ilk çeyrek saat içinde koltuğunun altında koca bir defterle yanınıza sokulup ucu körelmiş bir kalemle, soluk mürekkeple kendisi için gerekli polisiye kayıtlar karalamaya kalkmamıştır. Kısacası, gerçek bir hayat bilgeliğinin egemen olduğu küçük devletimizin bütün düzeni, o fevkalade prensimizin eseridir. Anlatıldığına göre bir zamanlar saray, komşu büyük saraylardan birinin, cepkitabı boyundaki aptal nizamnamesinden alınma bir disiplin yönetmeliğiyle insanlara tepeden bakar, baskı uygularmış. Prens, sanatı ve bilimi sever; bu nedenle de, her maharetli sanatçının, her akıllı bilginin başının üzerinde yeri vardır; prensin en yakın çevresinde yer alıp alamamanın ölçütü, sadece kişinin bilgisinin derecesidir. Lakin sanat ve bilim alanında bu kadar çok yönlü bir şekilde yetişmiş olan prensin, yetişme çağında içine o kılı kırk yaran anlayıştan bir şeyler sızmış olmalı ki, hangi form söz konusu olursa olsun, kendisini ona köle gibi bağlı hisseder. Mimarlara son derece titiz bir kesinlikle binaların her ayrıntısını yazıp çizmiştir. Erişebildiği her türlü antik eser arasından büyük bir özenle seçtiği örneklerden en küçük bir sapma bile olmasına dayanamaz, sınırlı koşulların dayattığı yeni ölçülendirmelere bağlı olarak oranların bozulmasından çok tedirgin olur. Sevdiği formlara olan aşırı bağlılığından, eski, birbirinden farklı unsurları bir araya getirmekten kaçınmayan üslup anlayışından tiyatromuz da nasibini almış bulunuyor. Prens, başka birilerinin kesinlikle yanına bile yaklaşamayacağı türden, o pek sevdiği meraklarını arada bir değiştirir. Park düzenlenirken, tutkulu bir mimar ve bahçıvandı. Ardından dansla birlikte müzik geldi. Oldukça yetkin nitelikteki orkestramızın kuruluşunu onun bu merakına borçluyuz. Daha sonra, kendisinin de olağanüstü bir varlık gösterdiği resim sanatıyla ilgilendi. Sarayın gündelik eğlentileri için de böyle değişiklikler söz konusudur. Önceleri bolca dans edilirdi. Şimdilerde toplantılarda <em>faro</em> diye bir tür kâğıt oyunu oynanıyor; prens aslında kumarla hiç ilgisi olmamasına rağmen, şans oyunlarını izlemekten zevk alıyor. Gündeme yeni bir şeyler getirmesi için yeni bir ilham gelmesi yeterli olur. Meraklarının bu kadar hızla değişmesi, iyi yürekli prens hakkında, ruhunun, hayatın renkleri resimlerini hiç değiştirmeden yansıtan berrak, güneş vurmuş bir göl misali sığ, derinlikten yoksun olduğu gibi bazı serzenişlere yol açtı. Ama bence haksızlık ediliyor; zira onu böyle davranmaya iten sadece zihninin olağanüstü hareketliliği; ilham gelince ona tutkuyla bağlanıyor ama bu yüzden soylu olan diğer şeyleri unutmuyor ya da ihmal etmiyor. Bu parkın gördüğünüz gibi böyle bakımlı kalması, orkestramızın, tiyatromuzun sürekli, mümkün olan her şekilde desteklenmesi ve geliştirilmesi, resim koleksiyonumuzun ciddi bir şekilde zenginleştirilmesi, hep buna bağlı. Saraydaki eğlencelerin değişkenliğine gelince, bunlar hareketli bir hayat süren prensimizin ciddi ve yorucu uğraşlarından sonra dinlenmesine yarayan, eğlenceli oyunlardan ibaret.”</p>

    <p>O esnada, ressamlara özgü engin bir duyarlılıkla, fevkalade düzenlenmiş fundalıklar ve ağaçlıklar arasından geçiyorduk; refakatçime hayranlığımı ifade ettim; bunun üzerine, “Bu düzenlemeler, bu ağaçlandırmalar, bu çiçeklendirmeler, o harikulade prensesimizin işidir,” dedi. “Kendisi mükemmel bir peyzaj mimarıdır ayrıca tabiat bilgisi, onun en sevdiği bilim dalıdır. Bu nedenle, gördüğünüz gibi, yabancı ülkelerden getirtilmiş ağaçlar, nadir çiçekler ve bitkiler göstermelik olarak sergilenmiyor; ince bir anlayışla, zorlama olmayan bölümler halinde, sanki suni olarak hiçbir katkıda bulunulmamış da kendi vatan topraklarında yeşermiş gibi düzenlenmiştir. Prenses, eskiden parkta bolca bulunan, beceriksizce yontulmuş, kumtaşından tanrı, tanrıça, su perisi, ağaç perisi heykellerinden nefret ettiğini belirtti. Bunun üzerine heykeller kaldırıldı. Gördüğünüz gibi geriye sadece prensin değerli bazı anıları nedeniyle parkta tutmak istediği, antikçağdan çok iyi kopyalanmış birkaç heykel kaldı; prenses de ince bir duyarlılıkla, eşinin bu masum isteğine anlayış göstererek, onları büyük bir maharetle, mahrem ilişkilere yabancı olanların üzerinde bile şaşılası etkiler bırakacak şekilde yerleştirdi.”</p>

    <p>Akşamın geç bir saati olmuştu; parktan çıktık. Refakatçim, lokantada birlikte akşam yemeği yeme davetimi kabul etti ve kendisini, prensliğin resim galerisinin müfettişi olarak tanıttı.</p>

    <p>Yemekte samimiyetimiz ilerlediği bir sırada, kendisine prensin ailesiyle yakınlaşmayı yürekten istediğimi belirttim. Bunun çok kolay olacağına, iyi eğitimli, akıllı her yabancının saray çevresinde kabul göreceğine dair teminat verdi. Sarayın mabeyincibaşını ziyaret edip beni prense takdim etmesini istemem yeterli olurmuş. Prense ulaşmak için bu diplomatik yöntem pek hoşuma gitmedi. “Nereden geliyorsun?” gibi, içtimai mevkiim ve kişiliğimle ilgili malum sıkıcı sorulardan kaçma şansım olamazdı. Bunun üzerine işi, muhtemelen bana daha kısa bir yol gösterecek olan tesadüfe bırakmaya karar verdim. Nitekim bu da kısa sürede tecelli etti. Bir sabah, tenha bir saatte gezintiye çıkmıştım ki, prensle karşılaştım; üzerinde sade bir ceket vardı; kim olduğunu pek bilmezmiş gibi selam verdim. Durdu, buraların yabancısı olup olmadığımı sorarak konuşmayı başlattı. Yabancı olduğumu belirttim, birkaç gün önce geldiğimi, aslında sadece buradan geçme niyetinde olduğumu ama şehrin cazibesine kapıldığımı, özellikle rahatlığının ve burada her yere hâkim olan sükûnetin beni bir süre kalmaya davet ettiğini ekledim. Hiçbir bağı olmayan, sadece bilim ve sanat için yaşayan biri olarak, bütün bu çevre, bana fevkalade hitap etmiş, beni cezp etmişti; bu yüzden uzunca bir süre kalmayı düşünüyordum. Bunlar prensin hoşuna gitmiş gibiydi; bana rehberlik ederek parktaki tesisleri göstermeyi önerdi. Buraları daha önce görmüş olduğumu belli etmekten kaçınarak bütün o yapay mağaraları, tapınakları, gotik şapelleri, pavyonları gezdirmesine razı oldum, tesislere dair kapsamlı açıklamalarını sabırla dinledim. Hepsinde hangi örnekten yola çıkılarak çalışıldığını zikrediyor, ortaya konan eserlerin inşasındaki özene dikkatimi çekiyordu. Sözü genel olarak parkın düzenlenmesinde esas alınan anlayışa, oradan da bunun bütün parklarda egemen olması gerektiğine getirdi, benim de fikrimi sordu. Mekânın güzelliğini, zengin bitki örtüsünü övdüm, bu arada binalara dair, galeri müfettişine yaptığım eleştirileri dile getirmeyi ihmal etmedim. Dikkatle dinledi, bazı yargılarıma tümüyle karşı çıkmıyormuş gibiydi; ancak, fikir olarak haklı olsam bile, bunları uygulama ve hayata geçirmenin gerçek yöntemlerine dair bilgilerimin yetersiz göründüğünü ifade etti, konuyu daha fazla tartışmak istemedi. Sohbet sanata yöneldi; resimden iyi anladığımı ve fiilen bir müzisyen olduğumu ileri sürdüm. Cesaret gösterip onun, zeki ve kesinlikle kendinden emin olduğunu ele veren bazı yargılarına itiraz ettim. Sanat kültürü, büyük mevkilerde bulunan kişilerin normal olarak bildiklerinin katbekat üstündeydi; ama öte yandan da, sanatçıların içinde hakikiliğe ulaşma çabasının ilahî kıvılcımını tutuşturan gerçek sanatın doğduğu derinlikleri kavramak için fazla yüzeysel kalıyordu. İtirazlarım ve görüşlerim, onun gözünde genel olarak, gerçek pratik deneyimlerle beslenmemiş olmamın bir neticesiydi ve amatör olduğumu gösteriyordu. Resim sanatındaki, müzikteki temel akımlar, yağlıboya resim teknikleri ve opera hakkında bilgiler verdi. Renk kullanma, kumaş dekorasyonu, piramit şeklindeki gruplar, ciddi müzik ve güldürü müziği, primadonna için sahneler, korolar, loş ışıklandırmanın etkileri ve benzeri konularda pek çok şey öğrendim ondan. Bu konuşmadan çok hoşnut görünen prensin sözünü hiç kesmeden dinledim. Sonunda kendi sözünü kendi keserek bana hızla, “<em>Faro</em> oynar mısınız?” diye bir soru yöneltti. Oynamadığımı söyledim. “Harikulade bir oyundur,” diye devam etti. “Fevkalade sade, gerçekten zeki adamlara göre bir oyundur. İnsan adeta kendi kendinin dışına çıkıyor ya da daha doğrusu, şans dediğimiz esrarlı gücün görünmez iplerle yarattığı hayret verici düğümlenmeleri, çözülmeleri görebileceği bir duruma geliyor. Kazanç ve kayıp, bizim harekete geçirdiğimiz, içindeki ruhla bunu kendi inisiyatifine göre devam ettiren esrarlı bir makinenin, aralarında gidip geldiği iki uç. Bu oyunu öğrenmelisiniz. Hocalığınızı bizzat ben üstleneceğim.” Hep fazlasıyla tehlikeli ve yıkıcı olabileceği söylendiği için, herhangi bir oyuna şimdiye kadar hiç heveslenmediğimi anlattım. Prens gülümsedi, canlı, parlak gözleriyle bana keskin bir bakış atarak sözüne devam etti: “Ama bunları iddia edenler, çocuk ruhlu kişiler olmalı. Yoksa siz, beni neticede sizi ağa düşürecek bir kumarbaz mı sandınız? Ben, prensim. Bu şehir hoşunuza gittiyse, kalın burada. Arada bir <em>faro</em> oynadığımız çevreleri ziyarete gelin. Kimsenin bu yüzden düzeninin bozulmadığını söyleyemem; buna rağmen oyuna ilgi göstermek gerek; zira şans, ona önemli şeyler sunulmadıkça, işi ağırdan alır.”</p>

    <p>Ayrılmak üzereyken prens geri döndü, “Kiminle konuştum acaba?” diye sordu. Adımın Leonard olduğunu, bilimadamı olarak serbest çalıştığımı, ayrıca asaletle bir ilişkim olmadığı için, saraya kabul edilmek gibi bir lütuftan muhtemelen hiç yararlanamayacağımı söyledim. “Asalet mi, asalet mi?” diye şiddetle tepki gösterdi prens. “Kanaatimce siz gayet iyi bir eğitim görmüş, zeki bir adamsınız. Bilgi, size asalet katıyor ve çevreme katılma hakkını veriyor. Hoşça kalın, Herr Leonard; yine görüşmek üzere!” Böylece arzum, umduğumdan daha erken ve daha kolay gerçekleşmiş oluyordu. Hayatımda ilk kez bir prenslik sarayına girecek, hatta bir anlamda sarayda yaşayacaktım. Aklımdan yaratıcı roman ve oyun yazarlarının ürünü, entrikalara, dolaplara, düzenlere dair saray maceraları geçiyordu. Onların anlattıklarına göre, kralın etrafı her türden kötü adamlarla kuşatılmış, gözleri bağlanmış olurdu; ama özellikle mabeyincibaşı, kibirli ve kaşarlanmış bir herif olarak, entrikacı, muhteris adamların elebaşıydı; soylu oda sorumluları da, kızları baştan çıkaran edepsiz adamlardı. Hepsinin yüzleri kibar hatlara sahipti ama bunlar hep suniydi; kalpleri yalan dolanla doluydu; nezaketten ve zarafetten kırılıyor, eğilip bükülüyorlardı; lakin her biri diğerinin can düşmanıydı, sinsice çelme takıp ayağını kaydırmanın, yerine geçmenin derdindeydiler; ta ki kendi başlarına da aynı şey gelinceye kadar. Saray kadınları çirkin, kibirli ve entrikacıydı, üstüne üstlük bir de âşıktılar; insanın yangından kaçar gibi kendini kollaması gereken ağlar örüyor, tuzaklar kuruyorlardı. Papaz okulunda hakkında epey bir şeyler okuduğum saray, zihnimde böyle canlanıyordu. Bana sanki şeytan böyle bir yerde oyunlarını rahatça oynayabilir gibi geliyordu; Leonardus’un, bulunduğu bazı saraylara dair benim bu konudaki düşüncelerime hiç uymayan bazı şeyler anlatmış olmasına rağmen, içimde saraylara karşı belli bir ürkeklik kalmıştı; bu da şimdi, tam da bir saray göreceğim sırada ortaya çıkıyordu. Prensese yakın olabilme arzumun yanı sıra, içimden yükselen bir ses bana sürekli, kaderimin burada tayin edileceğine dair karanlık sözler söylüyordu sanki ve bütün bunlar beni karşı durulmaz biçimde peşinden sürüklüyordu. Belirlenen saatte, içim daralmış bir halde prenslik sarayının ön salonunda yerimi aldım.</p>

    <p>O imparatorluk ve ticaret şehrinde geçirdiğim uzun süreler sayesinde, hareketlerime yapışmış, manastır hayatımdan kalma, eğilip bükülmez, katı, köşeli ne varsa tümüyle törpülenmişti. Doğuştan kıvrak, özellikle de iyi biçimli vücudum, dünyevi insanlara özgü rahat ve özgür hareketlere kolayca alışmıştı. Güzel bir çehreye sahip olsa bile, genç bir keşişi diğerlerinden ayıran solgunluk yüzümden silinmişti. Gücümün dorukta olduğu yaşlardaydım; bu durum yanaklarımı pembeleştiriyor, gözlerimi ışıldatıyordu. Koyu kumral buklelerim, tepemdeki, keşişlere özgü, tıraş edilmiş bölgeden artakalan izleri örtmeye yetiyordu. Bütün bunların ötesinde, ticaret şehrinden gelirken getirdiğim, ince, zarif, en yeni zevklere hitap eden siyah bir kıyafet giymiştim. Görünüşümün, orada toplanmış olanlar üzerinde hoş bir etki yaratmaması için bir sebep yoktu; onlar da kibarlık sınırları içinde davranarak aralarında aykırı kalmadığımı hissettiriyorlardı. Romanlardan ve tiyatro oyunlarından çıkardığım teori uyarınca prensin parkta benimle konuşurken, “Ben prensim,” diyerek aceleyle ceketinin düğmelerini açıp kocaman bir yıldızla gözlerimi kamaştırma gereğini duyduğu gibi, çevresindeki bütün bu beyler de, gösteriş için işte böyle işlemeli ceketlerle, kaskatı saç biçimleri ve diğer şeylerle dolaşıyorlardı. Sade, zevkli bir giysiyle ortaya çıkarak fark edilmiş olmama pek hayret ettim. Saraydaki hayat üzerine düşüncelerimin safça önyargılar olabileceğini düşününce çekingenliğim geçti; prens de, “Bakın hele, Herr Leonard,” sözleriyle yanıma gelip parkta sergilediğim katı sanat eleştirmeni tavırlarıma takılınca iyice cesaretim geldi. Kapının kanatları açıldı ve prenses sadece iki nedimesinin refakatinde toplantı salonuna girdi. Onu görünce ta içimden ürperdim; ışıkların altında, beni yetiştiren başrahibeye ne kadar da benziyordu. Kadınlar, etrafını sarıp beni takdim etti. Bana bakışında, içinde kıpırdayan bazı duygulanmaları ele veren bir şaşkınlık vardı. Pek anlayamadığım birkaç sözcük fısıldadı, ardından yaşlı bir hanıma dönerek usulca bir şeyler söyledi, o da bu sözler üzerine huzursuz olup dik dik bana baktı. Bütün bunlar bir anda olup bitmişti. Topluluk şimdi büyüklü küçüklü gruplara ayrılmış, aralarında hararetli konuşmalar başlamıştı. Özgür ve rahat bir hava egemendi; gerçi insan bir saray çevresinde, bir prensin yakınında bulunduğunu hissediyordu ama bu duygu, üzerinde herhangi bir baskı yaratmıyordu. Daha önce tahayyül ettiğim saray görüntüsüne uyan tek bir kişi bile göremedim. Sarayın mabeyincibaşı yaşlı, yaşama sevinciyle dolu, zeki bir adamdı. Oda sorumlusu beyler de neşeli delikanlılardı, hiç de öyle içlerinde bir kötülük varmış gibi görünmüyorlardı. Prensese eşlik eden iki nedime birbiriyle kardeşti galiba. Çok genç ve aynı derecede sıradandılar; şans eseri oldukça iddiasız bir şekilde süslenmişlerdi. En çok dikkatimi çeken kişi, kalkık burunlu, hayat dolu ışıldayan gözlerle etrafa bakan, siyah elbiseli, kısa boylu bir adam oldu. Yanında uzun, çelik kılıcı, inanılmaz bir süratle topluluğun arasında dönüp dolaşıyor, oradan oraya yetişip hiçbir yerde oyalanmadan, hiçbir konuşmaya takılmadan, kıvılcım gibi ortaya saçtığı bin bir türlü nükteyle, takılmalarla her tarafa canlılık katıyordu. Kendisi, prensin özel hekimiymiş. Prensesin konuştuğu yaşlı kadın fark ettirmeden, öylesine büyük bir beceriyle beni köşeye kıstırdı ki, ne olduğunu anlamadan kendimi, pencerenin önünde onunla baş başa buldum. Benimle hemen sohbete girişti; ne kadar kurnazca davranırsa davransın, tek amacının benim hayat şartlarımı sorgulamak olduğu belliydi. Buna benzer şeyler için hazırlıklıydım. Böyle durumlarda en sade, en iddiasız hikâyenin, en zararsız ve en tehlikesizi olduğundan şüphem yoktu. Dolayısıyla ona, bir zamanlar teoloji tahsil ettiğimi, zengin babamdan miras kalınca da, zevk için, sevdiğim için seyahat ettiğimi anlatmakla yetindim. Doğum yerim olarak, Prusya’nın Polonya bölgesini gösterdim; ihtiyar kadına öylesine barbarca diş kıracak türden, dil dönmeyecek isimler verdim ki, kulakları tırmalandı, bir kez daha sormaya kalkışmadı. “Öyle bir yüzünüz var ki beyefendi, burada bazı kimselerde belli birtakım acıklı anılar uyandırabilir,” dedi yaşlı kadın. “Belki de siz, görünmek istediğinizden farklı birisiniz, zira tavrınız bir teoloji öğrencisininkine hiç benzemiyor.”</p>

    <p>Soğuk içkiler ikram edildikten sonra, <em>faro</em> masasının hazırlandığı salona geçildi. Sarayın mabeyincibaşı oyunun kasası oldu ama bana söylendiğine göre prensle bir nevi ittifak içindeymişler; bütün kazançları denetliyor, kayıplar, kasanın fonlarını eritecek gibi olursa prens telafi ediyormuş. Oyuna katılmayan hanımların yanında kalan özel hekim dışında beylerin tümü, masanın etrafında toplandılar. Prens beni yanına çağırdı; onun yanında oturacaktım. Kısa sözlerle bana oyunun işleyişini açıkladıktan sonra kartlarımı seçti. Prensin bütün kartları kaybediyordu; onun tavsiyelerine uydukça ben de sürekli kaybediyordum; en düşük pot bir Louis altını olunca da, kaybım gitgide büyüyordu. Param tükenmek üzereydi. Son Louis altınımı da harcadıktan sonra neler olabileceğini düşünmeye başladım. Beni bir anda yoksul düşürebilecek olan bu oyun, bir felaketti. Yeni bir tur başlamıştı ki prense, kesinlikle şanssız bir oyuncu olduğumu, bu yüzden onun da kaybetmesine sebep olduğumu, beni kendi başıma bırakmasını söyledim. Prens gülerek, oyuna ancak tecrübeli bir oyuncunun tavsiyelerine uyarak devam edersem zararımı telafi edebileceğimi, lakin kendisinin, eğer kendime bu denli güveniyorsam, neler yapabileceğimi görmek istediğini söyledi. Kartlarımın arasından, hiç bakmadan, rastgele birini çektim; bu bir damdı. Söylemesi tuhaf gelebilir ama kartın üstündeki soluk ve cansız resimde Aurelie’nin yüz hatlarını görür gibi oldum. Gözlerimi dikip baktım, içimdeki kıpırtıları zorlukla gizliyordum. Kasanın, “Oynayacak mısınız?” diye seslenmesiyle kendime geldim. Hiç düşünmeden, cebimde kalan son Louis altınını da çıkarıp dama koydum. Dam kazandı. Ondan sonraki sefer de dama oynadım; kazancım artınca daha yüksek oynadım. Paramı dama koydukça, her seferinde oyuncular, “Hayır, bu mümkün olamaz; dam bu kez sadakat göstermeyecek!” diye bağırıyorlardı. Diğer oyuncuların kartları hep kaybediyordu. Her taraftan, “Bu bir mucize, böyle şey görülmemiştir,” sesleri yükseliyordu. O esnada ben kendi içime kapanmış, bütün aklımı Aurelie’ye vermiştim; kasanın birbiri ardına önüme sürdüğü altınları umursamıyordum bile. Son dört elde aralıksız dam kazanmıştı, benim de ceplerim altınla dolmuştu. Damın uğuru sayesinde 2.000 Louis altınım olmuştu. Bütün çekingenliğimi bir kenara atmıştım ama yine de içimdeki tekinsiz duygudan kurtulamıyordum. Kısa bir süre önce beçtavuklarını yere indirmiş olduğum o isabetli atış ile bugünkü şansım arasında hayret verici, esrarlı bir ilinti kuruyordum. Bütün bu görülmemiş şeylerin denetiminin bende değil, varlığıma girmiş yabancı bir gücün elinde olduğunu, benimse iradesiz bir oyuncak gibi, yabancısı olduğum bir amaca hizmet ettiğimi hissediyordum bariz bir şekilde. İç dünyamı düşmanca ikiye bölen bu çelişkinin farkına varmak, bir yandan da teselli veriyordu; güçlenmekte olduğumu, bu gücün ağır ağır büyüyerek beni düşmana karşı direnebilecek hale getireceğini, onunla mücadele edebileceğimi gösteriyordu. Aurelie’nin hayalinin böyle ikide bir önüme çıkması, beni kötü birtakım işler için baştan çıkaracak lanet olası bir aldatmacadan başka bir şey değildi ve bu inançlı, sevgili yüzün böyle günahkârca istismar edilmesi beni korkutuyor, tiksindiriyordu.</p>

    <p>Sabahleyin, kasvetli bir ruh hali içinde parkta dolaşıyordum ki, aynı saatlerde gezintiye çıkmış olan prensle karşılaştım. “Ee, söyleyin şimdi, Herr Leonard!” diye seslendi bana. “<em>Faro</em> oyununu nasıl buldunuz? Bütün acemiliğinizi hoş görüp sizi altınlara boğan bu şans oyununa ne diyeceksiniz? Şans eseri favori karta rastladınız. Ama favori karta her zaman böyle gözü kapalı güvenmemelisiniz.” Etraflı bir şekilde favori kart konusuna girdi, şansı yakalamanın çok ince hesaplanmış kurallarına değindi, son olarak da, benim bundan böyle oyunda şansımı denemeye hararetle devam edeceğimi iddia etti. Bense buna karşılık, bundan böyle asla elimi kartlara sürmemenin en temel ilkem olacağını açık yüreklilikle söyledim. Prens hayretle baktı. “Bu karara varmamın esas sebebi, dünkü olağanüstü şansım oldu,” diye devam ettim. “Zira bu oyunun ne kadar tehlikeli ve yıkıcı olabileceğine dair duyduklarım, böylece doğrulanmış oldu. Rastgele çektiğim sıradan bir kartın, içimde sancılı, yürek burkan bir hatırayı uyandırmasında, meçhul bir gücün beni ellerine alıp cansız bir kartın üzerinden parlak renklerle ışıldayan bir varlığı aklıma getirmesiyle, şansın gizemli dolambaçlarını öğrenmişim de ona hükmüm geçermiş gibi, sanki içime doğmuşçasına onca para kazandırarak önüme yığmasında, bence korkunç bir şeyler gizliydi.” “Sizi anlıyorum,” diye sözümü kesti prens. “Ümitsiz bir aşka düşmüşsünüz siz. Kartın üstündeki solgun, ablak resmi canlı olarak tahayyül etmek, izninizle, bana biraz gülünç gelse de, elinize gelen kupa damı, yitirdiğiniz sevgilinin hayalini yeniden canlandırmış olmalı. Bir an sevgilinizi düşündünüz, o da size oyunda, belki de gerçek hayattakinden daha sadık ve iyi davrandı. Bunda korkunç ve ürkütücü ne var, hiç anlamıyorum. Şansın yüzünüze gülmesi, daha ziyade sevindirici bir şey olmalı. Her neyse, oyundaki şansınızın sevgilinizle bağlantılı olduğu şüphesi size bu kadar tekinsiz geliyorsa, bunun suçlusu oyun değil, sizin kişisel ruh halinizdir.” “Olabilir, saygıdeğer beyefendi,” diye cevap verdim. “Ayrıca kuvvetle hissediyorum ki, oyunu böylesine yıkıcı kılan şey, sadece önemli kayıplarla insanı zor durumlara düşürmesi değil; daha ziyade, karanlıklardan ışıldayarak çıkan, baştan çıkarıcı hayallerle bizi alay eder gibi eline geçirip un ufak ezeceği bir alana çekmek isteyen gizli güçle doğrudan doğruya açık bir kavgaya tutuşmak için verdiği cesaret. O gizli güçle arasındaki çekişme, safça kendine güvenen insanın, cazip bir bahis oyunu sanıp seve seve kendini kaptırdığı, bir kez başlayınca da, ölüm döşeğinde bile hâlâ kazanma ümidiyle bir türlü vazgeçemediği bir mücadeledir. Bu nedenle de <em>faro</em> oyuncularının çılgınca tutkularının asıl bundan kaynaklandığı, onları yıkan derin ruhsal sarsıntılara sadece para kaybının yol açamayacağı kanaatindeyim. Diğer, ikincil bir açıdan bakılırsa da bu oyun, ruhuna şeytani tutkunun henüz girmemiş olduğu, sırf ortama uymak için oynayan tutkusuz bir oyuncuyu da bin türlü nahoş duruma, örneğin tam bir yoksulluğa düşürebilir. İtiraf edeyim ki, saygıdeğer beyefendi, dün seyahat paramın tümünü tükettiğim düşüncesine kapıldım bir an.” “Ben bunu fark ederdim,” diye atıldı prens hızla. “Kaybınızı da iki-üç katıyla telafi ederdim; zira benim eğlencem yüzünden kimsenin dara düşmesini istemem; aslında ben varken böyle bir şey olmaz. Çünkü ben oyuncularımı tanırım, gözümü üzerlerinden ayırmam.” “Ama böyle bir müdahale, oyunun serbest akışını bozar, saygıdeğer beyefendi,” diye karşılık verdim. “Sizin gözünüzde oyunu bu kadar ilginç kılan, şansın kendine mahsus gidişatına sınır konulmuş olur. Oyun tutkusuna karşı konulmaz bir şekilde kendini kaptırmış biri, mahvına engel olmaya kalkacak olanların elinden kaçmanın bir yolunu bulur nasıl olsa; ne yapsanız, o yine hayatının dengesini bozup onu yıkıma uğratacak kötü koşullara düşecektir sonunda. Açıksözlülüğümü bağışlayın, saygıdeğer beyefendi. Ayrıca, öyle sanıyorum ki, özgürlüklere getirilen her tür sınırlama, riayet edilmese bile baskı yaratır, insanın tabiatına ters düşer, bir neticeye varmaz.” “Siz görünüşe bakılırsa, benim fikirlerime her bakımdan muhalifsiniz, Herr Leonard,” diye bir çıkış yaptı prens ve hafif bir “hoşça kal” savurarak hızla uzaklaştı. Kendimi bu denli açık yüreklilikle ifade etme noktasına nasıl geldiğimi hiç anlamadım. Büyük ticaret merkezinde bulunduğum sırada önemli kasaların arkasında seyirci olarak durmuş olmam dışında, bu oyun hakkında fikirlerimi şimdi istemeden dudaklarımdan döküldüğü şekilde sıraya sokacak kadar düşünmemiştim hiç. Prensin teveccühünü kazanma fırsatını kaçırmış, saray çevrelerinde bulunma ve prensese yaklaşma imkânını yitirmiş olmaktan dolayı üzgündüm. Ama bu konuda yanılmıştım; zira hemen o akşam saraydaki konsere bir davetiye geldi ve prens yanımdan geçerken, dostane bir şekilde, “İyi akşamlar, Herr Leonard, dilerim orkestram bugün bir şerefe nail olur da müziğim, parkımdan daha çok hoşunuza gider,” diyerek takıldı.</p>

    <p>Müzik gerçekten iyiydi. Her şey mükemmel gidiyordu. Buna rağmen parça seçimi bana biraz talihsiz geldi. Çünkü parçalardan biri, diğerinin etkisini yok ediyordu. Özellikle de ısmarlama bir şekilde bestelenmiş gibi görünen uzun bölümde yüreğime sıkıntılar bastı. Gerçek düşüncelerimi açıklamaktan kaçındım tabii ki. Böyle yapmakla da akıllılık etmişim zira daha sonra tam da o uzun bölümün prensin kendi bestesi olduğunu söylediler.</p>

    <p>Üzerinde fazla düşünmeme gerek kalmadan kendimi yine saraya yakın çevrelerde buldum; prensin benimle barışması için kendiliğimden <em>faro</em> oyununa katılmak istiyordum. Ama <em>faro</em> masasını ortalarda göremeyince çok şaşırdım. Başka bazı bilindik oyun masaları kurulmuştu. Oyuna oturmayıp prensin etrafını alan beyler ile hanımlar arasında canlı ve esprili bir sohbet başlamıştı. Herkes eğlenceli bir şeyler anlatıyordu; bu arada iğneleyici fıkralar da eksik kalmıyordu. Konuşma yeteneğim çok işime yaradı; kendi hayatımdan bazı hikâyeleri romantik edebiyat süsü vererek cazip bir şekilde anlattım, böylece çevrenin dikkatini ve beğenisini üzerime topladım. Ancak prens daha ziyade neşeli ve esprili şeyleri seviyordu, bu konuda da bin türlü komik buluşları, bitmez tükenmez nükteleri ve deyimleriyle, özel hekimle kimse yarışamazdı.</p>

    <p>Eğlence bu şekilde devam etti; herkes bir şeyler yazıyor, sonra da yazdıklarını topluluğun önünde okuyordu. Bu suretle ortam, prensin başkanlığını yaptığı ve herkesin kendi ilgi alanında bir şeylere değindiği, iyi düzenlenmiş bir edebiyat ve güzel sanatlar derneği toplantısı görünümü kazandı. Bir ara, başarılı ve engin fikirli bir fizikçi olan bir bilimadamı, kendi alanındaki yeni ve ilginç icadıyla, topluluğun, profesörün konuşmasını bilimsel açıdan anlayabilecek seviyede olan kısmını çok şaşırttı; ama konuya yabancı kalan diğerlerini de o ölçüde sıktı. Prensin kendisi de profesörün fikirlerine pek fazla ilgi duymamış, konuşmanın bitmesini sabırsızlıkla bekler gibiydi. Profesör nihayet sözünü tamamladı. Özel hekim bundan fevkalade memnun olmuştu. Övgülerini ve hayranlığını dile getirdikten sonra, bu engin bilimselliğin ardından ruhları neşelendirecek bir şeylerin iyi gidebileceğini, kendisinin de bu amaca hizmet dışında başka bir iddiası olmadığını ekledi. Kendilerine yabancı gelen bilimin ağırlığı altında ezilmiş olanlar, yerlerinde şöyle bir doğruldular; prensin yüzünde bile, günlük hayata geri dönmekten ne denli hoşnut olduğunu gösteren bir tebessüm uçuştu.</p>

    <p>“Bilirsiniz, sayın beyefendi,” diye söze başladı özel hekim, prense dönerek. “Seyahatlerimde, hayata damgasını vuran eğlenceli olayları, özellikle de karşılaştığım kendine özgü komiklikleri büyük bir sadakatle seyahat notlarım arasına kaydetmekten hiç vazgeçmem. Şimdi de sizinle bu notlardan birini, pek fazla ehemmiyet arz etmese de eğlenceli bulduğum birini paylaşmak niyetindeyim. Önceki yıl yaptığım bir seyahatte, bir gece geç vakit B.ye dört saat uzaklıkta, güzel, büyük bir köye gelmiştim. Gösterişli konukevinde kalmaya karar verdim; nazik, uyanık bir hancı karşıladı beni. Yorgundum, uzun seyahatten dolayı bitkin vaziyette hemen odama gidip kendimi yatağa atmak, iyice bir uyku çekmek niyetindeydim. Saat biri vurmuş olmalı, yakınlardan gelen bir flüt sesiyle uyandım. Hayatımda hiç böyle bir flüt sesi duymamıştım. Adamın körük gibi ciğerleri olmalı; zira çalgının karakterine hiç uymayan, tiz, keskin, kulak tırmalayıcı bir tonda art arda sürekli aynı pasajı tekrarlıyordu; bundan daha müziç, daha tatsız bir şey düşünülemez. Uykumu kaçıran, kulaklarımı tırmalayan bu çılgın, kahrolası flütçüye küfürler ettim, lanetler savurdum; fakat o, kurulmuş zemberek misali, aynı pasajı tekrarlayıp duruyordu. Sonunda, sanki duvara bir şey fırlatılmış gibi boğuk bir darbe işittim; ondan sonra ses kesildi, ben de rahatça uykuma devam edebildim.</p>

    <p>Sabahleyin binanın alt katından şiddetli bir ağız dalaşı geldi kulağıma. Hancının sesine sürekli, ‘Lanet olsun sizin evinize, keşke eşiğinden içeri adımımı hiç atmasaydım. Şeytan getirdi beni bu eve. Ne bir şey içebildim ne de yiyebildim. Her şey berbat, manyak gibi de pahalı. Alın işte paranızı, hoşça kalın. Beni bu lanet olası meyhanenizde bir daha asla göremeyeceksiniz!’ diye bas bas bağıran birinin sesi karışıyordu. Sırtında kahverengi bir ceket, tilki kızılı yuvarlak perukasının tepesinde yamuk, şekli hepten bozuk gri bir şapka, kısa boylu, tüysıklet bir adamın hızla dışarı fırladığını, ahıra doğru seğirttiğini, hemen ardından da yaşlı bir beygirin sırtına atlayıp ağır aksak, dörtnala avludan ayrıldığını gördüm.</p>

    <p>Tabiatıyla, onun hancıyla kavga eden bir yabancı olduğunu, şimdi de handan ayrıldığını sanmıştım; bu yüzden, öğleyin lokantada otururken, sabahleyin çıkıp giden o komik kahverengi ceketli, tilki kızılı perukalı kişinin içeri girip kurulu sofraya rahatça yerleştiğini görünce pek şaşırdım. O güne kadar gördüğüm en çirkin, en komik surattı. Adamın bütün mevcudiyetinde öylesine gülünç bir ciddiyet vardı ki, insan bakarken gülmekten kendini alamıyordu. Yemeği birlikte yedik; hancı ile aramızda, kendini yemeğe kaptırmış yabancının katılmak istemediği kısa bir konuşma geçti. Sonradan anladığıma göre hancı, belli ki sırf kötülüğünden, konuşmayı maharetle ulusal özelliklere getirdi ve bana doğrudan İrlandalıları tanıyıp tanımadığımı, İrlanda gafları hakkında bir şeyler bilip bilmediğimi sordu. ‘Elbette,’ diye karşılık verdim; aynı anda aklımdan böyle bir dizi fıkra geçti. ‘İrlandalıya sormuşlar, neden çorabını ters giydin diye, o da saf saf, “Sağ tarafında bir delik vardı,” diye yanıtlamış.’ Derken aklıma, öfkesi burnunda bir İskoçyalıyla aynı yatakta yatan İrlandalının fıkrası geldi; adam çıplak ayağını yorgandan dışarı çıkarınca, odada bulunan bir İngiliz, çizmesinden çıkardığı mahmuzu aceleyle İrlandalının ayağına bağlamış. İrlandalı, uykusunda ayağını yeniden yorganın altına çekince mahmuz, İskoçyalıya batmış. O da uyanıp İrlandalıya sıkı bir tokat patlatmış. Bunun üzerine aralarında şöyle anlamsız bir konuşma geçmiş: ‘Hangi şeytan dürttü seni, niye vurdun bana?’ ‘Sen de beni mahmuzunla yaraladın.’ ‘Nasıl olur, ben çıplak ayak yatağımda yatıyorum.’ ‘Öyle oldu ama işte, bak!’ ‘Tanrı benim belamı versin, sen haklısın. Lanet olası uşak olacak herif çizmemi çıkartmış ama mahmuzumu bırakmış.’ Hancı kahkahadan kırılıyordu. Lakin yabancı, yemeğini bitirip koca bir bira devirdikten sonra dönüp ciddiyetle bana baktı. ‘Çok haklısınız, İrlandalılara dair böyle fıkralar vardır; ama bunlar cevval ve zeki halkın kendisinden kaynaklanmaz,’ dedi. ‘Daha ziyade, oraların kahrolası havasından ileri gelir; insana nezle gibi böyle budalalıklar bulaştırır. Zira, beyefendi, ben her ne kadar İngiliz’sem de, İrlanda’da doğdum, orada yetiştim. Bu nedenle de o lanet olası saçmalık hastalığına yakalandım.’ Hancı daha da şiddetle kahkahalar atıyor, ben de ona katılıyordum; zira kendisi bizzat fıkra gibi bir İrlandalının, İrlandalı gaflarından bahsetmesi çok eğlenceliydi. Yabancı bizim gülüşmemizden zerre kadar alınmamış gibi gözlerini kocaman açıp parmağını burnuna dayayarak şöyle dedi: ‘İrlandalılar, İngiltere’de, lezzet katmak için topluma karıştırılmış sert bir baharattır. Ben de şahsen biraz o eşsiz Falstaff’a benzerim; sadece nükteli olmakla kalmam, başkalarının da şakacılığını harekete geçiririm; bu da bu akılcı zamanlarda az şey sayılmaz. Düşünsenize, bu ruhsuz, tenha birahane bile sadece benim sayemde canlanıyor. Bu hancı, iyi bir hancıdır. Kendi sınırlı nükte sermayesine hiç el atmaz, zenginler meclisinde olsa olsa arada bir yüksek faizle bir tanesini borç alır. Baktı ki, şimdi olduğu gibi, faizler garantili değil, o zaman da en fazla, büyük kitabının cildini gösterir; bu, onun kırılırcasına kahkahalarıdır; zira şakacılık adına nesi varsa bu gülüşün içine saklamıştır. Tanrı’ya emanet olun, beyler!’ Bu ilginç adam, böyle diyerek kapıdan çıktı. Hancıdan derhal onun hakkında bildiklerini anlatmasını istedim. ‘Bu İrlandalının adı Ewson; ailesinin kökenleri İngiltere’ye dayandığı için İngiliz’den sayılmak ister,’ dedi hancı. ‘Kısa bir süredir burada; yirmi iki yıl filan olmalı. Genç bir delikanlıyken bu konukevini almıştım; düğünümü yapıyordum; o sıralar bu Herr Ewson da genç bir adamdı ama o zaman da bu tilki kızılı perukası, gri şapkası, şimdikiyle aynı kesimde kahverengi bir ceketi vardı. Vatanına dönerken yolu buradan geçiyormuş; düğünde çalan neşeli dans müziğine kapılıp gelmiş. Daha çocukken öğrendiği üzere, sadece gemiciler danstan anlarmış. Bunu kanıtlamak için dişlerinin arasından ıslıkla feci bir gemici dansı çalıp oynamaya başladı. Lakin büyük bir sıçrayış esnasında ayağını öyle bir burktu ki, bir süre yanımda kalıp tedavi görmek zorunda kaldı. O günden beri de benden hiç ayrılmadı. Onunla başım büyük dertte. Yıllardır her gün benimle kavga eder, buradaki hayat şartlarını küçümser, onu kazıkladığımı, rozbif ile siyah birası olmadan daha uzun süre yaşayamayacağını söyler, valizini toplayıp üç perukasını da üst üste takıp veda eder, yaşlı beygirine atlayıp gider. Ama bu, sadece bir at gezintisidir. Zira öğleyin öteki kapıdan içeri girer, bugün gördüğünüz gibi sakin sakin sofraya oturur, yenemeyecek dediği yemeklerden üç kişilik yer. Her yıl eline sağlam bir para geçer; o zaman pek hüzünlü bir şekilde veda eder, “Sen en iyi dostumsun,” diyerek gözyaşları döker; o arada benim de gözlerimden yaşlar süzülür ama gülmemek için kendimi tutmaktan... “Gitmek var, dönmek yok,” diye vasiyetini hazırlayıp bütün servetini büyük kızıma miras bıraktığını söyledikten sonra, kederli bir şekilde ağır ağır şehre doğru yola çıkar. Ama üçüncü, bilemedin dördüncü gün yine buradadır. Yanında iki tane kahverengi ceket, üç tilki kızılı peruka, biri diğerinden parlak altı gömlek, yeni bir gri şapka ve kıyafeti için daha ne gerekiyorsa onlar... Çok sevdiği büyük kızıma ise on sekizine varmış olmasına rağmen, çocukmuş gibi bir kesekâğıdı şekerleme getirir. Bir daha da ne şehirde kalmayı ne de memleketine döneceğini getirir aklına. Her akşam hesabını gözden geçirir, her sabah bir daha dönmemecesine ayrılırken kahvaltısı parasını öfkeyle önüme fırlatır. Bunun dışında dünyanın en iyi kalpli insanıdır; çocuklarıma her fırsatta hediyeler verir, köydeki yoksullara iyilikler yapar, bir tek vaize tahammül edemez. Zira okulun hocasından öğrendiğine göre, bir seferinde iane kutusuna attığı bir altını değiştirip yerine bir sürü bakır kuruş koymuş. O günden beri onu gördü mü yolunu değiştirir, kiliseye hiç uğramaz; o yüzden vaiz, onu dinsiz ilan etti. Dediğim gibi, onunla sık sık başım derde girer. Zira öfkesi burnundadır ve aklına pek çılgın fikirler gelir. Daha dün, eve dönerken ta uzaktan şiddetli bir bağırtı duydum, Ewson’ın sesini tanıdım. Eve girdiğimde, oda hizmetçisiyle sıkı bir kavgaya tutuşmuş buldum onu. Öfkesinden her zaman olduğu gibi perukasını fırlatmış, ceketini çıkarmış, üzerinde gömleği, çıplak kafasıyla sokulmuş, elindeki koca kitabı kızın burnuna dayayıp, avaz avaz bağırıp lanetler savurarak parmağıyla bir şeyler gösteriyordu. Kız elleri belinde, kendine şakalaşacak başka birini bulmasını söylüyor, onun hiçbir şeye inanmayan kötü bir adam olduğu yollu bir şeyler haykırıyordu. Kavgacıları güçlükle ayırdım ve meselenin ne olduğunu öğrendim. Herr Ewson, mektuplarını mühürlemek için hamur tedarik etmesini istemiş. Kız önce hiç anlamamış, sonra da aklına bunun akşam yemeğinde tüketilecek bir şey olabileceği gelmiş, derken Herr Ewson’ın Komünyon ayininde papazın dağıttığı hamursuz ekmekle ilgili kâfirce bir şaka yaptığını sanmış; zira vaizin yekten, onun Tanrı’yı inkâr ettiğini söylediğini işitmiş. Bu sebeple de itiraz etmiş. Herr Ewson iyi telaffuz edememiş olduğunu, bu yüzden anlaşılmadığını düşünerek derhal İngilizce-Almanca sözlüğünü getirmiş; tek harf bile okuyamayan köylü kızına gösteriyor, bu arada İngilizceden başka bir şey konuşmuyor, kız da bunu şeytanın kafa karıştırıcı zırvalıkları olarak kabul ediyormuş. Araya girip Herr Ewson’ın kıza dayak atmasını zor önledim.’</p>

    <p>Hancının bu komik adama dair hikâyesini bölerek, ‘Gece o feci flüt sesiyle beni rahatsız edip kızdıran da sakın o Herr Ewson olmasın?’ diye sordum. ‘Ah, bayım!’ diye devam etti hancı. ‘Bu da Herr Ewson’ın marifetlerinden biridir. Neredeyse bütün müşterilerimi ürkütür. Üç yıl önce şehirden oğlum gelmişti. Delikanlı çok güzel flüt çalar. Buradayken de çok çalıştı. Bunun üzerine Herr Ewson da bir zamanlar flüt çaldığını hatırladı, Fritz yüklü bir para karşılığında ona flütünü ve yanında getirdiği bir konçertoyu satıncaya kadar da yakasını bırakmadı. İlk allegrosunun ikinci solosuna kadar ancak gelebildi. Orada çıkaramadığı bir pasajla karşılaştı. Üç yıldır her gün o pasajı yüzlerce kere art arda çalar, sonunda öfkelenip önce flütü, sonra da perukasını duvara fırlatır. Buna pek az flüt uzun süre dayanacağı için sık sık bir yenisine ihtiyaç duyar. Şimdilerde elinde üç ya da dört tane flüt var. Bir vidası kırılsa, bir anahtarı bozulsa, “Lanet olsun, işe yarar çalgı aletleri yalnızca İngiltere’de yapılır zaten!” diye pencereden fırlatıp atar. En korkuncu, bu flüt çalma tutkusunun ekseriya geceleri baş göstermesi ve müşterilerimin derin uykularından bu seslerle uyanması. Ama inanır mısınız, bu evde neredeyse Herr Ewson kadar uzun bir süreden beri bir İngiliz doktor kalıyor. Adı, Green. Herr Ewson’la aynı derecede nevi şahsına münhasır, aynı derecede tuhaf bir mizah duygusuna sahiptir. Hiç durmadan hırlaşırlar ama biri diğeri olmadan da yapamaz. Şimdi aklıma geldi: Herr Ewson bu akşam için punç ısmarlamıştı; malmüdürü ile Doktor Green’i davet etmiş. Lütfedip yarın sabaha kadar kalırsanız, beyefendi, burada, bir araya gelebilecek en komik üçlüyü görürsünüz.’</p>

    <p>Tahmin edebileceğiniz gibi, sayın beyefendi, seyahatimi ertelemeyi seve seve kabul ettim. Zira Herr Ewson’ı bütün görkemi içinde görmeyi umuyordum. Akşam olunca odama geldi, beni de punç içmeye davet etme nezaketini gösterdi. Bu arada beni, buralarda punç dedikleri, bir şeye benzemeyen içkiyle ağırlamak zorunda kaldığı için ne kadar müteessir olduğunu, hakiki puncun sadece İngiltere’de içilebileceğini, kendisinin de yakında oraya döneceğini, eğer bir gün İngiltere’ye yolum düşerse, bana bu leziz içkiyi nasıl hazırladığını göstermeyi umduğunu ekledi. Bu konuda ne düşünmem gerektiğini biliyordum. Kısa süre sonra, davet edilmiş olan diğer konuklar geldiler. Malmüdürü, kısa boylu, yusyuvarlak, son derece nazik bir adamdı; keyifli bakışları ve kırmızı, küçücük bir burnu vardı. Doktor Green, orta yaşlarında, iriyarı bir adamdı. Siması dikkat çekici bir şekilde ulusunun özelliklerini taşıyordu; burnunda gözlüğü, başında şapkasıyla zamana uygun ama özensiz bir şekilde giyinmişti. ‘Bana sek verin ki, gözlerim kızarsın!’ diye seslendi heyecanla; bu arada hancının üzerine yürümüş, onu göğsünden yakalamış, şiddetle sarsıyordu. ‘Seni haylaz Kambyses<a class="si-noteref epub-type_noteref" href="#f13" id="ref_f13">13</a> seni, söyle nerede prensesler? Kahve kokuyor burası, tanrıların içkisinden değil!’ ‘Bırakın beni, kahramanım, çekin güçlü elinizi üzerimden; kaburgalarımı ezeceksiniz öfkeden!’ diye haykırdı hancı nefes nefese. ‘Seni ödlek pısırık,’ diye devam etti hekim. ‘Ortalığa yayılıp dolmadıkça burnuma puncun o tatlı buharı, bırakmam seni asla, ey değersiz hancı.’ Ama bunun üzerine Ewson, öfkeyle hekimin üzerine yürüdü ve bağırdı: ‘Seni aşağılık Green, hemen bırakmazsan eğer şu rezilliği, kederler karartsın, yaşlar bürüsün gözlerini!’ “Tamam, şimdi kavga gürültü çıkacak,” diye düşündüm ama hekim, ‘Saygıdeğer Ewson, ciddiye almayacağım bu ödlek gafilleri, bekleyeceğim senin hazırlayacağın o tanrısal içkiyi,’ diyerek hancıyı bıraktı; o da hızla kaçıp uzaklaştı. Doktor, yüzünde bir Cato<a class="si-noteref epub-type_noteref" href="#f14" id="ref_f14">14</a> ifadesiyle masaya oturdu, dolu piposunu kavradı ve havaya büyük duman bulutları savurmaya başladı. ‘Tiyatrodaymışız gibi, değil mi?’ dedi nazik malmüdürü bana dönüp. ‘Hayatta eline Almanca bir kitap almamış olan hekim, tesadüfen elimdeki Schlegel’in Shakespeare’ini gördü, o gün bu gündür ifadelerinde, bildik, kadim melodileri bilinmedik bir çalgıyla çalar gibi oldu. Farkına varmış olmalısınız, hancı bile kafiyeli konuşuyor. Doktor onu da sözüm ona vezne soktu.’ Hancı buharı tüten punç kâsesini getirdi. Ewson ile Green, içilmez olduğuna yemin etmelerine rağmen koca koca bardakları peş peşe deviriyorlardı. Oldukça hoş bir sohbet sürdürüyorduk. Green az konuşuyor, nadiren kendince bir şeyler söylüyor, her şeye komik bir şekilde muhalefet ediyordu. Sözgelimi, malmüdürü şehirdeki tiyatrodan söz edip başrol oyuncusunun fevkalade oynadığını söylediğinde, hekim, ‘Ben hiç de öyle bulmuyorum. Adam bin kez daha iyi oynayabilirdi, alkışı asıl o zaman hak ederdi,’ diye atıldı. Bu görüşe katılmak durumundaydım; lakin ben de, şefkatli babaları hep acınası bir trajedinin içine düşüren oyuncunun bin kez daha iyi oynaması gerektiğini ileri sürdüm. ‘Ben öyle bulmuyorum,’ dedi Green yine. ‘Adam içinde ne varsa onu veriyor. Kötülüğe eğilimi varsa ne yapsın? Kötü adam rolünde mükemmele oldukça yaklaşmış, bunun için övgüyü hak ediyor.’ Malmüdürü, yönlendirici bir rol üstlenerek, her ikisinin de çılgınca esprilerine ve fikirlerine çanak tutmak üzere aralarına oturmuştu. Sert punç tesirini iyice gösterinceye kadar bu böyle devam etti. Derken Ewson iyice neşelendi, çatlak sesiyle milli marşlar söylemeye başladı. Perukası ile ceketini pencereden avluya fırlattı ve son derece tuhaf yüz ifadeleriyle öylesine komik bir şekilde dans etmeye başladı ki, insan gülmekten kırılırdı. Doktor ciddiyetini koruyordu ama onun da çok tuhaf tahayyülleri vardı. Punç kâsesini kontrbas olarak görüyor, kepçeyi yay gibi sürterek Ewson’ın şarkılarına eşlik etmeye kalkışıyor, hancı ısrarla karşı çıkarak onu güçlükle engelleyebiliyordu. Malmüdürü ise gitgide daha sessizleşmişti. Sonunda tökezleyerek odanın bir köşesine gitti, orada oturup hüngür hüngür ağlamaya başladı. Hancının işaretini anlayıp adama neden ağladığını sordum. ‘Ah, ah!’ diye hıçkırarak çözüldü. ‘Prens Eugen, büyük bir mareşaldi. Ve bu kahraman yürekli prens öldü gitti. Ah, ah!’ Böyle diyerek daha da şiddetle ağlamaya koyuldu. Gözyaşları yanaklarından süzülüyordu. Çoktan geçip gitmiş bir asra ait bu kahraman prensin kaybından dolayı onu elimden geldiğince teselli etmeye çalıştım ama nafile. Bu esnada Doktor Green eline büyük bir mum makası geçirmiş, bununla habire açık pencereye doğru atılıyordu. Aklınca, odaya pırıl pırıl dolan mehtabın saçaklarını temizlemekteydi. Ewson sıçrayıp şeytan çarpmış gibi seslendi. Nihayet uşaklardan biri işitip parlak ay ışığına rağmen elinde büyük bir fenerle odaya dalarak bağırdı: ‘Geldim, beyler, şimdi devam edebilirsiniz!’ Doktor hemen onun karşısına dikilip piposunun dumanlarını yüzüne üfledi, ‘Hoş geldin, ahbap, sen yoksa ay ışığı taşıyan Squenz<a class="si-noteref epub-type_noteref" href="#f15" id="ref_f15">15</a> misin? Hani şu elinde fener, köpeğiyle, çalı çırpıyla filan gezen! Senin saçaklarını temizlemiştim ya, hergele. Onun için parlıyorsun böyle. Haydi, size iyi geceler. Zira ben bu berbat şerbetten biraz fazla içmişim. İyi geceler, değerli hancım, iyi geceler, Pylades!’<a class="si-noteref epub-type_noteref" href="#f16" id="ref_f16">16</a> Ewson evden ayrılanın boynunu kıracağına yeminler etti ama kimse aldırmadı; uşak, hekimi bir koluna, Prens Eugen’in ardından hâlâ gözyaşı döken malmüdürünü öbür koluna taktı, yalpalayarak sokağa çıkardı, konukevinden uzaklaştırdı. Uçuk Ewson’ı odasına güçlükle götürdük. Gecenin yarısını flütüyle gürültü ederek geçirdi, gözümü bile kırpamadım; ancak ertesi gün arabada uyuyarak handaki çılgın gecenin yorgunluğunu üzerimden atabildim.”</p>

    <p>Özel hekimin hikâyesi sık sık, saray çevresinde her zaman işitilmeyen yüksek sesli kahkahalarla bölünmüştü; prens çok eğlenmiş görünüyordu. “Ama resimdeki bir figürü arka planda bıraktınız,” dedi özel hekime. “Yani kendinizi... Bahse girerim siz de arada bir kara mizahınızla uçuk Ewson’a da, patetik doktora da bin türlü muzırlıkla çanak tutmuşsunuzdur. Gözü yaşlı malmüdürüne atfettiğiniz yönlendirici konumda siz olmalıydınız.” “Sizi temin ederim ki, saygıdeğer beyefendi,” diye karşılık verdi özel hekim, “nadir rastlanır çılgınlıklardan oluşan bu kulüp, bir kompozisyon olarak kendi içinde öyle bir bütünlük gösteriyordu ki, eklenecek her tür yabancı unsur, falso olurdu. Müzikal benzetmelerle devam edecek olursak bu üç kişi, bir üçlü oluşturuyordu. Her biri başka tonda söylüyordu ama bir arada ahenk içindeydiler. Hancı bir yedili<a class="si-noteref epub-type_noteref" href="#f17" id="ref_f17">17</a> olarak araya giriyordu.” Bu minval üzerine bir süre daha konuşuldu, sonunda her zaman olduğu gibi prenslik ailesi odalarına çekildi. Topluluk da gayet keyifli bir şekilde dağıldı. Hayat dolu, yepyeni bir dünyadaydım. Yönetim merkezinde ve saraydaki bu sakin, rahat hayatın akışına kapıldıkça, hüsnü kabul görerek edindiğim bu yeri haysiyetle korumayı sürdürdükçe, geçmişimi de, şimdiki konumumun gün gelip değişebileceğini de daha az düşünür olmuştum. Prens benden çok hoşlanır görünüyordu. Arada bir bulunduğu hafif imalara bakarak, bir şekilde yakın çevresinde kalmamı istediğine kanaat getirdim. Buradaki yapının bir bakıma biraz tekdüze olması, şehirdeki bilimsel ve sanatsal faaliyetlerin tamamında saraydan yayılan tarzın kabul görmesi, burada kalmak zorunda olan, koşulsuz özgürlüğe alışmış birinin keyfini kaçırabilirdi kuşkusuz. Öte yandan, sarayın tekyönlülüğünün yarattığı sınırlamalar arada bir benim de canımı sıksa bile, daha önce, en azından dış görünüşümü tanzim eden bir şekilciliğe olan alışkanlığım dolayısıyla biraz da işime geliyordu. Manastırda geçen hayatım, hiç belli olmasa da, burada da üzerimdeki etkisini sürdürüyordu elbette. Prens bana ne kadar önem verirse versin, ben prensesin dikkatini çekmek için ne kadar gayret gösterirsem göstereyim, o hep soğuk ve ketum kalıyordu. Hatta mevcudiyetim, onu belli bir şekilde huzursuz ediyor gibiydi. Başkalarına olduğu gibi bana da bir çift nazik söz edebilmek için büyük bir çaba göstermesi gerekiyordu. Etrafındaki kadınlar açısından daha şanslıydım; dış görünüşüm oldukça seçkin bir izlenim bırakmış gibiydi. Sık sık aralarına karıştığım için, centilmenlik denen, aslında görünüş itibarıyla bulunduğu ya da gittiği yere yakışan, sohbet ortamına da aktarılabilen bedensel uyumdan ibaret olan o malum, harikulade dünyevi terbiyeyi edinmiştim. Bu, önemli laflar döktürmeksizin, kadınlara, nasıl olduğunu açıklayamadıkları bir şekilde kendilerini iyi hissettirmeyi sağlayan, fevkalade bir yetenektir. Hantal iltifatlarla ifade edilmeyen bu soylu ve kendine özgü erkeksi nezaket, telaffuz edilen kelimelerin arasından süzülür, yüzeysel bir gevezelik içinde bile olsa, kulağa, tapılana söylenmiş bir ilahi gibi gelir. Etkisi kişinin öylesine içine işler ki, kendini yeniden tanır gibi olur, benliğinin bu yansıması hoşnutluk olarak dışarı vurur. Bu durumda, içimdeki keşişi kim fark edebilirdi ki! Benim için en tehlikeli olan yer kiliseydi. Orada ibadetlerin manastıra özgü o belli ritim ve ölçülerine kendimi kaptırmamam çok zor oluyordu.</p>

    <p>Eşit sikkeler misali her şeye vurulmuş bu damgayı kabullenmeyen bir tek özel hekim vardı. Bu, beni ona yakınlaştırıyordu; o da, başlangıçta muhalefette kalmış olsam da, açık yürekli ifadelerim prens tarafından katı açıklamalar olarak algılanmış olsa da, o nefretlik <em>faro</em> oyununu bir seferde bitirdiğimi bildiği için etkilenmiş ve benim yanımda yer almıştı.</p>

    <p>Bu sebeple sık sık bir araya gelir olduk; bazen bilimden, sanattan, bazen de yaşadığımız hayattan konuşuyorduk. Özel hekim de benim gibi prensese büyük bir saygı besliyordu. Prensin zevksizliklerinin bazılarını onun engellediğini, yüzeyde kalıp sağa sola savrulmasına sebep olan o tuhaf can sıkıntısını, eline hiç fark ettirmeden zararsız bir oyuncak tutuşturarak gidermeyi bildiğinden emin olduğu söylüyordu. Bunu fırsat bilerek, benim mevcudiyetimin prenseste çoğunlukla dayanılmaz bir memnuniyetsizlik yaratıyor gibi görünmesinin sebebini bir türlü anlayamadığımdan yakındım. Özel hekim hemen yerinden kalktı, o sırada zaten onun odasında bulunduğumuz için yazı masasından küçük bir resim getirdi, dikkatle, iyice bir bakmamı söyleyerek elime tutuşturdu. Baktım ve resimdeki adamın hatlarının benimkilere benzediğini görünce çok şaşırdım. Portreyi benim portreme dönüştürmek için yalnızca saç biçimini ve eski modaya göre çizilmiş elbiseyi değiştirmek, Belcampo’nun şaheseri favorilerimi eklemek yeterli olabilirdi. Bunu hiç saklamadan açıkladım hekime. “Ne zaman yanına gitseniz, prensesi korkutan ve huzursuz eden, işte bu benzerlik,” dedi hekim. “Zira yüzünüz onda, yıllar önce sarayda vuku bulmuş, yıkıcı bir darbe etkisi yaratmış dehşet verici bir olayın hatırasını canlandırıyor. Birkaç yıl önce ölen, sarayda görev yapmış, kendi yerine beni yetiştiren, bir önceki özel hekim, prenslik ailesiyle ilgili bu olayı nakletmiş, aynı zamanda bana prensin o zamanki gözdesi Francesko’nun, gördüğünüz gibi sanat açısından da bir başyapıt olan bu resmini vermişti. Resim, o sıralar sarayda bulunan, o zamanki trajedide de başrol oynayan tuhaf, yabancı bir ressamın eseridir.” Resme bakarken, içimde boş yere netlik kazandırmaya çalıştığım birtakım karışık sezgiler kıpırdadı. O olay bana, beni de ilgilendiren bazı sırları açıklayacak gibi görünüyordu. Bunun üzerine hekime, eğer öğrenirsem Francesko’yla benzerliğimi izah edecek gibi görünen şeyleri anlatması için ısrar ettim. “Elbette,” dedi hekim. “Bu fevkalade ilginç bir durum; merakınızı celp ediyorsa, kaldırmayı pek fazla düşünmediğim bir sır perdesi altındaki bu olay hakkında konuşmayı sevmesem bile, bildiğim her şeyi anlatırım. Esas kahramanlar sahneden çekileli uzun yıllar oldu. Geride sadece, düşmanca izler bırakan hatıralar kaldı. Şimdi öğreneceklerinizi kimseye söylememenizi rica edeceğim.” Söz verdim, o da hikâyesini anlatmaya başladı:</p>

    <p>“Prensimiz evlendikleri sırada, kardeşi, Alman olduğu halde Francesko adını taşıyan biriyle ve de bir ressamla birlikte uzun bir seyahatten dönmüş. Genç prens, rastlanabilecek en yakışıklı adamlardan biriymiş; prensimizi, canlılığı ve zekâsıyla olmasa da yakışıklılığıyla gölgede bırakıyormuş. O zamanlar ele avuca sığmayan prensesin canlılığı yanında kocası fazla biçimsel ve soğuk kalıyormuş. Genç prens, genç prensesin üzerinde nadir bir etki yaratmış, kendisi de aynı surette ağabeyinin genç ve dünya güzeli karısına ilgi duymuş. Cezaya müstahak bir ilişki olduğunu akıllarına getirmeksizin birbirlerinin içini karşılıklı olarak ateşlemiş, birbirlerini etkileyerek varlıklarını birbiri içinde eriten alevi körüklemiş, o karşı durulamaz güce boyun eğmek zorunda kalmışlar. Bu hususta, her bakımdan arkadaşının yanında duran bir tek Francesko varmış; zira o da, genç prensin, ağabeyinin karısını etkilediği gibi, prensesin ablasını etkilemiş. Francesko ne denli talihli olduğunu hemen fark etmiş, ince hesaplı bir kurnazlıkla bundan yararlanıyormuş. Prensesin Francesko’ya meyli, kısa zamanda, şiddetle yakıp kavuran bir aşka dönüşmüş. Prens, karısının erdemine fazlaca güveniyor, erkek kardeşi ile aralarındaki gerilimli ilişkiden tedirgin olsa da haince dedikodulara pek kulak asmıyormuş; nadir zekâsı ve bilgece dirayeti sebebiyle kalbini kazanan Francesko, prensin itidalini korumasına yardımcı oluyormuş. Prens, onu birinci derecede mevkilere getirmek istiyormuş ama Francesko birinci derecede bir gözde olmanın gizli imtiyazlarıyla ve prensesin aşkıyla yetiniyormuş. Bu ilişkiler yumağı içinde sarayda hayat olabildiği kadar iyi gidiyormuş. Ancak kurdukları, başkalarına kapalı bu aşk Eldorado’sunda<a class="si-noteref epub-type_noteref" href="#f18" id="ref_f18">18</a> mutlu olanlar, birbirine gizli bağlarla bağlı bu dört kişiden ibaretmiş. Daha önce genç prense eş olarak düşünülen, kendisinin de, seyahati sırasında, babasının sarayında bulunduğu sıralarda ilgi duyduğu İtalyan prensesin kimsenin haberi olmaksızın, büyük bir debdebe içinde saraya gelmesini örgütleyen de prensin ta kendisi olmalı. İtalyan prensesin müstesna bir güzelliğe sahip, letafet ve zarafet timsali bir kadın olduğu, galeride asılı harikulade portreden de belli oluyor. Onun mevcudiyeti, can sıkıntısına gömülmüş ıssız saraya bir canlılık getirmiş, prenses ile ablası dahil, herkese ışık saçmış. İtalyan prensesin gelişiyle, Francesko’nun hali tavrı dikkat çekecek bir şekilde değişmiş; sanki gizli bir keder, hayatının çiçeğini kemiriyormuş; huysuzlaşmış ve içine kapanmış, sevgilisi prensesi ihmal eder olmuş. Genç prens de aynı şekilde derin düşüncelere dalmaya başlamış. Karşı duramadığı ani duygulara kapılıyormuş. İtalyan kızın gelişi prensesin ablasının da kalbine bir hançer gibi saplanmış. Francesko’nun aşkının sönmesiyle birlikte, flört etme merhalesindeki prensesin de hayatının bütün neşesi kaybolmuş. Böylece, kıskanılacak kadar mutlu olan dörtlü, yeise ve kederlere gömülmüş. Bu durumda kendini ilk toplayan genç prens olmuş; yengesinin katı erdeminden sonra, bu güzel ve şuh İtalyan kadının davetkâr hallerine fazla direnememiş; prensese karşı o çocuksu, duygusal alaka, İtalyan kadının vaat ettiği tarifsiz zevklerin karşısında sönüp gitmiş. Böylece çok geçmeden, kısa zaman önce kurtulduğu aşk zincirlerine yeniden vurulmuş. Genç prensin aşkı koyulaştıkça, Francesko’nun hali tavrı da dikkat çekici bir hal almış. Sarayda pek görünmüyor, etrafta tek başına dolaşıyor, şehirden haftalarca uzak kalıyormuş. Buna karşılık o tuhaf, insanlardan kaçan ressam her zamankinden daha çok ortalarda görünüyor, en çok da İtalyan prensesin hazırlattığı, saraydaki atölyede zevkle çalışıyormuş. Kadını benzersiz ifadelerle defalarca çizmiş. prensese uzak duruyor, asla onun resmini yapmak istemiyormuş. Buna karşılık, bir kere bile olsun poz vermediği halde ablasının portresini son derece iyi benzeterek mükemmel bir şekilde çizmiş. İtalyan kız, ressama çok önem veriyor, o da karşılığında ona son derece samimi bir nezaket gösteriyormuş; öyle ki genç prens kıskançlığa kapılmış. Bir seferinde ressamı atölyesinde yine kendinden geçmiş, prensin gelişini bile fark etmeyecek halde, gözleri İtalyan kızın yüzüne kenetli çalışırken bulunca, “Lütfen bir iyilik yapın ve bir daha burada çalışmayın, kendinize yeni bir atölye bulun,” demiş kısaca. Ressam sakince fırçasını bırakmış, suskun, resmi şövaleden indirmiş. Genç prens son derece öfkeli bir şekilde, resmin çok güzel olduğunu, dolayısıyla ona sadece kendisinin sahip olması gerektiğini söyleyerek çekip almış. Ressam, sükûnetini ve itidalini koruyarak, birkaç çizgiyle tamamlayabilmek için izin istemiş. Prens, resmi yeniden şövaleye yerleştirmiş. Birkaç dakika sonra ressam geri vermiş; prens, portrenin dönüştüğü, iğrenç bir şekilde yamulmuş yüzü görüp korkunca da, kahkahalarla gülmüş; ardından ağır ağır salondan çıkıp gitmiş, lakin kapıya yaklaşırken geri dönüp prense delici bir bakış atmış, sonra da kısık ve ağdalı bir sesle, ‘Sen bittin artık!’ demiş. Bu olay, İtalyan kızın prensle nişanlı olduğu sırada cereyan etmiş. Birkaç gün sonra resmî düğün yapılacakmış. Arada bir delilik nöbetleri geçirdiği söylentilerinin dolaşması nedeniyle, genç prens, ressamın davranışına pek önem vermemiş. Anlatıldığına göre ressam küçük odasında, şövaleye gerili büyük bir tuvale günlerce gözlerini dikip oturuyor, muhteşem yağlıboyalar üzerinde çalıştığını iddia ediyormuş; böylece o, sarayı unutmuş, saray da onu...</p>

    <p>Genç prensle İtalyan kızın düğünü, prensin sarayında en görkemli şekilde kutlanmış. Hükümdarın eşi olan prenses de kaderine razı olmuş, anlamsız ve asla bir neticeye varamayacak olan alakasından vazgeçmiş. Ablası prensesin ise yüzünde güller açıyormuş; zira sevgili Francesko’su her zamankinden daha pırıltılı, yaşama sevinciyle dolu, geri dönmüş. Prens, karısıyla sarayın, prensin bu amaçla dekore ettiği kanadında kalacakmış. İnşaat süresince prens kendini tam anlamıyla bu işe vermiş. Etrafında mimarlar, ressamlar, döşemeciler, koca koca kitaplar karıştırır, önünde yayılı, bir kısmını kendi çizdiği, bazıları pek de başarılı olmayan planlar, kesitler, eskizler arasında kaybolmuş halde görülüyormuş. Düğün günü, akşamın geç saatlerinde, prensin, çiçekli bir bahçeye benzeyen o muhteşem salondaki bir baloyla düğünü bitirmek üzere onları resmî bir kafile eşliğinde oraya götürmesinden önce, ne genç prens ne de nişanlısı zevkli bir ihtişamla dekore edilmiş bu mekânları görebilmişler. Sarayın, genç prense tahsis edilmiş kanadında geceleyin boğuk bir gürültü işitilmiş. Sesler gitgide yükselince prens de uyanmış, içinde kötü bir sezgiyle fırlayıp bir muhafızla birlikte o uzak kanada koşmuş. Koridora daldığı esnada, gelin odasının önünde boğazına saplanmış bir bıçakla katledilmiş olarak bulunan genç prensi taşımaktalarmış. Prensin kapıldığı dehşeti, kardeşinin genç eşinin yürek parçalayan üzüntüsünü tahmin edebilirsiniz. Prens biraz sakinleşince, cinayetin nasıl işlenmiş olabileceğini, katilin, her köşesi muhafızlarla dolu koridorlardan nasıl kaçabildiğini araştırmaya başlamış. Köşe bucak aranmış ama nafile. Genç prense hizmet eden soylu delikanlı, efendisinin korkulu bir önseziyle huzursuz olduğunu, odasında uzun süre bir yukarı bir aşağı gezindiğini, nihayet soyunduğunu, kendisinin de şamdanla gelin odasının giriş bölümüne kadar ona ışık tuttuğunu anlatmış. Genç prens, şamdanı elinden alıp onu göndermiş; ama daha odadan çıkar çıkmaz, boğuk bir feryat, bir darbe sesi ve yere düşen şamdanın şakırtısını işitmiş. Hemen geri dönmüş, yerde yanmaya devam eden mumun ışığında prensin, gelin odasının kapısının hemen önünde, yanında küçük, kanlı bir bıçak, yerde yattığını görmüş ve hemen seslenip bağırmaya koyulmuş. Bahtsız prensin eşinin anlattığına göre, oda hizmetçisi kadınları gönderir göndermez, kocası elinde mum olmaksızın aceleyle odaya dalmış, bütün ışıkları hızla söndürmüş, yarım saat kadar yanında kaldıktan sonra tekrar çıkıp gitmiş; birkaç dakika sonra da cinayet işlenmiş. Katilin kim olabileceğine dair çeşitli tahminler yürütülmüş; ama failin izine götürecek tek ipucu bile bulunmamış. O sırada, kapısı açık duran yan odalardan birinden, prensin ressamı suçüstü yakalayıp onunla kapıştığına tanık olan bir oda hizmetçisi çıkmış ortaya; olayı bütün ayrıntılarıyla anlatmış. Ressamın anlaşılmaz bir biçimde saraya sızmış olduğundan ve genç prensi katlettiğinden kimsenin şüphesi kalmamış. Ressam derhal tutuklanmalıymış; fakat kendisi iki gün önce evinden ayrılmış, kimse de nereye gittiğini bilmiyormuş; bütün soruşturmalar sonuçsuz kalmış. Saray derin bir yasa gömülmüş, bütün şehir bu yası paylaşıyormuş. Bir tek Francesko sürekli saraya gelerek, dar aile çevresinin içinde bulunduğu karanlık bulutların arasından birazcık güneş ışığı sızdırabiliyormuş.</p>

    <p>İtalyan prenses hamile kaldığını fark etmiş; kendisini meşum emellerine alet eden kişinin, kocasının katili olduğu açıklık kazanınca, cehennemlik günahın meyvesinin, hizmetkârların boşboğazlığı yüzünden bahtsız kocasını âlemin gözünde küçük düşürmemesi için, doğumunu gizli tutmak üzere prensin ücra saraylarından birine gitmiş.</p>

    <p>Francesko’nun prensesin ablasıyla olan ilişkisi, bu yas döneminde gitgide daha yoğun, daha derin bir mahiyet kazanmış. Aynı şekilde prens ile prensesin ona karşı dostlukları da güçlenmiş. Prens zaten çoktandır Francesko’nun sırrına vâkıfmış; karısının ve onun ablasının ısrarlarına karşı durmamış ve Francesko’nun, baldızıyla gizlice evlenmesini onaylamış. Francesko bu arada uzaklardaki bir sarayın hizmetinde askerî, yüksek bir rütbeye atanacak, prensesin ablasıyla evliliği de ondan sonra resmen açıklanacakmış. O zamanlar, prensin ilişkileri sayesinde söz konusu sarayda böyle bir şey yapmak mümkünmüş.</p>

    <p>Nikâh günü gelmiş; prens, eşi ve güvenilir iki adamı (bunlardan biri de benim halefimmiş) sarayın küçük şapelinde kıyılan nikâhta hazır bulunmuşlar. Bu sırra vâkıf olan soylu bir hizmetkâr da kapıda nöbet tutuyormuş.</p>

    <p>Çift, altarın önünde duruyormuş. Prensin günah çıkardığı yaşlı, muhterem bir papaz sessizce ayini yapıp belgeyi hazırlamaya koyulmuş. O esnada Francesko sapsarı kesilmiş, gözlerini ana altarın köşesindeki sütuna dikerek acı bir sesle, ‘Ne istiyorsun benden?’ diye haykırmış. Ressam, tuhaf, yabancı bir kıyafet içinde, omuzlarında eflatun bir pelerin, köşe sütununa yaslanmış duruyor, çukur gözlerinde hortlaksı, delici bir bakışla Francesko’ya bakıyormuş. Prensesin ablası bayılmak üzereymiş. Herkes korkuya kapılmış, titriyormuş. Bir tek rahip sükûnetini koruyarak Francesko’ya, ‘Eğer vicdanın rahatsa, bu adamın görüntüsü seni neden bu kadar korkutuyor?’ demiş. O esnada hâlâ diz çökmüş vaziyette olan Francesko ayağa fırlamış, elindeki küçük bıçakla ressamın üzerine atılmış ama daha ona ulaşamadan acı bir çığlık atarak baygın halde yere yığılmış; ressam ise sütunun arkasında kaybolmuş. O anda herkes bir sarhoşluktan ayılır gibi kendine gelmiş, ölü gibi yerde yatan Francesko’nun yardımına koşmuş. Güvenilir iki adam, kimsenin dikkatini çekmeden onu prensin odasına taşımış. Francesko ayılıp kendine geldikten sonra, ısrarla kendisini evinde yalnız bırakmalarını istemiş, kilisedeki esrarengiz olayla ilgili olarak prensin bir tek sorusuna bile cevap vermemiş. Ertesi sabah, Francesko, genç prensin ve ağabeyinin armağanı olan değerli eşyalarla birlikte şehirden kaçmış. Prens, ressamın nasıl olup da hortlak gibi ortaya çıktığına dair ipuçları bulmak için her yolu denemiş. Şapelin sadece iki girişi varmış. Bunlardan biri sarayın iç mekânlarından geçerek ana altarın yanındaki locaya çıkıyormuş. Diğeri ise şapelin ortasındaki altara giden geniş ana koridora açılıyormuş. Meraklı birileri yaklaşmasın diye burada soylu hizmetkâr nöbet tutmaktaymış. Diğer giriş ise kapalıymış. Dolayısıyla ressamın şapele nasıl girebildiği, sonra da nasıl ortadan kaybolduğu anlaşılamamış. Francesko’nun ressama çektiği, baygınken bile kaskatı kesilmiş elinden bırakmadığı bıçak, o talihsiz düğün gecesinde genç prensin soyunmasına yardım etmiş olan ve şapelin kapısında nöbet tutan soylu hizmetkârın iddia ettiğine göre, o gece genç prensin yanında bulunan bıçakmış; parlak gümüş sapı nedeniyle dikkatini çekmiş. Bu esrarengiz olayın üzerinden çok zaman geçmeden, İtalyan prensesten haber gelmiş. Francesko’nun nikâhının kıyılacağı gün bir oğlan doğurmuş ama doğumdan hemen sonra ölmüş. Zifaf gecesinin esrarı bütün ağırlığıyla bu kızın üzerinde kaldıysa da, onun hakkında belki de haksız bir şüphe uyandırdıysa da prens, onun ölümünün ardından yas tutmuş. Günahkâr ve lanetli amelin meyvesi, uzak ülkelerde Kont Viktorin adıyla yetiştirilmiş. Prensesin ablası, bu kadar kısa bir süre içinde başına gelen bu korkunç olaylardan sonra derinden incinmiş bir halde manastırı seçmiş. Kendisi, sizin de bildiğiniz gibi ...deki Cistercium Manastırı’nın başrahibesidir. Sarayımızda vuku bulan bu olaylarla fevkalade ilginç ve esrarlı bir bağlantı içinde, bundan kısa bir süre önce Baron F.nin sarayında da bir hadise cereyan etmiş, bizim sarayda olduğu gibi orada da aileyi tarumar etmiş. Başrahibe, Heilige Linde’deki hacdan dönüp kucağında küçük bir çocukla manastıra gelen yoksul, zavallı bir kadına acımış...”</p>

    <p>Sözün tam burasında bir ziyaretçi, özel hekimin hikâyesini böldü, ben de böylece içimde kopan fırtınayı gizleme imkânını buldum. Açıkça anlamıştım; Francesko benim babamdı. Genç prens, benim Hermogen’i öldürdüğüm bıçakla öldürmüştü! Birkaç gün içinde İtalya’ya hareket etmeye ve nihayet kötücül düşman kuvvetin beni hapsettiği çevreden çıkmaya karar verdim. Aynı akşam saray çevrelerinde boy gösterdim; dünya güzeli, harikulade bir genç kızdan bahsediyorlardı. Bugün ilk kez, saraya mensup kadınlardan biri olarak prensesin yakın çevresinde yerini alacakmış; zira daha dün gelmiş.</p>

    <p>Çift kanatlı kapılar açıldı, prenses içeriye girdi; yanında da o yabancı kız... Görür görmez tanıdım. Aurelie’ydi.</p>
  </div>

  <div class="si-footnotes html5_section epub-type_footnotes">
    <div class="si-footnote html5_aside epub-type_footnote" id="f13">
      <a class="si-backref" href="#ref_f13">13</a> <span class="si-footnote-text">. Ahameniş Hanedanı’ndan Pers Kralı II. Kambyses, kendisini bir deli olarak tanıtan Herodotos aracılığıyla tanınır. (Ç.N.)</span>
    </div>

    <div class="si-footnote html5_aside epub-type_footnote" id="f14">
      <a class="si-backref" href="#ref_f14">14</a> <span class="si-footnote-text">. Romalı devlet adamı. (Y.N.)</span>
    </div>

    <div class="si-footnote html5_aside epub-type_footnote" id="f15">
      <a class="si-backref" href="#ref_f15">15</a> <span class="si-footnote-text">. Peter Squenz. XVII. yüzyıl Alman yazarı Andreas Gryphius’un aynı adlı absürd komedisinin kahramanı. (Ç.N.)</span>
    </div>

    <div class="si-footnote html5_aside epub-type_footnote" id="f16">
      <a class="si-backref" href="#ref_f16">16</a> <span class="si-footnote-text">. Yunan mitolojisinde arkadaşı Orestes’e verdiği destekle dostluğun simgesi sayılan kahraman. (Y.N.)</span>
    </div>

    <div class="si-footnote html5_aside epub-type_footnote" id="f17">
      <a class="si-backref" href="#ref_f17">17</a> <span class="si-footnote-text">. Müzikte üçlü akora eklenen, başka bir akora geçmeyi sağlayan nota. (Ç.N.)</span>
    </div>

    <div class="si-footnote html5_aside epub-type_footnote" id="f18">
      <a class="si-backref" href="#ref_f18">18</a> <span class="si-footnote-text">. Bugünkü Bogota yakınlarındaki masalsı “altın ülke”. Günümüzde çabuk ve kolayca zengin olunabilecek yerleri belirtmekte kullanılır. (Y.N.)</span>
    </div>
  </div>
</body>
</html>
