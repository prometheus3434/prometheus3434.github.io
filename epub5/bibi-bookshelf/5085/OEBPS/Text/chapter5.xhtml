<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Şeytanın İksirleri</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <h1 class="baslik1">1</h1>

    <h2 class="baslik2">Dönüm noktası</h2>

    <p>Kimin hayatında bir kerecik olsun, yüreğinin en derin köşesinde, gizli bir aşkın o harikulade esrarı uyanmamıştır ki? Şimdi bu sayfaları okumakta olan kişi, her kim olursan ol, o güzelim güneşli günleri hatırla; aşkın ta kendisi olarak karşına çıkmış olan o latif kadının hayalini getir gözlerinin önüne. O anda, yalnızca onda kendini, kendi yücelmiş varlığını bulduğuna inanmıştın. Çağlayan suların, fısıldayan fundalıkların, okşar gibi esen akşam rüzgârlarının nasıl da işitebileceğin şekilde sana ondan, onun aşkından bahsettiğini hatırlıyor musun? Parlak, sevgi dolu gözleriyle sana bakan çiçeklerin onun selamlarını, öpüşlerini getirdiklerini görüyor musun hâlâ? Ve o gelir, bütün varlığıyla senin olmayı istemektedir; yakıcı bir arzuyla sarılırsın ona; ayakların yerden kesilmiş, derin bir özlem içinde tutuşmak üzeresindir. Fakat muradına eremezsin; sevdiğinle uzaklara, sana vaat edilmiş öte dünyalara kanatlanmak üzereyken karanlık bir güç seni zorla, hoyratça, aşağıya, toprağa doğru çekmiştir. Ümitlenmeye cesaret ettiğin anda, onu yitirmişsindir. Bütün sesler, nağmeler eriyip yok olmuş, yapayalnız bir adamın ümitsiz yakarışları, ıssız boşluklarda ürkünç bir şekilde inildemektedir artık. Sen, ey yabancı, sen, tanımadığım kişi, seni de böylesine tarif edilemez bir acı ezip parçalamışsa eğer, karanlık hücresinde aşkının güneşli günlerini hatırlayıp katı döşeğini kanlı gözyaşlarıyla ıslatan, ölüm korkusuyla dolu iç çekişleri gecenin sessizliğinde ıssız manastır koridorlarında yankılanan, saçlarına ak düşmüş keşişin ümitsiz feryadını anlarsın. Sen, içinde, benimle yakınlık kurmuş olan sen, aşkın en yüce mutluluğunun, vuslatın ancak ölümle geleceğini göreceksin. Dünyevi değerlerle ölçülemeyecek kadar kadim zamanlardan bu yana üzerimizde yankılanan karanlık kehanetin sesleri, bunu böyle söyler; yeni doğanların dünyaya gelişlerinin gizemli ayinlerle kutlanması misali, bizim için de ölüm, aşkın kutsama törenidir!</p>

    <p>İçime bir yıldırım düştü, soluğum kesildi, nabzım hızlandı, kalbim sancılarla kasıldı, göğsüm çatlayacak gibi oldu. Ona koşmak, ona koşup onu çılgın bir ihtirasla kendime çekmek istedim. “Neden direniyorsun, talihsiz kadın, seni bana ayrılamaz biçimde zincirlemiş olan kuvvete neden direniyorsun? Sen benim değil misin? Ebediyen benim değil misin?” Delice tutkumun patlak vermesini bu kez, Aurelie’yi baronun sarayında ilk gördüğüm sefere göre daha iyi frenlemiştim. Bütün gözler zaten Aurelie’ye çevriliydi; bu suretle, durumdan habersiz kişilerin arasında, kimse beni fark etmeden, bana hitap etmeden hareket etmeyi başarabildim; zira yalnızca <em>onu</em> görmek, onu işitmek, onu düşünmek istediğim bir anda, buna dayanamazdım.</p>

    <p>Sade bir ev elbisesinin, güzel bir kıza gerçekten en yakışan kıyafet olduğunu bana kimse söylemesin; zira kadınların süslenmesi, kolay kolay karşı durulmaz esrarengiz bir büyü yaratır üzerimizde. Çiçeklerin, en parlak renkleriyle zengin bir dolgunlukla açtıkları zaman en mükemmel şekilde görünmeleri gibi, kadınların doğasında da içlerindeki ışıltıyı ve güzelliği süslenerek daha çok ortaya çıkarma eğilimi olmalı. Sevdiğini ilk kez süslenmiş olarak gördüğün zaman senin de sinir uçlarında, damarlarında açıklanamaz duygular kıpırdamamış mıydı? Sana o haliyle yabancı gelmişti belki ama sırf bu yüzden, gözünde daha da tarifsiz bir cazibe kazanmamış mıydı? Gizlice elini sıktığında, mutlulukla ve sonsuz bir şehvetle nasıl da titremiştin! Aurelie’yi daha önce ev kıyafetleri dışında hiç görmemiştim; bugün ise saray âdetlerine uygun olarak baştan aşağı süslenmişti. Ne kadar da güzeldi! Ona bakarken, adlandıramadığım bir hazla, tatlı bir istekle ürperdim. Fakat o anda içimde kötülüğün ruhu gücünü gösterdi, sesini yükseltti ve ben de bilerek isteyerek ona kulak verdim. “Görüyor musun şimdi, Medardus?” diye fısıldıyordu bana. “Kaderine nasıl hükmettiğini, talihinin sana tabi olduğunu, senin kendi ördüğün ağları nasıl da maharetle düğümlediğini şimdi iyice görüyor musun?” Saray çevrelerinde, tam anlamıyla güzel sayılabilecek kadınlar vardı. Ama Aurelie’nin, ruhları kökünden yakalayan albenisinin karşısında hepsi görünmezlik boyaları sürülmüşçesine soluklaşıyordu. En ağırkanlı kişiler bile kendine mahsus bir heyecana kapılıyor, yaşlıca erkeklerin, yüzeysel anlamlar yüklenmiş birtakım kelimelerden oluşan, saraya özgü alışıldık konuşmalarının düzgünlüğü bile bir anda bozuluyordu. Her birinin bu yabancı kadına karşı, sözleriyle ve ifadeleriyle pazar günü yüzlerini gösterebilmek uğruna gözle görülür bir gayretkeşlikle çabalamalarını görmek çok eğlenceliydi. Aurelie, kendisine gösterilen bu teveccühü, gözlerini yere çevirerek hoş bir zarafet içinde, yanakları pembeleşerek kabul ediyordu. Ama prens, yaşlı beyleri kendi etrafına topladıktan, yakışıklı bazı gençler Aurelie’ye yaklaşıp mahcup, nazik sözler sarf etmeye başladıktan sonra, kız gözle görülür biçimde neşelendi ve rahatladı. En çok da, prensin muhafız alayından bir albay, kızın ilgisini çekmeyi başardı; çok geçmeden hararetli bir konuşmaya dalmış gibi görünüyorlardı. Ben albayı, bütün kadınların gözbebeği olarak tanımıştım. Zararsızmış gibi görünen yöntemlerle, pek fazla uğraşmaksızın kadınların akıllarını ve gönüllerini çelmeyi, onları ağına düşürmeyi başarıyordu. Hassas kulaklarıyla, en usulca verilen sesleri bile işitiyor, gelen istek üzerine benzer akorların tümünü usta bir yorumcu gibi, maharetle titreştiriyordu; öyle ki buna kanan kadın, bu yabancı tonlarda kendi iç müziğini dinlemekte olduğunu sanıyordu. Aurelie’nin pek uzağında değildim; beni fark etmemiş görünüyordu. Ona doğru gitmek istiyordum ama demirden bağlarla bağlanmış gibiydim; yerimden bile kıpırdayamıyordum. Albaya bir daha dikkatlice bakınca, birden Aurelie’nin yanında duran kişinin Viktorin olduğu sanısına kapıldım. Bunun üzerine öfke dolu, alaycı bir kahkaha attım. “Hey, hey, seni alçak; şeytanın uçurumu pek mi rahat geldi de aşka gelip keşişin sevdiğine göz dikiyorsun?”</p>

    <p>Bu sözleri gerçekten sarf edip etmediğimi bilmiyorum; ama kendi kahkahamın sesiyle, derin bir rüyadan uyanır gibi kendime geldim; mabeyincibaşı elimi tutup, “Neye seviniyorsunuz bu kadar, Herr Leonard?” diye sorunca, içim buz kesti, ürperdim.</p>

    <p>Keşiş kıyafeti giyme töreni sırasında isyankârca gülüşümü fark ettiği zaman Birader Cyrillus da aynı soruyu sormamış mıydı? Güçbela birtakım ilgisiz laflar gevelemeye çalıştım. Aurelie’nin artık yanımda olmadığını hissediyordum ama yine de bakmaya cesaret edemedim; ışıklı salonlardan koşarak uzaklaştım. Halim pek tekinsiz görünüyor olmalıydı; zira geniş merdivenden inmek yerine aşağıya adeta uçtuğumu görenlerin ürküp kaçtıklarını fark ediyordum.</p>

    <p>Saraya gitmekten kaçınıyordum, zira derin sırrımı ele vermeksizin Aurelie’yi tekrar görebilmem imkânsız gibiydi. Kırlarda, ormanda tek başıma yürüyor, sadece onu düşünüyor, onu görüyordum. Karanlık bir uğursuzluğun, onun kaderi ile benimkini birleştirdiğine, bana bazen günahkârca bir isyankârlık gibi gelen şeylerin asla değiştirilemez bir hükmün gerçekleşmesi olduğuna dair kanaatim gitgide daha güçleniyordu. Kendimi bu suretle yüreklendiriyor, Aurelie’nin beni görür görmez Hermogen’in katilini tanıması tehlikesine gülüp geçiyordum. Bu olasılık bana pek uzakmış gibi geliyordu. Boş hayallere kapılıp onun ilgisini çekmeye uğraşan o delikanlılar, ne kadar da acınası görünüyorlardı gözüme. O, tümüyle benimdi, bana aitti; öyle ki onun en hafif hayat nefesi bile, benim indimdeki varoluşunun eseriydi. Rengârenk ceketleri içindeki bu kontlar, baronlar, bu soylu oda sorumluları, bu subaylar da kim oluyordu; pırıltılı altın sırmaları, ışıltılı madalyalarıyla, süslü böceklerden başka bir şey değillerdi; canımı sıkarlarsa, tümünü bir yumrukta ezebilirdim. Keşiş kisvemle dalacaktım aralarına; Aurelie gelinliğini giymiş, kollarımda olacak, bu kibirli, düşman halli prenses de hor gördüğü ama muzaffer keşişin zifaf yatağını kendi elleriyle hazırlayacaktı. Bu türden fikirlere dalıp gitmişken, sık sık yüksek sesle Aurelie’nin adını haykırıyor, kahkahalarla gülüyor, deliler gibi hüngür hüngür ağlıyordum. Çok geçmeden fırtına dindi; sakinleştim ve Aurelie’ye yaklaşabilmek için birtakım planlar yapacak duruma gelebildim. Bir gün, tam da prensin akşamki toplantısına katılmanın isabetli olup olmadığını düşünüyordum ki, arkadan bir el sırtıma dokundu. Döndüm, karşımda özel hekim duruyordu. “Değerli nabzınızı saymama izin verin,” diye söze girdi hemen ve gözlerini gözlerime dikerek bileğime davrandı. “Ne demek oluyor bu?” diye sordum şaşkınlıkla. “Önemli bir şey değil,” diye sürdürdü sözünü. “Buralarda sessiz sedasız birtakım delilikler ortaya çıkmış; haydut misali, insanlara baskın yapıyor, onlara musallat oluyor, onların bağırıp çığlıklar atmalarına yol açıyor, bu çığlıklar bazen de kulağa manasız kahkahalar gibi geliyormuş. Tabii bu bir hayal ürünü de olabilir ya da o çılgın şeytan belki de sadece hafif bir ateşle vücut ısısının yükselmesinden ibarettir. Onun için, değerli nabzınızı uzatın bana, sevgili dostum.” “Sizi temin ederim ki, beyefendi, bu söylediklerinizden hiçbir şey anlamıyorum,” diye atıldım ama özel hekim kolumu yakalamış, gözlerini gökyüzüne dikmiş, nabzımı sayıyordu: bir, iki, üç. Bu hayret verici tavrına bir anlam veremedim, ne istediğini açıklaması için ısrar ettim. “Bütün sarayı korku ve dehşete düşürdüğünüzü hatırlamıyorsunuz demek, değerli Herr Leonard? Sarayın başnedimesi hâlâ kramplarla boğuşuyor, damla hastalığından mustarip olan kardinaller kurulu başkanı, ayaklarına bastığınız için en önemli toplantılarını kaçırıyor, şezlongunda oturmuş, bir sürü iğne yiyerek inlemekte; bütün bunlar, cinnete yakalanmış halde, sebebi belli olmayan, herkesin korkudan tüylerini diken diken eden kahkahalar attıktan sonra salondan dışarı fırladığınız esnada oldu!” O anki halimi ve aklımdan geçenlere gülmüş olduğumu hatırladığımı, lakin bütün bunların bu derece hayret verici tesirlerinin olamayacağını, mabeyincibaşının neye güldüğümü gayet sakin bir şekilde sorduğunu ifade ettim. “Yok, yok!” diye devam etti özel hekim. “Bunun bir anlamı yok, zira o zaten bir <em>homo impavidus</em>’tur.<a class="si-noteref epub-type_noteref" href="#f19" id="ref_f19">19</a> Şeytanın kendisini bile görse oralı olmaz, tatlı rahatını bozmaz. Oysa sözünü ettiğim kardinaller kurulu başkanının ifadesine göre, o anda sizin içinizde gerçekten de şeytanın ta kendisi, kendine mahsus bir şekilde gülümsemekteymiş, değerli beyefendi. Güzel Aurelie’miz öyle bir korktu ve dehşete kapıldı ki, beylerin yatıştırma çabaları hepten boşa gitti, kabarık peruklarından aşkın ateşi tüten bir sürü beyin üzülmesi pahasına toplantıyı terk etti. Sizin o sevimli kahkahaları attığınız esnada olmalı, Aurelie tiz ve insanın yüreğine işleyen bir sesle, ‘Hermogen!’ diye haykırdı. Bakın hele, bu ne demek olabilir ki? Bunu siz bilebilirsiniz belki. Siz aslında sevimli, neşeli, akıllı bir adamsınız, Herr Leonard; size Francesko’nun hikâyesini aktarmış olmaktan dolayı hiç pişmanlık duymuyorum; bu sizin için oldukça ibret verici olmalı.” Hekim gözlerini gözlerime dikmiş, kolumu hâlâ sımsıkı tutmaktaydı. “Bilmem ki,” dedim, kolumu pek de yumuşak sayılmayacak bir hareketle kurtarırken. “Sizin bu tuhaf konuşmalarınıza bir yorum getiremeyeceğim, beyefendi. İtiraf edeyim ki, Aurelie’nin etrafının süslü beyler tarafından sarıldığı esnada, sizin de esprili bir şekilde ifade buyurduğunuz gibi kabarık peruklarından aşk ateşinin tüttüğü görünce, ruhumda geçmişte kalan hayatıma dair çok acı veren bir hatıra canlandı. Bazı insanların budalaca davranışları karşısında alaycı bir öfkeye kapılarak elimde olmadan yüksek sesle gülmüşüm demek. İstemeden bu kadar felakete sebebiyet vermiş olduğum için müteessirim. Bunun bedelini, kendimi bir süre saraydan uzak tutmak suretiyle ödeyeceğim. Prenses de, Aurelie de beni mazur görsünler.” “Bakın, sevgili Herr Leonard,” diye yapıştırdı cevabı hekim. “İnsanlarda zaman zaman bazı tuhaf değişimler olabilir; esas itibarıyla kalbi temizse eğer, kişi bunlarla kolayca baş edebilir.” “Yeryüzünde böyle bir şeyle övünebilecek durumda olan herhangi bir kimse var mıdır?” diye sordum karanlık bir şekilde kendi kendime. Hekimin bakışları da, sesinin tonu da ansızın değişti. “Siz gerçekten de hastaymışsınız gibi geliyor bana,” dedi şefkatli ve ciddi bir sesle. “Renginiz solgun, rahatsızmış gibi görünüyorsunuz. Gözleriniz içine göçmüş ve tuhaf bir şekilde kızıl kor gibi parlıyor. Nabzınız, ateşiniz varmış gibi atıyor, konuşmanız da kulağa boğuk boğuk geliyor... Size bir şeyler yazayım mı?” “Zehir,” dedim güçlükle işitilecek bir şekilde. “Ohoo!” diye haykırdı özel hekim. “Demek o durumdasınız? Yani ilaç yerine, dağılmış toplumun bitirici maddeleri... Bu da olabilir tabii. Yalnız... Ama yine de tuhaf olan... Belki de...” “Rica ederim, beyefendi!” diye haykırdım öfkeyle. “Rica ederim bu kopuk kopuk, anlaşılmaz konuşmalarınızla taciz etmeyin beni; ne söyleyecekseniz yekten söyleyin.” “Durun!” diye kesti sözümü özel hekim. “Durun! Hayret verici sürprizler oluyor, Herr Leonard: Şüphe yok ki, anlık bir izlenimin etkisiyle bir hipotez inşa edilmiş; muhtemelen birkaç dakika içinde dağılıp gidecek. Bakın, karşıdan prenses ile Aurelie geliyor; bu tesadüfi karşılaşmadan yararlanın, davranışınızdan dolayı özür dileyin... Aslında, şey... Tanrı’m, netice itibarıyla siz sadece güldünüz... Elbette ki biraz tuhaf bir şekilde... Sinirleri zayıf birileri bundan korkmuşsa, elden ne gelir? Hoşça kalın!”</p>

    <p>Hekim, kendine mahsus atikliğiyle uzaklaştı. Prenses, Aurelie’yle birlikte yoldan aşağıya doğru geliyordu. Titriyordum. Bütün gücümle kendimi toparladım. Hekimin o esrarlı konuşmalarından sonra kendimi kanıtlamanın yeri geldiğini hissediyordum. Kendimden emin, gelenlerin karşısına dikildim. Aurelie beni görür görmez acı bir çığlık atarak ölü gibi yığıldı. Yaklaşmak istedim ama prenses, nefret ve dehşet içinde uzaklaşmamı işaret etti ve yüksek sesle yardım çağırdı. Öç tanrıçaları ile şeytanlar kamçılıyormuş gibi park boyunca koştum. Evime kapandım, öfke ve yeis içinde dişlerimi gıcırdatarak kendimi yatağa attım. Akşam oldu, gece bastırdı, kapının açıldığını, birtakım seslerin aralarında karmakarışık mırıldandığını, fısıldaştığını işittim. Merdiveni sarsarak, ayaklarını vurarak yukarıya çıktılar. Nihayet kapım çalındı; yetkililer adına kapımı açmamı emrettiler. Nasıl bir tehlikeyle karşı karşıya olduğumun tam olarak ayırdına varamasam da, işimin bittiğini hissettim. Kaçarak kurtulabilirdim; böyle düşünerek pencereyi açtım. Binanın önünde silahlı adamlar duruyordu; içlerinden kimileri beni hemen fark edip, “Nereye?” diye seslendiler. O anda yatak odamın kapısı ardına kadar açıldı. İçeriye birkaç adam girdi. İçlerinden birinin elindeki fenerin ışığında askerî polisleri fark ettim. Ağır Ceza Mahkemesi’nin tutuklama emrini gösterdiler; direnmek her bakımdan çılgınlık olurdu. Kapının önünde bekleyen bir arabaya attılar beni; önceden tespit edilmiş olduğu anlaşılan yere vardığımızda, nerede olduğumuzu sordum. “Üst kalenin hapishanelerinde,” cevabını aldım. Buraya davaları sürmekte olan tehlikeli suçluları kapattıklarını biliyordum. Çok geçmeden yatağımı getirdiler. Gardiyan rahat etmem için bir şey isteyip istemediğimi sordu. Bir şey istemedim ve sonunda yalnız kaldım. Ayak seslerinin uzun süre yankılanmasına, çok sayıda kapının açılıp kapanmasına bakarak kalenin en içteki hapishanelerinden birinde bulunduğumu anladım. Uzun yolculuk boyunca, kendi kendime bile pek açıklayamadığım bir şekilde sakinleşmiştim; adeta bir tür uyuşukluk içindeymişim gibi, bütün imgelerin gözümün önünden solgun, yarı silinmiş renkleriyle akıp gittiğini görüyordum. Uykuya değil, düşüncelerimi ve düş gücümü felç eden bir baygınlığa teslim olmuştum. Ertesi sabah gün aydınlanıp uyanınca neler olduğunu, nereye getirildiğimi hatırlamaya başladım. Yattığım oda tonozlu ve tam olarak hücre şeklindeydi; küçük penceresindeki kalın demir parmaklılar olmasa ve pencere, dışarıyı görmekten vazgeçtim, elimle bile uzansam erişemeyeceğim kadar yüksek olmasa, gözüme hapishane gibi görünmeyecekti. İçeriye pek az güneş ışığı düşüyordu. Bulunduğum yerin çevresini araştırma merakına kapıldım; yatağımı çekip masayı onun üstüne koydum. Tam tepesine tırmanacakken, gardiyan içeri girdi; yaptığım işe pek şaşırmış gibiydi. Ne yaptığımı sordu; sadece dışarıya bakmak istediğimi söyledim. Sustu, yatağı ve masayı dışarıya çıkardı ve beni yeniden kilitledi. Bir saat kadar geçmişti ki, iki adamla birlikte tekrar geldi, beni uzun koridorlardan geçirerek, merdivenlerden indirip çıkararak Ağır Ceza hakiminin beklediği küçük salona getirdi sonunda. Hakimin yanında, sorulan sorulara verdiğim bütün cevapları kâtibe sırasıyla yüksek sesle yazdıran genç bir adam vardı. Bana karşı kibar davranıyor olmalarını, daha önce sarayla olan ilişkilerime ve genel olarak bana duyulan saygıya borçlu olmalıydım. Savunmamı, tutuklanmama sadece tahminlerin, esas olarak da Aurelie’nin sezgi niteliğindeki duygularına dayanan tahminlerinin sebep olduğuna dayandıracaktım. Hakim, benden o güne kadarki yaşantıma dair net bilgiler vermemi talep etti; bense, böyle aniden tutuklanmamın sebebini söylemesini rica ettim. Bana isnat edilen suçun ne olduğunu zamanı gelince yeterince dinleyip öğreneceğimi söyleyerek karşılık verdi. Şimdi önemli olan, bu şehre gelmeden önceki hayatımın, en ince ayrıntısına kadar açıklığa kavuşmasıydı. Ağır Ceza Mahkemesi’nin, beyan edeceğim her şeyin doğruluğunu tahkik edecek imkânları olduğunu, dolayısıyla gerçeğe sadık kalmam gerektiğini hatırlattı. Kısa boylu, sıska, tilki kızılı saçlı bu adamın, gülünç bir şekilde gıcırdayan kısık sesiyle, gri gözlerini kocaman açarak bana yönelttiği bu uyarı, uygun bir zemine denk gelmişti; zira bu uyarıyla, saraydayken adımı ve doğum yerimi zikretmek zorunda kaldığım o hikâyede ipuçlarını nereye bırakmışsam oradan alıp örmeye devam etmem gerektiğini hatırladım. Aynı zamanda, dikkat çekebilecek her türlü unsurdan kaçınmalı, alelade bir hayat hikâyesini çok uzak ve bilinmez bir yerlere dayandırmalıydım, böylece daha derin soruşturmalar yürütmeleri için uzaklara açılmak ve müşkülatla mücadele etmek zorunda olduklarını görmeliydiler. O anda, B.deki papaz okulunda tanıştığım bir Polonyalı aklıma geldi. Onun basit hayat şartlarını kendime uyarlamaya karar verdim. Bu suretle işe başladım. “Bana ağır bir suç isnat ediliyor olabilir. Ancak ben burada prensin ve bütün şehrin gözleri önünde sürdürüyordum hayatımı. Burada kaldığım süre içinde, faili ya da suç ortağı sayılabileceğim hiçbir suç teşebbüsünde bulunulmadı. Geçmiş zamanlarda işlenmiş bir suç nedeniyle şikâyette bulunan kişinin yabancı biri olması gerekiyor. Kendimi her türlü suçtan azade hissettiğime göre, muhtemelen talihsiz bir benzerlik, suçlu olduğum şüphesini uyandırmış olmalı; bu nedenle de boş şüpheler ve önyargılı düşünceler yüzünden azılı bir suçlu gibi Ağır Ceza Hapishanesi’ne kapatılmamı çok gaddarca buluyorum. Neden sorumsuz ya da belki kötü niyetli şikâyetçimle yüzleştirilmiyorum?.. Sonuç olarak bu kesinlikle münasebetsiz bir deli olmalı...” “Ağır olun, ağır olun, Herr Leonard!” dedi hakim çatlak bir sesle. “Kendinize hâkim olun, yoksa talihsiz bir şekilde yüksek şahsiyetlerden birine toslayabilirsiniz. Ayrıca, kastettiğiniz yabancı, Herr Leonard, şey, yani Herr...(hemen dudağını ısırdı) ne sorumsuzdur ne de münasebetsiz... Elimizde oralardan gelen bazı önemli bilgiler var...” Baron F.nin topraklarının bulunduğu bölgenin adını verdi ve böylece her şey kafamda açıklık kazandı. Aurelie beni görür görmez, ağabeyini öldüren keşişi teşhis etmiş olmalıydı. Bu keşiş, B.deki Kapuçin manastırının ünlü kürsü hatibi Medardus’tu. Reinhold, onu o kişi olarak tanımış, keşiş de zaten kendini öyle tanıtmıştı. Başrahibe, Francesko’nun Medardus’un babası olduğunu biliyordu; prenses ile başrahibe aralarında mektuplaşarak benim onunla olan, başlangıçta prensese tekinsiz gelen benzerliğim üzerine şüphelerini paylaşmışlar; böylece şüphe, şüphe olmaktan çıkıp neredeyse gerçeklik kazanmıştı. B.deki Kapuçin manastırından izimi sürerek benim Keşiş Medardus’la aynı kişi olduğum bilgisinin alınmış olması da ihtimal dahilindeydi. Bütün bunları hızla gözden geçirince durumumun ne denli vahim olduğunu anlamıştım. Hakim konuşmaya devam ediyor, bu da benim yararıma oluyordu. Zira bir süredir boş yere düşünüp durduğum, saraydaki yaşlı hanıma doğum yerim olarak zikrettiğim küçük Polonya şehrinin adını nihayet hatırlayabilmiştim. Hakim, buraya kadarki hayat hikâyemi mutlaka anlatmam gerektiğini bir kez daha vurgulayarak nutkunu haşin bir ifadeyle tamamladı. “Adım, aslında Leonard Krczynski; soylu bir adamın tek oğluyum. Babam mülkünü sattıktan sonra Kwiecziczewo’da ikamet etmekteydi,” diyerek anlatmaya başladım. “Ne, nasıl?” diye haykırdı hakim, adımı ve doğum yerimi tekrar etmek için beyhude gayretler sarf ederek. Zabıt kâtibi kelimeleri nasıl yazacağını bir türlü bilemiyordu. Bizzat ben yazdırdım ve sonra da devam ettim: “Görüyorsunuz, beyefendi, benim ünsüz harflerden yana oldukça zengin olan adımı telaffuz etmek, bir Alman için ne kadar zor. Almanya’ya gelince o adımı atıp sadece Leonard’ı kullanmamın sebebi işte buydu. Ayrıca, kimsenin hayat hikâyesi benimki kadar basit olamaz. Babam okumuş bir adamdı, bilime olan merakımı takdir ederek beni Krakow’a, din adamı olan akrabası Stanislaw Krczynski’nin yanına yollayacağı sırada öldü. Benimle ilgilenecek kimse kalmayınca, neyim varsa sattım, biraz da borçlanarak babamdan kalan servetin tümüyle gerçekten de Krakow’a gidip akrabamın himayesinde birkaç yıl tahsil gördüm. Daha sonra Danzig ve Königsberg’e gittim. Sonunda, adeta karşı konulmaz bir güç tarafından sürüklenmişçesine güneye doğru bir seyahate çıktım. Küçük servetimden geri kalanlarla bir süre idare edip sonra da herhangi bir üniversitede görev almayı ümit ediyordum. Eğer prensin <em>faro</em> masasında oturup ciddi bir kazanç sağlamasaydım, işler kötüye gidebilirdi; ne burada bu kadar rahat bir şekilde oyalanabilir ne de daha sonra, aklımda olan İtalya yolculuğuma devam edebilirdim. Hayatımda kayda değer çok önemli şeyler olmadı. Yine de belirtmeliyim ki, eğer içinde pasaportumun, seyahat güzergâhımın kayıtlı olduğu ve diğer bazı evrakımın bulunduğu evrak çantamı çok tuhaf bir şanssızlık eseri kaybetmiş olmasaydım, beyanlarımı şüphe götürmeyecek şekilde kanıtlamam daha kolay olurdu.” Hakim gözle görülür bir şekilde öfkelendi, bana sertçe baktı, neredeyse alaycı bir tonda, talep edilen şekilde kimliğimi kanıtlamaktan beni alıkoyanın nasıl bir şanssızlık olduğunu sordu. “Aylar önce,” diye başladım anlatmaya, “dağlık bölgede, buralara doğru ilerliyordum. Hoş bir mevsimdeydik, bölge de çok romantikti; bu nedenle yola yaya olarak devam ediyordum. Bir akşam vakti, yorgun halde, küçük bir köyün hanında oturuyordum; kendime serinletici bir şeyler ısmarlamıştım. Aklıma gelen bir şeyi not etmek üzere evrak çantamdan bir kâğıt çıkardım; çanta masanın üstünde, önümde duruyordu. Az sonra hızla bir atlı geldi. Tuhaf kılığı, yabanileşmiş görünümü dikkatimi çekti. Odaya girdi, içecek bir şeyler istedi, bana karanlık ve ürkekçe bir bakış atarak karşımdaki masaya oturdu. Adam bana biraz tekinsiz gelmişti, onun için dışarıya, açık havaya çıktım. Çok geçmeden atlı da çıktı, hancıya hesabını ödeyip bana da kaçamak bir selam verdikten sonra atına atlayıp uzaklaştı. Ben de yoluma devam etme niyetindeydim ki, odada masanın üstünde bıraktığım evrak çantam aklıma geldi; yeniden içeriye girdim, çantayı bıraktığım yerde buldum. Ama ertesi gün içini karıştırınca, onun, benim çantam olmadığını fark ettim; muhtemelen, bir yanlışlık sonucu benimkini alan o yabancıya ait olmalıydı. İçinde anlayamadığım bazı notlar ve Kont Viktorin’e yazılmış birkaç mektup vardı. Bu çantaya eşyalarımın arasında rastlayabilirsiniz; benimkinde ise, belirttiğim gibi, bu karışıklık sonucu kaybettiğim pasaportum, seyahat evrakım, bir de şimdi aklıma geldiği üzere, vaftiz belgem vardı.”</p>

    <p>Hakim, sözünü ettiğim o yabancıyı tepeden tırnağa tarif etmemi istedi. Ben de o kişiyi, Kont Viktorin’inki ile benim Baron F.nin sarayından kaçarkenki eşkalimi büyük bir maharetle birbirine karıştırarak, mümkün olabilecek bütün ayrıntılarıyla anlatmakta kusur etmedim. Hakim, bu olayı en ince noktalarına kadar sorgulamaktan vazgeçmiyordu. Bense her soruya tatmin edici cevaplar yetiştirirken, bir yandan da tabloyu aklımda toparlıyor, çelişkilere düşme tehlikesinin kalmadığını düşünüyordum. Üstelik gerçekten de evrakın arasında bulunan, Kont Viktorin’e yazılmış mektupların, olaylara karıştırmaya çalıştığım o uydurma kişiyi, ileride koşulların getireceği duruma göre, ya kaçak Medardus ya da Kont Viktorin olarak takdim etmek açısından yararlı olacağını, haklı olarak da bunun isabetli bir fikir olduğunu düşünüyordum. Bu arada, Euphemie’nin evrakı arasında, Viktorin’in saraya bir keşiş olarak gelmesi planlarını ele verecek bazı mektuplar bulunması olasılığı aklıma geldi; bu, meselenin gidişatını karartıp karıştırabilirdi. Yargıç sorguladıkça, düş gücüm çalışmaya devam ediyordu. Hiç durmadan, her tür yakalanma olasılığına karşı, en kötü durumda bile kendimi güvenceye alabilecek çözümler ürettiğim kanaatindeydim. Hayatıma dair her şeyi genel çizgileriyle yeterince müzakere ettiğimizi düşünerek, hakimin isnat edilen suç konusuna daha yakından değinmesini bekliyordum artık. Ama öyle olmadı; onun yerine, neden hapisten kaçmak istediğimi sorguladı. Böyle bir şeyin aklımın ucundan bile geçmediğine dair teminat verdim. Ama bu, görünüşe bakılırsa, beni pencereye tırmanmaya çalışırken gören gardiyanın tanıklığıyla çelişiyordu. Hakim ikinci bir teşebbüse karşı beni uyardı. Tekrar zindana götürüldüm. Yatağım alınmış, yerine samandan bir yer yatağı hazırlanmış, masa zemine vidalanmış, iskemle yerine alçak bir sıra konulmuştu. Kimsenin arayıp sormadığı bir üç gün geçti aradan. Yemek getiren, akşamları da lambamı yakan yaşlı bir uşağın asık suratını görüyordum sadece. Gerginliğim azalmıştı; hayat ile ölüm arasındaki heyecanlı bir kavgada cesur bir savaşçı misali dövüşür gibiydim. Kederli, bezgin, derin düşünceler içindeydim; her şey gözüme önemsiz görünüyordu. Aurelie’nin hayali bile silikleşmişti. Ama kısa süre sonra zihnim yeniden silkinip açıldı, yalnızlığın, boğucu zindan havasının yarattığı, direnemeyeceğim o tekinsiz, hastalıklı duyguya daha da şiddetle kapıldım. Artık uyuyamıyordum. Lambanın ölgün, titrek ışığı duvarlara ve tavana vurdukça, şekilsiz hayaletler sırıtıyordu sanki. Lambayı söndürüyor, samandan yastığıma sığınıyordum ama bu kez de, gecenin sessizliğinde diğer mahkûmların zincir şıkırtıları, boğuk iniltiler daha da dehşet verici bir şekilde yankılanıyordu. Sık sık Euphemie ile Viktorin’in can çekişirkenki hırıltılarını işitir gibi oluyordum: “Sizin mahvınıza ben mi sebep oldum, alçaklar? Benim öç alıcı kollarıma atılan siz kendiniz değil miydiniz?” diye sesleniyordum yüksek sesle. Ama sonrasında, kemerlerin altında, derinlerden uzun bir ölüm soluğu geliyordu kulağıma ve ben dayanılmaz bir yeis içinde yüksek sesle ağlıyordum. “Sensin bu, Hermogen! İntikam çok yakında... Kurtuluş yok artık!” Dokuzuncu gece olmalı, korku ve dehşetten yarı baygın düşmüş vaziyette hapishanenin soğuk zeminine uzanmış yatıyordum. O an, net olarak altımdan doğru, ölçülü, usul bir tıkırdama hissettim. Kulak kabarttım, tıkırdama devam ediyordu. Bu arada birileri zeminden yukarıya doğru tuhaf bir şekilde gülüyordu. Ayağa fırlayıp kendimi saman yatağıma attım. Ama o esnada tıkırdamalar, kahkahalar ve inlemeler hâlâ devam diyordu. Sonunda, çirkin, kısık ve titrek bir ses usulca ama art arda tekrarlamaya başladı: “Me-dar-dus! Me-dar-dus!” Bütün uzuvlarımdan buz gibi bir akım geçti sanki. Kendimi toplayarak haykırdım: “Kimsin? Kim var orada?” Kahkahalar güçlendi, iç çekmeler, inlemeler, sızıldanmalar, vuruşlar ve titrek, kısık, “Me-dar-dus... Me-dar-dus!” diye seslenmeler arttı. Yatağımdan fırlayıp, “Bu delice hayalet oyunlarını yapan kişi, her kimsen çık karşıma, göreyim seni. Ya da bu kaba kahkahalarına, takırdamalarına bir son ver!” Koyu karanlığa işte böyle seslendim. Ama tam ayaklarımın dibindeki vuruşlar, kekelemeler daha da güçlenmişti: “Hihihi... hihihi... biraderciğim, biraderciğim... Me-dar-dus... buradayım... buradayım... aç kapıyı... aç... o-ormana gidelim... ormana!” Bu kez de ses, meşum bir şekilde aşina gelmeye başlamıştı kulağıma. Bu sesi bir zamanlar işitmiş gibiydim; ama sanırım, böyle kırık dökük, böyle kekelerken değil. Evet, dehşet içinde, kendi konuşma sesimi işittiğim sanısına kapıldım. Gayriihtiyarı, bunun öyle olup olmadığını sınamak istedim, kekelemeyi taklit ettim: “Me-dar-dus... Me-dar-dus!” Bunun üzerine yeniden bir kahkaha attı ama bu kez alaycı ve öfkeliydi. “Biraderciğim, biraderciğim, be-ni ta- nı-dın mı? Tanıdın mı? A-aç kapıyı, aç... o... ormana gi-gidelim... ormana!” diye bağırdı. “Zavallı deli!” diye boğuk ve ürkünç bir ses yükseldi içimden. “Sana kapı filan açamam, seninle güzelim ormana da, dışarıda esen o güzelim, temiz bahar havasına da gidemem! Ben de senin gibi, karanlık, ıssız zindanlara kapatıldım.” Bunun üzerine umarsız bir feryatla bir inilti geldi, vuruşlar gitgide yavaşladı, işitilmez oldu; sonunda tamamen sustu. Pencereden şafak söküyordu. Kilitler şıkırdadı, bunca zamandır görmediğim zindancıbaşı içeriye girdi. “Bu gece odanızdan birtakım gürültüler ve yüksek sesli konuşmalar işitmişler,” diye lafa başladı. “Ne demek oluyor bu?” “Benim uykuda yüksek sesle ve sertçe konuşma huyum vardır,” diye olabildiğince sakin bir şekilde cevap verdim. “Ayrıca, uyanık olsam da kendi kendime konuşmama izin vardır sanıyorum.” “Muhtemelen biliyorsunuzdur,” diye devam etti zindancıbaşı. “Her türlü firar denemesi ve diğer mahkûmlarla görüşmek, şiddetle cezalandırılır.” Hiç böyle bir niyetim olmadığını ileri sürdüm. Birkaç saat sonra yukarıya, Ağır Ceza Mahkemesi’ne çıkarıldım. İfademi alan ilk hakimin yerine, beceriklilik ve tutarlılık açısından çok daha üstün olduğunu ilk bakışta fark ettiğim genç bir adam gelmişti; kibarca davrandı ve oturmamı söyledi. Hâlâ daha capcanlı bir şekilde gözümün önündedir. Yaşına göre oldukça çökmüştü, başında neredeyse hiç saç kalmamıştı ve gözlük takıyordu. Her halinden öyle bir iyilik akıyor, öyle bir rahatlık veriyordu ki, sırf bu nedenle, suçlulardan hiçbirinin, eğer tümüyle dili tutulmamışsa, ona fazla direnemeyeceğini düşündüm. Sorularını rahatça, neredeyse bir karşılıklı konuşma havasında soruyordu. Ama soruları o kadar iyi düşünülmüş, o kadar kesindi ki, sadece belirli cevaplar verilebilirdi. “Size öncelikle şunu sormalıyım,” diye başladı. “Hayatınız hakkında beyanda bulunduğunuz her şey, gerçeklere mi dayanıyor? Yoksa iyice bir düşünüp taşınırsanız, değinmek istediğiniz başka herhangi bir durum olabilir mi?”</p>

    <p>“Basit hayatıma dair söylenecek ne varsa söyledim.”</p>

    <p>“Ruhbanla, keşişlerle hiç ilişkiniz olmadı mı?”</p>

    <p>“Evet, oldu. Krakow’da... Danzig... Frauenburg... Königsberg. Son bulunduğum yerlerde, kiliselerde papazlarla ve din görevlisi olarak çalışan, tarikata mensup olmayan din adamlarıyla ilişkilerim oldu.”</p>

    <p>“Daha önce, Frauenburg’da bulunduğunuzu beyan etmemiştiniz.”</p>

    <p>“Hatırladığım kadarıyla, Danzig’den Köningsberg’e yolculuk ederken orada sekiz gün kadar kalmış olmamı kayda değer bulmadığım için beyan etmemiştim.”</p>

    <p>“Demek, Kwiecziczewo’da doğdunuz?”</p>

    <p>Hakim bunu ansızın Lehçe sormuştu, üstelik gerçek bir Polonya aksanıyla, aynı zamanda fazla tereddüt etmeden. Bir an gerçekten aklım karıştı ama hemen kendimi topladım, arkadaşım Krcszinski’den papaz okulunda öğrenmiş olduğum az buçuk Lehçeyi hatırlayarak yanıt verdim:</p>

    <p>“Babamın Kwiecziczewo’daki küçük çiftliğinde.”</p>

    <p>“Neydi bu çiftliğin adı?”</p>

    <p>“Krcziniewo, aile çiftliğimiz.”</p>

    <p>“İtiraf edeyim ki, bir Polonyalı olarak, Lehçeyi biraz fazla Alman aksanıyla konuşuyorsunuz. Nasıl oluyor bu?”</p>

    <p>“Uzun zamandan beri Almanca dışında bir dil konuşmuyorum. Daha Krakow’dayken bile, benden Lehçe öğrenmek isteyen Almanlarla yoğun ilişkim oldu; farkında olmadan onların aksanına alışmış olmalıyım; tıpkı insanın taşra telaffuzunu benimseyip daha iyi, daha karakteristik aksanını unuttuğu gibi.”</p>

    <p>Hakim bana baktı, yüzünden sessiz bir gülümseme geçti. Ardından zabıt kâtibine dönerek ona usulca bir şey yazdırdı. Net olarak, “Bariz bir çekingenlik içinde...” sözlerini teşhis ettim. Lehçeyi kötü konuşuyor olmam üzerinde daha fazla duracaktım ki, “B.de hiç bulunmadınız mı?” diye sordu hakim.</p>

    <p>“Hiç bulunmadım.”</p>

    <p>“Königsberg’den buraya geldiğiniz yol oradan geçmiyor mu?”</p>

    <p>“Başka bir yoldan geldim.”</p>

    <p>“B.deki Kapuçin manastırından bir rahiple hiç tanışmadınız mı?”</p>

    <p>“Hayır.”</p>

    <p>Hakim zili çaldı ve içeriye giren mübaşire usulca bir direktif verdi. Derhal kapılar açıldı. Peder Cyrillus’u karşımda gördüğüm an, korkuyla ve dehşetle sarsıldım. Hakim sordu:</p>

    <p>“Bu adamı tanıyor musunuz?”</p>

    <p>“Hayır! ... Onu daha önce hiç görmedim!”</p>

    <p>Bunun üzerine Cyrillus, gözlerini bana dikti, ardından yanıma sokuldu, ellerini kavuşturdu, gözlerinden sel gibi yaşlar dökülürken yüksek sesle haykırdı: “Medardus, Birader Medardus! İsa aşkına, nerelerde buluyorum ben seni; cürüm içinde, şeytana uymuş, isyankârlık içinde... Medardus, kendine gel. Suçunu kabul et. Nadim ol... Tanrı’nın sabrı sonsuzdur!” Hakim, Cyrillus’un konuşmasından pek hoşnutmuş gibi görünmüyordu; sözünü bir soruyla kesti: “Bu adamı B.deki Kapuçin manastırından Keşiş Medardus olarak mı teşhis ediyorsunuz?”</p>

    <p>“İsa’nın beni kurtaracağı kadar eminim,” diye cevap verdi Cyrillus. “Bu adamın, dünyevi kıyafetler giymiş olsa da, B.deki Kapuçin manastırında benim gözümün önünde keşiş adayı olup takdis edilen Medardus olduğundan eminim. Ayrıca, Medardus’un boynunun sol yanında kırmızı bir haç işareti vardır. Eğer bu adam...” Hakim, keşişin sözünü keserek bana döndü: “Gördüğünüz gibi, bu adam sizin B.deki manastırdan Kapuçin Keşişi Medardus olduğunuzu söylüyor,” dedi. “İşte bu Medardus hakkında ağır bir cürüm ihbarı var. Sizin ifadelerinize göre Medardus’un boynunda bulunan özel bir işaretin sizde olmaması gerek; eğer siz bu keşiş değilseniz, bunu kanıtlamak gayet kolay olacak; elinizde iyi bir fırsat var. Açın boynunuzu.” “Buna gerek yok,” diye cevap verdim, kendime hakim olarak. “Hakkında şikâyet olan, hiç tanımadığım bu Keşiş Medardus ile aramızdaki büyük benzerlik çok talihsiz, çok özel bir durum olmalı; zira benim de boynumun sol tarafında kırmızı bir haç işareti var.” Gerçekten de, başrahibenin pırlanta haçının boynumda açtığı, haç biçimindeki yara, zaman içinde geçmeyen kırmızı bir iz bırakmıştı. “Açın boynunuzu,” diye üsteledi hakim. Dediğini yaptım; bunun üzerine Cyrillus şiddetle haykırdı: “Kutsal Meryem Ana, işte bu o, kırmızı haç!... Medardus... Ah, Birader Medardus, ebedi selametten tümüyle vaz mı geçtin?” Ağlayarak, yarı baygın, iskemleye yığıldı. “Bu saygıdeğer din adamının iddiasına ne karşılık vereceksiniz?” diye sordu hakim. O anda her yanımı bir yıldırımın alevi sardı sanki. Yılgınlığa kapılır gibi olmuşken, bir anda kurtuldum; evet, bana fısıldayan, şeytanın ta kendisiydi. “Ne yapabilir bu aciz adamlar senin gibi güçlü ve akıllı birine?... Aurelie senin olmayacak mıydı?” Oldukça vahşi ve alaycı bir dik kafalılıkla çıkıştım: “İskemlesinde baygın oturan bu keşiş, bunamış, budala bir ihtiyar. Saçma sapan bir vehme kapılmış, beni kazara benzerlik gösterdiğim, yolunu şaşırmış Manastır Kapuçinlerinden biri sanıyor.” Hakim, buraya kadar bakışını da ses tonunu da değiştirmeksizin sükûnetini ve itidalini korumuştu. Ama ilk kez yüzünde karanlık ve delici bir ciddiyet ifadesi belirdi. Ayağa kalktı, dik dik gözlerime baktı. İtiraf etmeliyim ki, gözlüğünün pırıltısında bile tahammül edemediğim, dehşet verici bir şeyler vardı. Konuşmama devam edemedim. Ta içimden kopan, yeis dolu bir öfkeye kapılmıştım; yumruğumu alnıma vurarak, “Aurelie!” diye şiddetle haykırdım. “Bu da nesi? Bu isim ne anlama geliyor?” diye sordu hakim sertçe. “Karanlık bir musibet, beni utanç verici bir ölüme kurban etmekte,” dedim acı içinde. “Oysa ben kesinlikle masumum. Tümüyle masumum... Bırakın beni... Merhamet edin... Sinirlerimde, damarlarımda cinnetin dolaştığını hissediyorum... Bırakın beni!” Hakim yeniden sakinleşmişti. Zabıt kâtibine bir sürü şey yazdırdı, çoğunu anlamadım. Sonunda, bana sorduğu bütün soruları ve benim cevaplarımı kapsayan, Cyrillus ile aramızda geçenlerin anlatıldığı bir tutanak uzattı. Adımı yazıp imzalamam gerekiyordu. Daha sonra hakim, Lehçe ve Almanca bir şeyler yazmamı istedi. Dediğini yaptım. Hakim, Almanca yazılı kâğıdı alıp o arada kendine gelmiş olan Peder Cyrillus’ a verdi. “Bu elyazısı, manastır kardeşiniz Medardus’un yazısıyla benzerlik gösteriyor mu?” diye sordu. “Bu tamamen onun elyazısı, en ince ayrıntılarına kadar,” diye yanıtladı Cyrillus ve yeniden bana döndü. Benimle konuşmak istiyordu ama hakimin bir bakışıyla sustu. Hakim bu kez, Lehçe yazdığım kâğıdı inceledi, ardından ayağa kalktı, iyice yanıma sokuldu, çok ciddi ve kararlı bir sesle konuştu:</p>

    <p>“Siz Polonyalı değilsiniz. Bu yazı baştan sona yanlışlarla, gramer ve imla hatalarıyla dolu. Polonya ulusundan kimse böyle yazmaz; bilimsel olarak sizin kadar eğitimli biri hele hiç...”</p>

    <p>“Ben Krcziniewo’da doğdum. Dolayısıyla kesinlikle Polonyalıyım. Velev ki değilim, esrarengiz durumlar mevkiim ve ismimi inkâr etmeye zorlamış olsun, bu yüzden ille de B.deki manastırdan kaçan Kapuçin Medardus olmam gerekmiyor.”</p>

    <p>“Ah, Birader Medardus,” diye atıldı Cyrillus. “Muhterem başrahibimiz Leonardus, sadakatine ve imanına güvenip seni Roma’ya yollamadı mı?... Birader Medardus, İsa aşkına, böyle kâfirce kaçtığın kutsal mevkiini inkâr etme artık.”</p>

    <p>“Lütfen konuşmamızı bölmeyin,” dedi hakim ve bana dönerek devam etti:</p>

    <p>“Dikkatinizi çekmeliyim ki, bu muhterem beyefendinin kuşku götürmez ifadesi, sizin gerçekten de söylendiği gibi Medardus olduğunuz iddiasını fevkalade güçlendiriyor. Sizi hiç kuşkusuz keşiş olarak teşhis edecek birkaç kişiyle daha yüzleştireceğimi saklamayayım. Bu kişiler arasında biri var ki, eğer iddialar örtüşürse, cidden korkmanız gerekiyor. Eşyalarınızın arasında, sizin aleyhinize olan şüpheleri destekleyecek bir şeyler bulunmuş. Son olarak, beyan ettiğiniz aile ilişkilerinize dair, Pozna<span class="f-farkli">ń</span> Mahkemesi’nden talep ettiğimiz bilgiler de yakında elimizde olacak. Bütün bunları size, görevimin gerektirdiğinden de daha açık bir şekilde söylüyorum ki, ustaca hilelerinize kanmadığımdan, eğer iddialar sağlam temellere dayanıyorsa, sizi gerçeği itiraf etme noktasına getireceğimden emin olun. Nasıl isterseniz öyle hazırlanın. Eğer itham edilen Medardus gerçekten sizseniz, bilin ki, hakimin gözü en derin örtüleri bile kısa zamanda deler geçer; siz de hangi suçla itham edildiğinizi gayet iyi öğrenirsiniz. Buna karşılık, eğer gerçekten beyan ettiğiniz gibi Leonard Krczinski’yseniz, kaderin cilvesi tuhaf bir işaretle sizi o Medardus’a benzetmişse, bunu net olarak kanıtlamanın bir yolunu bulursunuz. Sizi çok gergin gördüğüm için duruşmaya ara veriyor, böylece size etraflıca düşünme imkânını sağlamak istiyorum. Bugün olanlardan sonra, düşünmek için yeterince konunuz olmalı.”</p>

    <p>“Beyanlarımı tümüyle asılsız mı buluyorsunuz? Benim o kaçak Medardus olduğumu mu düşünüyorsunuz?” diye sordum; hakim hafifçe eğilerek, “Hoşça kalın, Herr von Krczinski!” dedi. Zindana geri götürüldüm.</p>

    <p>Hakimin sözleri içimi ateşten oklar gibi oymuştu. İddia ettiğim her şey, gözüme sığ ve bayat geliyordu. Yüzleştirileceğim ve çok korkmam gereken kişinin Aurelie olduğu apaçıktı. Buna nasıl tahammül edebilirdim ki? Eşyalarımın arasında kuşku uyandıracak ne bulmuş olabilirlerdi? O anda içim yanarak hatırladım ki, Baron F.nin sarayında kaldığım sıralarda, üzerinde Euphemie’nin adı yazılı bir yüzüğüm vardı. Üstelik, kaçarken yanıma aldığım, Viktorin’in valizini, Kapuçin sicimiyle bağlamıştım. Mahvolduğumu düşündüm. Çaresizlik içinde hücremde bir aşağı bir yukarı yürüyordum. O sırada, sanki biri kulağıma fısıldıyor, tıslıyor gibi geldi: “Deli misin sen, cesaretini neden kaybediyorsun? Viktorin’i hatırlamıyor musun?” Şiddetle haykırdım: “Tamam, mahvolmadım! Oyunu kazandım.” İçim kıpır kıpır kaynıyordu. Bu, daha önce de aklıma gelmişti. Euphemie’nin evrakı arasında, Viktorin’in saraya keşiş olarak gelmesine dair bazı ipuçları olmalıydı. Buna dayanarak, bir biçimde, Viktorin ile beni yerine koydukları Medardus arasında bir buluşma iddia edecektim. Saraydaki, korkunç şekilde sona eren o macerayı kulaktan dolma bilgilerle aktarıyormuş gibi yapacak, ikisinin arasındaki benzerliği, bana zarar vermeyecek şekilde maharetle kullanacaktım. En ince ayrıntılar bile derinlemesine ölçülüp biçilmeliydi; bu yüzden de beni kurtaracak olan bir roman yazmaya karar verdim. Hayatımın gizli kalan yönlerini ayrıntılı bir şekilde yazabilmem için yazı malzemesi isteğim onaylandı. Büyük bir gayretle gece yarılarına kadar çalışıyor, yazarken düş gücümü harekete geçiriyor, her şeyi edebî bir yumuşaklıkla biçimlendiriyor, gerçeği hakimden gizleme ümidiyle, sonu gelmez yalanlarımı gitgide daha sağlam bir doku oluşturacak şekilde örüyordum.</p>

    <p>Kalenin çanı on ikiyi vurduğunda, dün gece beni tedirgin eden o usul ve uzak vuruş işitildi yine. Önce önemsemek istemedim ama gitgide daha yüksek sesle, düzgün aralıklarla vuruluyordu; bu arada yine kahkahalar, inlemeler başladı. Masaya sertçe vurarak yüksek sesle haykırdım: “Hey, siz, aşağıdakiler! Susun.” Bu suretle, kapıldığım korkudan kurtulup cesaret bulacağımı sanıyordum; ama bu kez kemerlerde çıngıraklı ve keskin bir kahkaha yankılandı. “Bi-ra-der-cik, bi-ra-der-cik, sa-na, yu-ka-rı-ya geleyim... aç... aç!” diye kekeliyordu. Derken yakınımda, zeminden bir kazıma, şıkırdama ve tırmalama sesi gelmeye başladı. Bu arada, ağır bazı kütleler yuvarlanıp düşüyormuş gibi boğuk ve gümbürtülü vuruşlar işitildi. Elimde lambayla ayağa kalktım; o anda ayağımın altında bir şey kıpırdadı; bir adım attım ve bastığım yerde, zemindeki taşlardan birinin gevşemiş olduğunu fark ettim. Tuttum, hiç zorlanmadan yerinden kaldırdım. Açıklıktan donuk bir ışık geldi, elinde parlayan bir bıçakla çıplak bir kol uzandı. Derin bir dehşetle ürpermiş titriyordum; geriye çekildim. O anda aşağıdan yukarıya doğru yine bir kekeleme geldi. “Bi-ra-der-cik, bi-ra-der-cik, Me-dar-dus, yukarı-ya... Al! Al! Kaç... kaç... orman-a... o-orma-na!” Aklıma derhal kaçmak, kurtulmak geldi; bütün korkuları aşarak, elin gönüllü bir biçimde uzattığı bıçağı aldım ve telaşla zemindeki taşların arasındaki harcı kazımaya başladım. Aşağıdaki de, cesaretle taşları yukarıya doğru itiyordu. Taşlardan dört-beş tanesi etrafa saçılmıştı ki, ansızın çıplak bir adam kalçasına kadar yukarı fırladı. Gözlerini bana dikmiş, hortlak gibi deli deli sırıtarak dehşetengiz kahkahalar atıyordu. Lambanın bütün ışığı olduğu gibi yüzüne vuruyordu. O yüzde kendimi gördüm. Kendimi kaybetmişim. Derin baygınlığımdan, kollarımda hissettiğim bir ağrıyla uyanıp kendime geldim. Her taraf aydınlanmıştı. Zindancıbaşı gözlerimi kamaştıran bir fenerle karşımda duruyordu. Kemerlerin altında zincir şıkırtıları, çekiç vuruşları yankılanıyordu. Beni demirci kaynağıyla kelepçelemeye uğraşıyorlardı. El ve ayak bileklerime vurdukları kelepçeler dışında, bedenimi de bir halka ve ona bağlı bir zincirle duvara raptetmişlerdi. “Şimdi artık kaçmayı aklına bile getiremez,” diyordu zindancıbaşı. “Ne yapmış ki bu herif?” diye sordu bir demirci yamağı. “Duymadın mı, Jost? Bütün şehir bunu konuşuyor. Lanet olası bir Kapuçin keşişi üç kişiyi katletmiş. Tamamen aydınlanmış olay. Birkaç güne kalmaz, büyük şenlik var. Çarklar dönecek.<a class="si-noteref epub-type_noteref" href="#f20" id="ref_f20">20</a>” Başka bir şey duyamadım zira bütün duyularım yitip gitmişti yeniden. Baygınlığımdan güçlükle uyanabildim. Her şey karanlığa gömülmüştü. Nihayet günün mat ışıklarından birkaç huzme içeriye, en fazla altı ayak yükseklikteki alçak tonozlara vurdu. Beni eski hücremden buraya getirmiş olduklarını fark ettim dehşet içinde. Susamıştım. Yanımdaki su testisine davrandım, ellerimden soğuk ve nemli bir şey kaydı. Şişmiş, iğrenç bir kurbağanın ağır aksak sıçrayıp kaçtığını gördüm. İğrenerek, tiksintiyle testiyi fırlattım. Üzerime çöken tarifsiz kederle, “Aurelie!” diye inledim. “Mahkeme karşısındaki o sefil inkârlar, yalanlar ne uğrunaydı? O şeytani düzenbazın kaypak oyunları ne uğrunaydı? Kırık dökük, acılarla dolu bir ömrü birkaç saat daha uzatmak için miydi? Sen ne istiyorsun, çılgın? Eşi benzeri görülmemiş bir cürüm vasıtasıyla Aurelie’ye sahip olmak değil mi derdin? Dünyaya sürekli masum olduğun yalanını söylüyorsun. Eğer Hermogen’in kahrolası katilinin sen olduğunu teşhis ederse, senden bütün kalbiyle nefret etmeyecek mi? Sefil, budala deli; nerede kaldı senin o yüksekten uçan planların, istersen kaderini kendi iradene göre yöneteceğine, o olağanüstü güçlerine olan inancın nerede? Yüreğinin damarlarını öldürücü ısırışlarla kemiren kurdu bile öldürmeyi beceremiyorsun. Adaletin eli sana eriştiğinde, umarsız acılarla, utanç içinde sonun gelecek.” Böyle yüksek sesle yakınarak kendimi samanların üzerine attım. O anda göğsümde, yeleğimin iç cebindeki sert bir cismin temasını hissettim. Davrandım ve küçük bir bıçak buldum. Zindanda bulunduğum sırada bıçağım yoktu. Hortlaksı benzerimin uzattığı bıçak olmalıydı bu. Güçlükle doğruldum, bıçağı biraz daha güçlenen ışığa doğru tuttum. Gümüş ışıltılarıyla parlayan sapını gördüm. İnanılmaz bir olaydı bu! Hermogen’i öldürdüğüm, birkaç haftadır kayıp olan bıçağın ta kendisi. Bir anda içimde şaşılası bir parlaklıkta tesellinin, utançtan kurtuluşumun ışığı parladı. Anlaşılamaz bir biçimde bıçağa kavuşmam, mutlak iradenin bir işaretiydi; cürmümün vebalini nasıl ödeyeceğimin ve öldükten sonra Aurelie’yle barışacağımın işareti... Aurelie’ye olan aşkım, ilahî bir ışık gibi tertemiz bir ateşle yanıyordu içimde; günahkâr arzularımın tümü kaybolmuştu. Onu sanki Kapuçin manastırında günah çıkarma hücresinde ilk kez gördüğüm haliyle görüyordum. “Seni elbette seviyorum, Medardus ama sen beni anlamadın... Benim aşkım, ölümdür.” Aurelie’nin sesi bu minvalde mırıldanıyor, fısıldıyordu etrafımda. Hakime, bütün hatalarımın sebebi olan bu ilginç hikâyeyi açıkça itiraf etmeye karar verdim; hakkımda kesin olarak ölüm kararı vermesini isteyecektim.</p>

    <p>Zindancıbaşı içeriye girdi ve her zamankinden daha iyi yemekler ve şarap getirdi. Uşağın taşıdığı masayı donatırken ve beni duvara bağlayan zincirleri çözerken, “Prensin emri bu,” dedi. Hakime açıklayacak çok şeyim olduğunu ve bunların yüreğime ağırlık verdiğini, bunun için yeniden ifade vermek istediğimi iletmesini rica ettim. Dileğimi yerine getirmeye söz verdi. Oysa ifade vermeye götürülmeyi boş yere beklemekteydim. Etrafta kimsecikler görünmüyordu; sonunda, hava iyice karardığında, tavandan sarkan lambayı yakmak üzere bir uşak geldi. İçim her zamankinden daha huzurluydu; ama kendimi çok bitkin hissediyordum. Az sonra derin bir uykuya dalmışım. İşte o esnada, uzun, karanlık, içinde duvar boyunca dizili yüksek iskemlelere oturmuş birtakım siyah cübbeli din adamının bulunduğu kemerli bir salondan geçirildiğimi gördüm. Onların önünde, kan kırmızısı örtüler serili bir masada hakim oturuyordu; yanında, tarikat giysisi içinde bir Dominiken rahibi vardı. “Senin davan şu anda dinî mahkemeye devredilmiş bulunmakta,” diye konuştu hakim ciddi, vakur bir sesle. “Sen, dik kafalı, isyankâr keşiş, mevkiini ve ismini beyhude yere inkâr etmektesin. Franziskus, manastır adınla Medardus, söyle, hangi cürümlere karıştın?” Her şeyi, bütün günahlarımı ve isyankârlıklarımı, yaptığım her şeyi açıkça itiraf etmek istiyordum ama dehşet içinde görüyordum ki, aklımdan geçirdiğim ve söylemek istediğim hiçbir şeyi söyleyemiyorum. Nedametimi dile getirecek ciddi ifadeler yerine düzensiz, tutarsız konuşmalar içinde kendimi kaybediyordum. Bunun üzerine Dominiken rahibi dev gibi önüme dikildi, ürkünç bir şekilde pırıldayan delici bakışlarını üzerime dikerek, “İşkenceye gidiyorsun şimdi, inatçı, dik kafalı keşiş,” dedi. Etrafındaki tuhaf tipler de ayağa kalktılar, uzun kollarını bana doğru uzatarak kısık sesle, ürkütücü bir ahenkle, “Haydi, işkenceye!” diye bağırdılar. Bıçağımı çektim ve kalbime doğru sapladım. Fakat kolum istemeden yukarıya doğru gitti, bıçak boynuma, haç işaretinin olduğu yere rast geldi, tam orada beni yaralayamadan, cam gibi kırılıp parçalandı. O esnada cellat yamakları beni yakaladılar ve yerin altında derin bir mekâna ittiler. Peşimden Dominiken rahibi ile hakim de aşağıya indiler; bir kez daha itirafta bulunmamı istediler. Onlara bir kez daha itiraf etmek için gayret ettim; ama aklımdan geçenler ile sözlerim yine müthiş bir çelişki içinde kaldı. Nedamet içinde, derin bir utançla ezilerek, dudaklarımdan dökülen her şeyin ne denli yavan, karmakarışık ve anlamsız olduğunun ayırdına vardım. Dominiken rahibinin bir işaretiyle cellat yamakları beni çırılçıplak soydular, kollarımı arkadan bağladılar, yukarıya doğru çekerlerken gerilen eklemlerimin çatırdayarak kırılacak gibi olduğunu hissediyordum. Korkunç, şiddetli bir acıyla yüksek sesle haykırarak uyandım; bağlı olduğum ağır zincirlerden olsa gerek, ellerimdeki ve ayaklarımdaki sızılar devam ediyordu; ama bunun dışında bir de, açmaya çalıştığım gözlerimin üzerinde bir ağırlık vardı sanki. Başımdaki ağırlık nihayet bir an kalkar gibi oldu. Acele doğruldum. Ot yatağımın başında o Dominiken rahibi duruyordu. Rüyam gerçeğe dönüşmüştü; damarlarımdan sanki buzlar aktı. Rahip kollarını kavuşurmuş, bir heykel gibi kıpırtısız, öylece duruyor, çukura kaçmış siyah gözlerini dikmiş bakıyordu. Bir anda o korkunç ressamı tanıdım ve yarı baygın halde gerisingeri yatağıma yuvarlandım. Acaba bu sadece, gördüğüm rüya nedeniyle ayaklanan sinirlerimin yarattığı bir yanılsama mıydı? Kendimi topladım ve doğruldum; ama rahip hâlâ kıpırdamadan duruyor, çukura kaçmış siyah gözlerini dikmiş bakıyordu. Yeis içinde çılgınca haykırdım: “Korkunç adam, yok ol! Hayır!.. Sen insan değilsin. Sen beni ebedi mahvıma sürükleyen iblisin ta kendisisin. Yok ol, lanet olası, yok ol!” “Zavallı, kör gözlü budala... Seni çözülmez bağlarla bağlamaya çalışan da ben değilim, Yüce Tanrı’nın sana verdiği kutsal görevden caydıran da ben değilim. Medardus! Zavallı kör budala! Ebedi lanetin açık mezarının kıyısında dikkatsizce salındığın o anda gözüne ürkünç, korkunç olarak göründüm; seni uyardım ama sen anlamadın. Kalk, yaklaş bana.” Rahip bütün bunları yürek parçalayıcı, derin, şikâyet eder gibi acılı bir sesle söylemişti. Bana her seferinde korkutucu görünen bakışları sakinleşmiş, munisleşmiş, yüzü yumuşamıştı. İçim tarifsiz bir kederle titredi: Beni her zaman korkutan ressam, bu kez Tanrı’nın beni kurtarmak, teselli etmek için gönderdiği bir elçi gibi gelmişti. Yatağımdan kalktım, ona yaklaştım; hayalet değildi. Elbisesine dokundum, gayriihtiyarı önünde diz çöktüm. Beni kutsarmış gibi elini başıma koydu. O anda, aydınlık renkleriyle olağanüstü resimler canlandı içimde. İşte yine o kutsal ormandaydım! Evet, orası, küçüklüğümde, o tuhaf giyimli hacının, o harikulade erkek çocuğu getirdiği yerdi! İleriye doğru yürümek istiyordum; çok yakınımda olan kiliseye girmek istiyordum. Orada tövbe edersem, nedamet getirirsem, ağır günahlarım bağışlanırmış gibi geliyordu. Ama hareketsiz kalmıştım. Kendimi göremiyor, hissedemiyordum. O anda, boğuk ve kof bir ses, “Aklından geçirmek, yapmak demektir,” dedi. Hayaller siliniyordu; bu sözleri söyleyen, ressamdı. “Anlaşılmaz yaratık, o sen değil miydin, o talihsiz sabah vakti imparatorluk şehrinde, B.deki Kapuçin Kilisesi’nde karşıma çıkan sen değil miydin? Ya şimdi?” “Sus!” diye kesti sözümü ressam. “Her yerde seni yıkımdan ve utançtan korumak için yanında hep ben vardım. Ama senin gönlün hep kapalı kaldı. Kendi selametin için yapman gerekenlere de, seçildiğin görevlere karşı da!” “Ah!” diye haykırdım umarsızlıkla. “Neden ellerimi tutmadın o zaman, o kahrolası isyankârlık ânında... O genç adamı...” “Bu kadarına izin yoktu,” diye atıldı ressam. “Daha fazla soru sorma. Müdahale edebileceklerim, Yüce Tanrı’nın takdir ettiği kadarıyla sınırlıydı... Medardus, sen hedefine doğru yol almaktasın. Yarın!” Buz gibi bir ürpertiyle sarsıldım, zira ressamı iyi anladığımı düşünüyordum. O, intihar etmeye karar verdiğimi biliyor ve bunu onaylıyordu. Sessiz adımlarla sendeleyerek zindanın kapısına doğru yürüdü. “Ne zaman, seni bir daha ne zaman göreceğim?” Tekrar döndü, görkemli, tavanları inleten güçlü bir sesle, “Hedefine vardığın zaman!” diye bağırdı. “Demek yarın?” Kapı, menteşeleri üzerinde usulca döndü. Ressam gitmişti.</p>

    <p>Şafak vakti gün ışırken, zindancıbaşı yamaklarıyla birlikte geldi; yaralı kollarımdaki, ayaklarımdaki kelepçeleri söktüler. Bu, hemen ifade vermeye çağrılacağım anlamına geliyordu. İçime kapanmış, ölümün yakınımda olduğu fikrine alışmış olarak mahkeme salonuna doğru yürüdüm. İfademi, kısa ama en küçük ayrıntıları bile kapsayan bir hikâye olarak hakime anlatacak gibi hazırlamıştım kafamda. Hakim hızla yaklaşarak beni karşıladı. Çok kötü görünüyor olmalıydım ki, bana bakar bakmaz yüzündeki neşeli tebessüm bir anda siliniverdi, yerini derin bir merhamet ifadesi aldı. İki elimi birden yakalayıp beni şefkatle kendi koltuğuna doğru götürdü. Sonra da gözlerini yüzüme dikerek, ağır ve resmî bir şekilde, “Herr von Krcszinski, size iyi bir haberim var. Serbestsiniz!” dedi. “Prensin emriyle soruşturma durduruldu. Sizi bir başkasıyla karıştırmışlar. Bunun nedeni de o kişiyle inanılması güç bir benzerlik göstermeniz. Çok açık, çok net bir şekilde masum olduğunuza karar verildi. Serbestsiniz!” Etrafımdaki her şey vızıldıyor, uğulduyor, dönüp duruyordu. Hakimin görüntüsü titreşiyor, karanlık sisler içinde yüzlerce kez çoğalıyor, her şey yoğun bir karanlık içinde yitip gidiyordu. Sonunda alnımı suyla kuvvetlice ovmakta olduklarını hissettim; içine düştüğüm baygınlık halinden ayıldım. Hakim bana davanın durdurulduğunu bildirdiğine, zindandan salıverilmem gerektiğine dair kısa bir tutanak okudu. Suskun, imzaladım. Tek kelime edecek halim yoktu. Tarifi mümkün olmayan, içimi kemiren bir his, sevinmeme engel oluyordu. Nitekim, hakimin bana yüreğime işleyen bir iyi niyetle baktığı, suçsuzluğuma kanaat getirip serbest bıraktığı anda, işlediğim bütün o lanet olası cürümleri itiraf ederek bıçağı kalbime saplamak geçti içimden. Konuşmak istiyordum. Oysa hakim, uzaklaşmamı ister gibiydi. Kapıya doğru yürüdüm, peşimden geldi ve usulca şöyle dedi: “Şu anda hakimliğimi bir yana bırakarak konuşuyorum; sizi ilk gördüğüm andan itibaren son derece ilgimi çekmiştiniz. Görünüşte durum ne kadar aleyhinize de olsa (ki siz de bunu kabul edersiniz), ben içimden sizin, gerçekten de, size yakıştırdıkları o nefret edilesi, mücrim keşiş olmamanızı diliyordum. Şimdi size samimiyetle söyleyebilirim; siz Polonyalı değilsiniz. Kwiecziczewo’da doğmadınız. Adınız da Leonard von Krcszinski değil.” Sükûnetle ve kararlı bir edayla cevap verdim: “Hayır!” “Bir din adamı da değilsiniz, değil mi?” diye sordu hakim, muhtemelen beni engizisyon bakışlarından kurtarmak amacıyla gözlerini kapatarak. İçim kabardı. “Dinleyin o zaman,” diye atıldım. “Susun!” diye kesti hakim sözümü. “İşin hemen başında ne düşündüysem ve hâlâ düşünmekteysem, o doğrulandı. Görüyorum ki, burada gizemli bazı durumlar egemen; siz ve saraydan bazı kişiler, kaderin esrarengiz cilveleriyle birbirinize bağlanmışsınız. Daha derinine inmek benim işim değil, sizin kişiliğinize, görünüşe göre çok özel olan hayat şartlarınıza dair ağzınızdan laf almaya kalkışmayı yakışıksız bir işgüzarlık sayarım. Yine de, huzurunuzu tehlikeye atan şeylerden tamamen kurtulmanız için buralardan ayrılmanız nasıl olurdu acaba, derim. Bu olanlardan sonra burada kalmak size pek de iyi gelmeyebilir.” Hakim bunları söyler söylemez, üzerimde baskı yaratan bütün karanlık gölgeler hızla uzaklaştı. Hayatım kurtulmuştu yeniden, bütün damarlarıma pırıl pırıl bir yaşama sevinci doluyordu. Aurelie! Yine <em>o</em> geldi aklıma. Yani şimdi buradan ayrılacak, ondan uzaklaşacak mıydım? Derinden bir iç geçirdim. “Onu terk mi edeceğim yani?” Hakim büyük bir hayretle baktı ve sonra hızla konuştu: “Ah, şimdi apaçık görüyorum; Herr Leonard, Tanrı korusun, içimde şu anda net olarak hissettiğim çok kötü bir sezgi var; dilerim bu gerçekleşmez.” İçimde her şey değişiyor, başka bir biçime bürünüyordu. Nedamet hissim kaybolmuştu. İsyankârca bir küstahlık, sahte bir sükûnetle hakime şunu sordum: “Siz beni her şeye rağmen suçlu mu sayıyorsunuz yani?” “İzninizle, beyefendi,” diye karşılık verdi hakim büyük bir ciddiyetle. “Güçlü sezgilerime dayanan kanaatlerimi kendime saklayacağım. Sizin Keşiş Medardus olamayacağınız en geçerli şekilde ve usulüne uygun olarak tespit edildi; tıpatıp benzerliğinizle Peder Cyrillus’u yanıltan, kendisi de bizzat o Kapuçin olduğunu inkâr etmeyen Medardus’un burada bulunduğu anlaşıldı. Bu suretle, sizi şüphelerden arındırabilecek, dahası, öyle sanıyorum ki, sizin kendinizi suçtan arınmış hissetmeniz için ne gerekliyse hepsi oldu.” O anda mahkeme görevlilerinden biri, hakimi çağırdı ve gitgide canımı sıkmaya başlayan bu konuşma yarım kaldı.</p>

    <p>Evime döndüm ve her şeyi nasıl bırakmışsam öyle buldum. Evrakım toplanmış, mühürlü bir paket halinde yazı masamın üstünde duruyordu. Yalnız Viktorin’in evrak çantasını, Euphemie’nin yüzüğünü ve Kapuçin sicimini bulamadım. Hapisteyken yürüttüğüm tahminler doğruydu demek. Çok geçmeden prensin uşaklarından biri çıkageldi, prensten bir pusulayla birlikte, değerli taşlarla süslü altın bir kutu getirdi. “Çok kötü bir oyuna karıştınız, Herr von Krcszinski,” yazıyordu kâğıtta. “Ama ne benim ne de mahkemelerimin hatasıydı bu. Çok kötü bir insana inanılmaz derecede benziyorsunuz; ama her şey, sizin lehinize açıklık kazandı. Size iyi niyetimin bir nişanesini gönderiyor, en yakın zamanda sizi yeniden görmeyi ümit ediyorum.” Prensin teveccühü de, hediyesi de pek umurumda değildi. Ruhumu öldüren, iliklerime işleyen bu koyu keder, ağır hapsin bir neticesi olmalıydı. Bedenen takviyeye ihtiyaç duyuyordum. Özel hekimin gelişinden bu nedenle memnun oldum. İşin hekimlik kısmını konuşup bitirmiştik ki, “Kaderin ilginç bir cilvesi değil mi?” diye başladı söze özel hekim. “Tam sizin Baron von F.nin ailesine bunca kötülüğü yapan o nefretlik keşiş olduğunuza kesin kanaat getirildiği esnada, keşişin gerçekten ortaya çıkıp sizi bütün bu şüphelerden kurtarması?”</p>

    <p>“Serbest bırakılmamda etkili olan keyfiyetin ayrıntıları üzerine henüz bilgilendirilmedim; hakim sadece esas itibarıyla, beni o sandıkları, hakkında tahkikat sürdürdükleri Kapuçin Medardus’un buraya geldiğini söyledi.”</p>

    <p>“Gelmemiş, getirilmiş; hem de bir arabaya sımsıkı bağlanmış vaziyette getirilmiş buraya; üstelik de tuhaf bir şekilde, sizin gelişinizle aynı zamanda. Şimdi aklıma geldi; bir ara size vaktiyle sarayımızda cereyan eden hayret verici olayları anlatmaktaydım ki, tam Francesko’nun oğlu, şeytani Medardus’un Baron F.nin sarayındaki lanetlik işlerine sıra geldiğinde, sözümüz yarım kalmıştı. Olayları anlatmaya, o zaman bıraktığımız yerden devam edeceğim. Prensesin ablası, bildiğiniz gibi, B.deki Cistercium Manastırı’nda başrahibedir. Bir zamanlar, Heilige Linde’den, hacdan dönen, çocuklu yoksul bir kadını lütfedip yanına almış.”</p>

    <p>“Kadın, Francesko’nun dul kalan karısıydı, oğlan da Medardus.”</p>

    <p>“Aynen öyle. Ama siz bunu nereden bildiniz?”</p>

    <p>“Kapuçin Medardus’un hayatıyla ilgili esrarengiz olayları çok tuhaf bir şekilde öğrendim. Onun Baron F.nin evinden kaçtığı âna kadar olanları gayet iyi biliyorum.”</p>

    <p>“Ama nasıl olur? Kimden duydunuz?”</p>

    <p>“Gerçekmiş gibi bir rüya bana her şeyi gösterdi.”</p>

    <p>“Şaka ediyorsunuz.”</p>

    <p>“Katiyetle... Karanlık güçlerin elinde oyuncak olmuş bir talihsizin oradan oraya savrulduğunun, cürümden cürme sürüklendiğinin gerçekten de rüyasını gördüm sanki. Seyahatim sırasında ... Korusu’nda arabacı, yolu şaşırmış, beni yanlış bir yöne götürmüştü; o suretle korucu evine geldim ve orada...”</p>

    <p>“Ha, şimdi her şeyi anladım. Keşişle orada karşılaştınız.”</p>

    <p>“Evet, öyle oldu; ama o bir ruh hastasıydı.”</p>

    <p>“Şimdi artık öyle değilmiş gibi görünüyor. O sıralarda da bilincinin açık olduğu saatler oluyormuş; sizinle her şeyi paylaştı mı?”</p>

    <p>“Pek söylenemez. Korucu evinde bulunduğum sırada gece habersizce odama geldi. Eşi görülmemiş benzerliğimiz dolayısıyla onu ürküttüm. O da benim onun tıpatıp benzeri olduğumu düşündü ve bunun ölümünün habercisi olduğunu sanısına kapıldı. Kekeliyor, bazı tutuk itiraflarda bulunuyordu. Yolculuğun yorgunluğuyla istemeden uykuya dalmışım; sanki keşiş, sükûnetle ve serinkanlı bir şekilde konuşmaya devam ediyormuş gibi geldi. Nereden itibaren ve nasıl rüya görmeye başladığımı gerçekten de kestiremiyorum. Sanırım keşiş, Euphemie ile Hermogen’i kendisinin öldürmediğini, her ikisinin de katilinin Kont Viktorin olduğunu iddia ediyordu.”</p>

    <p>“İlginç, son derece ilginç... Ama bunları hakime neden anlatmadınız?”</p>

    <p>“Kulağa fazlaca serüven kokuyor gibi gelen böyle bir hikâyeye bir nebzecik olsun değer vermesini nasıl umabilirdim ki... Esas itibarıyla, aydınlık fikirli bir Ağır Ceza Mahkemesi, oldukça olağandışı görünen bu tür şeylere itibar eder mi hiç?”</p>

    <p>“Hiç olmazsa hemen o anda, sizi o deli keşişle karıştırmakta olduklarını fark edip, Kapuçin Medardus olarak onu teşhis etmeleri gerektiğini akıl edemediniz mi?”</p>

    <p>“Ederdim etmesine elbette. Hatta ihtiyar, budala bir moruk, sanırım adı Cyrillus’tu, beni ille de manastır biraderi yerine koymaya kalkıştığında... Ama deli keşişin Medardus olduğu, bana anlattığı cinayetin de şimdiki davanın konusunu teşkil ettiği hiç aklıma gelmedi doğrusu. Zaten korucunun söylediğine göre, adam asla ismini vermiyormuş. Peki, onlar bunu nasıl keşfetmişler ki?”</p>

    <p>“Çok basit. Keşiş, bildiğiniz gibi, bir süredir korucunun yanında kalıyormuş; iyileşmiş gibi duruyormuş ama cinneti yeniden öylesine berbat bir biçimde nüksetmiş ki, korucu onu tımarhaneye kapatılsın diye buraya göndermek zorunda kalmış. Tımarhanedeyken gece gündüz donuk bakışlarla, heykel gibi hareketsiz oturuyormuş. Tek kelime konuşmuyor, ellerini kıpırdatmadığı için yemeğini başkaları yediriyormuş. Onu bu donukluktan kurtarmak için başvurdukları her tür yöntem sonuçsuz kalmış. Daha etkili olabilecek bazı yöntemleri de, deliliğinin yeniden saldırgan bir hal alma tehlikesi yüzünden uygulamamışlar. Birkaç gün önce korucunun büyük oğlu, keşişi ziyaret etmek için tekrar tımarhaneye gitmiş. Bahtsız adamın bu ümitsiz durumundan müteessir vaziyette binadan çıkmış; o sırada önünden, B.deki Kapuçin manastırından Peder Cyrillus geçiyormuş. Kendi tarikatından bir din adamıyla konuşmanın keşişe muhtemelen iyi geleceğini umarak ondan bahtsız manastır biraderini ziyaret etmesini rica etmiş. Cyrillus, keşişi görür görmez dehşetle gerisingeriye sıçramış. ‘Kutsal Meryem Ana! Medardus, bahtsız Medardus!’ diye haykırmış Cyrillus. O anda keşişin donuk gözleri hareketlenmiş. Ayağa kalkmış ve boğuk bir çığlıkla, güçsüz, yere düşmüş. Cyrillus ve olay sırasında orada bulunanlar derhal Ağır Ceza Mahkemesi’nin başkanına gidip her şeyi anlatmışlar. Sizin aleyhinize olan soruşturma sonuçlarının aktarıldığı hakim, Cyrillus’la birlikte tımarhaneye gitmiş; keşişin, çok bitkin olmakla birlikte, cinnet içinde bulunmadığını görmüş. Adam, B.deki Kapuçin manastırından Keşiş Medardus olduğunu itiraf etmiş. Cyrillus da kendi adına, Medardus’la bu inanılmaz benzerliğin kendisini yanıltmış olduğuna dair teminat vermiş. Herr Leonard’ın, lisanıyla, bakışıyla, yürüyüşüyle, duruşuyla, şimdi karşısında duran Medardus’tan ne denli farklı olduğunun ayırdına varmış. Duruşmanızda bunca önem atfedilen, boynunun sol tarafındaki haç işaretini de bulmuşlar. Onun üzerine keşiş, Baron F.nin sarayındaki bütün olaylarla ilgili olarak sorguya çekildi. ‘Ben alçak, lanet olası bir suçluyum,’ diyormuş güç işitilir bir sesle. ‘Yaptığım her şeyden dolayı derin bir nedamet içindeyim. Kendimin ve ölümsüz ruhumun kandırılmasına izin verdim. Merhamet edin bana! Biraz zaman verin... Her şeyi, her şeyi itiraf edeceğim.’ Prens bunu öğrenince, aleyhinize açılan davanın durdurulmasını ve tutukluluk durumunuzun kaldırılmasını emretti. Serbest bırakılmanızın hikâyesi işte bu... Keşiş de Ağır Ceza Hapishanesi’ne götürüldü.”</p>

    <p>“Her şeyi itiraf etti mi peki? Euphemie ile Hermogen’i o mu öldürmüş? Kont Viktorin meselesi neymiş?”</p>

    <p>“Bildiğim kadarıyla, keşiş aleyhine ağır ceza davası daha bugün başlıyor. Kont Viktorin’e gelince, bizim sarayda olanlarla ilişkili her şey karanlık ve meçhul kalmak zorunda gibi görünüyor.”</p>

    <p>“Baron F.nin sarayında olanlar ile sizin sarayınızdaki felaketlerin birbiriyle nasıl bir ilişkisi olabileceğini gerçekten anlamıyorum.”</p>

    <p>“Ben aslında olaylardan ziyade, olaylarda rol alan kişilerden söz ediyordum.”</p>

    <p>“Sizi anlamıyorum.”</p>

    <p>“Size anlattığım hikâyeyi iyice hatırlıyor musunuz? Genç prensin ölümüyle neticelenen faciayı!”</p>

    <p>“Hatırlıyorum elbette.”</p>

    <p>“O zaman, Francesko’nun meşru olmayan bir biçimde İtalyan kadına âşık olduğunu, genç prensten önce gelin odasına girenin ve prensi bıçaklayanın o olduğunu siz de gayet iyi anlamış olmalısınız. Viktorin işte bu isyankâr, kötü eylemin meyvesi. O ve Medardus, aynı babanın çocukları. Viktorin, iz bırakmadan ortadan kayboldu. Bütün araştırmalar da sonuçsuz kaldı.”</p>

    <p>“Keşiş, onu Şeytan Çukuru’na attı. Lanet olsun çılgın kardeş katiline!”</p>

    <p>Öfke içinde bu sözleri sarf ettiğim esnada, zindandayken duyduğum o uğursuz hortlak vuruşları usul usul işitildi. Kapıldığım dehşetle boş yere mücadele ediyordum. Hekim ne bu vuruşların ne de içimdeki kavganın farkındaymış gibi görünüyordu. Konuşmasına devam etti: “Ne?... Keşiş, size Viktorin’i de kendisinin öldüğünü mü itiraf etti?”</p>

    <p>“Evet! Yani en azından, onun o kopuk kopuk ifadelerine bakarak Viktorin’in ortadan kayboluşunu böyle açıklıyorum; olay böyle gelişmiş olmalı. Çılgın kardeş katiline lanet olsun!” Vuruşlar, iç çekmeler, inlemeler şiddetleniyordu; odanın içinde hafif bir kahkaha uçuşuyor, kulağıma, “Medardus... Medardus... ya... yardım et!” der gibi geliyordu. Hekim, bunu fark etmeden sözlerine devam etti:</p>

    <p>“Francesko’nun kökeniyle ilgili çok önemli bir sır olmalı. Büyük olasılıkla prensin ailesiyle bir akrabalığı var. Şu kadarı muhakkak ki, Euphemie...”</p>

    <p>Dehşet verici bir vuruşla, kapı, menteşelerinden sökülürcesine açıldı, içeriye doğru keskin bir kahkaha yankılandı. “Hah, ha, ha... biraderciğim!” diye haykırdım çılgın gibi. “Ha, ha, buraya... haydi... haydi... Benimle dövüşmek mi istiyorsun... Baykuşlar düğün yapıyor. Şimdi dama çıkalım ve dövüşelim. Kim ötekini aşağı atarsa, kral o olsun ve kan içmeyi hak etsin.” Özel hekim, kollarımdan tuttu ve haykırdı: “Bu da ne demek oluyor? Bu da ne? Siz hastasınız. Gerçekten de tehlikeli bir şekilde hastasınız. Çabuk yatağınıza!” Ama ben gözlerimi dikmiş, acaba o iğrenç tıpatıp benzerim içeri girecek mi, girmeyecek mi diye kapıya bakıyordum. Bir şey göremedim ve beni buz gibi pençeleriyle yakalayan o delice dehşet duygusundan kurtuldum. Özel hekim, düşündüğümden daha hasta olduğumu iddia ediyor ve her şeyi zindana kapatılmış olmama ve genel olarak davanın sebep olduğu ruh haline bağlıyordu. Verdiği ilaçları kullandım ama hızla iyileşmemde onun marifetinden çok, vuruşların artık pek işitilmemesinin payı oldu; bu, tıpatıp benzerimin beni tamamen terk etmiş olduğu anlamına geliyordu.</p>

    <p>Bir bahar sabahıydı, güneş altın ışınlarını odama salmıştı; pencereden içeriye tatlı çiçek kokuları doluyordu. Sonsuz bir özlem beni dışarıya, açık havaya çağırıyordu; hekimin koyduğu yasağa aldırmayıp çıktım, parka doğru yürüdüm. Ağaçlar, benim gibi ölümden dönmüş, iyileşmekte olan birini hışırdayarak, fısıldayarak selamlar gibiydi. Uzun ve ağır bir rüyadan uyanırcasına derin bir nefes aldım. İç çekişlerim, kuş cıvıltılarının, renkli böceklerin neşeyle vızıldamalarına, pırpırlarına karşı kelimelerle dile getirilemez hayranlığımın ifadesiydi.</p>

    <p>Evet! Sadece yakın bir geçmişte değil, manastırdan ayrılarak kendimi karanlık bir dünyanın gölgeli yollarında bulduğumdan beri olanlar ağır bir rüya gibi geliyordu şimdi. B.deki Kapuçin manastırının bahçesindeydim sanki. Uzaktaki çalılıkların üzerinden, her zaman bana her türlü ayartılmaya karşı direnebilecek gücü versin diye derin bir içtenlikle yalvardığım yüksek haç görünmeye başlamıştı. Haç, o esnada bana, kendimi yerlere atıp iblisin beni kandırarak gösterdiği günahkâr rüyalarımın vebalini ödemek üzere nedamet getireceğim, tövbe edeceğim yer, erişmem gereken bir hedef gibi görünüyordu. Ellerimi havada kavuşturmuş, gözlerimi haça dikmiş ilerliyordum. Rüzgâr gitgide artmıştı; biraderlerin ilahilerini işittiğimi sanıyordum ama bunlar, ağaçların arasından esen rüzgârın yarattığı, ormanın şaşılası tınılarıydı ve adeta soluğumu kesiyorlardı; o kadar ki, bitkin vaziyette yere yığılmamak için durup bir ağaca sımsıkı tutunmak zorunda kaldım. Yine de, karşı konulmaz bir kuvvet beni uzaktaki o haça çekmekteydi. Bütün gücümü topladım, sendeleyerek ilerlemeye devam ettim. Ama fundalığın hemen dibindeki çimenliğe ancak ulaşabildim. Birdenbire bütün uzuvlarım güçsüz bir ihtiyar gibi ölesiye bitkin, felç olmuş vaziyette, kendimi yavaşça yere bıraktım, sıkışan göğsümü acı bir inlemeye ferahlatmaya çalıştım. Yoldan, hemen yakınımdan bir hışırtı geldi. Aurelie! Bu düşüncenin beni yıldırım gibi çarptığı anda, o karşımda duruyordu. Mavi gözleri içten bir kederin gözyaşlarıyla dolmuştu. Ama yaşlarının arasından tutuşturucu bir ışık parlıyordu; bu, Aurelie’nin yabancısı olduğu yakıcı bir özlemin anlatılamaz ifadesiydi. Sık sık gördüğüm tatlı rüyalarımda, günah çıkarma hücresinde oturan gizemli varlığın aşk dolu bakışları da işte böyle alevleniyordu. “Bir gün gelir de beni bağışlayabilir misiniz?” diye fısıldadı Aurelie. Bunun üzerine, tarif edilemez bir şekilde, büyülenmiş gibi, çılgın gibi önüne atıldım, ellerini tuttum. “Aurelie, Aurelie... Senin uğruna işkenceye de, ölüme de razıyım.” Beni yavaşça yerden kaldırdığını hissettim. Aurelie göğsüme kapandı, yakıcı öpüşleriyle kendimden geçtim. Yaklaşmakta olan bir sesle irkilerek kollarımdan sıyrıldı; onu durduramazdım. “Özlemlerim de, umutlarım da gerçekleşti,” dedi yavaşça. O anda yoldan prensesin geldiğini gördüm. Fundalıkların arasına daldım ve şaşılası bir şekilde, kuru, gri bir ağaç kökünü büyük kabartmalı haç sanmış olduğumun ayırdına vardım.</p>

    <p>Artık yorgunluk filan hissetmiyordum. Aurelie’nin öpüşleri beni yepyeni bir hayatın gücüyle ışıtmıştı. Varoluşumun sebebine dair sırrın parlak ve harikulade bir şekilde aydınlandığı hissine kapılmıştım. Ah, işte bu, saf, parlak ihtişamıyla önüme açılan şey, aşkın olağanüstü gizemiydi. Hayatımın doruk noktasındaydım. Takdiriilâhinin gerçekleşebilmesi için artık iniş başlayacaktı. Tasvir etmeye çalıştığım, Aurelie’yi yeniden gördüğüm o an, beni saran, cennetten inme bir rüya gibiydi. Bir gün bu sayfaları okuyacak olan sen ey yabancı, sen ey tanımadığım kişi, senden hayatının en güneşli zamanını hatırlamanı rica etmiştim daha önce. Ancak o zaman nedamet ve tövbeler içinde içi kararmış bir keşişin umarsız ıstırabını anlar, onun yakarışlarına katılırsın, demiştim. Şimdi senden rica ediyorum; o güneşli ânın içinde canlanmasına bir kez daha izin ver. Zira ben, Aurelie’nin aşkının beni ve etrafımdaki her şeyi nasıl aydınlattığını, ruhumun hayatın içindeki hayatı fark edip onu nasıl canla başla yakaladığını, nasıl ilahî bir heyecana kapıldığımı, içimin cennetin neşesiyle nasıl dolduğunu anlatmakta yetersiz kalırım. Aklımdan tek bir karanlık düşünce geçmiyordu artık; Aurelie’nin aşkı, beni günahlarımdan arındırmıştı. Evet, içimde hayret verici bir şekilde, Baron F.nin sarayında Euphemie ile Hermogen’i katleden o gaddar isyankârın ben olmadığıma, aksine, o işleri korucu evinde karşılaştığım o çılgın keşişin yaptığına dair kesin bir kanaat oluşmaktaydı. Özel hekime açıkladığım her şey bana artık yalan gibi değil de, olayların, benim için de anlaşılmaz olan, gizemli ve gerçek akışıymış gibi geliyordu. Prens beni, yitirdiğini sandığı bir dostunu yeniden bulmuş gibi karşıladı; elbette bu, diğer herkesin şarkıya katılması için verilen bir ses anlamına geliyordu. Bir tek prenses, eskiden olduğundan daha yumuşak da olsa, ciddi ve çekimser kalmıştı.</p>

    <p>Aurelie, bana karşı tümüyle açık yürekli bir rahatlıkla davranıyordu. Aşkı, onun için, dünyadan saklaması gereken bir suç değildi; ben de içinde yaşadığım duyguları gizleme niyetinde değildim. Herkes, Aurelie’yle ilişkimizin farkındaydı ama kimse bunu dillendirmiyordu. Prensin bakışlarından, bizim aşkımızı onaylamasa bile, suskunlukla tahammül edeceği okunuyordu. Böylece Aurelie’yi, koşulları fazla zorlamaksızın sık sık, etrafımızda tanıklar olmaksızın da görebilme imkânını buluyordum. Onu kollarıma alıyordum, o da öpüşlerime karşılık veriyordu; ama bir bakire ürkekliği içinde nasıl da titrediğini fark edince, günahkâr arzularıma fırsat tanıyamıyordum; bütün isyankâr düşüncelerim, içimi kaplayan ürperti karşısında sönüp gidiyordu. Aurelie tehlikenin farkında değilmiş gibiydi; onun için gerçekten de tehlike yoktu. Zira odada baş başa kaldığımızda, yanımda, o meleksi cazibesi her zamankinden daha kuvvetle ışıldarken, içimdeki aşkın ateşi daha da çılgınca parlayacakken, ekseriya bana öylesine anlatılmaz bir munislikle, öylesine iffetli bir şekilde bakıyordu ki, Tanrı’nın bu tövbekâr günahkâra, henüz dünyadayken bir azizenin yanına yaklaşma şansını verdiğini düşünüyordum. Evet, o, Aurelie değil, Azize Rosalia’nın ta kendisiydi, ayaklarına kapanıp yüksek sesle haykırıyordum: “Sen ey inançlı, yüce azize, dünyevi aşk acaba senin yüreğini kıpırdatabilir mi?” Bunun üzerine elini uzatıyor, tatlı, yumuşak bir sesle, “Ben yüce azize değilim ama oldukça inançlıyım ve seni çok seviyorum,” diyordu.</p>

    <p>Aurelie’yi birkaç gündür görmemiştim. Prensesle birlikte yakınlardaki bir sayfiye sarayına gitmişlerdi. Daha fazla dayanamadım, oraya koştum. Akşamın geç saatinde oraya vardığımda, bahçede oda hizmetçilerinden birine rast geldim; bana, onun odasını gösterdi. Usulca kapısını açtım, içeriye girdim; karşılaştığım harikulade, çiçek kokularıyla yüklü, baygın bir hava aklımı başımdan aldı. Anılar, karanlık rüyalar gibi canlandı gözümde. Aurelie’nin baronun sarayındaki odası olabilir miydi burası? Orada, o odada... Bunu hatırlar hatırlamaz arkamda karanlık bir gölge belirir gibi oldu. İçimde bir ses, “Hermogen!” diye haykırdı. Dehşet içinde öne doğru atıldım; yatak odasının kapısı sadece üzerine dayalıydı. Aurelie, sırtı bana dönük, üstünde açık bir kitap bulunan sehpanın önünde diz çökmüştü. Korkudan ürpererek gayriihtiyarı dönüp arkama baktım. Kimseleri göremedim. Bunun üzerine, büyük bir heyecanla seslendim: “Aurelie, Aurelie!” O daha ayağa kalkmadan yanına gittim ve ona sımsıkı sarıldım. “Leonard, sevgilim!” diye fısıldadı usulca. O anda içimdeki çılgınca ihtiras, günahkâr arzu içten içe kaynamaya, kabarmaya başladı. Güçsüz bir halde kollarımda yığılmıştı; topuzu açılmış, saçları zengin bukleler halinde omzuma dökülmüştü; genç göğsü kabarıyordu, boğuk bir sesle iç geçirdi. Artık kendi kendimi bilmez bir haldeydim. Onu kaldırdım; gücünü toplamış gibiydi. Gözlerinde daha önce görmediğim bir pırıltı vardı ve öpüşlerime daha ateşli bir şekilde karşılık veriyordu. O anda arkadan sert, güçlü bir kanat hışırtısı geldi, öldürücü bir darbe almış birinin dehşet dolu çığlığına benzer yırtıcı bir çığlık yayıldı odaya. “Hermogen!” diye haykırdı Aurelie ve kollarımın arasından süzülüp baygın halde yere yığıldı. Çılgınca bir korkuya kapılarak kaçtım. Koridorda, gezintiden dönen prensesle karşılaştım. Bana ciddi ve vakur bir bakış atarak konuştu: “Sizi burada görmek benim için gerçekten de çok yadırgatıcı oldu, Herr Leonard.” O anda şaşkınlığıma hâkim oldum, neredeyse oldukça kararlı sayılabilecek bir tonda cevap verdim; insanın bazen büyük davetlere karşı nafile yere mücadele ettiğini, uygunsuz gibi görünen şeylerin çoğunlukla en uygunu olabileceğini söyledim. Gecenin karanlığında aceleyle şehre doğru ilerlerken, sanki birisi yanımda yürüyor ve bir ses, “ Da... i... ma... yanın... dayım. Birader-ci-ğim... Birader Medardus!” diye fısıldıyordu. Etrafıma bakındım, tıpatıp benzerimin hayaletinin sadece benim hayal gücümün ürünü olduğunu fark ettim. Ama yine de o dehşet verici suretten kurtulamıyordum. Sonunda, onunla konuşmam gerektiği sanısına kapıldım; ona, çılgın Hermogen’in beni korkutmasına izin vermekle budalalık ettiğimi, Azize Rosalia’nın neredeyse benim, tamamen benim olacağını, zira sırf bunun için keşiş olup kutsandığımı anlattım. Bunun üzerine tıpatıp benzerim her zamanki gibi gülerek içini çekti, sonra da kekeledi: “Ama ça... çabuk!” “Sabırlı ol!” dedim yeniden. “Sabırlı ol, oğlum! Her şey yoluna girecek. Hermogen’e bıçağı tam isabet ettirmekle kalmadım; şimdi onun göğsünde de bizim ikimizinki gibi lanet olası bir haç var. Benim atik bıçağımsa hâlâ keskin, hâlâ sivri.” “Hih hih hi! İyi sapla... iyi sapla!” Benzerimin sesi, doğuda parlayan alevin ateş kızılından doğru esen sabah rüzgârının uğultusunda işte böyle fısıldıyordu.</p>

    <p>Evime henüz varmıştım ki, prensin geldiğini öğrendim. Bana çok nazik davranıyordu. “Hakikaten de, Herr Leonard,” diye başladı söze. “Büyük ölçüde sempatimi kazandınız. Size karşı beslediğim iyi niyetin hakiki bir dostluğa dönüştüğünü saklayamam. Sizi kaybetmek istemiyor, mutlu görmeyi arzu ediyorum. Üstelik, çektiğiniz bütün bu acıları mümkün olduğunca telafi etmek de boynumun borcudur. Hakkınızdaki o berbat davanın tek ve yegâne müsebbibinin kim olduğunu biliyor musunuz? Sizi kimin şikâyet ettiğini?”</p>

    <p>“Hayır, muhterem efendim!”</p>

    <p>“Barones Aurelie! Şaşırdınız, değil mi! Evet, Barones Aurelie, Herr Leonard, o sizi bir Kapuçin sandı.” Yüksek sesle güldü. “Tanrı adına, eğer siz bir Kapuçin’seniz, insanın görüp görebileceği en sevimli Kapuçin olmalısınız. Doğruyu söyleyin, Herr Leonard, birazcık olsun manastır rahipliğiyle bir ilişkiniz var mı?”</p>

    <p>“Muhterem efendim, hangi kötü musibetin beni sürekli keşiş yapmaya uğraştığını bilemiyorum.”</p>

    <p>“Tamam, tamam! Ben sorgucu değilim ama sizi bağlayan dinî bir yemin söz konusu olsaydı, bu bir felaket olurdu. Konuya gelelim. Barones Aurelie’nin başınıza açtığı belaların öcünü almak ister miydiniz?”</p>

    <p>“Hangi insan yüreği böylesine güzel bir meleğe karşı bu tür bir düşünce besleyebilir ki?”</p>

    <p>“Aurelie’ye âşık mısınız?”</p>

    <p>Prens, ciddi ve keskin bakışlarını gözlerimin içine dikerek sormuştu bunu. Elimi göğsüme koyarak suskun kaldım. Prens devam etti:</p>

    <p>“Biliyorum, Aurelie’yi prensesle birlikte salona ilk kez girdiği andan beri seviyorsunuz. Karşılığında siz de seviliyorsunuz. Hem de benim munis Aurelie’den hiç beklemediğim kadar ateşli bir şekilde. Yalnız sizin için yaşıyor. Prenses bana her şeyi anlattı. İnanır mısınız, siz tutuklandıktan sonra Aurelie de, onu hasta edip yatağa düşürecek, ölüme yaklaştıracak kadar umarsız, yeis içinde bir ruh haline teslim oldu. Aurelie, sizi o sıralar ağabeyinin katili sanıyordu, bu yüzden de, böylesine acı çekmesi iyice akıl sır ermez bir durumdu. O şartlarda bile seviliyordunuz. Şimdi, Herr Leonard ya da daha doğrusu Herr von Krczinski, siz asilzadesiniz ve ben sizi, çok hoşunuza gidecek bir şekilde saraya bağlayacağım. Aurelie’yle evleneceksiniz. Birkaç gün içinde nişanınızı kutlarız. Gelinin babasını bizzat ben temsil edeceğim.” Dilim tutulmuş, son derece karmakarışık, son derece çelişkili duygular arasında darmadağın olup öylece kalakalmıştım. “Hoşça kalın, Herr Leonard!” diye seslendi prens ve nezaketle el sallayarak odadan çıktı.</p>

    <p>Aurelie benim karım! Suçlu bir keşişin karısı! Hayır! Karanlık güçler bunun böyle olmasını ne kadar istese de, zavallı kıza mukadder olsa da, olmaz; ne olursa olsun... Bu düşünce, karşısına çıkacak her şeyi mağlup edecek biçimde güçleniyordu içimde. Derhal isabetli bir karara varmalıydım. Fakat Aurelie’den acısız bir şekilde ayrılmanın yolunu aramak, sadece beyhude bir gayretten ibaretti. Onu bir daha göremeyecek olma düşüncesine katlanamazdım; ama karım olması fikri de, benim bile aklımın almadığı bir tiksintiyle dolduruyordu içimi. Suçlu keşiş, Tanrı’nın altarının önünde kutsal yeminlerle günahkârca bir oyun oynamaya kalkışacak olursa, o yabancı ressamın suretinin, bu kez hapishanedeki gibi şefkat gösterip teselli vermek için değil, Francesko’nun nikâhında olduğu gibi, dehşetengiz bir biçimde intikam almak, beni mahvetmek, sonsuz bir utanç içinde ezelî ve ebedi bir sefilliğe düşürmek üzere orada belireceğini hissediyordum. Lakin bunun hemen ardından, içimin derinliklerinde karanlık bir ses yükseliyordu. “Yine de Aurelie senin olmalı. Bunak deli, sizin yazgınız olan bir şeyi ne hakla değiştirmeye kalkışırsın?” Derken yine başka bir ses, “Yere! Yerin dibine at kendini, yerin dibine!” diye haykırıyordu. “Senin gözün kararmış; günaha giriyorsun. O asla senin olamaz. Dünyevi aşkla sarılmayı düşündüğün kişi, Azize Rosalia’nın ta kendisi.” Bu zalim güçlerin çelişkileri arasında bir o yana, bir bu yana savruluyor, bu arada beni bekleyen akıbetten kurtulabilmek için ne yapmam gerektiğini, nasıl bir seçim yapacağımı bir türlü kestiremiyordum. Baron F.nin sarayında kaldığım günlerin, felaketlerle dolu bütün hayatımın, gözüme sadece ağır bir rüyaymış gibi göründüğü o neşeli ruh halim yitip gitmişti. Koyu bir yılgınlık içinde kendimi şehvet düşkünü bir cani olarak görüyordum. Hakime de, özel hekime de anlattıklarım budalaca, kötü uydurulmuş yalanlardan başka bir şey değildi; o konuşan da, kendi kendimi kandırdığım gibi, içimden gelen bir ses filan değildi.</p>

    <p>Derin bir şekilde kendi içime gömülmüş halde, kendim dışında hiçbir şeyi umursamaksızın, hiçbir şeye kulak asmaksızın sokağa süzüldüm. Bir arabacının seslenmesi ve araba gürültüsüyle irkilip kendimi kenara attım. Geçen, prensesin arabasıydı. Özel hekim de o esnada korkuluktan sarkmış, samimiyetle el sallıyor, beni çağırıyordu. Davetine uyup evine gittim. Dışarı fırladı: “Şimdi Aurelie’nin yanından geldim. Size anlatacaklarım var,” diye kolumdan tutup yukarıya, odasına çıkardı. “Bakın hele!” diye başladı söze. “Sizi fütursuz, ateşli genç adam sizi! Ne yaptınız bakalım Aurelie’ye? Hayalet gibi aniden ortaya çıkmışsınız; zavallı, sinirleri zayıf yaratık hastalanmış!” Hekim sarardığımı fark etti. “Tamam, tamam!” diye devam etti. “O kadar da kötü değil. Yine bahçede dolaşıyor. Yarın da prensesle birlikte şehre dönecek. Sizden, sevgili Leonard, çok söz etti Aurelie. Sizi tekrar görmek, sizden özür dilemek için yanıp tutuşuyormuş. Davranışının size pek budalaca, pek anlamsız gelmiş olacağını düşünüyor.”</p>

    <p>Sayfiye sarayında olanları düşününce, Aurelie’nin ifadelerine ne anlam vereceğimi bilemedim.</p>

    <p>Prensin benimle ilgili tasavvurlarından hekimin haberi vardı; bunu açıkça belli ediyordu. Etrafındaki her şeye sirayet eden aydınlık canlılığı sayesinde beni o kötümser ruh halimden kurtarmayı başardı, konuşmamız da böylece daha neşeli bir hal aldı. Aurelie’yle nasıl buluştuğunu, onun korkulu rüyadan uyanmış bir çocuk gibi yarı aralık, yaşlı gözleriyle nasıl gülümsediğini, yatağında başını eline dayamış halde nasıl yattığını, hastalıklı bir kâbus gördüğüne dair nasıl yakındığını bir kez daha anlattı. Utangaç kızın, sessiz iç çekişleriyle kesilen sesini taklit ederek söylediklerini tekrarladı; şikâyetlerinin büyük kısmını epeyce hafife alıyordu; o güzel kızın hallerini tatlı tatlı takılarak öylesine sevimli şekilde aktardı ki, kız bütün neşesiyle gözümün önünde canlandı. Bununla tam bir tezat olarak ağırbaşlı düşesi anlatması da çok eğlendiriciydi. “Bu şehre geldiğinizde burada başınıza böyle hayret verici şeyler geleceğini tahmin edebilir miydiniz?” diye sordu sonunda. “Önce sizi Ağır Ceza Mahkemesi’ne düşüren bir yanlış anlama, ardından dostunuz prensin size sunduğu, gerçekten de kıskanılası bir saadet.”</p>

    <p>“İtiraf etmeliyim ki, prensin beni dostane bir şekilde karşılaması başlangıçta hoşuma gitmişti hakikaten. Ama şimdi, onun gözünde ve sarayda itibarımın artmış olmasının, kesinlikle maruz kaldığım haksızlığın bir neticesi olduğu kanaatindeyim.”</p>

    <p>“Sadece bunun neticesi değil; pekâlâ tahmin edeceğiniz başka bazı önemsiz şeylere <em>de</em> borçlusunuz bunu.”</p>

    <p>“Katiyen tahmin edemiyorum.”</p>

    <p>“Size, siz öyle istediğiniz için, eskisi gibi Herr Leonard demekle yetiniyorlar ama Pozna<span class="f-farkli">ń</span>’dan gelen bilgiler sizin beyanlarınızı doğrular mahiyette olduğu için, artık herkes sizin bir asilzade olduğunuzu biliyor.”</p>

    <p>“Ama prens, benim saraydaki itibarımın artmasından etkilenmiş olamaz. Zira ilk tanıştığımız, beni saray muhitine girmem için davet ettiği zaman ona, benim sadece bir burjuva olduğumu ifade etmiştim; o zaman da prens, bilgili oluşumun bana asalet kattığını, o çevrelere girebilmeme hak kazandırdığını söylemişti.”</p>

    <p>“Gerçekten de öyle düşünüyor; bilime ve sanata açık bir anlayışa her zaman yakın bir ilgi duyar. Saray çevrelerinde burjuva birtakım âlimler, sanatçılar bulunduğunu fark etmiş olmalısınız. Lakin bunların içinde ince bir hassasiyete sahip olanlar, kendilerine mahsus rahatlıklarını çabuk kaybederler; hoş bir nüktedanlıkla bazı şeylerin fevkine yükselebilmelerine nadiren rastlanır. Ekseriya biraz dışlanırlar. Ne kadar iyi niyetli olsalar da, her türlü önyargıdan uzakmış gibi görünseler de, soyluların burjuvaya karşı davranışlarında öyle bir şey vardır ki, sanki tenezzül ediyormuşlar, sanki lütfedip yakışıksız bir şeyi hoş görüyorlarmış gibi yansır dışarıya. Hak ettiği onuruyla yaşamaktan mutlu olan, esasında soylu çevrelerde hüküm süren sıradanlığa ve yavanlığa kendisi lütfedip sabır göstermek durumunda olan bir kişi, buna tahammül edemez. Siz de soylusunuz, Herr Leonard; ama duyduğuma göre oldukça din ve ilim ağırlıklı bir eğitim görmüşsünüz. Belki de bu nedenle, benim de mensubu olduğum bu saray çevrelerinde, kötü anlamıyla ‘soylu’ gibi davrandığını hissetmediğim ilk soylusunuz. Burada bir burjuva olarak peşin hükümlerle konuştuğumu ya da şahsen başıma böyle bir önyargıya yol açacak bir şeyler gelmiş olduğunu düşünebilirsiniz; ama öyle değil. Ben sadece kabul görmekle kalmayıp kollanıp gözetilen, ayrıcalıklı sınıflardan birine aitim. Hekimler ve günah çıkartma papazları egemen beylerdir; zira bedenlere ve ruhlara hükmederler. Peklik ya da ebediyen cehennem azabı çekmek, saraylı soyluların rahatını diğer herkesten daha mı az kaçırır? Lakin günah çıkartan papazlar açısından bu durum sadece Katolikler için söz konusudur. Protestan vaizler, en azından kırsal bölgelerde, lütufkâr beylerin vicdanına seslenen, sofranın alt başında oturup tevazu içinde etin ve şarabın tadını çıkaran küçük memurlardır. Yerleşmiş önyargılardan kurtulmak zordur; ama burada çoğunlukla bir de iyi niyet eksikliği vardır; zira kimi soylular onların hayatta ancak bu şekilde bir mevki edinebileceklerini, aksi halde bu dünyada onlara hiçbir surette hak verilmeyeceğini düşünürler. Ecdadıyla ve soyuyla böbürlenmek, her şeyin gitgide akla dayanmaya başladığı zamanımızda, çok tuhaf, neredeyse gülünç bir olgu. Şövalyelik, savaşlardan ve silahlardan yola çıkarak, genelde diğer konumda olanları koruyan bir sınıf oluşturur; bu suretle kendiliğinden, korunanların koruyan beyler karşısında ikincil durumda olduğu bir bağımlılık ilişkisi doğar. Âlim ilmiyle, sanatçı sanatıyla, esnaf, tüccar kendi işleriyle övünmeye kalkıştı mı, bakın, der şövalye, münasebetsiz bir düşman geliyor. Savaş tecrübesi olmayan sizler, ona karşı koyamazsınız; ama silah kullanmayı bilen ben, kılıcımla sizin önünüze düşerim, benim içim bir oyun, bir eğlence olan şeyler, sizin hem hayatınızı hem de malınızı, mülkünüzü kurtarır. Ne var ki kaba kuvvet gitgide silinmekte dünyadan. Akıl gitgide daha çok şey başarıyor, daha çok şey yaratıyor. Aklın gücünün her şeyin üstesinden gelebileceği gitgide daha iyi anlaşılıyor. Kol kuvvetinin, zırhların, şatafatlı bir eğri kılıcın, aklın iradesini alt etmeye yetmeyeceği anlaşılacak yakında. Savaşın kendisi de, silahşörlük de, zamanımızın akla dayalı anlayışına teslim olacak. Herkes gitgide başka şeylerden çok, kendine güvenecek; devlet ona dıştan bakılınca göz kamaştırıcı, parlak bir mevki sağlamış olsa bile, dünyanın gözündeki değerini kendi aklının gücüyle kazanacak. Bunun aksi olan zihniyetin, yani şövalyeliğe dayanan, soyuyla, ecdadıyla övünen anlayışın temelinde bir tek cümle yatar: Benim atalarım kahramandı, o zaman ben de kahramanım. Kahramanlık ne kadar yukarılara, ne kadar eskilere uzanırsa o kadar iyi; zira büyükbabasının kahramanlığı nereden gelmiş, asalet nasıl verilmiş, insana basit bir şeymiş gibi gelir, her konuda olduğu gibi, böyle sıradışı durumlar fazla yakında oldu mu, inandırıcılığını kaybeder. Aslında her şey yine de dönüp dolaşıp kahramanlığa ve beden gücüne dayanır. Güçlü, iriyarı ebeveynlerin, en azından kural olarak, çocukları da kendilerine benzer; savaşçı ruhları ve cesaretleri de aynı şekilde soylarından gelir. Şövalyelik devrinde, şövalye sınıfını ari tutmak şarttı. Soyu eskilere uzanan bir genç kızın, zavallı burjuvalıların, ‘Ne olur bize kıyma, bizi diğer soylu delikanlılardan koru,’ diye yalvaracakları soylu bir oğul doğurmaktan başka en küçük bir şansı yoktu. Ama akıl zenginliği söz konusu olunca işler değişti. Çok akıllı babalar, ekseriya oğullarının birazcık daha aptal olmasını hedefliyorlar. Ayrıca zaman, fiziksel şövalyeliği psikolojik şövalyeliğin gerisine atınca, Leibniz’in soyundan mı geliyor, yoksa Galyalı Amadis’in<a class="si-noteref epub-type_noteref" href="#f21" id="ref_f21">21</a> mi ya da herhangi bir kadim Yuvarlak Masa şövalyesinin soyundan mı şeklindeki kalıtımsal soyluluk ispatları bir bakıma tehlikeli olmaya başladı. Zamanın ruhu belli bir yönde ilerliyor, ecdadıyla övünen soyluluğun durumu bariz bir şekilde kötüleşmekte. Burjuva olmanın dünyanın gözünde de, devletin gözünde de daha değerli, daha yararlı olduğunu kabul etmek ile o iğrenç ‘tenezzül’ duygusu arasında kalan soyluların densizce davranışları, aslında karanlık bir yılgınlık duygusunun eseri de olabilir. Bilge insanların gözünde miadını çoktan doldurmuş olan eskimiş zihniyetlerinin yıkıldığını, gülünç acizliklerinin açıkça ortaya çıktığını hissediyorlar. Tanrı’ya şükür ki, zamanın ruhunu kabul eden pek çok soylu kadın ve erkek var. Bunlar, bilimin ve sanatın kendilerine sunduğu hayatın yüceliklerine doğru fevkalade bir şekilde kanat açmaktalar. Bunlar her türden büyümenin gerçek akıl öncüleri olacaklar.”</p>

    <p>Özel hekimin konuşması, beni yabancısı olduğum bir alana çekmişti. Soyluluk ve onun burjuvayla olan ilişkisi üzerine enine boyuna düşünmek hiç aklıma gelmemişti. Elbette ki özel hekimin, onun ifadesiyle, soyluluğun kibrini taşımayan, ikinci sınıftan biri olduğum hakkında pek fikri yoktu. Ben de B.deki o en kibar, en soylu evlerde bile çok itibar gören, çok onurlandırılan ve günah çıkarılan kişi olmuştum. Biraz daha düşününce, kendi kaderimi kendim hazırladığımın ayırdına vardım yeniden. Saraydaki yaşlı kadına verdiğim Kwiecziczewo isminden soylu olduğum ortaya çıkmış, böylece prensin aklına beni Aurelie’yle evlendirmek gelmişti.</p>

    <p>Prenses, şehre geri dönmüştü. Aurelie’ye koştum. Beni hoş, genç kızlara özgü bir utangaçlıkla karşıladı. Kucakladım ve o anda, onun karım olabileceği düşüncesine aklım yattı. Aurelie her zamankinden daha yumuşak, daha teslimiyetçiydi. Gözleri yaşlarla doluydu. Sesinin tonu, tıpkı önce öfkeye kapılıp sonra da özür dileyen küskün bir çocuğun hüzünlü yalvarışı gibiydi. Prensesin sayfiye evindeki ziyaretimde olanları bilmek zorundaydım; her şeyi öğrenmek için ısrarla üzerine gittim; Aurelie’ye, onu o gün korkutan şeyin ne olduğunu benimle paylaşması için yalvardım. Sustu, gözlerini kapattı; ama gitgide daha güçlü bir şekilde o iğrenç benzerimin düşüncelerine kapılıyordum. Bağırdım: “Aurelie, bütün azizler aşkına söyle, arkamızda nasıl bir şey gördün?” Bana hayretle baktı, bakışı giderek donuklaştı, ardından ansızın sanki kaçmak ister gibi ayağa fırladı. Ama kaçmadı, kaldı; iki eliyle gözlerini kapatıp hıçkırmaya başladı: “Hayır, hayır, hayır!.. O, o değil!” Şefkatle kucakladım onu, bitkin bir şekilde çöküp oturdu. “Kim, kim değil?” diye sordum ısrarla. Aslında içinden geçenleri pekâlâ sezinliyordum. “Ah, dostum, sevdiğim,” diye konuştu usulca, kederler içinde. “Sana eğer... her şeyi... her şeyi, saf aşkın mutluluğuyla dopdolu olduğum her sefer beni böylesine tedirgin eden her şeyi anlatırsam, benim çılgın bir hayalperest olduğumu düşünmez misin? Hayatımda korkunç bir kâbus var. Bu kâbus, seni ilk kez gördüğüm o anda olduğu gibi dehşet verici hayaller olarak aramıza giriyor; prensesin sayfiye evinde ansızın odama geldiğinde de öyle oldu, ölümün soğuk kanatları gibi esti üzerimde. Bak dinle, bir zamanlar, ahlaksız bir keşiş, tıpkı senin o anda yaptığın gibi yanıma diz çökmüş, iğrenç bir günah uğruna kutsal duayı kötüye kullanmak istemişti. Vahşi bir hayvanın avını yakalamak için pusuya yatması gibi sinsice peşimde dolaşıp duruyordu; ağabeyimin katili! Ah ve sen... yüzünün hatları, konuşman... o hayal... Bırak artık anlatmayayım, susayım. Bırak susayım!” Aurelie arkasına yaslandı, yarı yatar durumda başını ellerine dayayarak divanın köşesine uzandı. Genç bedeninin yuvarlak hatları giysisinden dışarı taşıyordu. Şehvet dolu bakışlarımla, sonsuz bir aşk ateşiyle kendimden geçmiş, karşısında duruyordum. Ama içimdeki alaycı şeytan, “Seni talihsiz kadın, seni iblise satılmış! Sen misin dua ederken seni günaha ayartan keşişten kaçan? İşte şimdi onun gelini olacaksın. Gelini!” diye seslenerek keyfimi kaçırıyordu. Hapisten, ölümden kurtulduktan sonra parkta Aurelie’yi yeniden gördüğüm anda göksel bir ışıkla tutuşmuş gibi olan aşkım sönmüştü. İçimi, onun mahvının, benim hayatımın en parlak ânı olacağı fikri doldurmuştu. Aurelie’yi, prensesin yanına çağırdılar. Onun hayatı ile benimki arasında, şimdilik meçhul kalan bazı bağlantılar bulunduğu gözümde iyice açıklık kazanmıştı. Aurelie bütün ricalarıma rağmen, kopuk kopuk ortaya attığı ifadelerini daha ayrıntılı olarak açıklamaktan kaçındığı için, bunları öğrenmenin yolunu bulamıyordum. Ama kader, onun benden saklamayı düşündüğü şeyleri kader bana açık etmekte gecikmeyecekti. Bir gün, prensin ve saray mensuplarının bütün özel mektuplarını postaya vermekle görevli memurun odasındaydım. O, odada bulunmadığı esnada, Aurelie’nin hizmetindeki bir kız, elinde kalın bir mektupla içeriye girdi, mektubu masanın üstünde duran diğerlerinin arasına bıraktı. Kaçamak bir bakışla, başlığından, Aurelie’den prensesin ablası olan başrahibeye yazılmış olduğunu anladım. Aklımdan yıldırım hızıyla, henüz keşfedemediğim pek çok şeyin o mektubun içinde saklı olduğuna dair bir düşünce geçti. Memur odaya dönmeden Aurelie’nin mektubunu alıp kaçtım.</p>

    <p>Sen, ister keşiş ol, ister dünya işleriyle uğraşan biri; benim hayatımdan bir ders, bir ikaz çıkarmayı ümit ediyorsan, önüne sereceğim bu sayfaları iyi oku; inançlı, masum kızın, ümitsiz, nadim bir günahkârın acı gözyaşlarıyla ıslanan itiraflarını oku. Onun inançlı ruhu, bu günah ve isyankârlık devrinde, parlak bir teselli gibi açılsın önünde.</p>

    <p>Aurelie’den Cistercium Rahibe Manastırı’nın başrahibesine...</p>

    <blockquote class="alinti">
      <p>Benim değerli, iyi yürekli anacığım!</p>

      <p>Çocuğunun mutlu olduğunu sana hangi kelimelerle anlatayım, bilmem; korkutucu, tehditkâr bir hayalet gibi hayatıma giren, bütün çiçeklerimi koparan, bütün ümitlerimi yıkan o karanlık kişilik, nihayet aşkın göksel büyüsüne yakalandı. Ama şimdi sana, bahtsız ağabeyimin, onun kederiyle ölen babamın arkasından beni umarsız kederlerimden kurtaran, yeniden ayağa kaldıran sana, daha önce neden günah çıkarır gibi içimi tümüyle açmamış olduğum düşüncesi yüreğime ağırlık veriyor. Artık nihayet, yüreğimin derinliklerinde gizli, karanlık sırrı açmak istiyorum sana. Sanki kötü, tekinsiz bir güç, hayatımın en büyük saadetini çarpıtıp baştan sona sahte, ürkünç bir hayale dönüştürür gibiydi. Dalgalı bir denizde oradan oraya savrulup belki de kurtuluşu olmayan bir biçimde batacaktım. Tam sonsuz bir kedere gark olmak üzere olduğum anda, Tanrı, mucizevi bir şekilde yardım etti bana. Her şeyi, her şeyi anlatabilmem için çocukluğuma dönmem gerekiyor. Zira bunca zamandır içimde büyüyen zararlı tohum daha o zamanlar atılmıştı. Üç ya da dört yaşımdaydım; güzel bir bahar mevsimi sarayın bahçesinde Hermogen’le oynuyor, çiçekler topluyorduk. Hermogen aslında çiçeklerle pek ilgilenmediği halde, hatırım için, beni süslemek için taçlar örmeye razı oldu. Her yanımı çiçeklerle donattıktan sonra, “Haydi, şimdi annemin yanına gidelim,” dedim. Hermogen hırsla ayağa fırladı, vahşi bir sesle, “Burada kalalım, ufaklık, anne mavi odada şeytanla konuşuyor!” diye bağırdı. Ne demek istediğini anlamadım ama korkudan kaskatı kesildim, sonra da acı acı ağlamaya başladım. “Budala kardeşim benim, niye ağlıyorsun?” diye bağırdı Hermogen. “Annem her gün konuşuyor şeytanla. Şeytan, ona bir şey yapmaz.” Hermogen’den ürkmüştüm; karanlık bir şekilde önüne bakıyordu, kaba bir tarzda konuşmuş ve usulca susmuştu. Annem daha o vakitler çok hastaydı; onu, ölümün eşiğine getiren korkunç nöbetler geçiriyordu. O esnada Hermogen ile ben uzaklaştırılıyorduk. Ben sürekli ağlıyordum, oysa Hermogen sessizce kendi kendine konuşuyordu: “Bunu, ona şeytan yaptı!” Böylece o çocuk ruhumda, annemin kötü, çirkin bir hortlakla yakınlığı olduğu fikri doğdu. Şeytanı başka türlü düşünemiyordum; zira o zamanlar Kilise’nin öğretilerini bilmiyordum. Bir gün beni evde yalnız bıraktılar; tekinsiz bir duyguya kapıldım. Hermogen’in iddiasına göre annemin şeytanla konuştuğu mavi yatak odasında bulunduğumu fark edince, korkumdan kaçamadım bile. Kapı açıldı, annem ölü gibi solgun, içeriye girdi, boş bir duvara doğru yürüdü. Ağlamaklı, kısık bir sesle, “Francesko, Francesko!” diye seslendi. O anda duvarın arkasında bir şeyler kıpırdandı, duvar aralandı ve gerçek insan boyutlarında, eflatun bir pelerine sarınmış, tuhaf giyimli, yakışıklı bir adam resmi belirdi. Bu adamın eşkali, yüzü üzerimde tuhaf bir izlenim bıraktı. Sevinçten bir çığlık attım. Annem dönüp de benim orada olduğumu anlayınca, şiddetle bağırdı: “Ne arıyorsun burada, Aurelie? Kim getirdi seni buraya?” Her zaman munis ve iyi huylu olan annem, şimdiye değin hiç görmediğim kadar öfkeliydi. Sebebinin ben olduğumu sandım. Ağlayarak tepindim. “Beni burada yalnız bıraktılar, burada yalnız kalmak istemiyorum!” Ama resmin kaybolduğunu fark edince, haykırdım: “Ah, o güzel resim, nerede o güzel resim?” Annem, beni havaya kaldırdı, öptü, sevdi. “Sen benim iyi huylu, sevgili yavrumsun ama bu resmi kimsenin görmemesi gerekiyordu. Artık tamamen kayboldu!” Orada neler olduğunu kimseyle paylaşmadım, yalnızca bir kez Hermogen’le konuşurken, “Dinle bak, annem şeytanla değil, yakışıklı bir adamla konuşuyor; hem o sadece bir resim; annem çağırınca duvardan çıkıyor,” dedim. Bunun üzerine Hermogen, donuk gözlerle önüne baktı ve mırıldandı: “‘Peder, şeytan nasıl isterse öyle görünür,’ diyor; korkma, anneme bir şey yapmaz.” Korkuya kapıldım, Hermogen’e, bundan böyle şeytandan söz etmemesi için yalvardım. Sonra da başkente gittik. Resim belleğimden tamamen silindi; annemin ölümünün ardından yeniden topraklarımıza döndükten sonra da onu hatırlamadım. Sarayın mavi yatak odasının bulunduğu kanadı yıllarca kullanılmadan kaldı; orası anneme aitti ve babam, acı hatıraları canlanmaksızın oralara giremiyordu. Binada yapılan bir onarım sırasında o odaların da açılması gerekti; tam işçiler zemin döşemesini kaldırmaya çalıştıkları esnada, ben de mavi odaya girdim. İşçilerden biri odanın ortasında yerdeki bir levhayı kaldırdığı anda, duvarın ardında bir şey hışırdadı, duvar aralandı ve arkasından bir yabancıya ait, gerçek büyüklükte bir resim ortaya çıktı. Zeminde, basılınca duvarın arkasında bir mekanizmayı harekete geçiren, duvarı kaplayan levhaları birbirinden ayıran bir yay bulundu. O anda, çocukluk yıllarımdan kalan bir hatıra, bütün canlılığıyla gözlerimde belirdi. Annem yine karşımda duruyordu; yakıcı gözyaşları döküyordum ama bakışlarımı, canlıymış gibi pırıldayan gözleriyle bana bakan o muhteşem yabancı adamdan ayıramıyordum. Neler olup bittiği babama ânında haber verilmişti herhalde. Ben daha resmin önünde duruyorken, içeriye girdi. Resme göz atar atmaz, dehşete kapıldı; kendi kendine usulca mırıldandı: “Francesko, Francesko!” Ardından da derhal işçilere dönüp yüksek sesle bir emir verdi: “Bu resmi derhal duvardan sökün, rulo yapıp Reinhold’a teslim edin.” O yakışıklı, tuhaf kıyafetiyle bana soylu bir hayalet prens gibi gelen o muhteşem adamı bir daha asla göremeyeceğim hissine kapıldım. Yine de ürkekliğimi yenip babamdan o resmi imha ettirmemesini rica edemedim. Resmin ortaya çıkmasının üzerimde yarattığı tesir, birkaç gün içinde iz bırakmadan kayboldu. On dört yaşıma geldiğimde deli dolu bir kızdım, ciddi, ağırbaşlı Hermogen’den şaşılacak derecede farklıydım; babam sık sık, onun bir kız kadar sessiz, benimse bir oğlan gibi şamatacı olduğumu söylerdi. Ama bu durum kısa süre sonra değişecekti. Hermogen büyük bir tutkuyla ve azimle, şövalye olmak için alıştırmalar yapmaya başladı. Mücadele ve savaş için yaşıyordu; aklı fikri bunlarla doluydu. Eğer savaş çıkarsa, derhal askere alınması için babama ısrar ediyordu. O sıralar ben de ne anlam vereceğimi bilemediğim, bütün varlığımı tedirgin eden açıklanmaz bir ruh haline kapılmıştım. İçimde, kendimi tuhaf bir şekilde kötü hissettiren bir şeyler vardı ve bunlar, şiddetle bütün can damarlarımı sarıyordu. Sık sık bayılacak gibi oluyordum; o zaman türlü türlü şaşılası görüntüler, hayaller beliriyordu gözümde; sanki sınırsız mutluluklar, sevinçlerle dolu bir göğe bakacakmışım da, uyku mahmuru bir çocuk gibi gözlerimi bir türlü açamıyor gibi oluyordum. Sebebini bilmeden, kendimi ölesiye kederli ya da fütursuzca sevinçli hissediyorum. En küçük bir bahaneyle gözlerimden yaşlar fışkırıyor, açıklanamaz bir özlem bedensel acılar verecek derecede artıyor, bütün uzuvlarım kramplarla kasılıyordu. Durumumu fark eden babam, bunu aşırı bir sinir gerginliğine bağladı ve hekimden yardım istedi; ama hekimin hazırladığı ilaçların tümü etkisiz kaldı. Nasıl olduğunu hatırlamıyorum ama o tanımadığım adama ait unutulmuş resim öylesine apansız, öylesine canlı bir şekilde gözümün önünde canlandı ki, merhamet dolu bakışlarıyla gerçekten karşımda duruyordu adeta. Bu hayalî resme doğru, “Ah! Yoksa ben ölecek miyim? Bana böyle tarifsiz şekilde azap veren şey nedir?” diye haykırdım. Bunun üzerine yabancı gülümsedi ve, “Sen beni seviyorsun, Aurelie,” dedi. “Senin derdin bu... Tanrı’ya adanmış birinin yeminini bozabilir misin?” Hayretler içinde, yabancının Kapuçin kıyafeti giymiş olduğunu fark ettim. Bütün gücümle kendimi toplayıp bu rüya halinden uyanmak istedim; başardım da. Bu keşişin benim hayal gücümün boş, aldatıcı bir oyunu olduğundan şüphem yoktu; ama aşkın gizemiyle tanışmakta olduğumu da büyük bir açıklıkla sezinliyordum. Evet, o yabancıyı, uyanmakta olan duygularımın bütün gücüyle, genç bir kalbin bütün tutkusu, bütün içtenliğiyle seviyordum. Kendimi en kötü hissettiğim anlarda, hayallere dalıp o yabancıyı gördüğümü kuruyordum. Ondan sonra gözle görülür şekilde iyileştim; sinirlerimin gerginliği hafifledi. Yalnız, sürekli o hayalî resme dikili gözlerimle, sadece benim içimde yaşayan bir varlığa duyduğum bu fantastik aşkla, hayaller içinde yaşayan biri gibi görünüyordum. Her konuda suskun kalıyordum. Topluluk içinde hareketsiz, öylece oturuyor, her dakika hayalimle meşgul oluyordum. Ne söylendiğine dikkat etmiyor, ters cevaplar veriyordum; herkes de beni aptal bir yaratık sanıyordu. Ağabeyimin odasında masanın üstünde yabancı bir kitap buldum; açtım, İngilizceden çevrilmiş bir romandı: <em>Keşiş</em>. Buz gibi bir ürpertiyle, tanımadığım sevgilimin bir keşiş olabileceği fikri geçti aklımdan. Tanrı’ya adanmış birisine âşık olmanın günah olabileceğini hiç düşünmemiştim. O anda aklıma, hayalimdeki suretin sözleri geldi: “Tanrı’ya adanmış birinin yeminini bozabilir misin?” İşte o zaman bu sözler, ağır bir yük gibi içime oturdu, beni derinden yaraladı. O kitabın bana bazı ipuçları verebileceği sanısına kapıldım. Alıp okumaya başladım. Şaşılası öyküsü beni sürüklüyordu; ama korkunç keşiş, ilk cinayetini işleyip başka rezilce günahlara girdikçe, sonunda da şeytanla anlaşma yapınca, anlatılmaz bir dehşete kapıldım; zira Hermogen’in, “Annem, şeytanla konuşuyor,” sözleri aklıma gelmişti. Romandaki keşiş gibi, o yabancının da ruhunu satmış, beni baştan çıkarmak isteyen biri olduğunu düşündüm. Yine de, içimde yaşattığım keşişe duyduğum aşka söz geçiremiyordum. Artık günahkâr aşkların da var olabileceğini anlamıştım. Buna karşı duyduğum nefret, kalbimi dolduran hislerle çelişiyordu; bu çelişki de beni kendine mahsus bir biçimde hassaslaştırıyordu. Yakınımda bir erkek varsa tekinsiz duygulara kapılıyordum; çünkü bu kişinin, beni ansızın yakalayıp mahvedecek olan o keşiş olduğu sanısına kapılıyordum. Reinhold bir seyahatten dönmüştü; kürsü vaizi olarak yaygın bir üne sahip olan, kendisinin de ...r’de hayranlıkla dinlemiş olduğu “Kapuçin Medardus” diye birinden çokça söz ediyordu. Romandaki keşişi düşündüm ve âşık olduğum ama aynı zamanda korktuğum hayalî kişinin o Medardus olabileceğine dair tuhaf bir sezgiye kapıldım. Bu fikir bana, neden öyle olduğunu ben de bilmediğim halde çok korkunç geldi. Durum, gerçekten de tahammül edemeyeceğim kadar sıkıntı verici, tedirgin edici bir hal aldı. Bir sezgiler ve hayaller denizinde yüzüyordum. Lakin o keşişin hayalini de içimden atmayı bir türlü başaramıyordum; ben, talihsiz çocuk, Tanrı’ya adanmış birine duyduğum günahkâr aşka karşı koyamıyordum. Bir gün, arada bir olduğu gibi, babamı ziyarete bir din adamı gelmişti; iblisin türlü girişimleri konusunda etraflıca konuştu, kötülüğün genç insanların savunmasız ruhlarına hangi yollardan girdiğini, neden pek az bir dirençle karşılaştığını anlattı; babam da buna, sanki benden söz ediyormuş gibi, bazı şeyler ekledi. Din adamı konuşmanın sonunda, yakın dostlara olduğu gibi, dine ve onun hizmetindeki kimselere karşı duyulan sınırsız bir güven ve sarsılmaz bir inanç sayesinde şeytandan kurtulmanın mümkün olabileceğini söyledi. Bu ilginç konuşma beni, çareyi Kilise’de aramaya, nedamet getirip itirafta bulunarak kutsal günah çıkarma yoluyla kalbimi hafifletmeye teşvik etti. Ertesi gün, sabahleyin erkenden, o sıralar şehirde olduğumuz için evimizin hemen yakınındaki manastırın kilisesine gitmeye karar verdim. O geceyi azap içinde kıvranarak berbat bir şekilde geçirdim. Daha önce hiç görmediğim, hiç düşünmediğim türden iğrenç, günahkâr hayaller uçuşuyordu; ama ardından, hayallerin arasında bir keşiş belirdi, yardım etmek içinmiş gibi elini uzatarak bağırdı: “Beni sevdiğini söyle, bütün dertlerinden kurtul!” Bunun üzerine gayriihtiyarı bağırdım: “Evet, Medardus, seni seviyorum!” Bunun üzerine cehennemin bütün hayaletleri kayboldu. Nihayet kalktım, giyindim ve manastırın kilisesine gittim.</p>

      <p>Sabahın ilk ışıkları renkli pencerelerden rengârenk süzülüyor, kiliseye hizmet eden bir birader koridorları temizliyordu. İçeriye girdiğim yan kapılardan birinin hemen yakınında, Azize Rosalia’ya adanmış bir altar vardı. Orada kısaca bir dua ettim, içinde bir keşişin bulunduğunu fark ettiğim günah çıkarma hücresine doğru yürüdüm. Yüce Tanrı’m, sen yardım et! Medardus’tu o. Hiç kuşkum kalmamıştı, yüce bir kuvvet söylüyordu bunu. Delice bir korku kapladı içimi. Ve de aşk... Beni ancak yılmaz bir cesaretin kurtarabileceğini hissettim. Günahkâr aşkımı, Tanrı’ya adanmış olan bu kişinin kendisine itiraf ettim. Hatta daha da fazlasını... Yüce Tanrı’m! O anda umarsız bir yeis içinde, sevgilimi bağlayan bağları lanetliyor, bunun da günahını çıkarıyordum sanki. “Sensin, sen, anlatılamaz şekilde sevdiğim sensin, Medardus.” Bunlar söyleyebildiğim son sözler oldu ama o anda kilisenin teskin eden tesellisi, gözüme artık Medardus gibi görünmeyen keşişin dudaklarından cennetten çıkma bir merhem gibi süzüldü. Yaşlı, muhterem bir hacı, beni kollarına alıp koridordan geçirerek kilisenin ana kapısına kadar götürdü. Çok kutsal, harikulade sözler söylüyordu; oysa ben sakin, tatlı sesler eşliğinde beşikte sallanmakta olan bir çocuk gibi uyukluyordum. Kendimi kaybetmişim. Uyandığımda, giyinik vaziyette odamdaki divanda yatıyordum. “Tanrı’ya ve azizlere şükürler olsun, krizi atlattı, kendine geliyor!” diye bağırdı bir ses. Babama bu sözleri söyleyen kişi, hekimdi. Bana, beni sabahleyin kaskatı kesilmiş, ölü gibi bir halde bulduklarını ve bir sinir krizinden şüphelendiklerini söylediler. Görüyorsun ya, sevgili, inançlı anacığım, Keşiş Medardus’a yaptığım itiraf, bir gerginlik ânında, bana gerçek gibi görünen bir rüyadan ibaretmiş. Sık sık yalvardığım, rüyamda bile hayaline seslendiğim Azize Rosalia, art niyetli kötü ruhun kurduğu tuzaklardan kurtulabilmem için bana her şeyi böyle göstermiş. Keşiş kılığındaki aldatıcı hayale karşı duyduğum çılgın aşkım silinmişti içimden. Tamamen iyileştim ve neşeli, rahat bir şekilde hayata döndüm. Ama adaletli Tanrı’m, beni o nefretlik keşişle bir kez daha, hem de öldüresiye korkunç bir şekilde karşılaştırdı. Sarayımıza gelen keşişi görür görmez, rüyamda günah çıkarmış olduğum Medardus’u tanıdım. Bahtsız Hermogen, “Bu, annemizin konuştuğu şeytan; kolla kendini, kolla kendini! Seni ağına düşürmek istiyor!” diyordu bana sürekli. Ama böyle bir uyarıya gerek yoktu. Günahkâr arzularla ışıldayan gözleriyle bana baktığı o ilk andan, ardından da sahte bir heyecanla, “Rosalia!” diye haykırmasından itibaren keşiş, bana hep tekinsiz ve ürkünç geldi. Ondan sonra olup biten feci şeyleri biliyorsun, benim sevgili, iyi yürekli anacığım. Ama sana, keşişin çok tehlikeli olduğunu, iç dünyamın derinliklerinde bir duyguyu harekete geçirdiğini, böylece içimde ilk kez günah fikrinin uyandığını, kötülüğün ayartmalarına kanmamak için bununla mücadele etmek zorunda kaldığımı itiraf etmeliyim. Öyle anlar oluyordu ki, gözlerim kamaşmış halde keşişin sahte dindar konuşmalarına kanıyordum; o esnada içinde masum, göksel bir aşkı tutuşturacak bir cennet kıvılcımı parlıyor sanısına kapılıyordum. Ama ondan sonra o, huşu içinde ibadet ettiğim bir esnada, ahlaksızca bir hileyle cehennemî bir ateş üfledi bana. Canı gönülden dualar ettiğim azizler o anda, koruyucu bir melek olarak ağabeyimi gönderdiler. Buradaki saraya yeni geldiğim sırada adamın biri yanıma yaklaştı; dünyevi giyimine rağmen ilk bakışta onu Keşiş Medardus’a benzettim. İçine düştüğüm dehşeti bir düşün, sevgili anacığım. Onu görür görmez bayılmışım. Prensesin kollarında uyandığımda, şiddetle haykırdım: “O, o, ağabeyimin katili!” “Evet, o, o!” dedi prenses de. “Manastırdan kaçan, kılık değiştirmiş keşiş. Babasına, Francesko’ ya ne kadar da benziyor...” Tanrı yardımcım olsun, bu ismi yazarken bile iliklerime kadar buz gibi ürperiyorum. Annemin odasındaki resim Francesko’ydu... Bana azap veren keşişin aldatıcı hayali de tıpkı onun yüz hatlarına sahipti. Medardus’u, o tuhaf günah çıkarma rüyasında görmüştüm. Benim iyi yürekli anacığım, Medardus, Francesko’nun oğlu; senin dini bütün bir şekilde yetiştirdiğin ama günaha girip isyankârlığa kapılmış olan Franz’ın ta kendisi. Annemin bu Francesko’yla nasıl bir ilişkisi vardı ki, resmini duvarında saklıyordu ve ona bakıp eski güzel zamanlarını hatırlarmış gibi görünüyordu. Nasıl oluyor da Hermogen, bu resimde şeytanı görüyor ve benim o tuhaf kafa karışıklığımı buna bağlıyordu? Hatıralar ve şüpheler içinde boğuluyorum. Yüce Tanrı’m, beni ağına düşüren bu kötü güçten nasıl kurtulurum? Hayır, artık yazmaya devam edemeyeceğim; sanki karanlık bir gecedeyim ve bana izleyeceğim yolu dostça aydınlatacak bir tek ümit yıldızı bile yok.</p>
      <hr class="bosluk" />

      <p><strong>(Birkaç gün sonra)</strong></p>
      <hr class="bosluk" />

      <p>Hayır, önümde açılan aydınlık güneşli günlerimi hiçbir karanlık şüphe gölgelememeli artık. Muhterem Peder Cyrillus, vefakâr anacığım, benim aceleciliğim yüzünden Ağır Ceza Mahkemesi’nin eline düşen Leonard’ın davasının nasıl vahim bir hal aldığını sanırım anlatmıştır sana. Gerçek Medardus’un yakalandığını, muhtemelen düzmece olan deliliğinin neredeyse tamamen geçtiğini, günahkâr eylemlerini itiraf ettiğini, müstahak olduğu cezayı beklediğini filan... Daha fazla uzatmayacağım, zira senin için çok kıymetli olan o çocuğun, bir suçlu olarak utanç verici kaderi, yüreğini yaralayabilir. Bu tuhaf dava, sarayda bir süre tek konuşma konusu oldu. Leonard’ı, her şeyi inkâr ettiği için kurnaz, inatçı bir suçlu yerine koyuyorlardı. Yüce Tanrı’m! Bazı konuşmalar yüreğime hançer gibi saplanıyordu; zira içimde tuhaf bir ses, o suçsuz, diyordu. Gün gibi ortaya çıkacak. Ona karşı derin bir merhamet duyuyordum. Kendi kendime itiraf etmeliyim ki, gözümde canlandırdığım hayali, içimde yanlış yorumlanamayacak türden kıpırtılar uyandırıyordu. Evet! Dünyanın gözünde günahkâr bir isyankâr olduğu esnada bile onu tarif edilemez biçimde seviyordum. Onu ve beni kurtaracak bir mucize olmalıydı. Zira Leonard’ın cellatın elinde can vereceği an, ben de ölecektim. O, masum; beni seviyor ve yakında tümüyle benim olacak. Böylece küçük çocukluğuma ait, şeytani bir gücün kötü niyetlerle karartmaya çalıştığı bulanık bir sezgi, harikulade, renkli, neşeli bir şekilde gerçek olacak. Lütfen, sevdiğimden ve benden lütfunu esirgeme, ey inançlı ana! Ah, keşke bu mutlu kızın, cennetlik sevinciyle göğsünde ağlayarak içini boşaltabilseydi. Leonard, Francesko’ ya çok benziyor ama ondan daha uzun boylu ve ulusunun karakteristik çizgileriyle ondan da, Keşiş Medardus’tan da ayrılıyor. Onun bir Polonyalı oluğunu biliyorsun. O zeki, o kıvrak, o harikulade Leonard’ı bir an için bile olsa kaçak bir keşiş sanmak gerçekten de budalacaydı. Ama bizim sarayda geçen o feci sahnelerin korkunç etkisi hâlâ o kadar güçlü ki, Leonard hiç beklemediğim bir anda odama girip pırıltılı gözleriyle bana baktığında Medardus’a o kadar benziyordu ki, ister istemez korkuya kapıldım, çocukluk edip sevdiğimi incitecektim neredeyse. Bana öyle geliyor ki, ancak bir rahibin kutsaması, üzerime hâlâ bulutu gölgeler salan bu karanlık hayalleri durdurabilir. İnançlı dualarına beni de, sevdiğimi de dahil et, benim değerli anacığım! Prens, nikâhın bir an önce kıyılmasını istiyor. Gününü sana yazarım ki, hayatının en görkemli ve en müthiş saatinde hatırlayasın çocuğunu.</p>
    </blockquote>

    <p>Dönüp dönüp tekrar okudum Aurelie’nin satırlarını. İçlerinden sanki cennetin ruhu yansıyor, içime doluyor, tertemiz ışığıyla günahkâr ve isyankâr ateşimi tamamen söndürüyordu. Aurelie’ye bakınca kutsal bir huşu duyuyor, onu artık öyle eskisi gibi çılgınca okşamaya cesaret edemiyordum. Aurelie tavrımdaki değişikliği fark etti. Pişmanlık içinde ona, başrahibeye yazdığı mektubu çaldığımı itiraf ettim. Bunu, görünmez yüce bir gücün karşı durulmaz şiddetteki açıklanamaz baskısına bağlayarak özür diledim. Üzerimde etkisi olan bir yüce gücün, günah çıkarma hücresinde o hayali göstererek bize bu derin bağlılığımızın Tanrı’nın takdiri olduğunu bildirmek istediğini ileri sürdüm. “Ve sen, cennetin inançlı çocuğu,” dedim. “Ben de bir vakit, senin bana aşkını itiraf ettiğin harikulade bir rüya görmüştüm. Ama o rüyada ben, talihsiz, kaderin ezdiği, kalbi cehennemin bin türlü azabıyla parçalanmış bir keşiştim. Seni, seni sonsuz bir coşkuyla seviyordum, ama aşkım bir günah, hem de iki kat ahlaksızca bir günahtı; zira ben bir keşiştim, sen ise Azize Rosalia.” Aurelie korkarak ayağa fırladı, “Tanrı aşkına!” dedi. “Tanrı aşkına! Hayatımızda derin, akıl sır ermez bir esrar var. Ah, Leonard, onu saran bu örtüye hiç dokunmayalım. Arkasında kim bilir ne ürkünç ne dehşet verici bir şeyler saklı. İnançlı olalım, birbirimize sadık bir aşkla sıkıca sarılalım; o zaman belki de, hayaletlerinin bizi düşmanca tehdit ettiği karanlık güce karşı durabiliriz. Mektubumu okuduğuna göre, bu böyle olmalı. Ah, her şeyi sana ben açıklamalıydım. Aramızda hiçbir sır kalmamalı. Bana öyle geliyor ki, sen de eskiden hayatına girmiş, yıkıcı bazı etkileri olmuş bir şeylerle mücadele ediyorsun, ama dile getirmekten gereksiz yere çekiniyorsun. Dürüst ol, Leonard, açık yüreklilikle bir itirafta bulunsan, kalbin kim bilir nasıl da rahatlayacak ve aşkımız nasıl daha da aydınlık bir ışık kazanacak.” Aurelie’nin bu sözleri çok acı verdi; içimde ne türden yalancı bir ruh barınıyordu ki, daha birkaç dakika önce bu inançlı çocuğu günahkârca kandırmıştım. Bu hissim şaşılası bir şekilde gitgide güçlendi; Aurelie’ye her şeyi açıklamalı, onun aşkını bütün bunlara rağmen kazanabilmeliydim. “Aurelie, azizem benim, beni kurtaran...” O anda prenses içeriye girdi; onu görmek, beni ansızın alay ve yıkıcı düşüncelerle dolu cehennemime geri gönderdi. Prenses bundan böyle hep bana tahammül etmek zorundaydı. Sükûnetle ve fütursuzca Aurelie’nin nişanlısı olarak takdim ettim kendimi. Oysa Aurelie’yle baş başa kaldığım anlarda her türlü kötü düşünceden uzak oluyordum; o anlarda içime Tanrı’nın ebedi mutluluğu doluyordu; öyle anlarda, Aurelie’yle evlenmeyi yürekten istiyordum. Bir gece, sanki canlıymış gibi annem geldi yanıma; elini tutmak istedim ama fark ettim ki, o diye sadece havaya dokunuyorum. “Böyle budalaca bir aldatmacaya ne gerek vardı?” diye öfkeyle bağırdım. O anda annemin gözlerinden parlak yaşlar döküldü; gümüş gibi parıldayan, ışıklar saçan yıldızlara dönüştü. Başımın etrafında kutsal bir hale oluşturmak ister gibi dönüyorlardı. Ama siyah, korkunç bir el haleyi sürekli dağıtıyordu. “Sen, her türlü kötülükten arınmış olarak doğurduğum sen,” dedi annem sevecen bir sesle. “Hiç mi gücün kalmadı, iblisin ayartmalarına direnemiyor musun? Şimdi senin içyüzünü görebiliyorum artık, zira dünyevi yükler üzerimden alındı. Ayağa kalk, Franz’cığım. Seni kurdelelerle, çiçeklerle süslemek istiyorum çünkü Aziz Bernard Günü geldi ve sen yeniden o inançlı genç çocuk olmalısın!” O an Tanrı’ya övgü olarak bir ilahi söyleyecek gibi oldum, ama şarkımın arasına birdenbire müthiş gürültüler girdi ve şarkım, vahşi bir ulumaya dönüştü. Annemin sureti ile aramıza, hışırdayarak siyah tüller indi. Bu rüyadan birkaç gün sonraydı, sokakta Ağır Ceza hakimiyle karşılaştık. Nazik bir şekilde yanıma yaklaştı, “Biliyor musunuz?” diye söze başladı. “Kapuçin Medardus’un davası yeniden açmaza girdi. Büyük bir ihtimalle idama mahkûm olacakken, yeniden cinnet emareleri gösterdi. Ağır Ceza Mahkemesi’ne annesinin ölüm haberi ulaşmıştı; bunu, ona ben açıkladım. Duyunca çılgın kahkahalar attı ve en yürekli kimseleri bile dehşete düşürecek bir sesle, ‘Ha, ha, ha! (Bizim prensin öldürülen kardeşinin karısını kastederek) prenses von... çoktan öldü!’ diye haykırdı. Şimdi yeniden tıbbi müşahede altına alınma gereği doğdu; yine de, keşişin deliliğinin düzmece olduğu sanılıyor.” Annemin ölüm gününü ve saatini söylemesini istedim. Tam bana göründüğü saatte ölmüştü; çoktandır unuttuğum annem, ruhuma ve duygularıma seslenerek yakında benim olacak olan o temiz, göksel ruh ile aramızda aracılık etmişti. Sakinleşmiş ve rahatlamış bir halde, Aurelie’nin aşkının ne anlama geldiğini ilk kez anlar gibiydim. Beni koruyacak bir azize olarak onu asla bırakmamalıydım. O artık beni sıkıştırmadığına göre, karanlık sırrım, yüce güçlerin takdir ettiği bir keyfiyet olarak, açıklanmadan kalacaktı. Prensin tespit ettiği düğün günü gelip çattı. Aurelie, nikâhımızın sabahın erken saatinde, yakındaki manastırın kilisesinde, Azize Rosalia altarının önünde kıyılmasını istiyordu. Bütün geceyi, uzun zamandan bu yana ilk kez bu kadar içten dua ederek geçirdim. Ne var ki ben gafil, günah işlemek için bu dualara sığınmanın aslında cehennemlik bir günah olduğunu hiç aklıma getirmiyordum. Aurelie’ye gittiğimde, beyazlar giymiş, kokulu güllerle süslenmiş, bir melek güzelliğiyle karşıladı beni. Kıyafeti de, saç biçimi de, tuhaf bir şekilde eski zamanları hatırlatıyordu. İçimde bazı karanlık hatıralar uyandı; önünde nikâhımızın kıyılacağı altarın üstündeki resmi capcanlı karşımda görünce derin bir ürpertiyle sarsıldım. O resim, Azize Rosalia’nın, inancı uğruna şehit düşüşünü tasvir ediyordu ve azize tıpkı Aurelie gibi giyinmişti. Bunun, üzerimde yarattığı tüyler ürpertici etkiyi gizlemek çok zor oldu. Aurelie bana gökler kadar engin, sevgi ve mutlulukla ışıldayan gözleriyle bakarak elini uzattı. Onu göğsüme bastırdım, kondurduğum tertemiz heyecanlarla dolu bir öpücükle içim, ruhumun ancak Aurelie’yle kurtulacağına dair kesin bir hisle doldu. Saray görevlilerinden biri, konukların bizi karşılamak için hazır olduklarını haber verdi. Aurelie aceleyle eldivenlerini giydi, koluna girdim; o anda oda hizmetkârı kız, Aurelie’nin saçının dağıldığını fark ederek topuz iğnesi getirmeye koştu. Kapının önünde bekliyorduk; Aurelie burada beklemekten rahatsız olmuş gibi görünüyordu. O anda sokakta anlaşılmaz bir gürültü oldu. Birileri, boğuk seslerle karmakarışık bir şekilde bağrışıyordu; ağır aksak ilerleyen bir araba şıkırtısı işitildi. Pencereye koştum. Sarayın tam önünde, cellat yamaklarından birinin sürdüğü bir saman arabası duruyordu; arkada bir keşiş oturuyordu. Önünde bir Kapuçin, onunla birlikte gayretle, yüksek sesle dua ediyordu. Keşişin ölüm korkusuyla beti benzi uçmuş, sakalları fırça gibi olmuştu. Nefretlik benzerimin yüz hatları bütün bunlara rağmen, bariz şekilde bana benziyordu. Bir an için durmuş olan araba, arkadaki halk kitlesinin itmesiyle yeniden yürümeye başladığı anda, kıvılcımlar saçan gözleriyle yukarıya, bana doğru, donuk ve dehşet verici bir bakış attı, kahkahalarla gülerek, böğürür gibi, “Güvey, güvey! Gel... gel dama çıkalım, dama çıkalım, orada dövüşelim. Kim ötekini aşağı atarsa, kral o olsun, kan içmeyi hak etsin,” diyordu. “Korkunç herif, ne istiyorsun benden? Ne istiyorsun?” diye haykırdım. Aurelie bana sıkıca sarılmış, beni pencereden zorla uzaklaştırmaya çalışıyor, bir yandan da, “Tanrı ve Meryem Ana’mız adına! Keşiş Medardus’u götürüyorlar. Ağabeyimin katilini idama götürüyorlar!” diye bağırıyordu. O anda içimdeki cehennem ruhları uyanarak isyankâr, melun gücün onlara verdiği kuvvetle ayaklandılar. Aurelie’yi öylesine şiddetli bir öfkeyle yakaladım ki, korkudan büzüldü. “Ha, ha, ha! Çılgın, budala kadın... Ben, ben senin âşığın, senin güveyin ben, Medardus’um. Ağabeyinin katili benim! Sen, sen, keşişin gelini, kocana bela mı okuyacaksın?... Kral benim... Senin kanını içeceğim!” Cinayet bıçağını çektim, Aurelie’yi yere iterek bıçağı sapladım. Kanı elime fışkırdı. Merdivenden aşağı atıldım, halkı yararak arabaya ulaştım, keşişi aşağıya çekerek yere indirdim. Beni sımsıkı yakaladılar. Bıçağımı öfke içinde etrafımdakilere savurdum ve kendimi kurtardım, fırlayıp kaçtım; etraftan sıkıştırıyorlardı. Bıçaklandığımı, böğrümden yaralandığımı hissettim ama sağ elimle bıçağımı, sol elimle sert yumruklar savurarak parkın yakındaki duvarlarından birine ulaştım, müthiş bir sıçrayışla üzerinden dışarıya atladım. “Cinayet! Cinayet! Yakalayın! Yakalayın katili!” diye sesler geliyordu arkamdan. Şangırtılar işittim; parkın kapalı kapısını açmaya uğraşıyorlardı. Hiç durmadan kaçtım, parkı hemen bitişiğindeki ormandan ayıran geniş hendeğe kadar geldim. Uzun bir sıçrayışla onu da aştım; artık karşı tarafındaydım. Ormanın içlerine doğru hiç durmadan koşmaya devam ettim; ta ki bitkin vaziyette bir ağacın altına yığılıncaya kadar... Derin bir baygınlıktan ayılır gibi uyandığımda, gecenin karanlığı çoktan çökmüştü. Ürkmüş bir hayvan gibi sadece kaçma fikri vardı aklımda. Ayağa kalktım, daha birkaç adım atamadan çalılar hışırdadı, herifin biri sırtıma çullandı ve kollarını boynuma doladı. Onu silkelemek için boş yere uğraştım. Kendimi yerlere attım, sırtımı ağaçlara yaslayarak bastırdım. Hiçbir yararı olmadı. Herif kıkırdıyor, alaycı kahkahalar atıyordu. O esnada karaçamların arasından parlak bir ay yükseldi. Keşiş Medardus sanılan benzerim, ölü gibi sararmış iğrenç suratıyla, tıpkı arabadan yukarıya doğru baktığı gibi gözlerini dikmiş bakıyordu. “Hi, hi, hi!.. Biraderciğim, biraderciğim, ben hep senin yanındayım. Kendini bırakma... Bırakma kendini... Ben senin gibi koşamam... Beni sen taşımak zorundasın... ta... taşımak... Darağacından geliyorum ben. Beni tekerleğe geçireceklerdi. Hi, hi!..” Ben delice korkumun verdiği güçle, dev gibi bir yılana yakalanmış bir kaplan misali havaya sıçrarken, iğrenç hortlak böyle kahkahalar atıp böğürüyordu. Beni bıraksın diye, öldüremesem bile ağır yaralamak için ağaçlara, kayalıklara doğru deli gibi koşuyordum. O zaman daha da yüksek sesle gülüyordu; çok canım yanıyordu. Çenemin altında bağladığı ellerini gevşetmek istedim, ama o zaman da o müthiş kuvvetiyle gırtlağımı sıkması tehlikesi vardı. Çılgınlar gibi koşmamın sonucunda nihayet ansızın yere düştü; ne var ki daha bir-iki adım uzaklaşamadan yeniden sırtıma tırmandı, kikirdeyerek, kahkahalar atarak o dehşetengiz sözleri kekelemeye başladı. Yeniden deliler gibi hiddetlendim, yeniden çabaladım, yeniden kurtuldum, derken korkunç hortlak bir kez daha boynuma sarıldı. Benzerimin beni ne kadar takip ettiğini, benim karanlık ormanda ne kadar kaldığımı söyleyebilmem mümkün değil. Yemeden, içmeden sanki aylarca böylece sürüp gitmiş gibi geliyor bana. Net olarak hatırlayabildiğim tek bir an var; ardından bilincimi tümüyle kaybettim. Benzerimi sırtımdan atmayı yeni başarmıştım ki, ormana parlak bir güneş ışığı düştü, onunla birlikte hoş, güzel birtakım sesler duyuldu. Sabah duası için çalan manastır çanlarını ayırt ettim. “Sen, Aurelie’yi öldürdün.” Bu düşünce beni ölümün buz gibi kollarıyla sardı ve bilincimi kaybederek yere yığıldım.</p>
  </div>

  <div class="si-footnotes html5_section epub-type_footnotes">
    <div class="si-footnote html5_aside epub-type_footnote" id="f19">
      <a class="si-backref" href="#ref_f19">19</a> <span class="si-footnote-text">. (Lat.) Korkusuz adam. (Ç.N.)</span>
    </div>

    <div class="si-footnote html5_aside epub-type_footnote" id="f20">
      <a class="si-backref" href="#ref_f20">20</a> <span class="si-footnote-text">. Tekerlekle idam kastediliyor. Mahkûm büyük bir tekerleğin dışına bağlanır, tekerleğin kayalıklar ya da kazıklar üzerine yuvarlanmasıyla infaz gerçekleşir. (Ç.N.)</span>
    </div>

    <div class="si-footnote html5_aside epub-type_footnote" id="f21">
      <a class="si-backref" href="#ref_f21">21</a> <span class="si-footnote-text">. Bilinen en eski şövalyelik romanının kahramanı. Galyalı Amadis’in maceraları, Rönesans ve Barok dönemleri boyunca, Batı Avrupa’da en sevilen ve en çok okunan kitaplar arasında yer alır. (Y.N.)</span>
    </div>
  </div>
</body>
</html>
