<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>
    <body>
<div class="bos6"></div>
<p class="baslik1">2. Bölüm</p>
<div class="bos2"></div>
<p>Babamla Anwar, Bombay’da kapı komşuydular, beş yaşından beri de çok iyi dosttular. Babamın doktor olan babası Juhu sahilinde kendisi, karısı ve on iki çocuğu için tek katlı güzel bir ahşap ev yaptırmıştı. Babamla Anwar verandada uyur, şafakla birlikte sahile koşup yüzerlerdi. Okula faytonla giderlerdi. Hafta sonları kriket, okuldan sonra da evin kortunda tenis oynarlardı. Top toplayıcıları hizmetçilerdi. Kriket maçları genellikle İngilizlere karşı oynanır, yenmelerine, zorunlu olarak, izin verilirdi. Sürekli ayaklanmalar, gösteriler olur, Hint-Müslüman çatışması yaşanırdı. Hintli arkadaşları, komşuları evlerinin önünde ağıza alınmayacak şarkılar söylerdi.</p>
<p>Bombay Hint film endüstrisinin merkezi, babamın erkek kardeşlerinden biri de bir film dergisinin editörü olduğu için sürekli partilere gidilirdi. Babam ve Anwar tanıdıkları film yıldızlarının, öptükleri kadın oyuncuların havasını atmaya bayılırlardı. Bir keresinde, ben yedi-sekiz yaşlarındayken, babam oyuncu olmamı istediğini söyledi; “Çok rahat bir yaşantın olur,” dedi, “çok fazla çalışmadan çok kazanabilirsin.” Ama aslında doktor olmamı istiyordu ve oyunculuk konusu bir daha hiç açılmadı. Okulda meslek seçimi danışmanı gümrük memurluğunu seçmemi söylemişti; valiz karıştırmaya doğal bir yeteneğim olduğunu düşünmüştü herhalde. Annem, bence bol pantolon sevdiğim için, denizci olmamı istiyordu.</p>
<p>Babamın çocukluğu kırlarda geçmişti, Anwar’la onun maceralarını dinlerken kendi oğlunu neden Londra’nın, –boğulurken insanların gözlerinin önüne kendi yaşamlarının değil de her şeyden önce çift taraflı parlak yansısının geldiği söylenen bu şehrin– sıkıcı varoşlarına mahkûm ettiğini düşünmeden edemiyordum.</p>
<p>Babam günlük yaşamın güçlüklerini çok sonra, ancak İngiltere’ye yerleştikten sonra anladı. Daha önce hiç yemek yapmamış, çamaşır yıkamamış, kendi ayakkabılarını temizlememiş, yatak düzeltmemişti. Hizmetçiler yapmıştı bu işleri. Babam Bombay’daki evi hatırlamaya çalıştığında mutfağı bir türlü gözünün önüne getiremediğini anlatmıştı; hiç girmemişti ki içine. Gerçi en sevdiği hizmetçinin mutfaktaki yanlış hareketleri yüzünden atıldığını hatırlıyordu; bir keresinde sırtüstü yatıp ekmek dilimini ayak parmaklarının arasında ateşe tutup kızartmış, bir başka kez de diş fırçasıyla kereviz temizlemişti –gerçi kendi fırçasıydı kullandığı, ev sahiplerininki değil– ama bu özür sayılamazdı. Bütün bunlar babamı sosyalist yaptı, tabii ondan ne kadar sosyalist olursa o kadar.</p>
<p>Annem babamın soyluluktan uzak tavırlarından hiç hoşlanmıyor, daha çok ailesiyle gurur duyuyordu. “Churchilllerden daha soylular,” diyordu eşe dosta. “Okula atla çekilen arabayla gidermiş.” Bu, babamı 1950’lerde ve 1960’larda İngiltere’ye gelen, çatal bıçak kullanmayı, hele tuvalete girmeyi hiç bilmeyen, tuvaletin üstüne çıkıp yüksekten sıçan Hintli köylülerle karıştırmayın anlamına geliyordu.</p>
<p>Babam onlardan farklı olarak İngiltere’ye ailesi tarafından okumaya gönderilmişti. Annesi ona ve Anwar’a bir-iki tane kaşındıran yün kazak örüp kesinlikle domuz eti yemeyeceklerine söz verdirerek Bombay’dan uğurlamıştı. Daha önce oraya giden Gandi ve Cinnah gibi babam da Hindistan’a nitelikli, iyi yetişmiş bir İngiliz beyefendisi bir avukat, balolarda güzel dans eden biri olarak dönecekti. Ama yola çıkarken babamın aklına annesinin yüzünü bir daha göremeyeceği gelmemişti. Bu yaşamının tartışmasız en acı olayıydı, elinde olmadan kendisine bakacak, bir mektup bile göndermediği annesini sevdiği gibi seveceği kadınlara düşkünlük geliştirmesinin nedeni de buydu.</p>
<p>Londra, Old Kent Road, ikisine de soğuk duş gibi gelmişti. Nemli ve sisliydi; insanlar birbirine ‘Sunny Jim’ diye takılıyor, hiçbir zaman tam anlamıyla karın doymuyor, babam da burnunu çekip kızarmış ekmeğe talim etmiyordu. İşçi sınıfının bu vazgeçilmez yiyeceğini eliyle itip, “Burnumu çekerim daha iyi,” diyordu. “Hep biftekle Yorkshire pudingi yiyeceğiz sanıyordum.” Ama tayın dönemi sürüyordu, savaşta bombalanıp enkaz yığınına döndüğünden beri şehir haraptı. Babam yine de İngiltere’de İngilizlerin durumunu görünce şaşırıyor, yürekleniyordu. İngilizlerin yoksulluk içinde yol süpürüp çöp topladığını, tezgâhtarlık ve barmenlik yaptığını görmemişti hiç. Bir İngiliz’in hiç parmaklarıyla ağzına ekmek tıktığına tanık olmamış, kimse de ona İngiliz’in sular soğuk olduğu için –tabii su bulurlarsa– sık yıkanmadıklarını anlatmamıştı. Babam şehirdeki barlarda Byron’dan söz etmeden önce de kimse her İngiliz’in okuma yazma bilmediğini ya da bir Hintlinin sapkın, kaçık bir adamın şiirleri üzerine ukalalık etmesinden hoşlanmayabileceklerini söyleyerek uyarmamıştı.</p>
<p>Neyse ki Anwar’la babamın kalacak bir yeri vardı, babamın bir arkadaşında, Dr. Lal’de kalıyorlardı. Dr. Lal, Bertrand Russell’ın arkadaşı olduğunu iddia eden iriyarı bir diş doktoruydu. Savaş sırasında Cambridge’te yalnızlık içindeki Russell, Dr. Lal’e seksle ilgili hayal kırıklığına tek bir çare olduğunu anlatmıştı. Russell bu büyük keşfini yalnız ondan sonra hep mutlu gezdiğini söyleyen Dr. Lal’e açmıştı. Yoksa Russell’ın en büyük başarılarından biri onu kurtarmak mı olmuştu? Çünkü Dr. Lal o iki genç ve sekse aç konuğuyla o kadar açık konuşmasaydı, babam annemle tanışmamış olacak, ben de Charlie’ye âşık olmayacaktım.</p>
<p>Anwar tombul gıdığı ve toparlak suratıyla hep babamdan daha kiloluydu. Bir-iki muzır sözcükle tatlandırmadığı tek cümlesi yoktu, Hyde Park çevresinde dolanan fahişelere bayılırdı. Ona Bebek Surat diyorlardı. Babam kadar özenti değildi, babam, Hindistan’dan aylık harçlığı gelir gelmez Bond Street’e papyon, şişe yeşili yelek ve kareli çorap almaya gider, sonra da Bebek Surat’tan ödünç para alması gerekirdi. Anwar gündüzleri Kuzey Londra’da hava mühendisliği eğitimi alıyor, babam da gözlerini hukuk kitaplarından ayırmamaya çalışıyordu. Geceleri Dr. Lal’in muayenehanesinde dişçi aletlerinin arasında uyuyorlardı, Anwar dişçi koltuğuna yatıyordu. Bir gece, çevrede dolaşan farelerin tıkırtısına ve cinsel açlığa, bir de annesinin ördüğü yün kazakların kaşıntısına kafası bozulan babam, Lal’in açık mavi dişçi gömleğini giyip eline de en keskin delgi aletini almış, uykuda Anwar’a saldırmış. Anwar çığlık çığlığa uyanınca Chislehurst’ün gelecekteki gurusunun dişçi delgisiyle üzerine geldiğini görmüş. Bu dalgacılık, yaşamı sanki hiçbir önemi yokmuş gibi ciddiye almayı reddediş, babamın çalışmalarına da yansımıştı. Babam zihnini bir konuda toplamakta güçlük çekerdi. Daha önce hiç çalışmamıştı, şimdi de ona göre değildi bu. Anwar, babam için, “Haroon’un her gün on ikide ve beş buçukta Bar(o)’da olması gerekiyor,” demeye başlamıştı.</p>
<p>Babam kendini savunarak, “Ben bara düşünmeye gidiyorum,” diyordu.</p>
<p>“Hayır, düşünmeye değil, içmeye,” diyordu Anwar da.</p>
<p>Cuma ve cumartesi günleri dansa gidiyor, Glenn Miller, Count Basie ve Louis Armstrong eşliğinde mutluluk içinde öpüşüyorlardı. Babam Margaret adındaki şehir dışında yaşayan, işçi sınıfından güzel kızla ilk orada tanışmıştı. Annem babamı, küçük adamını, ilk gördüğü an âşık olduğunu söylerdi. Çok tatlıydı, çok iyiydi, kaybolup gitmiş bir hali vardı, bu da kadınların ona, onu bulmuş duygusuyla yaklaşmalarına neden oluyordu.</p>
<p>Annemin Bebek Surat’la çıkan bir arkadaşı vardı, hatta eve de gitmişlerdi onunla ama aslında Anwar evliydi, Jeeta prensesti, ailesi Pakistan’ın kuzeyinde Murree’de eski bir İngiliz dağ istasyonunda yapılan düğüne at sırtında gelmişti. Jeeta’nın erkek kardeşleri silahla dolaşıyorlardı, bu Anwar’ı sinirlendirdiği için İngiltere’ye kapağı atmaya çalışmıştı.</p>
<p>Prenses Jeeta çok geçmeden İngiltere’ye Anwar’ın yanına gelmiş, benim de Jeeta Yengem olmuştu. Jeeta Yenge hiç de prenses gibi görünmüyordu, İngilizce’yi doğru dürüst konuşamadığı için dalga geçiyordum onunla. Çok utangaçtı, Brixton’da pis bir odada yaşıyorlardı. Saraya benzemiyordu yani, demiryolu istasyonuna bakıyordu. Bir gün Anwar bahis büfesinde büyük bir hata sonucu çok para kazandı. Güney Londra’da bir oyuncakçı dükkânını kısa süreli kiraladı. Büyük bir hataydı yaptığı, sonunda Prenses Jeeta onu vazgeçirip bakkallığa döndürdü. Çok iyi bir iş kurdular. Müşteriler akın akın geliyordu.</p>
<p>Babamın da, tam tersine, nereye gittiği belli değildi. Ailesi bir ajandan –Dr. Lal’den– Baro’ya yalnızca ipek papyonu, yeşil yeleğiyle bardaklar dolusu kök bira ve siyah bira içmeye gittiğini öğrenince harçlığını kesti.</p>
<p>Sonunda babam kendini bir devlet dairesinde saati 3 sterline çalışır buldu. Bir zaman serin bir ırmağı andıran keyifli, kaçamaklı, kumsallı, kriketli İngilizleri kafaya almalı, dişçi koltuklu yaşamı yerini şemsiyelere, düzenli yaşamın çelik kafesine bırakmıştı. Günü trenlerde, oğullarının bokları içinde geçiyordu, ocak ayında donup patlayan borular, sabahın yedisinde kömür ateşini yakma işi, sevginin Güney Londra’da, bir varoşta aile yaşamına üç aşağı beş yukarı uydurulup uyarlanmış haliydi yani. Çocuk olduğu için, kendisi için hiçbir zaman bir şey yapmamış masum biri olduğu için, yaşam onu savurup duruyordu. Bütün gün bana bakması gereken bir gün altıma kaka yaptığımda nasıl da şaşırmıştı. Beni banyoda soyup, eline bir tas almış, bir eliyle burnunu kapatarak sanki vebalıymışım gibi banyonun öbür ucundan bacaklarıma su dökmüştü.</p>
<p>Her şey nasıl başladı bilmiyorum ama ben on ya da on bir yaşımdayken sanki daha önce kimse okumamış ya da yalnızca onun için yazılmış gibi Lieh Tzu, Lao Tzu ve Chuang Tzu’ya merak sardı.</p>
<p>Hâlâ pazarları öğleden sonra, yani dükkânın kapalı olduğu tek saatte, Bebek Surat’la Prenses Jeeta’yı görmeye gidiyorduk. Babamın Anwar’la dostluğu hâlâ çok matraktı, işleri güçleri kriket, boks, koşu ve tenis maçı izlemekti. Babam oraya elinde kütüphaneden aldığı <i>The Secret of the Golden Flower</i>’la gidince Anwar hemen kapıp gülerek baktı.</p>
<p>“Şimdi de bu saçmalıklarla mı zaman öldürüyorsun?”</p>
<p>Babam ânında lafa girdi: “Anwar, <i>jaar</i>, ne sırlar aydınlatıyorum farkında değilsin! Sonunda yaşamı anlayabildiğim için öyle mutluyum ki!”</p>
<p>Anwar elindeki dürümü babama saplar gibi yaparak sözünü kesti: “Seni Çin budalası seni. Ben para üstüne para kazanırken sen nasıl bu çerçöpü okursun! İbnenin ipoteğini ödedim sonunda!”</p>
<p>Babam Anwar’a dizlerinin nasıl titrediğini göstermemeye çalışıyordu. “Para önemli değil benim için. Para hep olur nasılsa. Ben bu sırları çözmeliyim.”</p>
<p>Anwar başını göklere kaldırmış sıkkın oturan anneme baktı. İkisi de babamı anlamaya çalışıyordu; seviyorlardı onu ama böyle durumlarda sevgilerine, sanki Yehova Şehitleri’ne girmek gibi feci bir hata yapmışçasına, acıma karışıyordu. O ne kadar Yin ve Yang’den, kozmik bilinçten, Çin felsefesinden, Yol’u izlemekten söz ederse annem de o kadar kaybediyordu yolunu. Annemi ardında bırakarak uzayın derinliklerine sürüklenir gibiydi; annem taşralı bir kadındı, sessiz ve iyi niyetliydi, iki çocukla ve babamla yaşamı zaten yeterince güçtü. Bir yandan da gururlanıyordu aslında babamın Doğu’yla ilgili keşiflerinden, bunların sonucunda Anwar’ın yaşantısını kötülemesinden.</p>
<p>“İşin gücün tuvalet kâğıtları, sardalye kutuları, hijyenik petler, şalgamlar,” dedi Anwar’a. “Ama göklerde, dünyada, senin Penge’de düşleyemeyeceğin kadar çok şey var, <i>jaar</i>.”</p>
<p>“Benim düşe ayıracak zamanım yok!” diye sözünü kesti Anwar. “Sen de bırak bu düşleri. Uyan artık! Biraz zam alsan da Margaret daha güzel giysiler giyebilse. Kadınlar böyle şeyleri sever, <i>jaar</i>.”</p>
<p>“Beyazlar bizi hiç terfi ettirirler mi?” dedi babam. “Dünyada tek bir beyaz da kalsa Hintlilere iş yok. Onlarla tartışmaya girmemek gerek; iki peniyi bir araya getiremiyorlar ama hâlâ imparatorlukları var sanıyorlar.”</p>
<p>“Terfi edemiyorsun, çünkü tembelsin, Haroon. Şeyin küf tutmuş. Aklın ta Çin’de, Kraliçe’de değil!”</p>
<p>“Kraliçe’nin canı cehenneme! Bak, Anwar, senin hiç kendini tanımak istediğin olmaz mı? Kendini bütünüyle sır gibi gördüğün?”</p>
<p>“Kimsenin umurunda değilim ben, neden kendi umurumda olayım ki?” diye bağırdı Anwar. “Sen yaşamına sarıl önce!”</p>
<p>Bu tartışmalar Anwar’la Jeeta’nın dükkânının üst katında böylece sürüp gidiyordu, kendilerini öyle kaptırıp saldırganlaşıyorlardı ki kızları Jamila’yla ben sıvışıp bahçede süpürge sapları ve tenis topuyla kriket oynamaya başlıyorduk.</p>
<p>Bu Çin merakının altında babamın yalnızlığı ve benliğini geliştirme tutkusu yatıyordu. Öğrendiği Çin şeylerinden söz etmek istiyordu. Ben sabahları genelde onunla durağa kadar yürüyordum, sekiz otuz beşle Victoria’ya gidiyordu. Bu yirmi dakikalık yürüyüşlerde ona Londra şehir merkezinde çalışan başkaları, genellikle kadınlar, sekreterler, memurlar, tezgâhtarlar da katılıyordu. İnsanın nasıl zihin huzuruna kavuşacağından, kendini nasıl anlayacağından söz etmek istiyordu babam. Onlar da, eminim başka hiç kimseye anlatmadıkları bir biçimde, yaşantılarından, erkek arkadaşlarından, kafalarının karışıklığından, gerçek benliklerinden söz ediyorlardı. Ne benim, ne de yanımda taşıdığım transistörlü radyoda Radyo Bir’de Tony Blackburn’ün Programı’nı dinlediğimin farkında oluyorlardı. Babam onları baştan çıkarmamaya çalıştıkça iyice baştan çıkıyorlardı; genellikle o geçene kadar evlerinin önünde bekliyorlardı. Liseli çocukların çişli taş ve lolipop atmalarından çekinip yolunu değiştirecek olursa onlar da yollarını değiştiriyorlardı. Trende babam ya mistik kitaplarını okuyor ya da düşüncelerini burnunun ucuna yoğunlaştırmaya çalışıyordu, çok iri bir hedefti bu tabii. Yanında hep kibrit büyüklüğünde minicik bir sözlük taşıyor, her gün yeni bir sözcük öğrenmeye çalışıyordu. Hafta sonlarında onu analeptik, frutescent, polisefalus, orgulous’un anlamlarından sınav yapıyordum. Bana bakıp, “Bir İngiliz’i etkilemek için şöyle ağırsıklet bir sözcüğe ne zaman gerek olacağı hiç bilinmez,” diyordu.</p>
<p>Eva’yla tanışınca sonunda Çin şeylerini paylaşacağı birini bulmuş oldu, böyle ortak bir ilgi alanı bulduğu için çok şaşırmıştı.</p>

<div class="ortali"><img src="../Images/orta.jpg" width="95%"/></div>

<p>Evet, anladığım kadarıyla bu cumartesi gecesi Tanrı yine Eva’yla buluşuyordu. Bana bir kâğıda yazılı adresi verdi, otobüse yetiştik, bu kez sanırım şehir dışına gidiyorduk. Chislehurst’te indiğimizde hava kararmıştı, buz gibiydi. Babamı peşime takmış bir o yöne, bir öbürüne iyi bilir pozlarda, tam tersi yöne sürüklüyordum. Oraya varmak için öyle sabırsızlanıyordu ki yirmi dakika hiç sesi çıkmadı; ama sonunda patladı:</p>
<p>“Neredeyiz, sersem?”</p>
<p>“Bilmiyorum.”</p>
<p>“Benden aldığın zekâyı kullansana, piç kurusu!” dedi titreyerek. “Berbat bir soğuk var ve geç kaldık.”</p>
<p>“Üşümen senin suçun, baba,” dedim.</p>
<p>“Benim suçum mu?”</p>
<p>Gerçekten de onun suçuydu, çünkü babam montunun altına büyük beden pijama gibi görünen bir şey giymişti. Üstünde boyun kısmı ejderha işlemeli uzun bir ipek gömlek vardı.</p>
<p>Göğsüne dökümlü iniyor, karnında bir-iki kilometre kadar kıvrılıp dizlerine düşüyordu.</p>
<p>Altında da bol pantolonuyla sandaletleri vardı. Ama asıl facia, gömleğin üzerine giydiği, tüylü montunun altında görünmeyen, altın ve gümüş rengi desenli kıpkırmızı yelekti. Annem onu bu şekilde dışarı çıkarken yakalasaydı kesin polis çağırırdı. Sonuçta Tanrı, devlet memuruydu, evrak çantası ve şemsiyesi vardı, ortalıkla boydan kısa bir boğa güreşçisi gibi dolaşması uygun olmuyordu.</p>
<p>Chislehurst’teki evlerin seraları, bahçelerinde koca meşeleri ve fıskiyeleri vardı; bahçeye özel adamlar bakıyordu. Bizim gibiler için bu öyle önemli bir şeydi ki, pazar günleri ailece bu sokaklardan geçip Jean teyzelere giderken ortanın altı sınıfın tiyatroya giderken duyduğuna denk bir heyecan duyardık. ‘Offf’laya ‘puff’laya yürürken oralarda yaşadığımızı, yaşasaydık yapabileceklerimizi, orayı nasıl süsleyeceğimizi, bahçede nasıl kriket, badminton ve masa tenisi için yer hazırlayacağımızı düşlerdik. Bir keresinde annemin babama kınayarak baktığını hatırlıyorum; şöyle diyordu sanki: Başka erkekler, Alanlar, Barryler, Peterlar, Roylar araba, ev, tatil, merkezi ısıtma ve mücevher sunarken sen bana ne veriyorsun, ne biçim erkeksin sen? Onlar en azından raf takıp çit tamir edebiliyorlardır. Peki senin elinden ne geliyor? Yollar, sıradan insanlar Londra’da oradan oraya gitmesinler diye özellikle taşlı ve çukurlu, delik deşik bırakıldığı için annemin ayağı takılıp çukura giriverirdi.</p>
<p>Sonunda güç bela –Tanrı iki başparmağını bir araya getirip transa geçsin diye verdiğimiz bir-iki dakikalık molayla– evlerinin önüne vardığımızda Tanrı bana evin Eva’nın geçenlerde Hindistan’a seyahate giden arkadaşları Carl ile Marianne’e ait olduğunu söyledi. Zaten bu, boş görünen her köşeye yerleştirilmiş sandal ağacı Budalardan, pirinç küllüklerden, alçıdan yapılma çizgili fillerden hemen anlaşılıyordu. Tabii Carl’la Marianne’in biz girerken çıplak ayakla avuçları dua eder gibi birbirine bitiştirilmiş, başları eğik, sanki Rumbold &amp;&#160;Toedrip adındaki TV kiralama şirketinin ortakları değil tapınak hizmetlileri gibi duruşlarından da.</p>
<p>İçeri girer girmez Eva’yı gördüm, o da pencerede bizi bekliyordu. Yerleri süpüren uzun kırmızı bir elbise giymiş, kırmızı bir türban takmıştı. Hemen üstüme atladı, on iki kez öptükten sonra elime üç kitap tutuşturdu.</p>
<p>“Kokla şunları!” dedi zorlayarak.</p>
<p>Burnumu kenarları kırmızı boyalı sayfaların içine gömdüm. Çikolata kokuyorlardı.</p>
<p>“İkinci el! Tam bir keşif ha? Şu da baban için.” Konfiçyüs’ün <i>Analects</i>’inin Arthur Waley tarafından hazırlanmış yeni bir baskısını verdi bana. “Bunu onun için sakla lütfen. İyi mi o?”</p>
<p>“Babam heyecanlı.”</p>
<p>Odaya göz gezdirdi, yirmi kişi kadar vardı.</p>
<p>“Çok sevimli insanlardır. Çok da aptal. Onun için hiç sorun olmayacak bence. Benim hayalim onu daha fazla tepki verecek insanlarla tanıştırmak –Londra’da–. Hepimiz Londra’ya kapağı atacağız, kararlıyım!” dedi. “Gel seni herkesle tanıştırayım.”</p>
<p>Birkaç kişinin elini sıktıktan sonra parlak siyah bir koltuğa atabildim kendimi, ayaklarım tüylü beyaz halının üzerinde, sırtım kapakları elle süslenmiş bir sıra kitaba dayalıydı –<i>Vanity Fair</i> ve <i>The Woman in White</i>’ın basitleştirilmiş (ve resimlendirilmiş) baskılarıydı bunlar–. Önümde ışıklı bir kirpi duruyordu –üzerinden farklı renklerde yüzlerce sallantılı diken çıkarak ışık veren parlak bir lambaydı bu–, uyuşturucu hapların yardımıyla güzelliği daha iyi anlaşılan bir nesneydi anladığım kadarıyla.</p>
<p>Carl’ın, “Dünyada iki tip insan vardır: Hindistan’a gitmiş olanlar ve gitmemiş olanlar,” dediğini duydum, ayağa kalkıp sesini duymayacağım bir köşeye gitmek zorunda kaldım.</p>
<p>Buzlu camlı Fransız pencerelerinin yanında, onların görüş açısında uzanan uzun bahçenin ve mor ışıkta parlayan altın balığı havuzunun yanında bir bar vardı. Bu büyük ruhsal olayda insanlar pek içki içmiyorsa da ben rahatlıkla bir-iki litre götürebilirdim. İyi olmazdı tabii, onu da biliyordum. Marianne’in kızı ve daracık pantolonlu daha büyük bir kız barda lassi ve acı Hint mezesi servisi yapıyorlardı, hele Allbran’le içilince insanı kesinkes yaşlılar gibi osurturdu bunlar. Barın arkasına dar pantolonlu kızın yanına geçtim, adının Helen olduğunu, liseye gittiğini öğrendim.</p>
<p>“Baban büyücüye benziyor,” dedi. Bana gülümsedi, iki küçük adımda iyice yanıma sokuldu, dibimdeydi. Birden yanımda bitmesi beni şaşırttı, heyecanlandırdı. Richter’in şaşırma ölçeğine göre yalnızca ufak bir şaşkınlıktı bu ama kayda geçmişti. O an gözüm Tanrı’ya takıldı. Büyücü gibi mi görünüyordu, harikalar yaratan biri gibi mi?</p>
<p>Egzotik olduğu kesindi, belki de Güney İngiltere’de o an için (belki George Harrison’dan sonra) kırmızılı, altın rengi yelek ve Hint pijaması giyen tek kişiydi. Çok da zarifti gerçi, dapdar, sıkmadan kurutulmuş gömlekleri şeylerine yapışmış, John Collier marka gri pantolonlarından ağı sarkık ve buruşuk öbür uçuk benizli Arbuckleların yanında birinci sınıf Nureyev gibi kalıyordu. Belki babacık gerçekten de büyücüydü, kendini (kendi deyimiyle) potin bağlarından dişlerini hep Bombay’da Nogi&amp;Co tarafından üretilen Monkey marka siyah diş tozuyla temizleyen Hintli memurdan şu anki bilgeye dönüştürmüştü. Seksi Sadie! Şu an odanın tam ortasındaydı. Onu keşke Whitehall’da görselerdi!</p>
<p>Eva’yla konuşuyordu, Eva elini samimi bir tavırla onun koluna koymuştu. Her hallerinden belliydi. Evet, bağırıyorlardı, bir beraberiz, birbirimize yabancıların yanında sıkılmadan dokunabiliyoruz. Aklım Helen’deydi, başımı çevirdim.</p>
<p>“Evet?” dedi yumuşak bir sesle.</p>
<p>Beni istiyordu.</p>
<p>Bunu anlamıştım, çünkü isteği ölçmeye yarayan çok sağlam bir yöntemim vardı. Bu yönteme göre beni onunla ilgilenmediğim için istiyordu. Ne zaman çekici biriyle karşılaşsam evrenin yoz kuralları o kişinin beni kesinkes ya çok itici ya da çok küçük bulmasını emrediyordu. Bu kurala göre Helen gibi, yani istek duymadığım biriyle olunca o kişinin bana onun şu an baktığı gibi kötü niyetle gülerek, şeyimi sıkıştırmak ister gibi bakacağı kesindi, aslında bu dünyada bana yapılmasını en çok istediğim şeydi, ama benim ilgi duyduğum biri tarafından, onun için geçerli değildi bu.</p>
<p>Büyük Bilge, dudaklarından Seattle yağmurları gibi bilgi dökülen babam, benimle seks konusunda hiç konuşmazdı. Liberalliğini denemek için ondan bana yaşamın gerçeklerini anlatmasını istediğimde (aslında okulda çoktan öğrenmiştik bunları, her ne kadar ben hâlâ uterus, skrotum ve vulvayı karıştırıyorsam da), yalnızca mırıl mırıl, “Bir kadının sekse ne zaman hazır olduğunu anlarsın. Evet, evet. Kulakları alev alev olur,” demekle yetindi.</p>
<p>Helen’in kulaklarına dikkatlice baktım. Hatta, bilimsel bir kanıt olsun diye, uzanıp birini hafifçe çimdikledim. Sıcakçaydı!</p>
<p>Ah, Charlie. Kalbim onun yanan kulaklarını göğsüme yaslamayı istiyordu. Ama son sevişmemizden beri ne telefon etmiş ne de buraya gelme zahmetine katlanmıştı. Okula da gelmiyordu, grubuyla bir deneme kaydındaydı. O piçten uzak olmanın, katlandığım bu soğuk hindinin sancısını ancak Charlie’nin bu gece babamdan biraz akıl almaya gelebileceği düşüncesi hafifletiyordu. Ama şu âna kadar görünmemişti.</p>
<p>Eva ve Marianne odayı hazırlamaya başlamışlardı. Mumcu dükkânları ihya edilmiş, panjurlar çekilmişti, Hint sandal ağacı kokuları yakılıp saksıların dibine konmuştu ve varoşun Budası üzerine binip uçsun diye de ufak bir halı yayılmıştı. Eva önünde eğilerek ona bir zerrin çiçeği verdi. Tanrı geçen seferden hatırladığı insanları tanıyıp gülümsedi. Güvenli ve sakin görünüyordu, öncekinden daha rahattı, daha az şey yapıyor, belli ki Eva’nın arkadaşlarında ona karşı iyice körüklediği saygı duygusuyla hayranlarının kendisini aydınlatması için zaman tanıyordu.</p>
<p>Derken Ted Enişte’yle Jean Teyze içeri girdi.</p>
</body>
</html>