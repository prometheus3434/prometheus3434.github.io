<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>
    <body>
<div class="bos6"></div>
<p class="baslik1">10. Bölüm</p>
<div class="bos2"></div>
<p>O yaz benim yaşamımda da, Charlie’nin yaşamında da kısa süre içinde pek çok değişiklik oldu: Onunkiler büyük değişikliklerdi, benimkilerse ufak ama önemli şeyler. Charlie’yi aylardır görmediğim halde hemen her gün Eva’yı arayıp ayrıntılı bilgi alıyordum. Bu arada Charlie televizyonda, gazetelerde görünmeye başlamıştı. O ve mesleğinde yaptığı atılım her yerde insanın burnunun dibinde bitiyordu. Başarmıştı. Bana gelince bütün yaz ve sonbahar <i>The Jungle Book</i>’un provalarını beklemek zorunda kaldım, yakında profesyonel bir oyunda rol alacak ve kadroda nasılsa âşık olacak birini bulacak olmanın rahatlığıyla Güney Londra’ya döndüm. Ne olacağından emindim.</p>
<p>Allie, Allah akıl fikir versin okuldan züppe arkadaşlarıyla İtalya’ya, Milano’ya giysi almaya gitmişti. Annem Ted’le Jean’in yanından ayrılıp yeniden eski evimize döndüğü için ben onu yalnız bırakmak istememiştim. Neyse ki annem ayakkabıcıdaki işine geri dönmüştü, yalnızca geceleri ve hafta sonları birlikte olmamız gerekiyordu. Annem çok daha iyiydi, yine canlanmıştı, gerçi Ted’le Jean’in yanında epey kilo almıştı.</p>
<p>Hâlâ az konuşuyor, acısını, yarasını sese ve basmakalıp tepkilere dökmekten kaçınıyordu. Yine de gözümün önünde evi eskiden babamla birlikte yaşadıkları –çocukların kirlettiği, herkesin rahat ettiği– yer olmaktan çıkarıp kendi evi haline getirmişti. İlk kez pantolon giymeye başlamış, kilo vermiş, saçlarını uzatmıştı. İkinci el bir dükkândan çam ağacından bir masa almış, bahçede sabırla zımparaladıktan sonra çatlaklarını sıvamıştı, daha önce hiç yapmadığı, yapmayı aklına bile getirmediği şeylerdi bunlar. Zımparanın ne olduğunu bilmesine bile hayret ediyordum; belki de ben insanları tanıyamayan aptalın tekiydim. Masaya uygun sallanan bambu sandalyeler de alınmıştı, onları eve başımın üzerinde taşımıştım, annem de saatlerce oturup –kare kesilmiş süslü kâğıtlarla Noel ve doğum günü kartlarına– kaligrafi yapmıştı. Daha önce hiç yapmadığı kadar hevesle temizlik yapıyordu, yer fırçasıyla kovayı alıp dizlerinin üzerinde, titizlikle, ince ince (hiç yük gibi görmeden) dolapların arkasını, süpürgelikleri alıyordu. Duvarları yıkamış, el izlerimizden kirlenmiş kapıları boyamıştı. Evdeki bütün çiçeklerin saksılarını tek tek yenilemiş, opera dinlemeye başlamıştı.</p>
<p>Ted de bitki getirmişti. Çalıları, özellikle leylak çalılarını çok seviyordu, Jean artık onları bahçede görmek istemediği için alıp bize gelmişti. Eski radyolar, tabaklar, sürahiler, gümüş şamdanlar... Eva’nın yeni evi için işe başlamayı beklerken Güney Londra’da dolaşıp bulduğu her şeyi getiriyordu.</p>
<p>Sürekli okuyordum, <i>Lost Illusions</i> ve <i>The Red and the Black</i> gibi doğru dürüst şeylerdi okuduklarım, bir de erken yatıp aşka ve işe hazırlıyordum kendimi. Nehre yalnızca üç-beş kilometre uzakta olduğum halde yeni tanımaya başladığım Londra’yı özlüyor, kendi kendime çeşitli oyunlar oynuyordum: Gizli servis seni yaşamının sonuna kadar varoşlarda yaşamaya mahkûm etseydi ne yapardın? Kendini mi öldürürdün? Okur muydun? Hemen her gece kâbus görüp ter içinde uyanıyordum. İçinde uyuduğum çocukluğumun çatısı yüzündendi bunlar. Gelecekle ilgili ne korkum varsa hepsini yenecektim; geçmişe olan nefretimin yanında hiç kalırdı hepsi.</p>
<p>Bir sabah provalar başladı. Anneme üzüntüyle veda edip Güney Londra’dan ayrıldım, babamla Eva’nın yanına döndüm. Her gün metroyla provaların yapıldığı salona gidiyordum. Geceleri en son ben çıkıyordum. Çok çalışmaya, grubun bir üyesi olarak öbür on oyuncuyla birlikte bara, kafeye gitmeye bayılmıştım.</p>
<p>Shadwell hafta sonları sık sık kıta içinde seyahat edip Avrupa tiyatrosunu inceliyordu. Pantomimle, sesle, bedensel keşiflerle capcanlı bir <i>Jungle Book</i> yaratmak istiyordu. Sahne donanımı ve kostümler en aza indirgenmişti. Vahşi ormanın kendisi de, ağaçları, bataklıkları, içindeki pek çok hayvan, ateş ve kulübeleriyle birlikte bizim bedenlerimizden, hareketlerimizden ve çığlıklarımızdan oluşacaktı. Ancak topladığı oyuncuların hiçbiri daha önce böyle çalışmamışlardı. İlk gün, ısınmak için prova salonunda beş tur koşmaya çoğunun ciğerleri dayanamadı. Kadınlardan yalnızca biri –disk jokey olarak– radyoda çalışmıştı. Dostluk kurduğum Terry adındaki oyuncu daha önce yalnızca propaganda faaliyetlerine katılmış, 1972’de <i>Kaz</i> sloganlı madenci grevinde Vanguard adlı şirketin kamyonuyla vodvil tiyatrosu görüntüsünde bütün ülkeyi dolaşmışlardı. Şu ansa kendini Kaa adındaki öldürücü sıkışıyla ünlü sağır yılan rolünde bulmuştu. Terry gerçekten de çok güçlü sıkacak birine benziyordu. Bütün oyun boyunca tıslayacak, kendini her iki yanı ve sahnenin tepesini tak gibi saran, maymunların aşağı sarkarak bir türlü yukarı tırmanamayan ve sürekli homurdanan ayı Baloo’ya sataştıkları iskelede oradan oraya atacaktı.</p>
<p>Terry kırk yaşlarındaydı, solgun ama hoş bir yüzü vardı; sessiz, eli açık, işçi sınıfından Galli bir delikanlı. Hemen kanım kaynamıştı ona, özellikle de spora aşırı düşkün olduğu ve vücudu taş gibi kaslı olduğu için. Onu ayartmaya karar verdiysem de başaracağımdan fazla umudum yoktu.</p>
<p>İkinci haftanın sonuna, yani kostüm seçimine kadar Shadwell’le hiç zıt düşmedik. Başlangıçta herkes ona karşı saygılıydı, bayıltıcı açıklamalarını dikkatle dinliyorduk. Ama çok geçmeden çoğumuz dalga geçmeye başladık, çünkü bilgiç ve emir verir gibi davranmanın yanında başladığı işten de korkuyor, yanlışları ortaya çıkar diye önerileri dinlemekten kaçınıyordu. Bir gün beni kenara alıp sürekli siyahlar giyen sinirli kostümcü kızla baş başa bıraktı. Kız elindeki sarı kumaşı ve boka benzer kahve-krem karışımı kavanozu arkasında gizlemeye çalışıyordu.</p>
<p>“Kostümünüz bu Bay Mowgli.”</p>
<p>Elindekileri görebilmek için başımı turna gibi uzattım.</p>
<p>“Nerede kostümüm?”</p>
<p>“Lütfen üstünüzdekileri çıkarın.”</p>
<p>Sahneye peştamalla ve kahverengi makyajla çıkacağım anlaşılmıştı, böylece alt tarafı mayolu bir boka benzeyecektim. Soyundum. Titreyerek, “Lütfen ondan sürmeyin üstüme,” dedim. “Mecburum,” dedi kız. “Uslu ol lütfen.” Beni baştan ayağa kahverengi bulamaçla kaplarken <i>The Red and the Black</i>’deki azmiyle sesini çıkarmadan duygularını gizlemeyi başaran, sık sık kırılan gururunun altında büyüklüğünü, gücünü hiç yitirmeyen Julien Sorel’i düşündüm. Onun için de kızın elleri her yanımı pislik rengine iyice sıvarken bile ağzımı açmadım. Birkaç sonra Shadwell’e profesyonel bir oyuncu olarak sahneye ilk adımımı boka bulanmadan atma şansım olup olmadığını sordum. Shadwell hemen kısa ve öz ifade etti:</p>
<p>“Kostümün o bok işte! Hayatında ilk rolünü öyle üstüne atlayarak kabul ederken Mowgli’nin kaftan giyeceğini mi sanıyordun? Yoksa Saint-Laurent takım elbise mi?”</p>
<p>“Ama Bay Shadwell –Jeremy– içinde kendimi kötü hissediyorum. Bir olup dünyayı daha çirkinleştirdiğimizi düşünüyorum.”</p>
<p>“Alışırsın.”</p>
<p>Haklıydı. Ama peştamalımla cilalı botlarıma tam alışmaya başlamış, rolümü herkesten daha çabuk ezberleyip iskelede küçük bir orangutan gibi hareket etmeyi becermişken, çatışmamızın daha bitmediğini anladım. Shadwell beni kenara çekip, “Şu aksanın, Karim. Özgün bir aksan gerekiyor.”</p>
<p>“Özgünle ne demek istiyorsunuz?”</p>
<p>“Bizim Mowgli nerede doğmuştu?”</p>
<p>“Hindistan’da.”</p>
<p>“Evet. Orphington’da değil. Hindistan’da hangi aksanla konuşulur?”</p>
<p>“Çeşitli Hint aksanlarıyla.”</p>
<p>“On üzerinden on.”</p>
<p>“Hayır, Jeremy. Lütfen, yapma.”</p>
<p>“Karim, seni özgünlük olsun diye kadroya aldık, deneyimli olduğun için değil.”</p>
<p>Kulaklarıma inanamıyordum. İnanmaya başladığımda da defalarca konuştuk ama fikrini değiştirmiyordu.</p>
<p>Rahatça tartışmak için prova salonunun dışına çıktığımızda hâlâ, “Bir dene sen,” diyordu. “Çok tutucusun, Karim. Bir Bengalli kadar rahat konuşana kadar deneme yap. Oyuncu olacaksın güya, bence sen olsan olsan teşhirci olursun.”</p>
<p>“Jeremy, beni anlasana, bunu yapamam.”</p>
<p>Başını salladı. Yemin ederim gözlerim eriyip akıyordu.</p>
<p>Sonraki birkaç gün aksandan hiç söz edilmedi. O süre içinde Shadwell beni konuşmalar arasında çıkaracağım hayvan seslerine çalıştırdı, örneğin kıvrıla kıvrıla Mowgli’nin hayatını kurtaran yılan Kaa’yla konuşurken tıslamam gerekiyordu. Terry’yle birlikte tıslıyorduk. Tıslarken babamın Carl’la Marianne’in evinde Ted’le Jean’e vaaz verişini düşünmek işimi kolaylaştırıyordu. İnsanlardan yapılma bir hayvanat bahçesine itirazım yoktu, yalnız şu Hint aksanı işinden vazgeçebilseydik.</p>
<p>İkinci kez konuşulduğunda tam kadro halindeydik.</p>
<p>“Şimdi aksanı yap bakalım,” dedi Shadwell birden. “Evde çalışmışsındır herhalde.”</p>
<p>“Jeremy,” diye yakardım. “Benim açımdan ideolojik bir sorun bu aslında.”</p>
<p>Vahşice baktı yüzüme. Kadro da bana bakıyordu, çoğunun yüzünde acıyan bir ifade vardı. İçlerinden biri, Boyd, EST ve doğal oyunculuk kursu almış, temel eğitimden geçmişti, sandalyeleri salonda sanki içinden gelerek yapıyormuş gibi oraya buraya savurmaya bayılıyordu. İçinden beni savunmak için de bir şey yapmak gelir miydi acaba? Ağzını açmadı. Terry’ye baktım. Ateşli bir Troçki taraftarı olduğu için beni de bir Hintlinin oğlu olarak karşılaştığım önyargı ve tacizi dile getirmeye yüreklendiriyordu. Geceleri eşitsizlikten, emperyalizmden, beyazların üstünlüğünden, cinsel özgürlüğün burjuva keyfinin eseri mi yoksa geleneksel toplum yapısının bozulmasını kolaylaştıran bir etki mi olduğundan söz ediyorduk. Ama şu an Terry de öbürleri gibi sus pustu, eşofmanıyla yere yatmış, yeniden tıslayarak kıvrılmaya hazır bekliyordu. İçimden, sen ancak ‘devrimden sonra işçiler tanımlanması olanaksız bir mutluluğa kavuşacak’, Shadwell gibi faşistlerin karşısına dikilecekler, gibi basmakalıp laflardan anlarsın, demek geldi.</p>
<p>Shadwell sert konuşuyordu: “Karim, bu grup çok iyi yetişmiş oyunculardan oluşan yetenekli ve pahalı bir gruptur. Çalışmaya hazırlar, oynamaya açlar, mütevazı sanatlarına aşkla bağlılar, bütün güçleriyle, coşkuyla, ta derinden. Ama sen, galiba yalnız da sen, buradaki herkesin içinde bir tek sen bütün oyunu aksatıyorsun. Bu deneyimli yönetmenin senden beklediği doğru davranışı ne zaman göstereceksin?”</p>
<p>Salondan kaçmak, Güney Londra’ya, ait olduğum, bir kez dışına çıkmakla haddimi aşarak hata yaptığımı düşündüğüm o yere geri dönmek istiyordum. Shadwell’den de kadrodaki herkesten de nefret ediyordum.</p>
<p>“Tamam,” dedim Shadwell’e.</p>
<p>O gece barda öbürleriyle aynı masaya oturmadım, biramla gazetemi alıp öbür köşeye gittim. Bana arka çıkmadıkları, sonunda rolü çıkardığımda da alaylı güldükleri için öbür oyunculara nefret doluydum. Terry birlikte oturduğu grubu bırakıp yanıma geldi.</p>
<p>“Hadi,” dedi, “bir içki daha iç. Bu kadar etkilenme, oyunculuk işi hep böyle pistir.” ‘Oyunculuk pis iştir’ lafı en sevdiği laftı. Oyunculuk hep pis bir işti anlaşılan ve buna katlanmak gerekiyordu; o arada yozlaşma da alıp başını gidiyordu.</p>
<p>Ona aramızda taktığımız adla Shitwell gibiler devrimden sonra beni itip kakar mı, o zaman tiyatro yönetmeni diye bir şey kalacak mı, yoksa hepimiz sırayla öbürlerine nerede duracaklarını, ne giyeceklerini mi söyleyeceğiz, diye sordum. Belli ki bunlar Terry’nin aklına daha önce hiç gelmemişti, acı birasına ve füme domuz cipsi paketine bakarak epeyce düşündü.</p>
<p>“Tiyatro yönetmenleri olacak,” dedi sonunda. “Bence. Ama onları oyuncular seçecek. Canlarını sıkarlarsa oyuncular onları defedip geldikleri fabrikaya geri gönderecekler.”</p>
<p>“Fabrika mı? Peki, her şeyden önce, Shadwell gibileri fabrikaya nasıl sokacağız?”</p>
<p>Terry şu an tuzağa düşmüştü; bastığı yer kaymıştı.</p>
<p>“Gitmeye mecbur olacak.”</p>
<p>“Ya? Zorla mı?”</p>
<p>“Bütün boktan işleri aynı insanların yapmasının bir anlamı yok, değil mi? İnsanların kendi ellerini sürmedikleri işleri emir verip başkalarına yaptırmalarından hiç hazzetmiyorum.”</p>
<p>Terry’yi uzun zamandır tanıdığım herkesten daha fazla seviyordum, her gün konuşuyorduk. Ama o işçi sınıfının –bu sınıftan sanki bir tek inançlı insanmış gibi söz ediyordu– akla hiç gelmedik şeyler yapacağına inanıyordu. Irkçı oluşumları kastederek, “İşçi sınıfı o puştların hakkından çok kolay gelecek,” dedi. “İşçi sınıfı patlamak üzere,” diyordu başka zamanlarda da. “İşçi Partisi canlarına yetti. Toplumsal dönüşüm istiyorlar artık!” Konuşması bana annemin evinin yakınındaki lojmanları hatırlattı, oradaki ‘işçi sınıfı’ gelse Terry’nin suratına gülerlerdi herhalde; tabii işçi sınıfı dediği için ânında kulağını patlatacak olanlar dışındakiler. Terry’ye varoşlardaki proletaryanın sınıf farkını çok önemsediğini anlatmak istiyordum. Özellikle kendilerinden alt sınıfta olanlara kötü gözle, nefretle bakıyorlardı. Ama onunla bazı şeyleri tartışmanın hiçbir yararı yoktu. Shadwell’le çatıştığımda durumu daha da kötüye götürmemek için araya girmemiş olabileceğini düşündüm. Terry sosyal hizmet uzmanlarının, sol kanat politikacıların, ateşli avukatların, liberallerin ya da aşama aşama iyileşmenin bir faydası olduğuna inanmıyordu. İşlerin düzelmek yerine bozulmasını istiyor gibiydi. Bıçak kemiğe dayanınca dönüşüm gerçekleşecekti. Yani işlerin iyiye gidebilmek için önce kötüye gitmesi gerekiyordu; ne kadar kötüye giderse ileride o kadar iyi olacaktı; tepe aşağı gitmedikçe iyi gitmeye başlamalarının olanağı yoktu. Anlattıklarından bunları anladığımı söyledim. Çileden çıktı. Partiye girmemi teklif etti. Adaletsizliğin ortadan kalkması gerektiğine olan inancımda samimi olduğumu kanıtlamak için girmem gerektiğini söyledi. Bir şartla gireceğimi söyledim. Bana öpücük verdi. Ben de, burjuva değerlerin içine işlemiş vaatlerin galip geldiğini kanıtladığında bunun olacağını söyledim. Henüz partiye girmeye hazır görünmediğimi söyledi.</p>
<p>Terry’nin eşitlik tutkusu toy aklıma hoş gelirken var olan otoriteye duyduğu nefret de benim öfkelendiğim şeylere tam uyuyordu. Tabii eşitsizlikten nefret etsem de bu herkesle aynı muameleyi görmek istediğim anlamına gelmiyordu. Babamın ve Charlie’nin en sevdiğim özelliklerinin farklı kalmak için gösterdikleri çaba olduğunu fark ettim. Güçlerini beğeniyordum, gördükleri ilgiyi beğeniyordum. İnsanların onlara hayranlık duymasını, etkilenmesini beğeniyordum. Yani hayalarımı sıkıştıran sarı kumaşa, kahverengi makyaja, hatta aksana karşın oyunun öncüsü olmanın tadını çıkaracaktım.</p>
<p>Shagbadly’den ufak tefek taleplerde bulunmaya başladım. Daha uzun mola istedim; eve arabayla bıraktırmasını istedim, çok yoruluyordum ya? Aralarda sürekli Assam çayı bulunmasını istedim (içine de bir tutam siyah Çin çayı). Acaba şu oyuncu biraz sağa kayabilir miydi; hayır, biraz daha. Canımın istediği şeyleri söyleyebileceğimi fark etmeye başlamıştım. Güvenim yerine gelmişti.</p>
<p>Artık evde çok az kalıyordum, onun için de Büyük Aşkı eskiden yaptığım gibi hesap defteri tutarcasına hiçbir ayrıntıyı kaçırmadan gözleyemiyordum. Eva’nın artık babamın hayatının bazı özel ayrıntılarına aklını takmaktan vazgeçtiğini görüyordum. Daha az Satyajit Ray filmi izliyorlar, daha az Hint lokantasına gidiyorlardı; Eva Urduca öğrenmeyi, sabah kahvaltıda sitar müziği dinlemeyi bırakmıştı. Yeni bir uğraşı vardı; büyük bir kampanya hazırlıyordu. Londra’ya taarruz planını yapıyordu.</p>
<p>Evde her hafta içkiler, partiler, ufak akşam yemekleri gırla gidiyor, bu da beni sinirlendiriyordu, çünkü koltukta yatabilmek için herkesin büyük havalarda en son çıkan romanla ilgili düşüncesini söyleyip bitirmesini beklemem gerekiyordu. Günlük provalardan sonra da akşam yemekte Shadwell’in The <i>Jungle Book</i> oyununun ne kadar iyi gittiğini, ne kadar ‘dışavurumsal’ bir oyun olduğunu anlata anlata bitiremeyişinden bunalıyordum. Neyse ki Eva’yla babam çoğunlukla dışarıda oluyorlardı, Eva kendisine ve babama yönetmenlerden, yazarlardan, yazı işleri asistanlarından, düzeltmenlerden, sosyeteden, tanıdıkları hemen herkesten gelen bütün davetleri kabul ediyordu.</p>
<p>Gördüğüm kadarıyla Eva, ona da takılarak dediğim gibi, yerine getirdiği bu ‘ödevler’le kendine bir sanatçı kozası örmeye çalışıyordu. Onun gibiler sanatçılara, ‘sanat’la ilgili her şeye bayılırlar; sözcüğün kendisi bile aşk iksiri etkisi yapıyordu; anıldığı anda yüce bir esinti yaratıyordu sanki; denetlenmeye gelmeyen, ilham gerektiren her şey o kapıdan giriyordu. Eva gibiler o cennetten çıkma ‘sanatçı’ sözcüğünü varlıklarına ekleyebilmek için her şeyi yaparlardı. (Kendi başlarına yapmaları gerekiyordu bunu, başka kimse yapamazdı.) Bir keresinde Eva’nın, “Ben sanatçıyım, tasarımcıyım, ekibimle birlikte ev tasarımı yapıyoruz,” dediğini duymuştum.</p>
<p>Eskiden, sıradan bir taşra ailesi olarak yaşarken Eva’nın bu özentiliği, züppeliği babamla beni eğlendirirdi. Son zamanlardaysa böyle düşünmüyorduk; babam onun her yaptığını zaten sorgusuz kabulleniyordu. Ancak gösterişin dozu her gün artıyordu. Fark etmemeye olanak yoktu. İşin kötüsü Eva bunda çok başarılıydı; bir kere taarruza başlamıştı, artık Londra’nın onu hafife alması mümkün değildi. Günbegün daha yükseğe tırmanıyordu. Harikaydı, Londralıların gittiği öğle yemeklerinin, akşam yemeklerinin, gecelerin, pikniklerin, partilerin, davetlerin, şampanyalı kahvaltıların, açılışların, kapanışların, gala gecelerinin, son gecelerin, gece geç saat davetlerinin haddi hesabı yoktu. Yemedikleri, sohbet etmedikleri ya da sahnede birilerini izlemedikleri an yoktu. Eva Londra’yı, Islington’ın, Chiswick’in, Wandsworth’ün yabancı topraklarını parti parti üstüne, dost dost üstüne santim santim kuşatırken babam da tam anlamıyla bunun tadını çıkarıyordu. Ama bütün bunların aslında Eva için ne kadar önemli olduğunun farkında değildi. Evde verdikleri bir akşam yemeğinde, mutfakta birlikte frambuazlı yoğurt hazırlarlarken ilk kez birinin öbürünü öfkelendirdiğine tanık oldum. Eva: “Tanrı aşkına, şu mistik görünme çabasından biraz vazgeçemez misin? Burası Beckenham değil. Bunlar seçkin, akıllı insanlar, tartışmaya alışıklar, kabullenmeye değil, gerçeklere alışıklar, palavralara değil!”</p>
<p>Babam onun bu eleştirisinin şiddetini tam anlamadan başını geriye atarak güldü. “Eva, şu kadarını olsun anlamıyor musun? Mantık yürütmeyi, o sonu gelmez düşünceleri, her şeye kafayı takmayı bir kenara bırakmaları gerek. Kontrol manyağı olmuş hepsi! Hayatın ipini gevşetmez, içimizdeki bilgeliğin yeşermesine izin vermezsek yaşamış sayılmayız!”</p>
<p>Tatlıları alıp telaşla salona döndü, masadakilere de aynı şeyleri anlatmaya başladı, Eva daha da öfkelendi ve sonunda bilimin ortaya çıktığı dönemlerde sezginin önemi konusunda büyük bir tartışma patlak verdi. Parti hareketlendi.</p>
<p>Babam da bu arada bütün insanları sevdiğini iyice anladı. Onun için kimin BBC’de, TLS’de ya da BFI’da çalıştığının hiçbir önemi yoktu, hepsine aynı alçakgönüllülükle yaklaşıyordu.</p>
<br/>

<p>Bir gün provadan sonra Terry’yle bir şeyler içip eve döndüğümde Charlie’yi Eva’yla babamın yatak odasında bölmeli duvara dayalı boy aynasının önünde at gibi zıplar buldum. Önce tanıyamadım onu. Bu yeni tipini yalnızca fotoğraflarda görmüştüm ne de olsa. Saçları siyaha boyanmıştı, kısa, diken dikendi. Üzerine elle gamalı haç çizilmiş, yırtık bir tişörtü ters olarak giymişti. Siyah pantolonu çengelli iğne, ataş ve iğne doluydu. En üste de siyah yağmurluk giyip beline beş kemer takmıştı, pantolonunun arkasındansa gri ketenden çocuk bezi gibi bir şey sarkıyordu. Hayvanın üstünde benim yeşil yeleklerimden biri vardı. Eva’ysa ağlıyordu.</p>
<p>“Neler oluyor?” dedim.</p>
<p>“Sen bu işe karışma,” dedi Charlie sertçe.</p>
<p>“Lütfen, Charlie,” diye yalvarıyordu Eva. “Lütfen gamalı haçı çıkar. Başka hiçbir şey umurumda değil.”</p>
<p>“Öyleyse çıkarmıyorum.”</p>
<p>“Charlie...”</p>
<p>“Senin bu dırdırlarından hep nefret ettim.”</p>
<p>“Dırdır değil bu, sevdiğim için.”</p>
<p>“Tamam. Buraya bir daha dönmeyeceğim, Eva. Artık iyice kabak tadı veriyorsun. Yaşından herhalde. Seni menopoz mu bu hale getirdi, ha?”</p>
<p>Yerde, Charlie’nin ayağının dibinde bir giysi yığını vardı, içinden ceket, yağmurluk, gömlek çekip yakışmadığına karar vererek yere fırlatıyordu. Sonra siyah göz kalemini sürdü. İkimizin de yüzüne bakmadan evden çıkıp gitti. Eva arkasından, “Kamplarda ölenleri düşün! Bu gece oraya gelmemi de bekleme, domuz herif! Charlie, artık sana zırnık vermem bilmiş ol!” diye bağırdı.</p>
<p>Ben o gece konuştuğumuz gibi Soho’da bir kulüpte Charlie’nin konserine gittim. Eva’yı da götürdüm. Onu gelmeye ikna etmek çok güç olmadı, beni de hiçbir şey eski okul arkadaşımın <i>Daily Express</i>’in deyimiyle nasıl ‘olay’ haline geldiğini görmekten alıkoyamazdı. Hatta en iyi yeri kapmak için bir saat erken gittik. Daha o saatten konser için köşede kuyruk oluşmaya başlamıştı. Eva’yla beraber çocukların arasından geçtik. Eva heyecanlıydı, şaşkındı, kalabalıktan ürkmüştü. “Charlie nasıl yaptı bunu?” diye soruyordu sürekli. “Birazdan öğreneceğiz,” dedim. “Bunların anneleri burada olduklarını biliyor mudur?” diye sordu. “Ne yaptığını biliyor mu bu çocuk, Karim?” Çocuklardan bazıları on iki yaşında bile yoktu; çoğuysa on yedi yaşlarındaydı. Onlar da Charlie gibi giyinmişlerdi, çoğu siyahlar içindeydi. Bazılarının saçları yol yol turuncu ya da mavi boyalıydı, ibikli papağanları andırıyorlardı. Orada, pislik yuvası Londra’nın ayazında, yağmurunda ilgisiz polislerin bakışları arasında dirsek atıyor, itişiyor, dil çıkarıyor, gelene geçene, birbirlerinin suratına tükürüp duruyorlardı. Ben de Yeni Dalga akımına uygun olarak siyah gömlek, siyah kot, beyaz çorap ve siyah süet ayakkabı giymiştim, ama saçımın hiç de ilginç görünmediğinin farkındaydım. Tek ben değildim tabii böyle gelen; üzerlerinde 1960’lara özgü pahalı giysiler, Fiorucci kotlar, ayaklarında süet botlar, hem de Küba topuklusundan, olan yaşça daha büyük bazı tipler de grupla anlaşma yapmak umuduyla bekleşiyorlardı.</p>
<p>Peki Charlie Nashville’deki o geceden sonra neler yapmıştı? Punklara katılmış, ne yaptıklarını, bunun müzikte nasıl bir rönesans olduğunu ânında anlamıştı. Grubun adını The Condemned, kendi adını da Charlie Hero olarak değiştirmişti. İngiliz müziğinin ruhu bir çizgiden öbürüne, abartılı baroktan proteste çark ederken, o da Musn’t Grumble’ı zorla, döve döve şehrin en hızlı Yeni Dalga ya da punk gruplarından biri haline getirmişti.</p>
<p>Bütün gazeteler, dergiler, ağzından çıkacak yeni nihilizmle, yeni umutsuzlukla ve bunların sembolü olan yeni müzik anlayışıyla ilgili her sözü hevesle bekleyen göstergeciler Eva’nın oğlunun peşinden bir an olsun ayrılmıyorlardı. Kahramanımız şaşkın ama ilgiyle izleyen herkese gençlerin içine düştüğü umutsuzluğu anlatmak zorunda kalıyor, bunu yaparken de gazetecilere tükürmeyi ya da onları yumruklamayı ihmal etmiyordu. Çok zeki çocuktu doğrusu Charlie; başarının sırrının, öbür gruplarda olduğu gibi, medyayı aşağılamak olduğunu hemen anlamıştı. Neyse ki Charlie’nin zalimliğe yeteneği vardı. Bu aşağılamaları, hippilere, sevgiye, Queen’e, Mick Jagger’a, aktif politikaya ve punkın kendisine yönelik öbür saldırıları gibi basında uzun uzun yer alıyordu. Bir gece televizyondaki bir akşamüzeri programında, “Bok gibiyiz,” deyiverdi. “Çalamıyoruz, söyleyemiyoruz, şarkı yazamıyoruz, bok kafalı aptallar da bize bayılıyorlar!” Bunun üzerine iki anne babanın öfkeyle televizyon ekranını tekmelediği yazıldı. Eva bile <i>Daily Mirror</i>’da ‘PUNKÇININ ANNESİ OĞLUMLA GURUR DUYUYORUM DEDİ!’ başlığıyla çıktı.</p>
<p>Fish, Charlie’nin haberlerinin çıkması ve bu yolla ün kazanması için elinden geleni yapıyordu. İlk plakları <i>The Bride of Christ</i> onun çabasıyla bir-iki hafta içinde çıkıyordu. Dengesiz hareketleri işe yarıyordu. Şans yardım ederse plak yerden yere çalınıp yasaklanacak, böylece de ilgi çekip kesin para kıracaktı. Yani Charlie de sonunda yolunu iyi buldu.</p>
<p>O gece Fish, her zamanki kibarlığı ve beyefendiliğiyle Eva’yı Charlie’yle birlikte ne yaptıklarını çok iyi bildiklerine inandırdı. Eva yine de endişeliydi. Fish’i öptü, koluna yapıştı, açıkça yalvardı ona: “Lütfen, lütfen, oğlumun uyuşturucu bağımlısı olmasına izin verme. Öyle zayıftır ki o bilemezsin.”</p>
<p>Fish bize kulübün arkalarında iyi bir yer buldu, yerler sıcaktan ve sert adımlardan ikiye yarılacak gibi göründüğü için birbirimize tutuna tutuna kırık dökük bar kasalarının üzerine çıktık. Bir an izleyicilerin hepsi üstüme atlayacak sandım; grup hâlâ soyunma odasındaydı.</p>
<p>Çıktılar. Ortalık birbirine girdi. The Condemned geçmişine ait bütün izleri silmişti – saçları, giysileri, müzikleri. Tanınmaz haldeydiler.</p>
<p>Gergindiler aslında, yeni giysilerine daha tam olarak alışamamışlardı. Charlie’yle Nashville’de izlediğimiz grubun provasız çıkan bir versiyonu gibi, en kısa sürede en fazla şarkıyı çalma yarışmasındaymışçasına bütün sermayelerini paldır küldür sergilediler. Charlie artık ritim gitar çalmıyor, sahnenin bir ucundaki mikrofona yapışıp gruptaki çocuklara uluyordu, onlar da yol matkapları gibi zıp zıp zıplıyor, tükürüyor, sahne cam kırığıyla dolana kadar şişe atıyorlardı. Charlie’nin eli kesildi. Eva yanımda yutkunarak yüzünü kapadı. Sonra Charlie kanı yüzüne bulaştırıp basgitarcıya da sürmeye başladı.</p>
<p>The Condemned’in geri kalanı hâlâ ortada yoktu, müzik dünyasının tezgâhtarları, memurlarıydı onlar. Ama Charlie bütün o zehriyle, hınçlı halleriyle, öfkesiyle, meydan okuyuşuyla muhteşemdi. Ne de güçlüydü, nasıl da hayranlık uyandırıyordu, kızların gözlerindeki bakış inanılmazdı. Işıl ışıldı Charlie: Doğru formülü bulmuştu. Yaptığı numaralar, kılığı harikaydı. Tek kusuru, dedim içimden kıkırdayarak, sağlıklı, süt gibi beyaz dişleri, her şeyi rezil ediyor.</p>
<p>Sonra bir isyan başladı. Şişeler havada uçuştu, birbirini tanımayan insanlar yumruklaştı, Eva’nın göğüs dekoltesine bir diş isabet etti. Benim her yanım kan oldu. Kızlar bayılıp yere düştüler; cankurtaranlar çağrıldı. Fish bizi ustalıkla dışarı kaçırdı.</p>
<p>O gece Soho’da yürürken düşünceliydim. Eva yanı başımda kot pantolonu ve tenis ayakkabılarıyla Charlie’nin şarkılarından birini mırıldanarak kuş adımlarıyla yürüyor, benim hızlı adımlarıma yetişmeye çalışıyordu. Sonra koluma girdi. İkimiz birbirimizin yanında öyle rahattık ki, iki sevgili bile olabilirdik. Hiç konuşmuyorduk; galiba o Charlie’nin geleceğini düşünüyordu. Bense Charlie’ye daha önce düşleyemeyeceğim kadar az haset ediyordum artık. Çok güçlü bir duyguya kapılmıştım: hırsa. Neye yönelikti bu hırs bilmiyordum. Açıkçası Charlie’nin kopardığı büyük patırtı, sonunda şansı yakalamış olması, şans kapısının önünde ardına dek açılmış olması beni çok etkilemişti. Artık her istediğini elde edebilirdi. O âna kadar olanları kendi istediğim gibi yönlendiremediğimi düşündüm; bu nasıl yapılır bilmiyordum; olaylar gelip bana çarpıyorlardı. Oysa şimdi anlıyordum ki böyle olmak zorunda değildi. Mutluluğum, gelişimim, eğitimim kendi çabamla olabilirdi; yeter ki doğru zamanda doğru şeyi yapıyor olayım. <i>The Jungle Book</i>’ta oynayacağım rol Charlie’nin zaferiyle kıyaslanınca sönük kalsa da yakında gözler benim de üstüme dikilecekti; bu bir başlangıçtı, kendimi güçlü ve kararlı hissediyordum. Bu beni yükseltecekti.</p>
<p>Arabaya binerken Eva’ya baktım, bana gülümsedi. Charlie’yi filan düşünmediğini anladım –belki bir esindi onun için–, onun aklı asıl dünyada kendi yapacaklarındaydı. Arabayla eve dönerken Eva direksiyona vurarak şarkı söyledi, pencereden dışarı bağırmaya başladı:</p>
<p>“Ne müthişlerdi, değil mi? Tam bir yıldız, değil mi, Karim?”</p>
<p>“Evet, evet!”</p>
<p>“Çok büyük olacak bunlar, Karim, çok büyük. Ama Charlie’nin kendini bu gruptan kurtarması gerekiyor. O kendi başına da becerebilir, değil mi?”</p>
<p>“Evet, ama onlar ne olacak?”</p>
<p>“O çocuklar mı?” Elini şöyle bir salladı. “Bizim çocuk tırmanıyor işte. Tepeye! Tepeye!” Eğilip yanağımdan öptü. “Sen de öyle ol, tamam mı?”</p>
<br/>

<p><i>The Jungle Book</i>’un kostümlü provası iyi geçti. Nasıl böyle iyi geçtiğine hepimiz şaştık; kimse rolünü unutmadı, teknik olarak her şey iyiydi. Böylelikle büyük bir güvenle seyircili ön gösterime girdik. Kostümler komikti, izleyicilerden çok alkış aldı. Hayvanlar Konseyi izcinin geleceğini karara bağlamak için toplanırken yaramaz maymunlar tiz seslerle cırlayıp bağrışıyorlardı. Ama Shere Khan Hamlet’in hayaleti sesiyle uzaklardan, “İzci benimdir. Onu bana verin. Özgür İnsanlar’ın ne işine yarar ki bir insan, izci?” diye hırlarken tepemde bir çatırtı oldu. Profesyonelliği unutup başımı kaldırınca iskelenin telörgülerinin bükülüp sarktığını, en sonunda da başıma değecek hale geldiğini gördüm, sürgüler yerinden oynadı, ışıklar şangırtıyla yere sahnenin ortasına düştü. İzleyiciler arasından bağırıp uyaranlar oldu. Ön sıradakilerin çoğu ayağa fırlayıp tehlikeden korunmak için ara koridora doluştu. Oyunu bıraktım, sahnedeki öbür oyuncular da öyle yapıp izleyicilerin içine atladılar. Çoktan ayağa fırlayıp teknisyenlere bağırmaya başlamış olan Shadwell’i gördüm. Oyun o gecelik yattı, izleyiciler eve gitti. Koltuklar korkunç haldeydi, Shadwell ise canavarlaşmıştı. İki oyun daha iptal edildi. İlk geceden önce yalnız bir ön gösterim yapılacaktı.</p>
<p>Ben doğal olarak, annemin ilk geceye gelmesini istiyordum, tabii babamın da. Ama ikisi de evi terk ettikleri günden sonra görüşmediklerinden, <i>The Jungle Book</i>’ta sahneye çıkacağım ilk gece bir araya gelmeleri için en uygun fırsat değildi. Onun için annemi, Ted Enişte ve Jean Teyze’yle birlikte davet ettim, Ted Enişte takım elbisesi ve Brylcreem’iyle bizi bir yere götürmeyi teklif etti. Hepimizi Hilton Oteli’nin Trader Vics Lokantası’na götürecekti. Annem şık giyinmişti, önden fiyonklu mavi elbisesiyle çok tatlı görünüyordu. Neşeliydi de; aslında ne kadar neşeli biri olduğunu hatırladım. Utanmayı bırakıp ayakkabıcıya resti çekmiş, bir doktorun muayenehanesinde sekreterliğe başlamıştı. İyi bilirmiş gibi hastalıklardan söz ediyordu.</p>
<p>Annem Mowgli rolümle gururlanıp ağladı. Humprey Bogart’ın ölümünden beri ağlamamış olan Jean ise çok güldü, keyfi yerinde kafası da iyiydi.</p>
<p>“Ben daha amatörce bir şey olacak sanmıştım,” dedi durdu, belli ki baştan sona kötü gitmeyen bir şeyin parçası olmam onu şaşırtmıştı. “Gerçekten de çok profesyonelceydi! Bütün o televizyon oyuncularıyla tanışmak harika!”</p>
<p>Annemle Jean Teyze’yi oyalamanın, görür görmez gülmekten yerlere yattıkları peştamalımdan söz etmelerini engellemenin en iyi yolu oyundan sonra hemen oyuncularla tanıştırmak, her birinin hangi oda komedilerinde, polis programlarında oynadıklarını anlatmaktı. Yemekten sonra Batı Yakası’nda bir gece kulübüne dansa gittik. Daha önce annemin dans ettiğini hiç görmemiştim, açık ayakkabılarını çıkarıp Jean Teyze’yle birlikte Jackson Five’ın şarkılarıyla dans etti.</p>
<p>Galiba o gece aldığım övgü yalnızca ilk geceden sonra gelecek tebrik seline hazırlıktı. Açılıştan sonra soyunma odasından koşarak çıkıp kırmızı yeleğiyle beni öbürlerinin yanında bekleyen babama koştum. Hiçbiri fazla neşeli görünmüyordu. Sokağa çıkıp yakınlarda bir lokantaya yürüdük, hâlâ kimse benimle konuşmuyordu. “Pekâlâ, baba,” dedim, “iyi vakit geçirdin mi? Doktor olmadığıma seviniyorsun, değil mi?”</p>
<p>Tabii babamın dürüstlüğü erdem saydığını unutmam büyük salaklıktı. Duygulu bir adamdı babam, ama asla kendi fikirlerini ön plana çıkarmaya çalışmazdı.</p>
<p>“Çok boktan bir iş bu, ibnelik,” dedi. “O Kipling denen beyaz ibne ne biliyor ki Hindistan’la ilgili! Oğlum boyanıp zenci kılığına giren o eski soytarılara dönmüş, oyunu da berbat!”</p>
<p>Eva babamı durdurdu. “Karim’in kendine güveni tam,” dedi kesin bir tavırla koluma vurarak.</p>
<p>Neyse ki Changez gösteri boyunca kıkırdayıp durmuştu. “Çok eğlenceliydi,” dedi. “Bir daha gelebilir miyim?”</p>
<p>Lokantada, oturmadan önce Jamila beni kenara çekip dudaklarımdan öptü. Changez’nin gözlerini üzerimde hissettim.</p>
<p>“Harika görünüyordun,” dedi sanki ilkokul piyesinin bitiminde on yaşında bir çocukla konuşuyormuş gibi. “Çok masum ve taptazeydin, o güzel, incecik ve kusursuz vücudun ortaya serilmiş. Ama oyunun bütünüyle neo-faşizme övgü olduğu apaçık ortada...”</p>
<p>“Jammie...”</p>
<p>“İğrençti işte, aksanın, üstüne sıvanmış o boklar. Bütün o önyargıların pezevenkliğini yapmışsın işte...”</p>
<p>“Jammie...”.</p>
<p>“Hintlilerle ilgili beylik düşüncelerin yani. Hele aksanın... Tanrım, nasıl yaptın bunu? Sen de utandın herhalde, ha?”</p>
<p>“Aslında utandım.”</p>
<p>Hiç acımadan devam etti; oyundaki mimiklerimi taklit etti. “Aslına bakarsan sende de hiç ahlak yok be! Sonradan edineceksin herhalde, bir fırsatını bulunca.”</p>
<p>“Çok ileri gidiyorsun, Jamila,” deyip sırtımı döndüm. Gidip Changez’nin yanına oturdum.</p>
<p>Gecenin bunun dışında tek önemli olayı lokantanın bir ucunda tam tuvaletin yanında Eva’yla Shadwell arasında geçenlerdi. Shadwell duvara dayanmıştı, Eva öfkeliydi, ellerini yumruk yapmış sinirle sallıyordu. Shadwell’in yüzünden sırayla çok açık iğrenme, acı ve üzüntü ifadeleri okunuyordu. Eva bir ara dönüp beni işaret etti, sanki ona bana yaptığı bir şeyin hesabını soruyor gibiydi. Evet, Shadwell onu hayal kırıklığına uğratmıştı. Ama hiçbir şeyin onu yolundan döndüremeyeceğini biliyordum; yönetmen olma hevesinden hiç vazgeçmeyecek, hiçbir zaman da iyi bir yönetmen olamayacaktı.</p>
<p>Bu kadardı işte. <i>The Jungle Book</i>’tan bir daha hiç söz etmediler, beni oyuncu olarak görmeye henüz hazır değillerdi sanki, eski işe yaramaz oğlan rolümü yeğliyorlardı. Yine de oyun iyi iş yaptı, özellikle de okullarda, ben de sahnede daha rahat davranmaya, oyunculuğun tadını çıkarmaya başladım. Aksana iyice alıştım, arada, olmadık yerlerde, alt sınıftan Londralı aksanı da katarak izleyicileri güldürdüm. “Bırak dağınık kalsın Bagheera,” diyordum. Sonrasında barda tanınmak hoşuma gidiyordu, çalımla oturup imza istemeye gelenleri bekliyordum.</p>
<p>Shadwell arada oyunu izlemeye geliyordu, bir gün nedense bana iyi davranmaya başladı. Terry’ye bunun nedeni ne olabilir, diye sordum. “Ben de afalladım,” dedi. Ardından Shadwell beni Joe Allens’a götürüp yeni oyunu <i>Molière’in Le Bourgeois Gentilhomme</i>’unda bir rol teklif etti. Yüreğinin yumuşaklığına dayanamayıp sabahın yedi buçuğunda fabrikaların, grevdeki işyerlerinin ve Doğu Yakası metro istasyonlarının önünde gazetelerini satmasına yardım ettiğim Terry de beni yüreklendirdi. “Kabul et,” dedi. “Senin için iyi olur. Tabii oyunculuk pis iş ama deneyim kazanmış olursun.”</p>
<p>Öbür oyuncuların tersine –onlar benden daha uzun süredir bu işin içindeydiler– ne gibi işler alabileceğimi hiç kestiremiyordum. Onun için de kabul ettim. Shadwell’le kucaklaştık. Eva bu konuda hiçbir yorum yapmadı.</p>
<p>“Ya sen, Terry?” diye sordum bir akşam. “Sen herhangi bir rol için anlaşma yaptın mı?”</p>
<p>“Ah, tabii.”</p>
<p>“Ne?”</p>
<p>“Aslında kesin değil,” dedi. “Ama telefon bekliyorum.”</p>
<p>“Ne telefonu?”</p>
<p>“Sana söyleyemem, Karim. Ama telefon gelecek, bundan eminim.”</p>
<p>Tiyatroda Terry’yle yan yana giyinirken her sefer ne yapıp edip soruyordum: “Hey, Terry, telefon geldi mi? Peter Brook aradı mı?”</p>
<p>Bazen de birimiz perde açılmadan hemen önce soyunma odasına dalıp Terry’ye telefonda onunla çok acil görüşmek isteyen biri olduğunu söylüyorduk. İki kere yuttu, herkese oyunu bir-iki dakika bekletmelerini söyleyerek telaşla yarı giyinik odadan fırladı. Muzipliğimizin kurbanı oldu. “Sizin bu çocukça oyunlarınız bana işlemez. Telefonun geleceğini biliyorum ben. Aklımı takmış filan da değilim. Sabırla bekleyeceğim.”</p>
<p>Bir gece oyunun başlamasına az bir süre kala gişe görevlisi heyecanla kulisi arayıp tiyatro yönetmeni Matthew Pyke’ın <i>The Jungle Book</i> için bir bilet ayırttığını söyledi. On beş dakika içinde kadroda –benim dışımda– herkes bunu konuşmaya başlamıştı. Soyunma odasında daha önce hiç böyle konuşma, heyecan, coşku görmemiştim. Ama böyle tanınmış yönetmenlerin gelişinin her zaman bir sonraki rolün telaşında olan oyuncular için ne kadar önemli olduğunu biliyordum. <i>The Jungle Book</i>’u bütünüyle unutmuşlardı; geçmişte kalmıştı. Ufacık soyunma odasında çamaşırlarını kaloriferin üstüne serip diyet yiyecekler atıştırarak bıkmadan usanmadan yönetmenlere, tiyatrolara, ajanslara, televizyon şirketlerine ve yapımcılara özgeçmiş bilgilerini ve yakın çekim fotoğraflarını gönderiyorlardı. Oyuncu ajanları ya da kadro belirleyen yönetmenler tenezzül edip de oyunu görmeye gelir, hele bir de sonuna kadar kalırlarsa, ki bu pek sık olmuyordu, oyuncular sonra hemen çevrelerini sarıyor, onlara içki ısmarlıyor, söyledikleri her şeye katılırcasına gülüyorlardı. Akıllarında yer edebilmek için yırtınıyorlardı; bir oyuncunun geleceği böyle hatırlanmalara bağlıydı.</p>
<p>İşte Pyke’ın gelişi bunun için heyecan yaratmıştı. O güne kadarki en önemli izleyicimizdi. Kendi tiyatrosu vardı. Onun aracılığıyla daha nüfuzlu birine ulaşmak gerekmiyordu; o yeterince nüfuzluydu. Peki bizim üfürük oyunumuzu görmeye neden gelmiş olabilirdi ki? Buna akıl erdiremiyorduk, gerçi Terry’nin olan biteni soğukkanlılıkla izlediği gözümden kaçmıyordu.</p>
<p>Kimileri Pyke oyundan önce kot tulumu, beyaz gömleğiyle –saçları hâlâ uzundu– yerini alırken ufacık ışık odasına akın ettiler. Yanında orta yaşlı sarışın karısı, Marlene vardı. Programa bakışını, sayfaları tek tek çevirerek yüzlerimizi ve fotoğrafların altındaki bölümde yer alan uzunca özgeçmiş bilgilerini inceleyişini izledik.</p>
<p>Ekibin kalanı dışarı çıkmış, sırayla Pyke’a bakmaya çalışıyordu. Bense ağzımı açmıyordum, gerçi Pyke’ın kim olduğu, neler yaptığı konusunda da hiçbir fikrim yoktu. Oyun mu yönetmişti? Film mi? Opera mı? Televizyon mu? Amerikalı mıydı? Sonunda Terry’ye sordum; cahilliğimle dalga geçmeyeceğini biliyordum. Terry heyecanla, her şeyiyle anlattı; Pyke’la ilgili yaşam öyküsünü yazacak kadar çok şey biliyordu anlaşılan.</p>
<p>Pyke giderek parlayan alternatif tiyatroların yıldızıydı; en özgün yönetmenlerden biriydi. San Francisco’da Magic Theater’da çalışmış, ders vermiş; Big Sur’deki Esalen Enstitüsü’nde Fritz Perls’le birlikte hocalık yapmış; New York’ta Chaikin ve La Mama’yla çalışmıştı. Londra’da Cambridge’ten yaşıtı bir-iki meslektaşıyla kendi grubunu, Hareketli Tiyatro’yu kurmuştu, her yıl bu grupla iki harika oyun çıkarıyordu.</p>
<p>Bu oyunlar sanat merkezlerinde, gençlik kulüplerinde, tiyatro stüdyolarında epeyce dolandıktan sonra Londra’da oynanıyordu. Londra’daki galaya kalburüstü insanlar geliyordu; şaşaalı rock yıldızları, Terence Stamp gibi başka oyuncular, Tariq Ali gibi politikacılar, sıradan oyuncu takımının çoğu ve hatta halktan kişiler. Pyke’ın oyunlarının araları da dillerden düşmeyecek kadar muhteşemdi, o şık izleyiciler Çin köylüsü, endüstri işçisi (buhar kazanı kostümüyle) ya da Güney Amerikalı ihtilalci kılığıyla (berelerle) göz kamaştırarak aralarda dolaşıyorlardı.</p>
<p>Terry tabii ki bütün bunları sıkı bir tezahüratla anlatıyordu, o heyecan yüklü gecede oyun için giyinirken bunları bir toplantıda konuşma yapar gibi bütün ekibe anlattı.</p>
<p>“Yoldaşlar, şu Pyke hikâyesi nedir? Ne olabilir ki –bir dakika düşünün– hepsi hepsi reformcu, gösterişten ibaret ‘sol kanat’ politikası! Babaları beyin cerrahı olduğu halde işçi sınıfı ayağına yatan şişirme oyuncular. Pyke’ın eliyle, yoklaya yoklaya seçilmiş –güzellikte hepinizi geçecek– şehvetli kadın oyuncular! Neden oyun boyunca çıplak olduklarını düşündünüz mü? Kendinize bu soruları sorun! Oyunculuk pis iştir, yoldaşlar. Öyle pis iştir ki hem de!”</p>
<p>Öbür oyuncular bağıra çağıra Terry’yi aşağı indirdiler. “En azından <i>The Jungle Bunny</i>’den, korku filmlerinden, bira reklamlarından daha düzgündür o işler.”</p>
<p>Terry o sırada pantolonunu çıkarmıştı, o heyecanla Pyke’la ilgili çözümlemeler yaparken ekipten iki kadın da perdenin arasından dışarıyı gözlüyorlardı. Pantolonunu, soyunma odasını boydan kaplayan askıya usulca astı. Kızların sert kaslı bacaklarına bakmaları hoşuna gidiyordu; sert konuşmalarını dinlemeleri de tabii.</p>
<p>“Ah, tabii,” dedi. “Haklısınız. Dediğinizde doğruluk payı var. Öbür s..tiklerimizden daha iyi. Çok daha iyi. İşte, yoldaşlar, onun için Pyke’a özgeçmişimi yazıp gönderdim.”</p>
<p>Herkes homurdandı. İzleyiciler arasında Pyke olunca en azından onu etkilemek için iskeleden daha bir coşkulu sallanacaktık. Oyun o güne kadarkilerin en iyisiydi ve ilk kez tam zamanında bitti. Geçenlerde bir gece barda daha uzun kalabilmek için on dakikasını kesmiştik. Bu oyundan sonra her zamanki gibi itişip şakalaşmadan, birbirimizin donunu indirmeye çalışmadan çabucak üstümüzü değiştik. Tabii, çıkaracak çok şeyim olduğu için en geriye ben kaldım. Duş çalışmadığı için makyajımı kremle ve lavabodan üstüme su serperek çıkarmaya çalıştım. Terry sabırsızlıkla beni bekliyordu. İşim bittiğinde bir tek ikimiz kalmıştık, kollarımı boynuna dolayıp öptüm onu.</p>
<p>“Hadi,” dedi. “Çabuk gidelim. Pyke beni bekliyor.”</p>
<p>“Önce biraz burada kalalım.”</p>
<p>“Neden?”</p>
<p>“Ben de partiye katılmayı düşünüyorum. Seninle kafama takılan bazı ideolojik sorunları konuşmak istiyorum,” dedim.</p>
<p>“Palavra sıkma!” dedi. Döndü. “Buna karşı değilim aslında,” dedi.</p>
<p>“Neye?”</p>
<p>“Dokunmana.”</p>
<p>Ama karşıydı.</p>
<p>“Yalnızca şu an geleceğimi düşünmem gerekiyor. Çağrı geldi, Karim.”</p>
<p>“Öyle mi?” dedim. “Bu muydu? Telefon dediğin bu muydu?”</p>
<p>“Evet, buydu o s..tiğimin çağrısı,” dedi. “Lütfen. Hadi gel.”</p>
<p>“Düğmelerimi ilikle,” dedim.</p>
<p>“Tanrım. Sen. Seni aptal çocuk. Tamam. Hadi çabuk. Pyke beni bekliyor.”</p>
<p>Hızla bara koştuk. Terry’yi daha önce hiçbir konuda böyle umutlu görmemiştim. İşi almasını yürekten istiyordum.</p>
<p>Pyke Marlene’le birlikte bara yaslanmış yarıladığı birasını içiyordu. İçkiye düşkün birine benzemiyordu. Ekipten üç kişi yanına gidip biraz lafladı. Pyke onlara yanıt veriyordu ama dudaklarını oynatmaya üşenir gibi bir hali vardı. Sonra Shadwell geldi bara, Pyke’ı gördü, hepimize kibirli bir bakış fırlatıp çıktı gitti. Terry, Pyke’ın yanına gideceğine beni köşede her gece tek başına oturup içen yaşlı adamların masasına götürdü, her zamanki gibi biramızın üstüne hafif bir viski atarken sakin sakin şekerlemesini emdi.</p>
<p>“Pyke seninle pek ilgilenmiyor gibi,” dedim adamı işaret ederek.</p>
<p>Terry’nin güveni tamdı. “Nasılsa gelecek. Çok soğukkanlı biridir; orta sınıftakileri bilirsin işte. Duygusuzdurlar. Bence o güdük politik görüşlerini geliştirmek için benim işçi sınıfı deneyimlerime ihtiyacı var.”</p>
<p>“Ona hayır de,” diye öğüt verdim.</p>
<p>“Lanet olsun, olabilir aslında. Her yanda tuğlaları dökülen, dekorsuz boş, sefil sahneleri ve tiyatroları tercih ettiği için eleştirmenler oyunlarını hep ‘yalın’ ve ‘ilkeli’ olarak değerlendiriyorlar. Sanki benim anam ya da işçi sınıfı öyle istermiş gibi. Onlar rahat koltuklar, yere kadar pencere, tatlı ikramı istiyorlar.”</p>
<p>Tam o sırada Pyke bize döndü, bardağını bir santimden az yukarı kaldırdı. Terry de ona gülümsedi.</p>
<p>“Tabii ki Pyke’ın da kendine göre erdemleri var. Öbür yönetmen ve yapımcı bozuntusu ibneler gibi başkalarının yeteneğinin sırtından geçinip kendini ön plana çıkarmıyor. Hiç röportaj vermiyor, televizyona çıkmıyor. Bu halleri iyi tabii. Ama,” dedi Terry kaygıyla bana eğilerek, “eğer bir gün onunla çalışma şansını yakalarsan bilmen gereken bir şey var.”</p>
<p>Bana Pyke’ın özel yaşantısının öyle çöl gibi yalın ya da ilkeli filan olmadığını anlattı. Eğer yaptıklarını öven o yoz eleştirmenler –yüzleri bize dönük, oturdukları yerden bizi işaret eden o canavar suratlı eleştirmenler, tekerlekli sandalyeleri geçiş yolunu tıkıyordu– zayıf yönlerini –bazı zaaflarını diyelim– bilselerdi Pyke’ın oyunlarına başka bir gözle bakabilirlerdi. “Ah, hem de ne başka bir gözle.”</p>
<p>“Nasıl bir gözle yani?”</p>
<p>“Bunu sana anlatamam.”</p>
<p>“Ama, Terry, hani birbirimizden hiçbir şey gizlemiyorduk?”</p>
<p>“Hayır, hayır, söyleyemem. Özür dilerim.”</p>
<p>Terry dedikoduyu sevmiyordu. İnsanların hırsla, kötü niyetle, şehvet düşkünlüğüyle değil tarihin karşı konmaz güçlerinin itelemesiyle bir yere geldiklerine inanıyordu. Ayrıca Pyke o sırada bize doğru geliyordu. Terry hemen şekerlemenin kalanını attı, iskemlesini geri çekip ayağa kalktı. Eliyle saçını düzeltecek zamanı bile bulmuştu. Pyke’la el sıkıştı. Sonra bizi tanıştırdı.</p>
<p>“Seni gördüğüme sevindim, Terry,” dedi Pyke yumuşak bir sesle.</p>
<p>“Evet, ben de, ben de.”</p>
<p>“Harika bir yılan olmuşsun.”</p>
<p>“Teşekkür ederim. Ama neyse ki bu işe yaramaz ülkede iyi bir şeyler yapanlar da var, ha?”</p>
<p>“Ne demek bu?”</p>
<p>“Sen, Matthew.”</p>
<p>“Ah, evet. Ben.”</p>
<p>“Evet.”</p>
<p>Pyke bana bakıp gülümsedi. “Gel de barda bir içki içelim, Karim.”</p>
<p>“Ben mi?”</p>
<p>“Neden olmasın?”</p>
<p>“Tamam. Sonra görüşürüz, Terry,” dedim.</p>
<p>Ben kalkarken Terry bana sanki birden özel bir gelirim olduğunu açıklamışım gibi bakıyordu. Pyke’la ben masadan uzaklaşırken yeniden iskemlesine gömülüp viskisini dibine dek yuvarladı.</p>
<p>Pyke bana bir büyük bardak siyah bira alırken ben de barmenin kafasının arkasındaki ters dizili şişelere bakındım, bardaki öbür oyunculara, gözleri üstümdeydi biliyordum ama hiç bakmadım. Bir-iki saniye meditasyon yaptım, nefesimi ayarlamaya çalıştım, nasıl soluksuz kaldığımı fark ettim hemen. İçkilerimizi aldığımızda Pyke, “Bana kendinden söz et,” dedi.</p>
<p>Duraksadım. Marlene’e baktım, arkamızda bir oyuncuyla konuşuyordu. “Nereden başlayacağımı bilmiyorum.”</p>
<p>“Benim ilgimi çekeceğini düşündüğün bir şeyden başla.”</p>
<p>Yüzüme büyük bir dikkatle bakıyordu. Hiç şansım yoktu. Hızla ve rasgele konuşmaya başladım. O bir şey söylemiyordu. Devam ettim. Şöyle düşündüm: psikanalizdeyim. Pyke’ın söylediklerimin hepsini anlayabileceğini sanıyordum. Burada olduğuna seviniyordum; söylenmesi gereken şeyler vardı çünkü. Ona hiç kimseye anlatmadığım şeyleri anlatıyordum; babama anneme yaptıklarından dolayı ne kadar kırgın olduğumu, annemin ne kadar acı çektiğini, o günlerin ne kadar acı verdiğini ancak yeni yeni fark ettiğimi filan.</p>
<p>Terry’nin masasında toplanan öbür oyuncular önlerinde koca bira bardaklarıyla iskemlelerini çevirmiş futbol maçı gibi izliyorlardı beni. Pyke’ın o kadar insanın arasında daha oyuncu bile sayılamayacak biriyle, benimle konuşmak istemesine hem şaşmış hem de içerlemiş olmalıydılar. Ben anlatırken aslında annemin beni değil benim annemi ihmal ettiğimi fark edip afallamışken Pyke usulca, “Yeni oyunumda rol almak istersin belki,” dedi.</p>
<p>Daldığım düşten uyanıp, “Nasıl bir oyun olacak?” dedim.</p>
<p>Pyke’ın, tam ağzını açmak üzereyken, başını yana yatırıp düşünceli düşünceli boşluğa baktığını fark ettim. Ellerini yelpaze sallar gibi ama yavaşça kullanıyordu, birden sallamıyor, bir yere işaret etmiyor, insanı sarar gibi, akar gibi, tıpkı bir tablonun yüzeyini birkaç santim uzaklıktan silercesine hareket ettiriyordu. “Bilmiyorum,” dedi.</p>
<p>“Nasıl bir rol olacak peki?”</p>
<p>Başını üzgün salladı.</p>
<p>“Bunu da henüz söyleyemiyorum aslında.”</p>
<p>“Kaç kişi rol alacak?”</p>
<p>Uzun bir sessizlik oldu. Elini, parmakları düzgün bir biçimde dışarı doğru açık, yüzüne yakın salladı.</p>
<p>“Sorma.”</p>
<p>“Ne yaptığını biliyor musun?” diye sordum iyice cesaretlenip.</p>
<p>“Hayır.”</p>
<p>“O zaman, bu belirsizlik havası içinde çalışmak istemezsem anlayış göster. Henüz deneyimsizim biliyorsun.”</p>
<p>Pyke teslim olmuştu. “Galiba İngiltere’de sözü edilen tek konu etrafında dönecek.”</p>
<p>“Anlıyorum.”</p>
<p>“Evet.”</p>
<p>Sanki bunun ne olduğundan çok eminmişim gibi baktı bana.</p>
<p>“Sınıf ayrımı,” dedi. “Bu sana uyar mı?”</p>
<p>“Evet, olabilir.”</p>
<p>Omzuma dokundu. “İyi. Bize katıldığın için teşekkürler.” Ona büyük bir iyilik etmişim gibi davranıyordu</p>
<p>İçkimi bitirdim, öbür oyunculara hemen veda edip olabildiğince çabuk çıktım oradan, yılışık gülüşlerini, meraklı bakışlarını görmek istemiyordum. Park yerinden geçerken biri zıplayarak sırtıma abandı. Terry’ydi.</p>
<p>“Yapmasana,” dedim onu sertçe iterek.</p>
<p>“Demek öyle ha?”</p>
<p>Yüzünde gülümsemeden eser yoktu. Çok bitkin görünüyordu. Birden, başıma gelen mutlu olaydan utanç duydum. Sessizce otobüs durağına yürürken o da yanımda yürüdü. Hava soğuktu, karanlıktı, yağmur yağıyordu.</p>
<p>“Pyke sana rol mü teklif etti?” dedi sonunda.</p>
<p>“Evet.”</p>
<p>“Yalancı!”</p>
<p>Bir şey demedim. “Yalancı!” dedi. Çok öfkeli olduğu için kendini kontrol edemiyordu, farkındaydım; böyle öfkelenmesine ben neden olduğum için onu suçlayamıyordum. “Doğru olamaz bu, doğru olamaz!” dedi.</p>
<p>Birden geceye doğru avaz avaz bağırdım: “Evet, evet, evet, doğru!” İşte şimdi dünyaya hareket gelmişti; kazandığı anlamla, olabileceklerle gıcırdıyor, sarsılıyordu. “Evet, evet, lanet olsun evet!”</p>
<br/>

<p>Ertesi gün tiyatroya gittiğimde biri, soyunma odasının kapısına, benim her zaman üstümü değiştirdiğim yere kirli bir kırmızı halı sermişti. “Soyunmana yardım edeyim mi?” dedi oyunculardan biri. “İmzanı alabilir miyim?” dedi bir başkası. Zerrin çiçekleri, güller ve bir oyunculuk kitabı verdiler. EST manyağı Boyd pantolonunu çıkarırken penisini bana doğru sallayarak, “Eğer orta sınıftan bir beyaz olmasaydım şu an ben de Pyke’ın oyunundaydım. Belli ki artık yalnız yetenekle bir yere varılmıyor. Yetmişlerin İngiltere’sinde bir tek itilmişler başarıya ulaşacak,” dedi.</p>
<p>Birkaç gün Shadwell’e Pyke’ın teklifini ve Molière’de oynamayacağımı söyleyemedim. Mutluydum, onunla kavga ederek bu umutlu, keyifli havamı bozmak istemiyordum. Böylece Shitvolumes sanki ben de oynayacakmışım gibi yeni oyununu hazırlamaya başladı, sonunda bir gün tam <i>The Jungle Book</i>’a çıkmak üzereyken soyunma odasına gelene kadar.</p>
<p>“Jeremy,” dedim, “Sana söylemem gereken bir şey var.”</p>
<p>Genel tuvalete gittik, kulisteki uygun tek yer orasıydı, ona haberi verdim. Shadwell başını sallayarak usulca, “Nankörlük ediyorsun, Karim. Böyle ibnelik edemezsin, tamam mı, doğru değil bu yaptığın. Burada hepimiz seni seviyoruz, tamam mı?” dedi.</p>
<p>“Lütfen anlamaya çalış Jeremy, Pyke büyük bir adam Çok önemli. İnsanların hayatında böyle gel-gitler olur hep...”</p>
<p>Shadshit’in sesi birden provalardaki gibi yükseldi, tuvaletten çıkıp soyunma odasına gitti. Arkamızda, salonda oyun başlamak üzereydi, izleyiciler yerlerini almışlardı. Söylenenlerin her kelimesini duyuyorlardı. Peştamalımla arkasından koştururken kendimi çok komik hissettim.</p>
<p>“Ne gel-giti ha, ibne herif?” dedi. “Senin Pyke’la baş edecek kadar deneyimin yok. Üç günde kıymaya dönersin. O Pyke denen herifin nasıl belalı bir orospu çocuğu olduğunu bilmiyorsun. Evet, etkileyici biri. Bütün ilginç insanlar etkileyicidir. Ama o seni çarmıha gerecek!”</p>
<p>“Benim gibi küçük birini neden çarmıha germek istesin ki?” dedim zayıf bir sesle. Boyd pis pis güldü, ‘tam’ Terry’ye bakarak suratını buruşturdu, Terry, Shotbolt’un yüzüne bakmasa da hak verir gibi kafa sallıyordu.</p>
<p>“Sırf eğlence olsun diye, salak! Çünkü öyle insanlar böyle iş yaparlar! Demokratik görünmeye çalışsalar da aslında hepsi küçük birer Lenin’dir.”</p>
<p>Terry buna bozulmuştu. Shadwell’e bakarak, “Çok şanslı olmamalılar o zaman!” dedi. Ama Shoddy’yi yıldıramazdı bu, almış başını gidiyordu.</p>
<p>“Kültür faşistidir, elitisttir onlar, her şeyi herkesten daha iyi bildiklerini düşünürler! Paranoyak, korkak adamlardır!”</p>
<p>Ekiptekilerin bir bölümü ellerini ağızlarına kapatmış, arkadaşları öğretmen tarafından azarlanan okullu çocuklar gibi gülüyorlardı. Kırmızı halımın üstünden sahneye yürüdüm.</p>
<p>“Dediklerin umurumda değil. Ben başımın çaresine bakabilirim.”</p>
<p>“Ha!” diye bağırdı. “Göreceğiz ne bok olduğunu; sonradan görme piç!”</p>
</body>
</html>