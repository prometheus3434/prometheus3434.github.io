<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>
    <body>
<div class="bos6"></div>
<p class="baslik1">4. Bölüm</p>
<div class="bos2"></div>
<p>Eva’nın yaşamımızdan çıkmayacağı iyice belli olmuştu. Babam suskun, düşünceli göründüğünde yanındaydı –aslında her gece yanımızdaydı–, annemle babam birlikte <i>Panorama</i>’yı seyrederken yanlarındaydı; babam hüzünlü bir plak dinlerken, birileri aşktan söz ettiğinde yanındaydı. Hiç kimse mutlu değildi. Babamın Eva’yla gizlice görüşüp görüşmediğini bilmiyordum. Nasıl olabilirdi ki bu? Yaşamı işe gidip gelmekle geçen birinin her dakikası planlıydı; bir tren kalkmazsa, gecikirse hemen bir başkası bulunuyordu. Geceleri ileri sürülecek hiçbir bahane yoktu. Kimse dışarı çıkmıyordu, gidilecek hiçbir yer yoktu, babam işten birileriyle hiç dostluk kurmazdı. Zaten onlar da işleri biter bitmez kaçar gibi ayrılıyorlardı Londra’dan. Annemle babam belki yılda bir kez sinemaya gidiyorlardı, babam her keresinde uyuyakalıyordu; bir kere tiyatroya <i>West Side Story</i>’yi izlemeye gitmişlerdi. Barlara takılan kimse de yoktu ki tanıdığımız, Ted Enişte dışında yani, bara gitmek alt sınıf işiydi, bizim oturduğumuz yerdeki barlarda daha çok ağzında diş kalmamış utanmaz ihtiyarlar eski püskü piyanolarla ‘Come, come, come and make eyes at me, down at the old Bull and Bush’u filan söylüyorlardı.</p>
<p>Yani babamın Eva’yı görmeye gidebileceği tek zaman öğle arasıydı, belki de Eva işyerinin önüne geliyor, St. James Parkı’nda kol kola öğle yemeği yiyorlardı, tıpkı annemle babam çıkarken yaptıkları gibi. Eva’yla babamın yatıp yatmadıkları konusundaysa hiçbir fikrim yoktu. Ama çantasında Çin seks pozisyonlarıyla ilgili çizimli bir kitap bulmuştum, içinde mandarin ördeklerinin iç içe geçişi, o zor bodur çam ağacı, kedi köpek aynı delikte ve keyifli kara ağustosböceği dala yapışmış pozisyonları da vardı.</p>
<p>Kara ağustosböceği dala yapışıyor muydu yapışmıyor muydu bilemem ama günler gergin geçiyordu. En azından görünüşte her şey yolunda görünüyordu ki Cin-Toniklere gidişimden iki ay sonra bir pazar sabahı kapıyı açınca karşımda Ted Enişte’yi buldum. Gülümsemeden, merhaba demeden bakakalmıştım, o da bana bakıyordu, sonunda ıkına sıkına, “Merhaba evlat, güller iyi çıkıyor mu diye bahçeye bakmaya geldim,” diyebilmişti.</p>
<p>“Bahçe iyice tomurcuklandı.”</p>
<p>Ted eşikten geçip ‘Mavi kuşlar olacak havada, Dover’ın beyaz dağlarında’ diye şarkıya başlamıştı. “Yaşlı baban ne yapıyor?” diye sordu.</p>
<p>“O tartışmadan beri aynı.”</p>
<p>“O gün de dedim ya sana, bundan kimseye söz etme,” diyerek yanımdan geçti.</p>
<p>“Yine bir futbol maçına gitsek hiç fena olmaz, Ted Enişte, ne dersin? Trenle, ha?”</p>
<p>Mutfağa girdi, annem pazar rostosunu fırına sürüyordu. Annemi alıp bahçeye çıktı, hatırını filan sordu görebildiğim kadarıyla. Aslında babamla Eva’nın arası nasıl, Buda işleri ne âlemde demekti bu? Annem ne diyebilirdi ki? Her şey hem yolundaydı hem değildi. Hiçbir ipucu yoktu ama bu, ortada bir suç olmadığı anlamına gelmiyordu.</p>
<p>Ted annemle işini bitirince, yine işadamı havalarında, yatak odasına babamın yanına yollandı. Ben de her zamanki meraklı halimle peşine düştüm, kapıyı yüzüme çarptığı halde hem de.</p>
<p>Babam yatağın beyaz yatak örtüsünün üzerinde ebru boyalı atletlerimden biriyle ayakkabılarını temizliyordu. Babam her pazar sabahı, sabırla, özenle ayakkabılarını parlatırdı, yaklaşık on çift ayakkabı. Sonra takım elbiselerini fırçalar, hafta içi giyeceği gömlekleri ayırır –bir gün pembe, öbür gün mavi, sonra leylak rengi, filan– kol düğmelerini seçer, kravatlarını düzenlerdi, en az yüz kravatı vardı. Kendini işine kaptırmış otururken kapı gürültüyle açılınca başını çevirdi, siyah çizmeleri, bol yeşil dik yaka kazağıyla oflaya poflaya haşmetle hapishane hücresine girmiş bir at gibi odayı kaplayan Ted’in yanında babam ufacık, çocuk gibi kalmıştı, yaptığı özel iş ve masumluğu çiğnenmişti. Birbirlerini süzdüler, Ted haşin ve özensizdi, babamsa üstünde beyaz atlet, altında pijama, boğalarınkini andıran boynu sanki gösterişli göğsüne ve gösterişsiz beline gömülmüş gibi oturuyordu. Hiçbir şeye aldırış etmiyordu. Birilerinin gelip gitmesi, evde konuşma ve hareket olması hoşuna gidiyordu, tıpkı Bombay’daki gibi yani.</p>
<p>“Ah, Ted, hatırım için şuna bir bakar mısın?”</p>
<p>“Ne?”</p>
<p>Ted’in yüzünü bir şaşkınlık ifadesi kapladı. Bizim eve her gelişinde tamir için zorla bir şeyin başına oturtulmamaya kararlı oluyordu.</p>
<p>“Şu lanet olası işlemez şeye bir bakıversene,” dedi babam.</p>
<p>Ted’i yatağın yanına pikabın durduğu sallantılı masanın başına götürdü, önde bir hoparlörü ve bej rengi hassas döner tablası, uzun çalarları koymak için de uzun bir çubuğu olan eski, uyduruk, ucuz görünümlü bir aletti. Babam aleti işaret ederek Ted’le, eminim onun da hizmetçileriyle konuştuğu gibi konuşmaya başladı:</p>
<p>“Kalbim kırık, Ted. Nat King Cole ve Pink Floyd plaklarımı çalamıyorum. Lütfen bana yardım et.”</p>
<p>Ted bir göz attı. Parmakları sosis gibi kalındı, tırnakları kırık, içleri kir doluydu. O elleri bir kadın bedeninde düşünmeye çalıştım. “Karim yapamıyor mu peki?”</p>
<p>“O parmaklarını doktorluk günlerine saklıyor. Ayrıca işe yaramaz piçin tekidir o.”</p>
<p>“Orası doğru,” dedi Ted bu aşağılamadan keyiflenerek.</p>
<p>“Tabii ya, işe yaramazlara hiçbir şey olmuyor.”</p>
<p>Ted bu kadar mistik bir lafa hazır değilmiş gibi babama kuşkuyla baktı. Ted’in arabasından tornavidayı getirip yatağa oturdum, pikabı sökmeye başladım.</p>
<p>“Jean gelip seninle konuşmamı istedi, Harry.” Ted ondan sonra ne demesi gerektiğini bilmiyordu, babam da ona yardımcı olmuyordu. “Senin Budist olduğunu söylüyor.”</p>
<p>‘Budist’i sanki ‘eşcinsel’ filan der gibi söylemişti, hayatında hiç ‘homoseksüel’ demiş miydi acaba, asla.</p>
<p>“Budist ne demek?”</p>
<p>“Geçen hafta Chislehurst’te çıplak ayakla yaptığın o komiklik neydi?” diye kafa tuttu Ted.</p>
<p>“Miden mi bulandı, beni dinlerken yani?”</p>
<p>“Benim mi? Hayır, herkesi dinlerim ben. Ama Jean’in midesi kesin bir tuhaf oldu.”</p>
<p>“Neden?”</p>
<p>Babam Ted’in kafasını karıştırıyordu.</p>
<p>“Budizm onun alışık olduğu bir şey değil. Bu iş bitecek! Her ne yapmaya niyetliysen bu artık bitecek!”</p>
<p>Babam o ustalıklı sessizlik nöbetlerinden birine girdi, başparmaklarını birleştirip başını yüzüne sövülüp sayılsa da içten içe haklı olduğunu bilen bir çocuk gibi usluca önüne eğmiş oturuyordu.</p>
<p>“Bitsin işte, yoksa Jean’e ne derim ben?”</p>
<p>Ted iyice parlıyordu. Babamsa öylece oturuyordu.</p>
<p>“Git ona şöyle de: Harry bir hiç.”</p>
<p>Bunun üzerine her şeyi ters giden ve kavga çıkarmak isteyen ve eli kolu pikabın parçalarıyla dolu olan Ted’in kalan sabrı da taştı.</p>
<p>Derken babam müthiş bir hızla konuyu değiştirdi. Rakibin savunmasını yerden uzun bir atışla geçen bir futbolcu gibi Ted’e işler, iş ve şirket nasıl gidiyor diye sordu. Ted iç geçirdi, ama kendine gelmişti: Bu konuda daha başarılı olduğu belliydi.</p>
<p>“Çok iş var, çok iş, sabahtan akşama kadar.”</p>
<p>“Öyle mi?”</p>
<p>“İş, iş, lanet olası işler!”</p>
<p>Babamın hiç de umurunda değildi. Ya da bana öyle gelmişti.</p>
<p>Sonra beklenmedik bir şey yaptı. Bunu yapacağını kendisi de bilmiyordu bana kalırsa. Ayağa kalkıp elini Ted’in ensesine koydu, Ted’i ensesinden kendine doğru çekti, öyle çekti ki sonunda adamın burnu babamın göğsüne yapıştı. Ted, kucağında pikapla o halde kaldı, babam bir şey söylemeden beş dakika kadar Ted’e kafasının üstünden öylece baktı. Sonra, “Dünyada işten başka şey yok,” dedi.</p>
<p>Babam böylelikle Ted’i normal davranmaya çalışmaktan kurtarmış oldu. Ted’in sesi boğulur gibi çıkıyordu: “Bırakamam ki,” diye inledi.</p>
<p>“Bal gibi bırakırsın.”</p>
<p>“Yaşamımı nasıl sürdüreceğim?”</p>
<p>“Şimdi nasıl sürdürüyorsun? Durumun berbat. Duygularına kulak ver, en az sıkıntıyla gidilecek yolu seç. Hoşuna giden şeyleri yap her neyse onlar. Bırak ev çöksün kalsın. Sıyrıl her şeyden.”</p>
<p>“Saçmalama. Hep çabalamak gerek.”</p>
<p>“Hiçbir çaba gösterme,” dedi babam kesin bir tavırla Ted’in başını sıkıca tutarak. “Eğer çabalamayı bırakmazsan çok geçmez ölürsün.”</p>
<p>“Ölür müyüm? Ben mi?”</p>
<p>“Evet, sen. Çabalamak mahvediyor seni. Âşık olmaya çabalayabilir mi insan, olabilir mi? Sevişmeye çabalamak iktidarsızlığa yol açar. Duygularını dinle. Bütün çabaların kaynağı cehalettir. Bilgi içimizde saklıdır. Yalnızca sevdiğin şeyi yap.”</p>
<p>“Eğer s.ktiğimin duygularıyla hareket edersem herkesi s.ker atarım,” dedi Ted, galiba. Emin olamadım tabii, burnu babama yapışık bir halde klaksona benzer bir ses çıkarmıştı. Daha yukarı sıçrayıp Ted Enişte’nin ağlayıp ağlamadığına bakmaya çalıştım ama etraflarında çok fazla dolaşıp hoplayarak dikkatlerini dağıtmak istemedim.</p>
<p>“Bir şey yapma o zaman,” dedi Tanrı.</p>
<p>“Ev tepemize yıkılacak.”</p>
<p>“Kimin umurunda? Yıkılsın varsın.”</p>
<p>“İşler bozulur.”</p>
<p>“Zaten kıçüstü gidiyor,” dedi babam kişner gibi gülerek.</p>
<p>Ted başını kaldırıp ona baktı. “Nereden biliyorsun?”</p>
<p>“Bırak tepetaklak olsun. Bir-iki yıl içinde yeni bir şeye başlarsın.”</p>
<p>“Jean beni terk eder.”</p>
<p>“Üf, Jean seni çoktan terk etmiş.”</p>
<p>“Of, Tanrım, of Tanrım, Tanrım, sen tanıdığım en aptal adamsın, Harry!”</p>
<p>“Evet, bence de çok aptalım. Sense cehennem azabı içindesin. Bundan utanıyorsun da üstelik. İnsanların acı çekmeye hakları yok mudur? Acı çek, Ted.”</p>
<p>Ted acı çekiyordu. Hüngür hüngür ağladı.</p>
<p>“Şimdi,” dedi babam, önceliklerini hatırlayarak, “bu lanet olası pikabın nesi varmış?”</p>
<p>Ted babamın odasından çıktı, koridorda elinde Yorkshire pudingi dolu bir tabakla gelen annemle karşılaştı. “Ted Enişte’ye ne yaptınız?” dedi annem, çok şaşırdığı anlaşılıyordu. Ted Enişte, elinde pikabın döner tablasıyla, sonsuza uzanan bacaklarını birbirine dolayarak can çekişen bir zürafa gibi merdivenin dibine çöküvermişti, başını duvara dayamıştı; duvar kâğıdına Brylcreem sürülüyordu, annem çok kızardı buna.</p>
<p>“Onu rahatlattım,” dedi babam, ellerini ovuşturarak.</p>
<br/>

<p>Ne hafta sonuydu ama, annemle babam arasındaki kavga ve acı tam sınırdaydı; aralarındaki soğukluk somutlaşabilseydi çamur gibi bütün evimizi doldururdu. Birbirlerini öldürmeleri için, ama nefretten değil çaresizlikten, son bir küçük söz ya da olay gerekiyordu sanki. Fırsat bulur bulmaz yukarı odama çıktım ama aklımda hep birbirlerini bıçaklayacakları vardı. Onları zamanında ayıramazsam diye endişe içindeydim.</p>
<p>Ertesi cumartesi, hepimiz bir aradayken, önümüzde burun buruna geçecek uzun saatler varken, kavga kokan bu küçük evi arkada bırakarak bisikletimle kırlara açıldım. Gidecek bir yerim vardı çünkü.</p>
<p>Anwar Amca’nın Cennet Bakkalı’na vardığımda kızları Jamila’yı rafları yerleştirirken buldum. Annesi, Prenses Jeeta kasadaydı. Cennet Bakkalı yüksek, süslü ve pul pul soyuk tavanlı, kir-pas içinde bir yerdi. Dükkânın ortasında, ayak altında uzun bir sıra raf vardı, müşterilerin yolunu tıkıyor, tenekelerle kartonlara basarak etrafından dolaşmak zorunda kalıyorlardı. Mallar hiç düzenlenmemiş gibiydi. Jeeta’nın yazarkasası kapının bulunduğu köşeye sıkıştırılmıştı, onun için hep üşüyor, yıl boyu eldiven giyiyordu. Anwar’ın sandalyesi tam karşı uçta bir kuytudaydı, oradan ifadesiz bir yüzle izliyordu çevreyi. Dışarıda sebze kutuları vardı. Cennet sabah sekizde açılıyor, gece onda kapanıyordu. Pazar günleri bile çalışıyorlardı, gerçi her yıl Noel’de Anwar’la Jeeta bir hafta izin yaparlardı. Her yıl yılbaşından sonra, Anwar’ın “Bir daha böyle özgürce tatil yapmamıza yalnızca üç yüz elli yedi gün var,” deyişini duymaya korkardım.</p>
<p>Ne kadar paraları olduğunu bilmiyordum. Ama olanı kesin gömüyorlardı, çünkü Chislehurst’te yaşayanların deli olduğu hiçbir şeyi satın almaya heves etmezlerdi: kadife perde, müzik seti, martini, elektrikli çim biçme makinesi, cam cila makinesi. Jeeta’yla Anwar keyiften nasiplerini hiç almamışlardı. Sonsuza dek yaşayacakmış gibi davranıyorlardı: Bu yaşamın bir sonu yoktu, var olmanın tadını çıkaracakları pek çok yüzyıldan yalnızca ilkiydi yaşadıkları. Çevrelerinde olup bitenden de haberleri yoktu. Jeeta’ya sık sık İngiltere dışişleri bakanının ya da maliye bakanının adını sorardım, Jeeta hiç bilemez ama cehaletinden de üzüntü duymazdı.</p>
<p>Bisikletimi elektrik direğine kilitlerken pencereden içeri baktım. Anwar’ı göremedim. Bahisçiye gitmiş olabilirdi. Yerinde olmaması tuhaf geldi bana, çünkü o saatte genellikle üstünde babamın 1954’te verdiği posası çıkmış takım elbiseyle, tıraşsız, ağzında sigarası dükkân faresi olabilecek müşterilerin peşlerinde dolanıyor olurdu, onlara kısaca DF derdi. “Bugün iki belalı DF geldi,” derdi. “Şu burnumun tam dibindeydiler, Karim. Kıçlarından bir an ayrılmadım.”</p>
<p>Jamila’yı izledim, burnumu cama dayayıp türlü türlü orman canlısının sesini çıkardım. Mowgli’yi kıstıran Shere Khan oldum. Ama beni duymadı. Hayrandım ona; ufak tefek, zayıftı, kocaman kahverengi gözleri, ufacık bir burnu ve ufak tel gözlükleri vardı. Saçları siyahtı, yeniden uzamıştı. Tanrı’ya şükür birkaç yıl önce Pengelileri yerinden hoplatan o ‘doğal’ kıvırcık zenci saçından kurtulmuştu. Güçlü ve coşkuluydu Jamila. Her zaman öne eğilerek durur, tartışır, karşısındakini ikna ederdi. Siyah bıyıkları vardı, hatta bir dönem bıyıkları benimkilerden daha güzeldi. Daha çok kaşıma benziyordu –tek kaşım vardı benim–, Jamila’nın dediğine göre gözlerimin üzerinde kalın, siyah ufak bir sincap kuyruğu gibi duruyordu. Bana Romalılarda bitişik kaşın soyluluk işareti olduğunu söylemişti, Yunanlılardaysa ihanet işaretiydi. “Sen ne olacaksın, Romalı mı, Yunanlı mı?” diye sormaya bayılırdı.</p>
<p>Jamila’yla beraber büyümüştük, birlikte top oynamaktan hiç vazgeçmedik. Jamila’yla ailesi ikinci bir aile gibiydi benim için. Kendi ailemden kaçmak istediğimde gidebileceğim daha sakin, daha sıcak bir yer olduğunu bilmek beni hep rahatlatmıştı.</p>
<p>Prenses Jeeta bana sevdiğim acılı kebaplardan onlarca ikram etti, üzerine mango ezmesi sürüp chapati’ye sararak yedim. Bana bu yüzden hep Ateş Yutan diyordu. Jeeta’nın evinde banyo yapmaya da bayılıyordum. Banyoları berbat durumdaydı, duvarların sıvaları dökülüyordu, tavandan parçalar yere düşüyordu, Ascot termosifonu kara mayını kadar tehlikeliydi ama Jeeta küvetin yanına oturup başıma zeytinyağıyla masaj yapar, kafatasımın her bir kıvrımını, bedenim iyice gevşeyene kadar zarif parmaklarıyla ovardı. Karşılığında da Jamila’yla benim sırtını çiğnememizi isterdi, Jeeta yatağına uzanır, Jammie’yle ben sırtında gezinirdik, biz birbirimize tutunarak sırtını çiğnerken Jeeta emirler yağdırırdı: “Ayak parmaklarınızla ensemi çiğneyin; çok sert orası, sert, demir sanki! Evet, tam orası, orası! Biraz aşağısı! Evet, o yumru, o kaya, evet, aşağısı, yukarısı, tam oranın altı!”</p>
<p>Jamila, her açıdan, benden daha gelişmişti. Dükkânın yanında bir kütüphane vardı, kütüphane memuru Bayan Cutmore yıllardır okul çıkışı Jamila’yı içeri alıp çay verirdi. Bayan Cutmore misyoner olarak Afrika’ya gitmişti ama Fransa’yı da çok seviyordu, Bordeaux’da bir aşk acısı olmuştu. Jamila on üç yaşında hiç durmadan Baudelaire, Colette, Radiguet ve bütün öbür zorlu adları okuyor, Ravel’in ve Fransa’da iyi tanınan Billie Halliday gibi şarkıcıların plaklarını ödünç alıyordu. Simon de Beauvoir olmayı takmıştı bir de aklına, tam iki-üç haftada bir, gidecek yer buldukça, sevişmeye başladığımız sıralardı –genellikle bir otobüs durağında, bombalanmış bir bölgede ya da terk edilmiş bir evde–. Kitaplar dinamit etkisi yaratmıştı, çünkü halka açık tuvaletlerde bile yaptığımız oluyordu. Jammie erkekler tuvaletine girip kabinin kapısını üstümüzden kilitlemeye hiç çekinmiyordu. Tam Parisliler gibi diyor ve bir de, inanması güç ama tüy takıyordu. Hepsi özentiydi tabii, seksle ilgili hiçbir şey bilmiyordum, nerede, nasıl, orası mı burası mı, en ufak bir şey bile, yakınlaşmaktan duyduğum korku da aynen duruyordu.</p>
<p>Jamila, Bayan Cutmore’un elinde olabilecek en üst düzey eğitimden geçiyordu, kadın onu çok seviyordu. Yıllarca yazarları, kahve içmeyi ve karşıt düşünceleri seven birinin yanında olmak her şeye değerdi, hele bir de kadın çok akıllı olduğunu söyleyince Jamila’nın iyice değiştiğini hatırlıyorum. Keşke benim de böyle bir öğretmenim olsa diye hayıflanıyordum.</p>
<p>Ama Bayan Cutmore Güney Londra’dan Bath’a taşınınca, Jamila diş bileyerek Hintli kökenini unutuyor diye Bayan Cutmore’dan nefret etmeye başladı. Jamila Bayan Cutmore’un yabancı kökenini ele veren bütün izleri silmeye çalıştığını düşünüyordu. “Annemle babamla sanki köylüymüşler gibi konuşuyordu,” dedi Jamila. Bayan Cutmore’un kendisini kullandığını da ekleyip beni iyice deli etti, çünkü Jamila tanıdığım en iradeli insandı, kimse onu kullanamazdı. Neyse, nankörlerden hiç hoşlanmıyordum. Bayan Cutmore olmasaydı Jamila ‘sömürge’ sözcüğünü kimden öğrenecekti? “Bayan Cutmore ufkunu açtı,” dedim ona.</p>
<p>Jamila kütüphanenin plak bölümü sayesinde çok geçmeden Bessie, Sarah, Dinah ve Ella’ya sardırdı, plaklarını alıp bize getiriyor, babama dinletiyordu. Babamın yatağında yan yana oturur kollarını iki yana sallayarak şarkıya eşlik ederlerdi. Bayan Cutmore ona eşitlikten, kardeşlikten ve bir şeyden daha, ne olduğunu şimdi unuttum, söz etmişti, onun için de Jammie cüzdanında hep Angela Davis’in fotoğrafım taşır, siyahlar giyer, okulda öğretmenlere çok ters davranırdı. Aylarca Solehead aşağı, Solehead yukarı dolaşmıştı. Evet, bazen Fransız oluyorduk, Jammie’yle ben, başka zamanlarda da siyah Amerikalı. İşin aslı, İngiliz olmamız gerekiyordu ama İngilizler için hep Asyalı, kara, Paki ya da kalan takımdan sayılıyorduk.</p>
<p>Ben Jammie’ye göre, militanlık anlamında, ödleğin tekiydim. İnsanlar yüzüme tükürünce bana yerdeki balgamı verip çiğnetmedikleri için onlara bir teşekkür etmediğim kalıyordu. Jamila’nınsa saldırganlık doktorası vardı. Bir keresinde Meksika asıllının biri eski püskü bir bisikletle yanımızdan geçerken sanki saati sorar gibi, “Bok yiyin, Pakiler!” demişti. Jammie akan trafiğin içine deli gibi dalıp piçi bisikletinden aşağı atmış, saçlarını bahçedeki fazla büyümüş otları budar gibi yolmaya başlamıştı.</p>
<p>Bugün, şu an Jeeta Yenge dükkânda bir müşteriye bakıyordu, ekmek, portakal ve kutu domatesleri bir kesekâğıdına yerleştiriyordu. Jamila beni tümden görmezden geldiği için Jeeta Yenge’nin yanında bekliyordum, Jeeta’nın mutsuz suratı yıllar içinde kimbilir kaç bin müşteri kaçırmıştır, hiçbiri de onun kardeşleri silahla dolaşan bir prenses olduğunu anlamamışlardır.</p>
<p>“Sırtın nasıl, Jeeta Yenge?” diye sordum.</p>
<p>“Dertten, tasadan firkete gibi büküldü,” diye yanıtladı.</p>
<p>“Ne derdi tasası, Jeeta Yenge, böyle tıkır tıkır giden bir işle?”</p>
<p>“Hadi oradan, sen ne anlarsın benim işlerimden? Jamila’yı al da yürüyüşe çıkın. Lütfen, hatırım için, tamam mı?”</p>
<p>“Ne oldu?”</p>
<p>“Al sana bir samosa, Ateş Yutan Cambaz. Tam yaramaz çocuklara göre, fazla acı.”</p>
<p>“Anwar Amca nerede?” Bana dertli dertli baktı. “Başbakanımızın adı ne?” diye ekledim.</p>
<p>Jamila’yla beraber çıkıp Penge’de yürüdük. Jamila gerçekten sıkı yürüyordu, karşıya geçmesi gerektiğinde kendini trafiğin içine atıveriyor, arabaların onu görüp durmalarını ya da yavaşlamalarını bekliyor, onlar da tam öyle yapıyorlardı. Sonunda en sevdiği soruyu sordu: “Anlat bakalım? Kremacığım? Ne hikâyelerin var?”</p>
<p>Gerçek hikâye istiyordu, şöyle sıkı hikâyeler, ne kadar kötü olursa o kadar iyiydi: Utanma, aşağılama, başarısızlık hikâyeleri, pis şeyler, menili filan, yoksa, umduğunu bulamamış bir tiyatro izleyicisi gibi her an basıp gidebilirdi. Ama bu kez hazırlıklıydım. Susamış birine su gibi gelecek heyecanlı hikâyelerim vardı.</p>
<p>Ona Eva’yla babamı anlattım, Jean Teyze’nin huysuzluklarını, omzumdan tutup osurtacak kadar sert bastırışını. Trans seanslarını anlattım sonra, reklam sektörü yöneticilerinin dua edişlerini, Beckenham’da bahçedeki banklarda nasıl Yol’u bulduklarını. Danua cinsi o köpekle olan maceramı anlatmadım. Babam, annem ve Eva konusunda ne yapmam gerek ya da yine evden kaçsam mı acaba, hatta birlikte Londra’ya kaçıp garsonluk mu yapsak, diye her soruşumda daha fazla güldü.</p>
<p>“Ne kadar ciddi bir boktan söz ettiğimin farkında mısın sen?” dedim ona. “Babamın annemi incitmemesi gerek, değil mi? Bunu hak etmedi.”</p>
<p>“Hayır, hak etmedi. Ama olan olmuş, Beckenham’daki o bahçede, sen her zamanki gibi dizlerinin üzerine çöküp gözlerken, öyle değil mi? Ah, Krema, çok aptalca durumlara sokuyorsun kendini. Bu senin huyun oldu artık farkındasın, değil mi?”</p>
<p>Şu an bana katıla katıla gülüyordu, öyle ki nefes alabilmek için ellerini kalçalarına koyup öne eğilmek zorunda kaldı. Ben konuşmayı sürdürdüm. “Ama babamın kendine gelmesi, bizi, ailesini düşünmesi gerekmez mi? Bize öncelik vermesi yani?”</p>
<p>Şu âna yani bu konudan söz edene dek, olanların beni nasıl üzdüğünü fark etmemiştim. Ailemiz bütünüyle çatırdıyordu ama kimsenin umurunda değildi.</p>
<p>“Bazen çok burjuvalaşıyorsun, Krema. Aile kutsal değildir, özellikle de ağzını hiç açmadan bildiğini okuyan Hintli erkekler için.”</p>
<p>“Senin baban öyle değil ama,” dedim.</p>
<p>Sürekli üstüme geliyordu. Bugün dayanacak durumda değildim. Öyle güçlüydü ki Jammie, kendinden ve her konuda ne yapması gerektiğinden öyle emindi ki.</p>
<p>“Onu seviyor demek? Babanın Eva’yı sevdiğini söyledin.”</p>
<p>“Evet, öyle dedim, değil mi? Bence onu seviyor. Öyle açıktan açığa söylemiyor tabii bunu.”</p>
<p>“Bak, Krema, aşk kendi doğrusunu bulur, değil mi? Aşka inanmıyor musun yoksa?”</p>
<p>“Evet, tamam, tamam, düşünce olarak yani. Jammie, Tanrı aşkına!”</p>
<p>Ne olduğumu anlayamadan parkın yanındaki bir genel tuvaletin önüne gelmiştik, elimden tutmuş çekiyordu. İtelenerek içeri girer girmez genzime aşkla özdeşleştirdiğim o sidik, bok ve karışık dezenfektan kokuları doldu, durup düşünmem gerekiyordu. Tekeşlilik ya da onun gibi modası geçmiş düşüncelerim yoktu, ama aklım hâlâ Charlie’deydi, başka bir şey düşünemiyordum, Jammie’yi bile.</p>
<p>Kızlar gibi erkeklerle de yatmak istemem alışılmadık bir şeydi, biliyordum. Güçlü bedenlerden, oğlanların enselerinden hoşlanıyordum. Erkeklerin ellerinin değişi, yumruklarıyla çekiştirmeleri hoşuma gidiyordu; kıçıma nesnelerin –fırça saplarının, kalemlerin, parmakların– değişi de hoşuma gidiyordu. Ama kadınların organlarından, memelerinden, her şeyiyle o kadın yumuşaklığından, uzun yumuşacık bacaklarından ve giyinişlerinden de hoşlanıyordum. Birinden birini seçmek zorunda kalmak üzüyordu beni, Beatles’la Rolling Stones arasında bir seçim yapmak zorunda kalmak gibi tıpkı. Sapık olurum da tedavi, hormon ya da elektrik şoku filan verirler diye de bu konunun fazla üstüne gitmek istemiyordum. İstediğim zaman partilere gidip eve iki cinsten herhangi biriyle dönebileceğim için şanslı görüyordum kendimi; öyle çok fazla partiye gittiğim yoktu, aslında hiç gitmiyordum ama yani gidecek olursam ikili oynayabileceğimi biliyordum. Ama şu an asıl aşkım Charlie’ydi, ondan da önemlisi, annem, babam ve Eva konusu vardı. Başka bir şey düşünecek halim var mıydı?</p>
<p>Birden parlak bir fikirle ben Jammie’ye, “Sende ne hikâyeler var, Jammie? Anlatsana,” deyiverdim.</p>
<p>Duraksadı. Çok işe yaramıştı sorum. “Yolun çevresinde bir tur daha atalım,” dedi. “Ciddi olabiliriz artık, Krema. Başıma gelenleri anlayamıyorum. Şaka yapmıyorum, tamam mı?”</p>
<p>En başından başladı.</p>
<br/>

<p>Jamila, Angela Davis’in etkisiyle her gün spor yapmaya başlamıştı, karate ve judo öğreniyor, sabah erken kalkıp esneme hareketleri yapıyor, koşuyor, bedenini çalıştırıyordu. Bir düşte gibi yuvarlanıp gidiyordu, Jamila; karda koşsa hiç iz bırakmazdı. Beyazların sonunda siyahlara ve Asyalılara karşı tavır alıp onları gaz odalarına ya da delik botlara tıktıkları gün çıkacak gerilla savaşma hazırlanıyordu.</p>
<p>Tabii bu dalga geçildiği kadar basit değildi. Jamila’nın yaşadığı mahalle Londra’ya bizim yaşadığımız varoş semtinden daha yakındı ve çok daha yoksul bir yerdi. Neofaşist çete ve eşkıya doluydu, kendi barları, kulüpleri, dükkânları vardı hepsinin. Cumartesi günleri High Street’e çıkıp gazete ve bültenlerini satıyorlardı. Millwall ve Crystal Palace gibi okul, yüksek okul ve spor sahalarına uzak yerlerde de etkiliydiler. Geceleri sokaklarda gezip Asyalıları dövüyorlar, posta kutularına bok ve yanan çaput atıyorlardı. Acımasız, nefret dolu beyaz suratlılar sık sık toplantılar düzenliyor, sendikacılar polis korumasında sokaklarda geçitler yapıyorlardı. Oralardan çekip gideceklerine ilişkin hiçbir işaret yoktu; güçlerinin artmayıp azalacağını da sanmıyorduk. Anwar, Jeeta ve Jamila’nın yaşamı saldırı korkusu içinde geçiyordu. Bir gün olsun çıkmıyordu akıllarından eminim. Jeeta yatağının çevresine su dolu kovalar diziyordu, gece dükkânı ateşe verirler diye. Jamila’nın da çoğu adımını beyaz bir grubun bir gün içimizden birini öldürebilecekleri düşüncesi yönlendiriyordu.</p>
<p>Jamila beni eğitim grubuna almaya çalışıyordu ama sabahları kalkamıyordum. “Eğitime sabah sekizde başlamamız şart mı?” diye sızlanıyordum.</p>
<p>“Geç kalksalardı Küba’yı alamazlardı, değil mi? Fidel’le Che öğleden sonra kalkmıyorlardı herhalde yataktan? Tıraş olmaya bile zamanları olmuyordu bazen!”</p>
<p>Anwar onun bu eğitim işlerinden hiç hoşlanmıyordu. Karate dersi, şehirde koşu bahaneleriyle oğlanlarla buluştuğunu düşünüyordu. Jamila bazen Deptford’da koşuyor, Bebek Surat da yakasını kaldırmış, yalnızca kıllı burnu dışarıda kalmış bir halde kapı eşiğinden onu izliyor, Jamila ona öpücük gönderince iğrenmiş gibi dönüp içeri giriyordu.</p>
<p>Babanın kıllı burnuna yerine ulaşmayan o öpücük gönderilir gönderilmez, Anwar telefonu yanına alarak oturma odasına kapanıyor, saatlerce telefon başında bekliyordu. Kalan zamandaysa telefon kilitleniyordu. Jamila telefon kulübesini kullanmak zorunda kalıyordu. Anwar kendi kendine Jamila’nın evlenme zamanının geldiğine karar vermişti.</p>
<p>Anwar’ın Bombay’daki kardeşi telefon üstüne telefon ederek Jamila’ya Londra’ya gelip kocası olarak yaşamaya hevesli bir çocuk bulmuştu. Tek sorun, çocuk pek çocuk sayılmazdı. Otuz yaşındaydı. Koca çocuk çeyiz olarak Moss Bros’dan sıcak tutacak kışlık bir mont, bir renkli televizyon ve bir de nedense, Canon Doyle’un bütün kitaplarını istemişti. Anwar bunları kabul etmişti ama yine de babama danıştı. Babam Canon Doyle’la ilgili isteğini çok tuhaf buldu. “Normal bir Hintli böyle bir şey ister mi hiç? Bu çocuğu biraz daha araştırmak lazım; hemen!”</p>
<p>Ama Anwar babamın dediklerine aldırmadı. Anwar’la babam arasında bu çocuk konusunda zaten bir sürtüşme vardı. Babam iki oğlu olduğu için çok gururlanıyordu. ‘İyi tohum ektiği’ anlamına geliyordu bu ona göre. Anwar’ın yalnızca bir kızı olduğuna göre onun ‘tohumu zayıf’tı. Babam Anwar’a bunu söylemeye bayılıyordu. “Tabii, <i>jaar</i>, aslında sende daha ne kız tohumları vardır da bir tane ekebilmişsin?”</p>
<p>“S.ktir!” dedi Anwar, aklı karışarak. “Karımın kusuru bu, piç herif seni. Rahmi erik gibi buruşup büzüştü.”</p>
<p>Anwar Jamila’ya kararını açıkladı: Hintliyle evlenecekti, çocuk buraya gelip montunu ve karısını alacak, sonra da Jamila’nın adaleli kollarında ömür boyu mutlu yaşayacaktı.</p>
<p>Sonra Anwar yeni evlilere yakında bir ev tutacaktı. “İki çocukla yaşanabilecek büyüklükte,” dedi şaşkın bakan Jamila’ya. Elini tutup “Yakında çok mutlu olacaksın,” diye ekledi. Annesi de, “İkimiz de senin için çok seviniyoruz, Jamila,” dedi.</p>
<p>Jamila’nın huyuyla Angela Davis’in düşüncelerini birleştirince Jamila’nın buna neden pek sevinmediğine şaşmıyor insan.</p>
<p>“Ne cevap verdin?” diye sordum yürürken.</p>
<p>“Krema, hemen o an çıkar giderim. Konsey bakar bana nasılsa. Bir yolu bulunur. Arkadaşlarla birlikte yaşar ya da bir koşucuyla yatarım. Tek sorun annem. Jeeta’dan çıkarır acısını. Onu taciz eder.”</p>
<p>“Döver mi? Gerçekten mi?”</p>
<p>“Eskiden döverdi, evet, ben bir daha yapacak olursa saçını et bıçağıyla kesmekle tehdit edene kadar. Ama güç kullanmadan da ona hayatı nasıl zehir edeceğini iyi biliyor. Yıllardır deneyim kazandı.”</p>
<p>“Peki,” dedim, bu konuda söylenecek başka bir şey kalmadığı için rahatlayarak, “sonuçta zaten sana istemediğin bir şeyi yaptıramaz.”</p>
<p>Hemen atıldı. “Öyle bir yaptırır ki! Babamı tanıyorsun tamam ama öyle çok da iyi tanımıyorsun. Sana söz etmediğim bir şey var. Gel benimle. Gelsene, Karim,” dedi ısrarla.</p>
<p>Dükkâna geri döndük, bana hemen bir kebapla chapati hazırladı, bu kez soğan ve yeşil biber de koymuştu. Kebabın üstündeki çiğ soğanlardan kahverengi sular akıyordu. Chapati parmaklarımı yakıyordu; ölümcüldü.</p>
<p>“Onları al yukarı gel, Karim, tamam mı?” dedi.</p>
<p>Annesi kasanın başından bize seslendi: “Hayır, Jamila, onu yukarı çıkarma!” Sonra süt şişesini sertçe koyup müşteriyi korkuttu.</p>
<p>“Nen var Jeeta Yenge?” diye sordum. Ağlamak üzereydi.</p>
<p>“Hadi gel,” dedi Jamila.</p>
<p>Jamila annesi arkasından, “Jamila, Jamila!” diye bağırırken beni iteleyerek yukarı çıkardığında kebaptan olabildiğince büyük bir parçayı kusmadan mideye indirmeye çalışıyordum.</p>
<p>Artık eve gitmek istiyordum; aile facialarından sıkılmıştım. Canım böyle Ibsen hikâyeleri istese evden çıkmazdım zaten. Amacım Jamila’nın yardımıyla babamla Eva konusunda ne yapacağıma, açık fikirli davranıp davranmayacağıma karar verebilmekti. Oysa şu an buna olanak yoktu.</p>
<p>Merdivenlerin ortasında burnuma bir çürük kokusu geldi. Ayak, kıç ve osuruk kokularının karışımıydı bu, hepsi karışıp bir rüzgâr halinde geniş burun deliklerimi doldurmuştu. Evleri hep hurdacı dükkânı gibiydi, mobilyalar perişan, kapılar parmak izi içindeydi, duvar kâğıtları hiç yoksa yüz yıllıktı, her karesi ibne kıçı gibi delik deşikti, ama, Jeeta’nın sürekli kocaman yanmış tencerelerde yaptığı harika yemekler dışında, koku olmazdı.</p>
<p>Anwar oturma odasında bir yatağın üzerinde oturuyordu, normal yatağı değildi bu, normal yerinde de değildi. Üzerinde eski püskü, bok gibi bir pijama üstü vardı, ayak tırnaklarının maun rengine benzediğini fark ettim. Nedense ağzı açık kalmıştı, nefes nefeseydi, oysa son beş dakika içinde otobüsün arkasından koşmuş olmasına olanak yoktu. Tıraş olmamıştı, her zamankinden daha zayıf görünüyordu gözüme. Dudakları kurumuş, çatlamıştı. Cildi sapsarı, iki gözü de morarmış gibi yuvalarına gömüktü. Yatağın yanında içi sidik dolu pis, çatlak bir tas vardı. Daha önce hiç ölüm döşeğinde yatan birini görmemiştim, ama Anwar’ın bu tanıma girdiğine kuşkum yoktu. Anwar dumanı tüten kebabıma bir işkence aletiymiş gibi bakıyordu. Bitsin diye hızlı hızlı çiğnedim.</p>
<p>“Hasta olduğunu neden söylemedin bana?” dedim Jamila’ya fısıldayarak.</p>
<p>Ama sorunun yalnızca hastalık olduğuna da aklım tam yatmamıştı, çünkü Jamila’nın yüzündeki öfke acıma duygusunu bastırıyordu. Babasına bakıyordu, Anwar’sa ne Jamila’yla ne de içeri girdiğim andan başlayarak, benimle göz göze gelmemeye çalışıyordu. Her zaman olduğu gibi önüne, televizyon ekranına bakıyordu, tek fark vardı, bu kez televizyon açık değildi.</p>
<p>“Hasta değil,” dedi Jamila.</p>
<p>“Değil mi?” dedim, sonra ona dönüp, “Merhaba, Anwar Amca. Nasılsın, patron?” dedim.</p>
<p>Sesi değişmişti, düdük gibi ve cılız çıkıyordu: “Şu lanet kebabı burnumun dibinden çek,” dedi. “Şu lanet kızı da al götür.”</p>
<p>Jamila kolumdan tuttu. “Bak.” Yatağın kenarına oturup ona doğru eğildi: “Lütfen, lütfen, bir son ver artık bu işe.”</p>
<p>“Gözüme görünme!” diye bağırdı kurbağa sesiyle. “Benim kızım değilsin sen. Seni tanımıyorum.”</p>
<p>“Tanrı aşkına, bitsin bu iş! Bak, Karim geldi, seni sever...”</p>
<p>“Evet, evet!” dedim.</p>
<p>“Sana çok lezzetli bir kebap getirdi!”</p>
<p>“Neden kendisi yiyor o zaman, ha?” diye sordu Anwar haklı olarak. Jamila kebabı elimden kapıp babasının önüne tuttu. Zavallı kebabım parça parça oldu, et, biber ve soğan parçaları yatağa döküldü. Anwar görmezden geldi kebabı.</p>
<p>“Neler oluyor burada?” diye sordum Jamila’ya.</p>
<p>“Ona baksana, Karim, sekiz gündür bir şey yiyip içmedi! Ölecek, Karim, ölecek işte bir şeyler yemezse!”</p>
<p>“Evet. Herkes gibi yemeklerini yemezsen işin bitik, patron.”</p>
<p>“Yemiycem. Ölücem. Gandi aç kalarak İngilizleri Hindistan’dan çıkardığına göre ben de aynı şekilde ailemin bana itaat etmesini sağlayabilirim.”</p>
<p>“Ne yapmasını istiyorsun Jamila’nın?”</p>
<p>“Kardeşimle birlikte ona seçtiğim çocukla evlenmesini.”</p>
<p>“Ama bunların modası geçti, amca, eskidi,” diye açıkladım. “Artık kimse böyle şeyler yapmıyor. Herkes, evlenecek olursa tabii, istediği kişiyle evleniyor.”</p>
<p>Bu çağdaş etik vaazını pek aklı almamıştı.</p>
<p>“Bizde işler böyle değil, evlat. Bizim yolumuz kesin. Benim dediğimi yapmak zorunda, yoksa ölürüm. Beni öldürecek bu kız.”</p>
<p>Jamila yatağı yumruklamaya başladı.</p>
<p>Anwar aldırış etmedi. Her konuda çok rahat olduğu için sevmişimdir hep onu; benim annemle babam gibi delicesine bir kaygıya kapılmazdı. Oysa şu an basit bir evlilik konusunu bu kadar büyütmesine hiçbir anlam veremiyordum. Ama onun kendini böyle yıprattığını görmek üzüyordu beni. İnsan kendine bunu nasıl yapar, yaşamını nasıl altüst eder, her şeyi bozar aklım almıyordu, babamın Eva’yla ilişkisi ya da Ted’in sinir bozukluğu, şimdi de Anwar Amca’nın Gandi gibi muazzam bir oruca girmesi. Dış nedenler değildi bence onları bu çılgınlıklara iten; hepsi kafalarında yarattıkları bir yanılsamaydı.</p>
<p>Anwar’ın bu akıldışı düşünceleri beni, gerçekten de sinirden titretiyordu. Her yerde başımı sallayarak dolaşıyordum. Kendini aklın, kabulün, kanıtların giremediği özel bir odaya kapatmıştı. Burada mutluluğa, kararların dayanması gereken temel şeye –yani Jamila’nın mutluluğuna– yer yoktu. Artık ben de kendimi Jamila gibi bedenimle ifade etmek istiyordum. Başka çare kalmamıştı çünkü.</p>
<p>Anwar Amca’nın oturağına öyle sinirli bir tekme savurdum ki yerleri süpüren çarşaflara öbek öbek çiş sıçradı. Hiç aldırmadı. Jamila’yla ben çıkmadan önce bir süre öyle bekledik. Artık amcamı kendi çişlerinin içinde uyumaya bırakacaktım. Sonradan çarşafın o ucunu burnuna, ağzına sürdüğünü düşündüm de. Anwar Amca, bana hep iyi davranmamış mıydı? Beni hep olduğum gibi kabul etmiş, beni hiç kırmamıştı, değil mi? Banyoya dalıp ıslak bir bez aldım, dönüp çişli çarşafı kokmayacağına emin olana kadar sildim. Onun mantık dışı davranışından yatağını çiş içinde bırakacak kadar nefret etmek de benim mantıksızlığımdı. Ama yere çömelmiş çarşafını silerken ayağının dibinde ne yaptığımın farkında bile olmadığını anladım.</p>
<p>Bisikletimin kilidini açarken Jamila dışarı çıktı.</p>
<p>“Şimdi ne yapacaksın, Jammie?”</p>
<p>“Bilmem. Sen ne dersin?”</p>
<p>“Ben de bilmiyorum.”</p>
<p>“Olamaz.”</p>
<p>“Ama bir şeyler düşünürüm,” dedim. “Sana söz, bir yol bulacağım.”</p>
<p>“Sağ ol.”</p>
<p>Hiç utanmadan ağlamaya başladı, ne yüzünü kapatıyor ne ağlamasına engel olmaya çalışıyordu. Kızlar ağlarken hep utanırım. Bazen ortalığı telaşa verdikleri için tokatlayasım gelir onları. Ama Jamila tam anlamıyla boka batmıştı. Orada, Cennet Bakkalı’nın önünde birbirimize sarılıp ikimiz de kendi geleceklerimizi düşünerek en az yarım saat öyle kaldık.</p>
</body>
</html>