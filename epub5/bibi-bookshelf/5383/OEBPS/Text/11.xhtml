<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>
    <body>
<div class="bos6"></div>
<p class="baslik1">11. Bölüm</p>
<div class="bos2"></div>
<p>Bahar. Bagheera’ya, Baloo’ya ve öbürlerine veda ettikten, Shadwell’den zılgıtı yedikten, son gece verilen partiye gitmedikten bir süre sonra Chelsea Köprüsü yakınında nehir kıyısında bir kilisede yerleri cilalı parkeden temiz, aydınlık bir prova salonundaydım (onun için çıplak ayakla dolaşabiliyorduk etrafta). Pyke’ın grubunda altı oyuncu vardı, üç erkek üç kadın. İkimiz resmen ‘siyah’tık (aslında ben basbayağı bejdim ya). Hiçbirimiz otuzun üstünde değildik. Yalnızca kadınlardan biri, ufacık suratlı Carol, o da taşralıydı (hırslı hallerinden hemen anlamıştım zaten), daha önce Pyke’la çalışmıştı. Bir de Eleanor adında kızıl saçlı bir kadın vardı, yirmisinde filandı, deneyimli ve duyarlı görünüyordu, Carol’ın tersine yıldızlık taslamıyordu. On dokuz yaşındaki siyah kadın oyuncu, Tracey’nin sağlam ama biraz ilginç görüşleri vardı. Öbür iki adam, Richard (eşcinseldi) ve John Londra’nın kıyısında bucağında yıllarca dolanmış, gişe hasılatına ortak olarak barların üstündeki salonlarda, bodrum katlarında, festivallerde, sokak tiyatrosunda oynamışlardı. Bütün istedikleri ufak ama iyi bir rol, aptal ya da diktatör olmayan bir yönetmen ve çalıştıkları yerin yakınında güzel birası olan rahat bir bardı. Grupta bir de yazar vardı, Louise Lawrence, kalın gözlüklü, dürüst, kendiyle barışık kuzeyli bir kadındı, çok az konuşuyor, söylenen her şeyi yazıyordu, özellikle de aptalca olanları.</p>
<p>Her sabah saat onda Eva’nın mantarlı kızarmış ekmeklerinin verdiği gazla bisiklete atlayıp Chelsea’ye gidiyor, salonun çevresinde ellerimi bırakarak tur atıyor, yaşamı kutsuyordum. Her şeye karşı öyle coşkuluydum ki. Bu benim için, bir değil, birkaç yönden büyük bir şanstı.</p>
<p>Pyke parlak mavi eşofmanı, atletik vücudu, kırlaşan saçlarıyla genelde ayağını sandalyeye koyup bir masada oturuyordu. Çevresinde gülüşen oyuncular, iki sahne yönetmeni, özel hizmetçisi gibi çalışan ona hayran genç kadınlar oluyordu. Sahne yönetmenleri gazeteleriyle, portakal suyuyla ilgileniyor, New York seyahatlerini ayarlıyorlardı. Biri ajandasını, öbürü kalemleriyle kalemtıraşını taşıyordu. Arabası da (Richard ona Pyke’ın Penisi diyordu, ‘Pyke’ın Penisi yolu tıkamış’ ya da ‘Pyke’ın Penisi otuz saniyede sıfırdan altmışa çıkıyor’) onlar için her şeyden önce geliyordu. Sabahları çoğunlukla telefonun başında kızlarla randevularını ayarlıyorlardı.</p>
<p>Pyke’ın yarattığı hava Shadwell’in dâhiler öyle çalışır sandığı için taklit ettiği gergin ve karmakarışık provalarının tam tersiydi. Pyke’la sabahlar kahvaltıyla ve masanın çevresinde, daha önce hiç tatmadığım zalimlikte ve aşırılıkta dedikoduyla başlıyordu. Annem bizim kimse için öyle konuşmamıza izin vermezdi. Pyke başka yönetmenlere (‘O otomobil lastiğinden kaçan havayı bile idare edemez’), sevmediği yazarlara (‘Yeniden eğitilmesi için zevkle Stalin’in ellerine teslim ederdim onu’), eleştirmenlere (‘Yüzünü gören hamileler ânında çocuk düşürür’) saldırıyordu. Sonra da ayağa kalkıp etiket ya da domuz yarışı ya da ‘Saat kaç Bay Kurt?’ gibi oyunlar oynuyorduk.</p>
<p>Bunların hiçbiri çalışma gibi gelmiyordu bana, içimden keyifle vergileriyle hepimizi besleyen bizim mahallenin sakinleri, ekmek kızartma makinesinden fırlayan ekmek, sörf tahtası ve daktilo oyunu oynayan bu haylaz yetişkinleri görseler ne derlerdi acaba diye geçiriyordum.</p>
<p>Öğle yemeğinden sonra Pyke yeniden ısınalım diye bize ‘dokunmalı’ oyunlar oynatıyordu, bir dairenin tam ortasında ayaklarımızı birleştirip gözlerimiz kapalı duruyor, düşmeyi bekliyorduk. Bitkinleşip gevşeyen, yerini bir sonrakine veriyordu. Herkes herkese dokunuyordu; kucaklaşıyor, öpüşüyorduk. İşte Pyke grubu böyle kaynaştırıyordu. Bu oyunlardan birinde Eleanor’un kollarımda gerekenden biraz daha uzun kaldığını hissettim.</p>
<p>Dördüncü gün hepimiz sabahın onunda onun çevresine oturunca Pyke beni rahatsız eden bir oyun oynattı, bilmediğim bir yönü olduğu duygusuna kapıldım. Gruptakilere muzırca bakıp kimin kimle yatabileceğini tahmin edeceğini söyledi. Sırayla hepimizi inceledikten sonra, “Galiba keyif zincirinin nasıl işleyeceğini çıkardım. Tahminlerimi yazıp oyunun son gününde okuyacağım. Tamam mı?” dedi.</p>
<p>İkinci hafta hava güneşliydi, kapıları açtık. Ben düğmesiz bir Hawaii gömleği giymiştim, aralarda belimde düğümlüyordum. Sahne yönetmeni kızlardan biri beni öyle görünce, şaka etmiyorum, az kalsın nefessiz kalıyordu. Sırayla Pyke’ın ‘sıcak koltuklar’ dediği yere oturduk, grup olarak birbirimizi görecek biçimde yarım daire yaptık. Hepimiz sırayla gruptakilere yaşam öykümüzü anlatacaktık. “Düşüncelerinizi toplum içindeki değişmez rollerinize odaklayın,” dedi Pyke.</p>
<p>Kuşkucu, kaygılı ve Kaliforniyalıların tersine nesi var nesi yok anlatmaktan utanan bir İngiliz olarak bu yaşam öyküleri –kavga, gürültü, pislik, ara ara da mutluluk yansıtan öyküler– beni çok tuhaf etkiledi. Lawrence’ın San Francisco’da (beş parasız kaldığı için) çalıştığı, kadınların polis çıkabilirler diye erkeklere doğrudan ilişki teklif edemediği bir masaj salonundaki anılarını dinlerken kıkırdadım durdum. “Özellikle ovmamı tercih ettiğiniz bir kas var mı, efendim?” diyorlardı. İşte Lawrence sosyalizmi orada keşfetmişti, çünkü orada erkek organlarından bir orman ve menilerden bir gölün içinde, “Çok geçmeden insana ait hiçbir şeyden rahatsız olmadığımı fark ettim,” diyordu.</p>
<p>Richard yalnızca siyah erkeklerle yatmayı sevdiğini, böyle biriyle tanışmak için kulüp kulüp gezdiğini anlattı. Eleanor, Pyke’ı keyiflendiren, beni şaşırtan bir şey anlattı; gösteri sanatçısı bir kadınla çalışmıştı bir ara, kadın ondan şiirlerini okumadan önce –‘İnekler dişlerini kardelenler gibi geçiriyordu sarımsak otlarına’– kâğıdı vajinasına sokup çıkarmasını istiyordu. Kadın o sırada elindeki mikrofonu vajinasına tutuyor, içeriden gelen çağıl çağıl sesleri izleyicilerine dinletiyordu. Bu kadan yetti bana. Eleanor’un hikâyesi çok fazla gelmişti. Onun için Terry’ninkini pas geçmeye karar verdim.</p>
<p>İki-üç günde bir Jamila’yı arıyor, ona ineklerin kardelen gibi dişlerine, Pyke’ın ‘Penis’ine, San Francisco’ya, Hawaii ve makineden fırlayan ekmeklere kadar ayrıntılı rapor veriyordum. Herkes arkamdaydı: Eva, Pyke’ı duyunca çok etkilendi; babam işim olduğu için memnundu. Yüzüme işeyeceğine emin olduğum tek insan Jamila’ydı.</p>
<p>Ona oyunları ve her birinin ardındaki mantığı açıkladım. “Pyke pis bir adam,” dedim ona. “Kendimizi açarak bizi kırılgan ve birbirimize bağımlı hale getiriyor. Öyle içli dışlı bir grubuz ki aklın durur!”</p>
<p>“Peh. İçli dışlı filan değilsiniz. Bu bir aldatmaca, yalnızca bir taktik.”</p>
<p>“Senin işbirliğine önem verdiğini sanırdım. Komünizme yani.”</p>
<p>“Karim, sen orada yabancılarla düşüp kalkarken bizim burada, bakkal dükkânında neler oluyor, anlatayım mı?”</p>
<p>“Ya, ne oluyor?”</p>
<p>“Hayır, seninle konuşmayacağım bunları. Karim sen aslında çok bencil bir insansın, kimse umurunda değil.”</p>
<p>“Ne?”</p>
<p>“Sen yine ormanına dön.” Telefonu kapadı.</p>
<p>Çok geçmeden sabahları prova odasında buluşmayı bıraktık: Hepimiz toplum denen merdivenin farklı basamaklarından karakterleri çalışmak üzere ayrıldık. Louise Lawrence uğraşıp sonunda bütün bu insanları aynı oyuna sıkıştırıyordu. Öğleden sonraları karakterlerle ilgili doğaçlamalar yapıyor, sahneleri kurmaya başlıyorduk. Başlangıçta kendime karakter olarak Charlie’yi seçmek istedim ama Pyke hemen vazgeçirdi. “Bize senin kökeninden biri gerek,” dedi. “Siyah biri.”</p>
<p>“Öyle mi?”</p>
<p>Siyah kimseyi tanımıyordum ki, gerçi okulda bir Nijeryalı arkadaşım olmuştu ama. Onu nerede bulabileceğimi bilmiyordum. “Ne demek istiyorsun?” diye sordum.</p>
<p>“Ailen ne güne duruyor?” dedi Pyke. “Amcaların, teyzelerin. Oyuna biraz renk katmış olurlar. Çok müthiş insanlardır eminim.”</p>
<p>Bir-iki dakika düşündüm.</p>
<p>“Aklına bir şeyler geliyor mu?” dedi.</p>
<p>“Tam öyle biri geldi aslında,” dedim.</p>
<p>“Harika. Senin bu oyun için doğru isim olduğunu biliyordum zaten.”</p>
<p>Babamla ve Eva’yla kahvaltı ettikten sonra bisikletle nehrin öte yanına geçtim, oval kriket sahasının yanından Jeeta’yla Anwar’ın dükkânına gittim. Oynayacağım karakter için Anwar’ı düşünmeye başlamıştım, Changez olayından beri nasıl olduğunu görmek istiyordum, öyle bir hayal kırıklığı yaşamıştı ki Anwar –bir oğlu olunca canına can katılacağını sanmıştı– pek de taze olmadığı anlaşılan bu taze kan onu yaşlandırmış, vücudunun doğal yaşlanma sürecini geciktireceğine hızlandırmıştı.</p>
<p>İçeri girince Jeeta kasanın başından kalkıp beni kucakladı. Cennet Bakkalı’nın artık ne kadar pis ve karanlık göründüğünü fark ettim: Duvarların boyası dökülüyordu, raflar kirliydi, yerdeki muşambada kıvrıklar, yarıklar vardı, ışıklardan bazıları yanmadığı için içerisi iyice kasvetli görünüyordu. Dışarıda eski turuncu kasalardaki sebzeler bile umutsuz durumdaydı. Jeeta, sildikçe yenisi yazılan ırkçı yazıları duvardan çıkarmaktan bıkmış usanmıştı. Çevredeki öbür dükkânlar, aslında bütün Londra’dakiler, azimli Pakistanlı ve Bengallilerin elinde hızla modernleşiyordu. Birkaç erkek kardeş birden geliyordu diyelim Londra’ya; her biri iki iş ediniyordu, gündüzleri bir büroda, gece lokantada; sonra dükkân alıyorlar, kardeşlerden biri işin, karısı da kasanın başına geçiyordu. Sonra bir dükkân daha alıp aynı şeyi yapıyorlardı, ta ki bir zincir olana kadar. Paralar akıyordu. Ama Anwar’la Jeeta’nın dükkânı yıllardır değişmemişti. İşler kesattı. Her şey kötü gidiyordu ama ben aklımı buna takmak istemiyordum. Oyun çok önemliydi.</p>
<p>Hiçbir şey anlamadığını ya da ilgilenmediğini bile bile Jeeta’ya oyundan ve ne istediğimden söz ettim; yalnızca yanlarında olmaktı istediğim. Yine de bir şeyler söyledi bana.</p>
<p>“Ne yaparsan yap,” dedi, “eğer buraya her gün geleceksen, amcanın dışarı bastonuyla çıkmasına engel olman gerek.”</p>
<p>“Neden, Jeeta Yenge?”</p>
<p>“Karim, bir gün saldırganlar geldi. Ben tam burada otururken dükkânın camından içeri bir domuz kafası attılar.”</p>
<p>Jamila bana bunları hiç anlatmamıştı.</p>
<p>“Canın acıdı mı?”</p>
<p>“Ufak bir kesik. Oraya buraya kan bulaştı, Karim.”</p>
<p>“Polis ne yaptı peki?”</p>
<p>“Başka bir dükkân yapmıştır dediler. Rekabet işidir yani.”</p>
<p>“Öküz herifler.”</p>
<p>“Yaramaz çocuk seni, ayıp laflar etme.”</p>
<p>“Özür dilerim, yenge.”</p>
<p>“Bu amcanı çok kötü etkiledi. Her gün elinde bastonla sokaklarda geziniyor, beyaz çocuklara ‘Gelin dövün bakalım beni, çok istiyorsanız!’ diye bağırıyor.” Yüzü, utançtan ve sıkıntıdan kıpkırmızı oldu. “Onun yanına git,” dedi elimi sıkarak.</p>
<p>Anwar Amca’yı yukarıda pijamalı buldum. Geçen iki-üç ayda ufalmış gibiydi: Bacaklarıyla vücudu bir deri bir kemik olurken kafası, bastona eğreti takılmış bir küre gibi, aynı büyüklükte kalmıştı.</p>
<p>“Seni it seni,” dedi merhaba yerine, “nerelerdeydin?”</p>
<p>“Artık hemen her gün burada yanında olacağım.”</p>
<p>Hoşnutluğunu homurdanarak belirtip televizyon izlemeye devam etti. Yanında olmama bayılıyordu; gerçi pek konuşmuyor, benimle ilgili bir şey sormuyordu bana. Bir-iki haftadır düzenli olarak camiye gidiyordu, şu ara ben de gidiyordum onunla. Cami teraslı, bakımsızlıktan dökülen bir evdi, yaklaştıkça <i>bhuna gost</i> kokuyordu. Yerlerde soğan kabukları vardı, Moulvi Qamar, Uddin masasının başında etrafı İslam’la ilgili deri ciltli kitaplar ve kırmızı bir telefonla sarılı bir biçimde oturmuş göbeğine kadar uzanan sakalını sıvazlıyordu. Anwar, Moulvi’ye sürekli namaz kıldığı ve kadına kıza bakmadığı halde Allah’ın kendisine yüz çevirdiğinden yakındı. O karısını sevmiş, ona bir dükkân vermemiş miydi, karısı şimdi neden onunla Bombay’a dönmeyi reddediyordu?</p>
<p>Anwar, okulu kırmış iki arkadaş gibi depoda otururken bana da Jeeta’dan yakındı. “Ben artık yurduma dönmek istiyorum,” dedi. “Bu lanet yer canıma yetti.”</p>
<p>Ama günler geçtikçe Jeeta’daki değişimi fark ettim. Eve dönmek istemediği çok belliydi. Sanki Jamila ona ders vermiş gibiydi, çocuk anneye örnek olmuştu yani. Prenses bakkal dükkânda içki satma izni almak istiyordu; gazete satmak, stokları zenginleştirmek istiyordu. Bütün bunların nasıl yapılacağını biliyordu ama Anwar umutsuz vakaydı, hiçbir şey konuşulmuyordu onunla. Çoğu Müslüman erkek gibi –Tanrı’dan dumanı üstünde geldiği gibi iletilen mutlak bildirileriyle kaçınılmaz olarak mutlakçılığı körükleyen Peygamber Muhammed’den başlayarak– Anwar da kendini her konuda haklı sanıyordu. Kafasında hiçbir konuda hiçbir kuşku yoktu.</p>
<p>“Neden Jeeta’nın fikrine önem vermiyorsun?” diye sordum ona.</p>
<p>“Nedenmiş? Kâr etsem ne işime yarar? Kaç ayakkabı giyebilirim ki ben? Kaç çorap? Daha fazla ne yiyeyim? Bir yerine otuz kahvaltı mı?” Sonunda da hep, “Her şey kusursuz gidiyor,” dedi.</p>
<p>“Buna inanıyor musun gerçekten, amca?” diye sordum bir gün.</p>
<p>“Hayır,” dedi. “Her şey kötüye gidiyor.”</p>
<p>Bu Müslüman kaderciliği –her şeyden Allah’ın sorumlu oluşu– canımı sıkıyordu. Oradan bir an önce gitmek istiyordum. Nehrin öte yanında çok daha heyecanlı bir proje bekliyordu beni. Eleanor’a âşık olmaya karar vermiştim, ilerleme kaydediyordum.</p>
<p>Hemen her gün provadan sonra Eleanor, tam da beklediğim gibi, “Peki, gelip bana arkadaşlık eder misin?” diyordu. Tırnaklarını yiyip, kenarlardaki deriyi dişleriyle soyarak, uzun kızıl saçlarını parmaklarına dolayarak endişe içinde yüzüme bakıyordu.</p>
<p>Provaların başladığı günden beri korkumu, toyluğumu fark etmiş, rahatlatmaya çalışmıştı. Eleanor daha önce filmlerde, televizyonda ve <i>Batı Yakası</i>’nda oynamıştı. Onun yanında kendimi oğlan çocuğu gibi hissediyordum, ama onda da bana ihtiyaç duyan bir hava vardı, iyilik ya da ihtirastan çok zayıflık gibi bir şeydi bu, sanki hastalık sırasında rahatlatan, belki de dokunulacak biriymişim gibi. Bu zayıflığı fark edince hemen yakınlaştım. Daha önce hiç böyle olgun ve güzel bir kadınla birlikte olmamıştım, herkes çıktığımızı düşünsün diye bir yerlere götürmeye başladım onu.</p>
<p>Ladbroke Grove’daki evine gitmeye başladım, zenginlerin yavaş yavaş yeniden yapılandırdığı bir bölgeydi burası ama barların önünde hâlâ Rasta hapı satıcıları dolanıyordu; içerde de masanın üstünde bıçaklarıyla haşhaş didiyorlardı. Artık çevrede Charlie gibi yırtık siyah şeyler giyen bir sürü de punk türemişti. Bu moda denen çılgınlıktı işte. Giysileri alıp eve gelir gelmez jiletle kesmek gerekiyordu. Araştırmacı, yayınevinde çalışan çocuklar da vardı tabii aralarında: Oxford’dan tanışıyorlardı, parlak, ufak kırmızı-mavi İtalyan arabalarıyla şarap barlarına doluşuyorlardı, siyah çocukların gelmesinden ödleri kopuyordu ama bunu açıkça söylemeyecek kadar da politiktiler.</p>
<p>Bense ne aptaldım ne saftım. Herhalde Londra’ya yabancı olduğum için, Eleanor’umun orta sınıfın bütün özelliklerini nasıl da taşıdığını fark edememiştim. Kaba saba giyiniyordu, sürekli şal takıyordu, Nothing Hill’de yaşıyordu ve –bazen de– Catford aksanıyla konuşuyordu. Annem Eleanor’un giysilerini ve tavırlarını, on saniyede bir ‘bok’, ‘si..ir’ deyişini görse dehşete düşerdi. Ama Eva rahatsız olmazdı: O Eleanor’un geldiği sınıfı gizlemesine kızabilir, ‘aile bağlarını’ böyle koparmasına şaşabilirdi. Eva, Eleanor’un çocukluğunda oynadığı evlere adımını atabilmek için çok şey verirdi.</p>
<p>Eleanor’un babası Amerikalıydı, bankası vardı; annesi saygın bir İngiliz portre ressamıydı; erkek kardeşlerinden biri üniversitede hocaydı. Eleanor kasabadaki evlerinde, devlet okulunda ve İtalya’da yetiştirilmişti, 1960’larda sayıları artan liberal ailelerin ve kişilerin çoğunu tanıyordu: ressamları, romancıları, öğretim görevlilerini, Candia, Emma, Jasper, Lucy, India adlarındaki gençleri, Edward, Caroline, Francis, Douglas ve Lady Luckham adlarındaki yetişkinleri. Annesi Ana Kraliçe’nin arkadaşıydı, Majesteleri Bentley’e onu ziyarete gittiğinde mahallenin çocukları arabasının çevresini sarıp coşkuyla bağırırlardı. Bir gün Eleanor, annesi Ana Kraliçe’ye öğle yemeğinde numaralarını göstermesi için çağırtınca provayı yarım bırakıp çıkmak zorunda kalmıştı. O tür insanların sesleri ve konuşmaları bana Enid Blyton’ı, Bunter ve Jenningleri, çocuk yuvalarını, dadıları, hazırlık sınıfını, yalnızca kitaplarda olduğunu düşündüğüm mutlak güven dünyasını anımsatıyordu. Başkalarından ne kadar fazla şeye sahip olduklarının hiç farkında değillerdi. Güvenleri, eğitimleri, toplumsal konumları, paraları beni korkutuyordu, ne kadar önemli olduklarını anlamaya başlıyordum.</p>
<p>Oysa her gece Eleanor’la dolanırken, ona ‘göz kulak olurken’, derme çatma evlerine girdiğimiz insanlar bana karşı hep ince davranıyor, çok ilgileniyorlardı, Eva’nın eve davet ettiği kibirli kalabalıktan çok daha hoşlardı. Eleanor’unkiler, toplumsal sınıfları, kültürleri, paraları ve bunların üçüne birden kayıtsızlıklarıyla, Eva’nın başını döndüren ama asla tadamadığı bir kokteyldiler. Rahat bir bohemlik; aradığı buydu; en yüksek nokta yani. Bense toplumsal sınıfımdaki değişikliği Eva’dan gizledim, bunu en uygun savunma ya da saldırı durumuna sakladım, gerçi babamla Eva Eleanor’da gözüm olduğunu çoktan duymuşlardı. Babamın içi rahatlamıştı, biliyordum, eşcinsel olurum da bir daha bu konuyu açamaz diye öyle korkuyordu ki. Onun Müslüman aklıyla kadın olmak zaten yeterince kötü bir şeydi; erkek olup da erkekliğini reddetmekse sapkınlıktı, kendini, çevresini, her şeyi mahvetmek demekti. Babamın aklını bu konuya taktığını hissettiğim an lafı anneme –nasıl olduğuna, neler yaptığına– getiriyordum, kapıldığı o derin hüzün, ona benim cinsel tercihlerimi ânında unutturuyordu.</p>
<p>Eleanor’un da tuhaflıkları yok değildi. İstediği gibi girip çıkabildiği basit yerler hariç dışarı çıkmaktan hoşlanmıyordu. Hiçbir akşam yemeğinin başından sonuna kadar kalmayı sevmiyor, ortalarında bir yerde geliyor, bir yığın tatlı yiyor, odada gezinip eşyaları inceliyor, tarihçelerini öğreniyor, yarım saat geçmeden birden heyecanla beni çekiştirip başka bir partiye, Profumo skandalı konusunda uzman biriyle sohbet etmeye götürüyordu.</p>
<p>Çoğunlukla evde oturuyorduk, yemek yapıyordu. Dersler ve sebze yemekleriyle aram hiç yoktu, okulda ikisine karşı da aşılanmıştım ben, ama Eleanor geceleri bana çoğunlukla lahana, brokoli ya da brüksellahanası yapıyor, haşladıktan sonra birkaç saniye kızgın tereyağı ve sarımsakla çeviriyordu. Başka bir sefer de tadı köpekbalığını andıran biraz sert bir kırmızı levreği börek hamuruna sarıp ekşi krema ve maydanozla pişirdi. Genellikle yanında bir şişe Chablis içiyorduk. Ve ben bunların hiçbirini daha önce denememiştim! Eleanor yalnızca sarhoşken uyuyabiliyor ben de ancak bebeğim hafif uyuşup Jean Rhys ya da Antonia White’la kafayı bulunca yatağına yatırıp bisikletime atlayıp eve dönebiliyordum. Tabii bana kalsa yatmadan önce içtiği son içki ben olmak isterdim.</p>
<p>Eleanor belli ki her türden bir sürü insanla yatmıştı, ama benimle yatmasını ister istemez hemen, “Bence bu doğru olmaz, şimdilik yani, tamam mı?” diyordu. Ben tabii bir erkek olarak kendimi bok gibi hissediyor, aşağılanıyordum. Sürekli dostça kucaklaşıyorduk, kafası bozuldukça (iki-üç saatte bir) bana sarılıp ağlıyor ama o büyük kucaklaşma bir türlü gerçekleşmiyordu.</p>
<p>Çok geçmeden Eleanor’un asıl sahibinin ve benim de onun sevgisini kazanmak konusunda en büyük rakibimin Heater adında bir adam olduğunu anladım. Adam mahallenin çöpçüsüydü, Eleanor bu yüz on kiloluk, aşırı şişman, çirkin, laftan anlamaz lanet İskoç’a yakayı üç yıl önce kaptırmıştı. Tiyatroya gelmediği her gece eve uğruyor, oturup Balzac çevirileri okuyor, <i>Lear</i> ya da <i>Ring</i>’in en son sahne yorumuyla ilgili boyundan büyük zehir zemberek laflar ediyordu. Bir yığın oyuncu tanıyordu, özellikle de, son politik gelişmelerle sayıları artan solcu oyuncuları. Çoğunun işçi sınıfından tanıdığı tek insan Heater’dı. Halkın sembolü olarak kabul gördüğü için gala gecelerine ve ardından verilen partilere davet edilir olmuştu, sosyal yaşantısı Cecil Beaton’ı filan geçmişti. Kostümlü provalara bile dalıp ‘sokaktaki adam’ olarak görüşlerini bildirebiliyordu. Heater’dan hazzetmeyenler –ben adamın iğrenç vücudunun her santiminden nefret ediyordum– proletaryanın özgün sesi olarak ona kulak vermeyenler, hele orta sınıftan gelenler (dünyaya zaten günahkâr, suçlu geldikleri için), yoldaşlar ve yandaşları tarafından hemen züppe, elitçi, iki yüzlü, Goebbelsçi ilan ediliyorlardı.</p>
<p>Kendimi Eleanor’un kalbini kazanmak için Heater’la rekabete girmiş buldum. Ona çok yakın otursam Heater hemen gözünü dikiyor, rasgele dokunacak olsam gözleri yuvalarından fırlıyor, gaz haleleri gibi yanmaya başlıyordu. Hayattaki tek amacı Eleanor’u mutlu etmekti, bu da, Eleanor kendi kendinden aşırı nefret ettiği için, sokakları süpürmekten daha zordu. Evet, Eleanor kendinden nefret ediyor ama övgü bekliyor, duyunca da asla inanmıyordu. Yine de gelip bana bunları, “Bu sabah falanca ne dedi, biliyor musun? Bana sarıldı, kokumu sevdiğini, tenimi sevdiğini, onu güldürdüğümü söyledi,” diye anlatıyordu.</p>
<p>Eleanor’un bu özelliğini danışmanım Jamila’ya anlattığımda tam düşündüklerimi söyledi: “Tanrım, Ateş Yutan Cambaz Krema Bey, sen tam anlamıyla kıçının üstüne oturmuşsun, bunlar hep böyledir işte, bu insanlar, oyuncu kadınlar ve başka boş kafalı aptallar. Dünya yanarken onlar kaşlarını alırlar. Ya da yanan dünyayı getirip sahneye koymaya çalışırlar. Ateşe su dökmek hiç akıllarına gelmez. Ne geldi başına böyle?”</p>
<p>“Aşk. Onu seviyorum.”</p>
<p>“Ah!”</p>
<p>“Ama beni öpmüyor bile. Ne yapayım sence?”</p>
<p>“Ben dert dinleyen teyze mi oluyorum şimdi?”</p>
<p>“Evet.”</p>
<p>“Pekâlâ,” dedi. “Ben diyene kadar öpmeye kalkma. Bekle.”</p>
<p>Kafayı kendisiyle bozmuş kibirli Eleanor, Jamila’nın dediği gibi biriydi belki ama kendisine değer vermeyi de bilmiyordu ki. İyiliği yalnızca başkalarınaydı. Bana çiçekler, gömlekler alıyor, berbere götürüyordu; bütün gün prova yapıyor sonra Heater’ın karnını doyurup gece boyu onun boşa geçen hayatıyla ilgili sızlanmalarını dinliyordu. “Kadınlar dinlemeyi öğrenerek büyürler,” demişti bir kez, kendini biraz kayırması, kendi çıkarlarını düşünmesi gerektiğini söylediğimde. “Kendimi düşünmeye başlayınca sinirlerim bozuluyor,” dedi.</p>
<p>Daha sonra Heater’ı sefillere ilgi duyan çok entelektüel bir tiyatro yönetmeni devraldı. Heater onun evinde Abbado’yla, (bir kez de) Calvino’yla görüştü, entelektüelimiz onu bıçaklı kavgalar, Glasgow’un sefaleti, genel olarak yaşam ve şiddet konularında konuşturmaya çalışıyordu. Heater yemekten sonra pencereleri açıp gerçek dünyanın leş gibi kokusunu burnuna çekiyordu. Heater bu haz numaralarını her sefer çekmek zorunda olduğunu iyi biliyordu, tıpkı Clapton’ın her konserde ‘Layla’yı çalmak zorunda kalışı gibi. Bir farkla, Heater sözü bir an önce Beethoven’in son dörtlülerine ve Huysmans’da kendisini rahatsız eden bir şeye getirmek için bu abartılı tepki faslını kısa kesiyordu.</p>
<p>Bir gece Heater, Covent Garden’da <i>La Boheme</i>’in basına açık gecesine gittiğinde Eleanor’la ben de büyük koltuğa gömülüp televizyon seyredip içtik. Bunu istiyordum işte: onunla baş başa olmayı, evlerine gittiğimiz insanlardan söz etmeyi. Şu üst çekmecelerin hepsinin bir öyküsü vardı ya da o bunları öykü gibi anlatıyordu. Birinin büyükbabası Lytton Strachey’le tartışmış; bir başkasının babası Muhafazakâr Parti’den bir milletvekilinin karısıyla ilişkisi olan bir İşçi Partisi üyesiydi; başka bir şanslı orospu da yakında Curzon Sokağı’nda herkesin ilk gösterimine gideceği bir filmde oynuyordu. Başka biriyse adını açıkça vermeden eski âşığıyla ilgili bir roman yazmıştı.</p>
<p>Bugün onu dinlemediğimi fark etmiş olmalıydı ki dönüp “Hey, komik surat, hadi bana bir öpücük ver,” dedi. Böylece ilgimi toplayabildim. “Öyle uzun zaman oldu ki, Karim, inan dudakların tadını bile unutmuşum.”</p>
<p>“Bak göstereyim.”</p>
<p>Sıcacıktı, harikaydı, herhalde yarım saat öpüştük. Ne kadar sürdüğünü hatırlamıyorum, çünkü çok geçmeden defterime hayatımın öpüşmesi olarak yazacağım şeyin hiçbir önemi kalmadı. Başka şeylere gitti aklım. Ah, evet, beni öfkelendirecek şeylere, zorla aklıma geliyordu bu düşünceler, gözlüğümü çıkarır gibi kendimden uzaklaştırmaya çalıştıkça hafiften uyuşuyordu dudaklarım.</p>
<p>Geçen iki-üç hafta boyunca yaşadıklarım bana ne kadar cahil olduğumu göstermişti. Son zamanlarda şansım iyi gitmişti, yaşamım hızla değiştiyse de bunun üzerinde pek düşünmemiştim. Kendimi Eleanor’un dostlarıyla karşılaştırınca dünyadan haberim olmadığını anlamıştım; bomboştum, entelektüel açıdan sıfırdım. Cromwell’in kim olduğunu bile bilmiyordum Allah için. Hayvanbiliminden, yerbiliminden, astronomiden, dillerden, matematikten, fizikten hiç anlamıyordum.</p>
<p>Tanıdığım çocukların çoğu on altı yaşına gelmeden okulu bırakmışlardı, şu an ya sigortadan geçiniyorlardı ya da araba tamircisi, büyük bir mağazada (radyo-televizyon bölümlerinde) müdür olarak çalışıyorlardı. Ben de, babamın uyarılarına kulak asmayıp, fazla düşünmeden çıkmıştım okuldan. Şehirden uzakta eğitim insana fazla bir şey getirmiyordu, zaten önemli de sayılmıyordu ki. İş hayatına gençken atılmak daha önemliydi. Ama ben artık bizim o zaman futbol oynadığımız doğallıkla kitap yazan insanların içindeydim. Beni en çok kızdıran –hem onlardan hem de kendimden nefret etmeme neden olan şey– güvenleri ve bilgileriydi. Sanattan, tiyatrodan, mimarlıktan, seyahatten hemen laf açabiliyorlardı; dilleri, sözcükleri, kültür denen şeyin girdisini çıktısını bilmek, bu paha biçilmez, başka bir şeye değişilmez bir sermayeydi.</p>
<p>Bizim okulda biraz Fransızca öğretiliyordu ama bir sözcüğü güzel okumaya çalışan hemen dalga konusu oluyordu. Calais gezisinde bir lokantanın arkasında bir Kurbağa’ya saldırmıştık. Bütün cehaletimize karşın kendimizi devlet okulundaki çocuklardan üstün görüyorduk, onların mide bulandırıcı formalarından, deri çantalarından, dışarıda, arabada onları bekleyen anne ve babalarından. Biz kaba sabaydık; bütün dersleri bozuyorduk; kavgacıydık; hiç ev ödevi yapmadığımız için kızlara yakışır o çantaları taşımamız da gerekmiyordu. Futbolcuların, rock gruplarının üyelerinin adlarından, ‘I am the Walrus’un sözlerinden başka bir şey öğrenmemekle gururlanıyorduk. Ne kadar salakmışız! Ne kadar yanlış öğretilmiş bize! Kendimizi göz göre göre araba tamirciliğine mahkûm ettiğimizi nasıl da anlamadık? Neden göremedik bunu? Eleanor’un takımının ağır sözleri, derin düşünceleri doğuştan başlayarak içlerine çektikleri havadaydı, bu dil dünyanın insana verebileceklerinin en fazlasını almaya yarayan geçer akçeydi. Bizim içinse bilinçli olarak edinilmiş ikinci bir dilden öteye gidemiyordu.</p>
<p>Ben Eleanor’a Kıllı Sırt’ın Danuası’nın canıma okuduğu günü anlatacağıma onun hikâyeleri baskın çıkıyor, dünyanın kabul gören genel düzenine kolayca ekleniveriyordu. Geçmişimin onunki kadar önemli olmadığı, ilgiye değmediği duygusuna kapılıyordum, onun için de boşlamış gitmiştim. Annemle babamdan ya da şehir dışındaki mahallemizden hiç söz etmiyordum, ama Charlie’yi anlatıyordum. Charlie şöhretti. Bir keresinde Eleanor aksanımın çok şirin olduğunu söyleyince ânında sustum, sesim gırtlağıma gömüldü sanki.</p>
<p>“Ne aksanı?” diyebildim.</p>
<p>“Konuşma biçimin, harika.”</p>
<p>“Peki ne biçimde konuşuyorum?”</p>
<p>Sanki komik bir oyun oynuyormuşum gibi sabırsız baktı bana, neden sonra anladı ciddi olduğumu.</p>
<p>“Sokak aksanın var, Karim. Güney Londralısın, öyle konuşuyorsun yani. Cockney gibi, ama o kadar kaba değil. Kulağı tırmalamıyor. Benimkinden farklı tabii.”</p>
<p>Tabii.</p>
<p>O an karar verdim aksanımı yok etmeye, ne gerekiyorsa yapacaktım. Onun gibi konuşacaktım. Zor değildi. Kendi dünyamı bırakıp gelmiştim; tutunmak, tutunmalıydım. Geri dönmeyi istemiyor da değildim. Aklım hâlâ macerada ve o gece Beckenham’da Eva’nın tuvaletinde zihnimde bir ışık çıkar gibi kurduğum düşlerdeydi. Bir yandan da çok derin sulara daldığımın farkındaydım.</p>
<p>Öpüştükten sonra karanlık odada oturup sokağı seyrederken dizlerim çekildi.</p>
<p>“Eleanor, eve kadar bisiklet sürecek halde değilim,” dedim. “Galiba bacaklarım tutmuyor.”</p>
<p>Yumuşak bir biçimde, “Bu gece seninle yatamam, bebeğim, kafam öyle karışık ki bilemezsin. Aklım başka bir yerde, sesler, şarkılar, kötü şeyler fır dönüyor içinde. Senin de canını sıkıyorum. Neden ama biliyor musun?” dedi.</p>
<p>“Hadi söyle.”</p>
<p>Döndü. “Başka bir zaman. Ya da başka birine sor. Eminim zevkle anlatırlar sana, Karim.”</p>
<p>Beni kapıda öpüp veda etti. Gittiğim için üzgün değildim. Nasılsa her gün görecektim onu.</p>
<br/>

<p>Oynamak istediğimiz karakterleri bulunca Pyke gruptakilere sergilememizi istedi. Eleanor’unki altmış yaşlarında üst sınıftan, Indian Raj’da büyümüş, kendini büyük İngiltere’nin bir parçası olarak gören ama onunla birlikte çöken ve dehşetle tam da İngiltere gibi cinsel açıdan tuhaflaşan bir İngiliz kadınıydı. Eleanor çok iyi oynamıştı. Oynarken saçını eline dolama tikini unutuyor, hiç kıpırdamıyor, yumuşacık sesli bir hikâye anlatıcısı gibi bizi etkisi altına alıyor, aralarda yalnızca oynadığı karakterle ilgili düşüncelerini hissetmememize yarayacak kadar vurgu katıyordu.</p>
<p>Tebrikler ve tiyatroculara özgü öpücüklerle bitirdi. Sıra bendeydi. Kalkıp Anwar’ı yaptım. Monolog biçiminde kim olduğunu, nasıl biri olduğunu anlatıp sokakta çılgın gibi dört dönen o halini taklit ettim. Eleanor’un evinde öyle çok prova yapmıştım ki role kolayca girdim. Gruptakilerin hepsi kadar iyi iş çıkardığımı düşündüm ve ilk kez öbürlerinin gerisinde kalmadığımı hissettim.</p>
<p>Çaydan sonra oturup karakterleri konuşmaya başladık. Pyke, nedense, belki de şaşalamış göründüğü için, Tracey’ye “Bize Karim’in karakteriyle ilgili düşüncelerini anlatsana?” dedi.</p>
<p>Tracey kararsız biri gibi görünse de çok duyguluydu. Onurlu ve ciddiydi, oyuncu olmayı hayal eden orta sınıftan çocuklar gibi gösterişçi değildi. Tracey bir taşralının olabileceği kadar saygın, dürüst, iyi ve yapmacıksızdı; sekreter gibi giyiniyordu; ama rahatsız olduğu şeyler de vardı; siyah bir kadın olmanın anlamını çözmeye çalışıyordu. Utanç ve rahatsızlık içinde yaşıyor, odadan yürüyüp çıkmadan kayboluvermek için elinden geleni yapıyor gibiydi. Ama onu yalnızca siyahların katıldığı bir partide gördüğümde son derece farklıydı; herkesle kaynaşmış, heyecanla çılgınlar gibi dans ediyordu. Temizlikçi olarak çalışan annesi büyütmüştü onu. Tuhaf bir rastlantıyla bir sabah parkta prova yaparken Tracey’nin annesi de prova salonunun yakınında bir evin merdivenlerini ovuyordu. Pyke öğlen arasında onu grubumuza, sohbet etmeye çağırdı.</p>
<p>Tracey genellikle fazla konuşmuyordu, onun için de benim Anwar karakterimle ilgili konuşmaya başlayınca grup çıt çıkarmadan dinledi ama tartışmaya karışmadı. Konu birden ‘azınlıklara’ dönmüştü.</p>
<p>“İki şey var, Karim,” dedi bana. “Anwar’ın açlık grevi beni düşündürdü. Söylemeye çalıştığın şey de incitti. Gerçekten acı veriyor bana! Bunu oyuna almamız gerektiğinden kuşkuluyum!”</p>
<p>“Öyle mi?”</p>
<p>“Evet.” Sanki aklımı başıma toplamam gerekiyormuş gibi baktı bana. “Bence bu siyahları...”</p>
<p>“Hintlileri...”</p>
<p>“Siyahları ve Asyalıları...”</p>
<p>“Asya kökenli yaşlı bir adamı...”</p>
<p>“Mantıksız, komik, kendini kaybetmiş tipler olarak sergiliyor. Fanatik gösteriyor.”</p>
<p>“Fanatik mi?” Yüksek Mahkeme’ye döndüm. Hâkim Pyke dikkatle dinliyordu. “Bu fanatikçe bir açlık grevi değil ki. Serinkanlılıkla planlanmış bir şantaj.”</p>
<p>Ama Hâkim Pyke, Tracey’ye devam etmesini işaret etti.</p>
<p>“Ve şu görücü usulü evlilik. Endişelendim. Karim, gerçekten endişelendim.”</p>
<p>Hiçbir şey demeden baktım ona. Çok rahatsız olmuş görünüyordu.</p>
<p>“Bize açık açık neden endişelendiğini anlatsana?” dedi Eleanor yumuşak bir tavırla.</p>
<p>“Nasıl başlayacağımı bile bilmiyorum. Senin çizdiğin tablo zaten beyazların bizim için düşündükleri. Komik olduğumuz, garip alışkanlıklarımız, tuhaf geleneklerimiz olduğu yani. Beyazlar için biz zaten insanlıktan yoksun insanlarız, sen de kalkmış Anwar’ın deliye dönüp bastonunu beyaz çocuklara sallayışını gösteriyorsun. Nasıl olur böyle bir şey anlayamıyorum. Bizi mantıksız saldırgan insanlar olarak çiziyorsun. Neden kendinden ve siyahlardan bu kadar nefret ediyorsun, Karim?”</p>
<p>O konuşurken gruptakilere baktım. Eleanor’umun yüzünde kuşku vardı ama öbürlerinin Tracey’ye hak vermeye hazır olduklarını görüyordum. İnsan annesi elinde kova ve süpürgeyle orta sınıftan birinin evinin önünde iki büklüm didinen birine hak vermezlik edemiyor.</p>
<p>“Nasıl bu kadar sert tepki gösterebiliyorsun?” dedi.</p>
<p>“Ama senin bu dediğin sansür.”</p>
<p>“Karim, ait olduğumuz kültürü bugün her günkünden daha fazla korumalıyız. Katılmıyor musun bana?”</p>
<p>“Hayır. Gerçekler bundan daha önemli.”</p>
<p>“Pöh. Gerçek. Kim tanımlıyor onu? Senin burada tanımladığın beyazların gerçeği. Tartıştığımız şey beyazların gerçeği.”</p>
<p>Hâkim Pyke’a baktım. Ama o işi gidişine bırakmış görünüyordu. Çatışmaların yaratıcı olduğunu düşünüyordu.</p>
<p>Sonunda şöyle dedi: “Karim, yeniden düşünmen gerekebilir.”</p>
<p>“Ama ben yapabilir miyim bilmiyorum.”</p>
<p>“Evet. Oyuncu olarak da insan olarak da ait olduğun grubun üstüne gereksiz yere gitme.”</p>
<p>“Ama Matthew, neden yapacakmışım ki?”</p>
<p>Bana sakin sakin baktı. “Çünkü ben öyle istiyorum.” Ve ekledi: “En baştan alman gerekiyor.”</p>
</body>
</html>