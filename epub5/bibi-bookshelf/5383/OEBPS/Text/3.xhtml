<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>
    <body>
<div class="bos6"></div>
<p class="baslik1">3. Bölüm</p>
<div class="bos2"></div>
<p>İşte –iki mutsuz sıradan alkolik–, kadın pembe yüksek topuklu ayakkabı giymiş, adam kruvaze ceketli, düğüne gider gibi süslenip masum masum gelmişlerdi partiye. Bunlar annemin uzun boylu kız kardeşi Jean ve Peter’s Heaters adında bir merkezi ısıtma şirketinin sahibi olan kocası Ted’di. Harry adıyla tanınan enişteleri komşularının önünde yoga transına girmiş gibi iki büklüm ikisinin de gözbebeklerine bıçak saplar gibi bakıyor. Jean bir şeyler söylemeye uğraşıyor, belki de uğraştığı tek konu bu zaten. Eva parmağını dudaklarına götürüyor. Jean’in ağzı usulca tıpkı, Tower Bridge gibi kapanıyor. Ted’in gözleri odada olanları kendisine açıklayabilecek bir ipucu aranıyor. Beni görüyor, başımı sallıyorum ona. Hoşnut görünmüyor ama Jean Teyze’nin tersine, kızgın da değil.</p>
<p>“Harry ne yapıyor öyle?” diye soruyor Ted.</p>
<p>Ted’le Jean babamın Hintli ismini, Haroon Amir’i hiç kullanmazlardı. Onlar için hep ‘Harry’ydi, başkalarına ondan söz ederken de Harry diyorlardı. Hintli olması zaten başlı başına kötü bir şey tabii, bir de o tuhaf ada gerek yoktu. İlk tanıştıkları andan başlayarak Harry demişlerdi babama, babamın bu konuda yapabileceği bir şey yoktu. O da onlara ‘Cin-Tonik’ diyordu.</p>
<p>Ted Enişte’yle çok iyi dosttuk. Bazen merkezi ısıtma işi için gittiği yerlere beni de götürürdü. En ağır işleri yapar, para kazanırdım. Salamlı sandviç yer, küçük termoslarımızdan çay içerdik. Bana sporla ilgili bilgiler de verirdi; bir keresinde Catford köpek yarışlarına ve Epsom Downs’a götürmüştü. Güvercin yarışlarını anlatırdı bana. Çok küçük yaştan beri severdim Ted Enişte’yi, çünkü başka çocukların babalarının bildiği şeyleri biliyordu, babamsa, ne yazık ki, bilmiyordu; ne balık avlamayı, hava silahlarını, uçakları, ne de deniz salyangozu yemeyi.</p>
<p>Ted’le Jean’in buraya nasıl geldiklerini bulmaya çalışırken zihnim o kadar hızlı işledi ki, sanki Ealing Komedileri’nden kişiler Antonioni’nin bir filmine girmiş gibiydi şu an. Onlar da Chislehurst’te oturuyorlardı ama Carl ve Marianne’le aralarında dünyalar vardı. Her şey zihnimde yerini bulana kadar düşüncelerimi yoğunlaştırdım. Bütün bunlar nasıl olmuştu? Görmeye başlıyordum. Gördüklerim de hoşuma gitmiyordu.</p>
<p>Zavallı annem kendini çok mutsuz hissedip, babamın guruluk saçmalığını Beckenham’daki kız kardeşine açmış olmalı. Jean zayıf davranıp bunlara izin verdiği için kardeşine köpürmüş, neredeyse bir tarafına inmiştir. Jean bu nedenle annemden nefret edecekti herhalde.</p>
<p>Demek ki Tanrı insanlara yeniden ruh olarak görüneceğini söyler söylemez –daha doğrusu birkaç saat öncesinden bana zorla haber verdirir verdirmez–, annem hemen kardeşini arayacaktı. Jean de tam kendisine yakışır biçimde gerilip keskin çelik bir bıçak gibi bilenecek, hemen eyleme geçecekti. Anneme Carl’la Marianne’i tanıdığını söylemişti kesin. Belki de radyatörlerini Peter’s Heaters takmıştır. Ted ve Jean yakınlarda yeni sayılabilecek bir evde oturuyorlardı. Zaten Carl’la Marianne gibi bir çiftin Ted’le Jean’i tanımasının tek yolu bu olabilirdi. Yoksa Carl’la Marianne, kitapları, plakları, Hindistan gezileriyle, ‘kültür’leriyle, insanları yalnızca güç ve parayla ölçen Ted’le Jean’e aforozludan beter gelirdi. Gerisi fasa fisoydu onlara göre, işini bilmek önemliydi yalnızca. Ted’le Jean için, ailesi hemen karşı köşede oturan Tommy Steele kültür, eğlence, şov dünyası demekti.</p>
<p>Bu arada Eva’nın da Ted’le Jean’in kim olduklarına ilişkin hiçbir fikri yoktu. Geç kalan ve tuhaf bir biçimde saygınlık taslayan bu saygısızlara sinirli bir biçimde elini sallamakla yetindi.</p>
<p>“Oturun, oturun,” dedi dişlerinin arasından.</p>
<p>Ted’le Jean sanki kibrit yutmaları istenmiş gibi birbirlerine bakakaldılar.</p>
<p>“Evet, siz,” diye sürdürdü Eva. Lafını dinletirdi, kurt Eva.</p>
<p>Başka seçenek yoktu. Ted’le Jean usulca kayar gibi oturdular. Jean Teyze, belki de bir sarhoşluk ânı dışında, yere bu kadar yakın düşmeyeli yıllar olmuştur. Gecenin bu kadar ruhani bir havada geçeceğini, herkesin babamın çevresine hayranlıkla dizileceğini kesin akıllarına getirmemişlerdir. Ama sonrasında başımız büyük beladaydı, ona hiç kuşku yok.</p>
<p>Tanrı başlamak üzereydi. Helen da gidip yere öbürlerinin yanına oturdu. Ben barın gerisinde durup izledim. Babam kalabalığa bakıp gülümserken birden Ted’le Jean’e de gülümsediğini fark etti. Bir an ifadesi değişmeden öylece kaldı.</p>
<p>Ted’le Jean’e Cin-Tonik derdi ama Jean’i sevmediği söylenemezdi, Ted’iyse severdi, o da aynı biçimde babamı. Ted ‘ufak tefek bireysel sorunlarını’ genellikle babamla konuşurdu, gerçi babamın hiç parasının olmamasını Ted’in aklı almazdı ya, Ted babamın yaşamı çözdüğünü, babamın bilge biri olduğunu sezerdi. Onun için de babama Jean’in çok fazla içtiğini ya da genç bir belediye encümeni üyesiyle ilişkisini ya da yaşamının nasıl değişip boş görünmeye başladığını, kendini ne kadar hoşnutsuz hissettiğini anlatırdı.</p>
<p>Bu gerçeklere ulaşma seanslarının her birinde de babam Ted’den yararlanmayı ihmal etmezdi. “Aynı anda hem konuşup hem çalışabiliyorsun, ha?” derdi babam. Ted, babamın metal bahçe koltuğuna oturup anlattıklarını dinlemesine karşılık, bazen gözyaşları içinde, ya tuğlaya delik açıp babamın Doğu felsefesi kitapları için raf yapar ya kapıyı zımparalar ya da banyonun karolarını değiştirirdi. Babam ona, “Yerleri bitirmeden intihar etmeye kalkma, Ted,” derdi.</p>
<p>Bu gece babam Cin-Tonik’le pek ilgilenmedi. Oda sessiz ve kıpırtısızdı. Babam da sessizleşmiş, tam önüne bakıyordu. Önce hafif bir sessizlik oldu. Sonra arttı, arttı, büyük bir sessizlik oldu; o orada gözleri sabit ama dikkatli otururken hiçbir şeyi hiçbir şey izledi, onun da hemen ardından biraz daha hiçbir şey. Başım terlemeye başlamıştı. Boğazıma kahkaha baloncukları takılıyordu. Acaba onları kafaya alıp orada bir saat sessiz oturacak mı dedim içimden (belki arada ‘kurumuş bok güvercinin kafasında’ gibi mistik bir laf yumurtlayabilirdi), Chislehurst’ün burjuvalarının kendi içlerinin boşluğuna tam anlamıyla ermelerini sağladıktan sonra da montunu giyip karısına geri dönebilirdi. Yapar mıydı acaba?</p>
<p>Sonunda vuruşunu yaptı, bu kez ritim orkestrası da vardı, tıslıyor, duruyor, kalabalığa bakıyordu. Öyle usulca tıslıyor, duruyor, kalabalığa bakıyordu ki zavallı piç kuruları onu duyabilmek için öne eğiliyorlardı. Ama hiç gevşemiyorlardı; kulak kesilmişlerdi.</p>
<p>“Ofislerimizde, çalıştığımız yerlerde insanlara ne yapacaklarını öğretmeye bayılıyoruz. Onları aşağılıyoruz. Yaptıkları işi, insafsızca, kendimizinkiyle karşılaştırıyoruz. Hep bir yarış içindeyiz. Hava atıyor, dedikodu yapıyoruz. Bize çok iyi davranılsın istiyoruz, başkalarınaysa kötü...”</p>
<p>Babamın arkasındaki kapı usulca açıldı. Bir çift göründü: uzun boylu, beyaza boyalı kısa, diken saçlı genç bir adam. Gümüş rengi ayakkabı ve gümüş rengi parlak bir ceket giymişti. Uzay adamı gibi görünüyordu. Yanındaki kız ona göre derbeder kılıklıydı. On yedi yaşlarındaydı, uzun bir hippi tuniği, yerleri süpüren bir etek giymişti, saçları belindeydi. Kapı kapandı, gittiler; kimse rahatsız olmadı. Herkes babamı dinliyordu, Jean dışında yani, o babamı uzaklaştırmaya çalışır gibi saçlarını savuruyordu. Destek görmek için Ted’e şöyle bir baktıysa da bir şey gelmedi; o kendini kaptırmıştı.</p>
<p>Oyunu iyi giden ve artık yapacağı bir şey kalmadığını bilen hoşnut bir sahne amiri gibi boydan uzun pencereden dışarı sıvıştım. Kulağıma en son gelen sözler, ‘Hayatta olmanın bütünüyle farklı bir yolunu bulmalıyız’dı.</p>
<p>İnsanların kafasından gürültü duygusunu atan babamın varlığıydı, söylediği özel bir şey değil. Yaydığı barış ve huzur havası bana havadan oluştuğum, Carl’la Marianne’in sessiz, mis kokulu odalarında kâh oturup kâh gözümü ötelere dikip, kâh yalnızca gezinip uçar gibi dolaşabileceğim duygusunu vermişti. Hem seslerin hem de sessizliğin çok daha fazla farkındaydım; her şey keskinleşmişti. Art nouveau vazoda kamelyalar vardı, kendimi hayret içinde onları seyreder buldum. Babamın yarattığı huzur ve düşünce yoğunluğu nesnelere birleştirip ayrıştırmadan bakarak bahçedeki ağaçlarda yeni ve şaşırtıcı bir şeyler bulmamı sağladı. Ağaç biçim ve renkti, yaprak ve dal değil. Ama yavaş yavaş nesnelerin canlılığı solmaya başladı; zihnim yeniden hızlandı, düşünceler akın etti. Babam etkili oluyordu, buna sevinmiştim. Yine de büyü bitmişti; başka bir şey gelmişti, bir ses. Ses bana orada Carl’la Marianne’in evinin koridorunda durduğum yerde şiir okuyordu. Her sözcüğü anlaşılıyordu, çünkü zihnim öyle boş, öyle berraktı ki. Şöyle diyordu:</p>

<div class="gir1">
<p>“Bu gerçek işte, bugün; öyle mi ki?</p>
<p>Yüksel desem benden o zaman?</p>
<p>Neden yükselelim? Işığa ulaşmak için mi?</p>
<p>Gece olduğu için mi yattık?</p>
<p>Karanlığa rağmen aşk getirdi bizi buraya,</p>
<p>Işığa rağmen bizi bir arada tutuyor.”</p>
</div>

<p>Tok bir erkek sesiydi bu, başlangıçta düşündüğüm gibi tepemden değil yanımdan geliyordu, yani doğrudan bana seslenen bir melek değildi. Sesi izleyerek limonluğa geldim, gümüş saçlı çocuk kızla birlikte salıncaktaydı. Kızla konuşuyordu –hayır, ona bir elinde tuttuğu ufak deri ciltli kitabı okuyordu–, sözcükleri içine gömecekmiş gibi eğilmişti kızın yüzüne. Kız sakin sakin oturmuş patchouli kokluyor, bir saç telini gözünün önünden çekiyor, çocuk da okumayı sürdürüyordu:</p>

<div class="gir1">
<p>“Yılan Cennet’ten kovuldu.</p>
<p>Yaralı geyik artık otlağa çıkıp</p>
<p>Kalbinin yarasına çare arayamaz...”</p>
</div>

<p>Kız o sıkıntıdan patlamış halde benim –ben her zaman her şeyi gözlerim– onları gözlediğimi fark eder etmez doğrulup çocuğu dürttü.</p>
<p>“Özür dilerim,” diyerek döndüm.</p>
<p>“Karim, neden benden kaçıyorsun?”</p>
<p>O zaman çocuğun Charlie olduğunu fark ettim.</p>
<p>“Hayır, kaçmıyorum. Yani, öyle bir niyetim yoktu. Neden saçını gümüş rengi yaptın?”</p>
<p>“Biraz daha eğlenceli olsun diye.”</p>
<p>“Charlie, o kadar uzun zaman oldu ki seni görmeyeli. Neler yaptın? Senin için çok endişelenmiştim.”</p>
<p>“Endişelenmene gerek yok, ufaklık. Yaşamımın kalan bölümüne hazırlanıyorum. Bir dolu şey yani.”</p>
<p>Bu aklımı başımdan aldı.</p>
<p>“Öyle mi? Yaşamının kalan bölümü nasıl geçecek yani? Şimdiden bunu biliyor musun?”</p>
<p>“Geleceğe bakınca üç şey görüyorum. Başarı. Başarı...”</p>
<p>“Ve başarı,” diye ekledi kız sıkkın.</p>
<p>“Umarım öyle olur,” dedim. “Yola devam, dostum.”</p>
<p>Kız bana dalga geçerek baktı. “Ufaklık,” deyip kıkırdadı. Sonra dudaklarını Charlie’nin kulağına sürttü. “Charlie, hadi biraz daha okuyamaz mısın benim için?”</p>
<p>Böylece yeniden başladı, ikimize de okuyordu ama ben kendimi hiç de iyi hissetmiyordum. Doğruyu söylemek gerekirse aptal hissediyordum. O an Tanrı’nın baş ağrısı ilacından sıkı bir doza ihtiyacım vardı ama Charlie’nin yanından ayrılmak istemiyordum. Neden gümüş rengi yapmıştı saçını? Benim farkında olmadığım yeni bir saç modası mı başlamıştı yoksa?</p>
<p>Kendimi zorlayarak salona döndüm. Babamın gösterisi yarım saat ıslık sesiyle eğitimin ardından sorularla sürüyordu, sonra yarım saat yoga ve biraz da meditasyon. Sonunda, herkes ayağa kalkıp uykulu uykulu sohbete başladığı sırada Jean Teyze çok asık bir suratla, “Merhaba,” dedi. Anladığım kadarıyla hem gitmek istiyor hem de gözünü odanın öbür ucunda pişkin pişkin gülümseyen babamdan ayıramıyordu. Yanında Eva vardı, birkaç kişi ondan öğretileriyle ilgili daha fazla bilgi istiyordu. İki kişi ona seanslarını evlerinde de yapıp yapamayacağını sordu. Eva onu korumaya almıştı, hükümdar havalarda baş sallayıp duran babamı sıkmasınlar diye oradan uzaklaştırıyordu.</p>
<p>Gitmeden Helen’le birbirimize adres ve telefonlarımızı verdik. Charlie’yle kız da koridorda tartışıyorlardı. Charlie onu eve götürmek istiyor ama kız kendi bildiğinde diretiyordu; küçük salak. “Ama neden beni istemiyorsun?” dedi kıza. “Aslında seni istiyorum. Seni şu an seviyorum.”</p>
<p>Neden o kadar üsteliyordu ki Charlie? Yine de, bir gün ben de birini istediğimde o beni istemezse aldırış etmeyebilir miyim, diye geçirdim aklımdan. Alay ederek baktım ona ve dışarıda babamla Eva’yı bekledim.</p>
<p>İşte durum ortadaydı. Helen beni karşılıksız severken, ben Charlie’yi karşılıksız seviyordum, o da Bayan Patchouli’yi karşılıksız seviyordu, hiç kuşku yok ki kız da başka bir orospu çocuğunu karşılıksız seviyordu. Birbirini en karşılıklı seven çift Tanrı’yla Eva’ydı. Arabada onlarla birlikte gitmekten çok huzursuz oluyordum, Eva’nın kolları babamın her yerinde geziniyordu. Babam onu uyarmak için parmağını kızar gibi kaldırıyor, o da o parmağı ısırıveriyordu. Ben de varlığıyla yokluğu belli olmayan uslu bir çocuk gibi oturuyordum.</p>
<p>Babam Eva’ya gerçekten âşık mıydı? Âşık olduğunu kabullenmek zordu benim için, çünkü hayatımızda değişen hiçbir şey yoktu. Ama artık meşhur değil miydi? Gösterinin sonunda Eva’yı portakalın suyunu emer gibi okkalı öpmüş, o olmasaydı bunları asla yapamayacağını söylemişti. Carl’la Marianne ellerini kavuşturmuş dua pozisyonunda, Ted’le Jean o aptal paltolarıyla gizli ajan gibi ayakta izlerken babam Eva’nın elini tutup kendi saçlarında gezdirmişti. Babama neler oluyordu?</p>
<br/>

<p>Annem bizi holde bekliyordu, yüzünün bir bölümünü telefon gizliyordu. Çok az konuşuyordu ama öbür uçtan Jean’in tiz sesini duyabiliyordum. Hiç zaman yitirmemişlerdi. Babam hemen odasına kaçtı. Ben de tam yukarı kaçmak üzereydim ki annem, “Bir dakika, uyanık beyefendi, seninle konuşmak isteyen biri var,” dedi.</p>
<p>“Kim?”</p>
<p>“Buraya gel.”</p>
<p>Telefonu atar gibi uzattı, Jean’in tek bir şey söylediğini duydum. “Yarın bize geliyorsun. Kesin ama. Anladın mı?”</p>
<p>Karşısındaki aptalmış gibi bağırırdı hep. Ananı... dedim içimden. O sinirli halde yanına gitmek istemiyordum. Ama kimse benden daha yaygaracı olamazdı hayatta. Oraya gidecektim; orası kesindi.</p>
<p>Ertesi sabah bisikletimi temizledim, çok geçmeden bir gece önce babamla geçtiğimiz yerlerde, bozuk yollardan çukurlara gire çıka gidiyordum. Yavaş sürüyor, ağır ağır gezinen, yolu sulayan, arabalarını yıkayan, parlatan, cilalayan, kazıyan, yeniden boyayan, sohbet eden, arabalarına hayran bakan insanları izliyordum. Nefis bir gündü ama onların rutin programları değişmemişti. Kadınlar, akşam yemeği hazır, masaya, diye sesleniyorlardı. Şapkalı, takım elbiseli insanlar kiliseden dönüyor. Çocukların yüzleri temiz, saçları taranmış görünüyordu.</p>
<p>Ted’le Jean’den laf işitmeye pek hazır hissetmiyordum kendimi, onun için yakında oturan Helen’a uğramaya karar verdim. O sabah erken usulca babamın odasına girip tozlu Durex Fetherlitelarından birini silkeleyip aldım gerekirse diye.</p>
<p>Helen yoldan uzakta büyük bir evde yaşıyordu. Tanıdığım herkes, Charlie ve öbürleri, büyük evlerde oturuyordu, bizim dışımızdaki herkes. Aşağılık duygumun kaynağı işte bu olmalıydı. Ama Helen’in evi asırlardır boyanmamış gibiydi. Çalılar ve çiçek tarhları fazla büyümüş, kara hindibalar yolun dışına taşmıştı. Sundurmanın yarısı göçmüştü. Ted Enişte görse, insan böyle bir manzara karşısında utançtan ağlar, derdi.</p>
<p>Bisikleti dışarıya park edip, parmaklığa zincirle bağladım. Parmaklıklı kapıyı açmaya çalışınca sıkışmış olduğunu fark ettim. Fazla uğraşamadım; üstünden geçtim. Verandada zili çaldım, evin derinlerinden zil sesini duydum. Çok ürkütücüydü, hem de çok. Kimse açmadı, ben de evin yan tarafında dolandım.</p>
<p>“Karim, Karim!” diye seslendi Helen tepemdeki bir pencereden hızlıca, telaşlı bir sesle.</p>
<p>“Heyy!” diye ses verdim. “Ben yalnızca seni görmek istedim.”</p>
<p>“Ben de istiyorum, ama...”</p>
<p>Telaşa kapılmıştım. Hep ne olacaksa hemen olsun istemişimdir. “Ee, sorun ne o zaman? Dışarı çıkamıyor musun? Nedir bu Juliet numaraları?”</p>
<p>Tam o sırada başı evin içinden çekilmiş gibi kayboldu. Uğultu halinde bir tartışma sesi geliyordu –bir erkek sesi– ve pencere hızla kapatıldı. Ardında da perdeler çekildi.</p>
<p>“Helen, Helen!” diye seslendim, birden büyük bir bağlılık hissederek.</p>
<p>Ön kapı açıldı. Helen’in babası duruyordu kapıda. Siyah sakallı, kalın kollu, iriyarı bir adamdı. Omuzları, en kötüsü, sırtı da kıllıydı eminim, Peter Sellers’la Sean Connery gibi. (Sırtı kıllı oyuncuların adlarını liste yaptım, sürekli eklemeler yapıyorum listeye.) Ben bembeyaz oldum ama yeterince beyazlaşamamış olacağım ki Kıllı Sırt eliyle tuttuğu köpeği salıverdi, lanet bir Danua’ydı, ağzını mağara ağzı gibi açıp merakla bana doğru geldi. Sarı dişli, ip gibi salya akan ağzı kafasının etinden bir bölüm sivri kesilip yapılmış gibiydi. Köpek ellerimi kapmasın diye kollarımı öne doğru uzattım. Uyurgezer gibi görünüyordum herhalde ama ellerim bana başka işler için de gerektiğinden bu barok duruşu sürdüremedim, gerçi genel olarak dışarıdan nasıl göründüğüme kafayı çok fazla takan biriydim, sanki bütün dünya işi gücü bırakmış da sürekli çok ilginç ve özel markalı donlarımla beni izliyormuş gibi davranıyordum.</p>
<p>“Kızımı bir daha göremeyeceksin,” dedi Kıllı Sırt. “O oğlanlarla çıkmaz. Hele Asyalı göçmenlerle hiç.”</p>
<p>“Canın cehenneme!”</p>
<p>“Anladın mı?”</p>
<p>“Evet,” dedim ters ters.</p>
<p>“Senin gibi siyahların bu eve gelmelerini istemiyoruz.”</p>
<p>“Çok mu geldiler?”</p>
<p>“Çok ne, kara velet?”</p>
<p>“Siyahlar.”</p>
<p>“Nereye?”</p>
<p>“Eve yani?”</p>
<p>“Hoşlanmıyoruz,” dedi Kıllı Sırt. “Ne kadar siyah varsa, hiçbirini istemiyoruz. Biz siyah düşmanıyız. O kara ellerinden birini kızıma sürecek olursan, kafanı balyozla dağıtırım! Balyozla!”</p>
<p>Kıllı Sırt kapıyı çarpıp kapadı. Bir-iki adım gerileyip döndüm. S..ktiğimin Kıllı Sırt’ı.</p>
<p>Müthiş çişim gelmişti. Arabasına baktım, büyük bir Rover’dı. Lastiklerini indirmeye karar verdim. Bir-iki saniyede halledip penceresine de işeyebilirdim, dışarı çıkacak olursa bir kedinin pencereden atladığından çabuk atlardım çitlerden. Rover’a doğru giderken Kıllı Sırt’ın beni köpekle yalnız bıraktığını hatırladım, köpek bir-iki metre ötemde çimenlerin içinde etrafı kokluyordu. Hareket etmeye başladı. Önce hareketsiz durup taş ya da ağaç numarası yaptım, sonra sırtımı köpeğe dönüp yüksek bir çatıda parmak ucunda dikkatle yürür gibi bir-iki adım attım. Helen pencereyi açıp bana ya da köpeğe seslensin diye bekledim. “Ah, Helen, Helen!” dedim mırıltıyla.</p>
<p>Usulca ettiğim bu sözler köpeği etkilemiş olmalı ki kıpırdandı, omzumda tuhaf bir şey hissettim. Evet, köpeğin pençeleriydi. Köpeğin nefesi ensemi ısıtıyordu. Bir adım daha attım, köpek de attı. Artık köpeğin niyetini anlamıştım. Köpek bana âşık olmuştu; kıçımdaki seri gidiş gelişlerinden belliydi bu. Kulakları sıcaktı. Köpeğin beni ısıracağını hiç tahmin etmiyordum, daha da hareketlenince koşarak kaçmaya karar verdim. Karşımda tüyleri diken diken oldu köpeğin.</p>
<p>Uçar gibi kapıya gittim, tırmandım, tam atlarken pembe gömleğim bir çiviye takıldı. Kapıyı aşıp güvenlikte olunca biraz taş topladım, köpeğe attım bir-ikisini. Biri kafasını yardı ama pek aldırmadı. Bisikletime atlarken ceketimi çıkardım, köpek şeyi bulaşmıştı.</p>
<p>Sinirlerim çok kötü bozulmuştu, sonunda pedal çevire çevire Jean’in evinin önüne geldim. Jean her zaman herkese ön kapıda ayakkabılarını çıkarttırırdı, üstünde iki kere yürünüp de halı bozulmasın diye. Babam bir keresinde içeri girerken, “Nedir burası, Jean, Hindu tapınağı mı? Ayakkabısızlarla bacaksızların toplantısı mı var?” demişti. Yeni aldıkları her şeye karşı öyle bir hastalıkları vardı ki üç yıllık arabalarının koltuklarının naylonları hâlâ duruyordu. Babam hemen bana dönüp, “Bu arabada insan ne kadar da rahat ediyor, değil mi, Karim?” demeye bayılırdı. Ah şu babam, beni öyle çok güldürürdü ki.</p>
<p>O sabah evden çıkarken tatlı dilli olmaya ve rahat davranmaya söz vermiştim, tam bir Dick Diver olacaktım yâni, ama en güzel ceketimin sırtında köpek şeyi, ayaklarım çıplak, feci çişim gelmiş bir halde Fitzgerald bile olmam güçtü. Jean beni hemen oturma odasına aldı, o kendine özgü yöntemiyle omuzlarımdan bastırarak oturttu, Ted’i çağırmaya gitti.</p>
<p>Pencereye gidip bahçeye baktım. Ted’le Jean, yazları, Peter’s Heaters’ın en parlak günlerinde burada muhteşem partiler verir, Ted’in deyimiyle sıkı ‘iş’ yaparlardı. Kardeşim Allie, Ted ve ben çimenlerin içine büyük bir çadır kurar, nefes almadan Güney Londra ve Kent sosyetesinin gelişini beklerdik. En önemli müteahhitler, banka yöneticileri, muhasebeciler, politikacılar, işadamları karıları ve sevgilileriyle gelirlerdi. Allie’yle ben güzel kokular yayan bu kalabalığın, havayı kaplayan tıraş losyonu ve parfüm kokularının arasında gezinmeye bayılırdık. Kokteyl, çilek, pasta, peynir ve çikolata servisi yapardık, arada kadınlar, teşekkür için yanağımızdan makas alırlardı, biz de elimizi kızlarının eteklerinden içeri sokmaya çalışırdık.</p>
<p>Annemle babam yaşam düzeyinin parayla ölçüldüğü bu büyük davetlerde kendilerini hiç oraya ait hissedemiyor, horlanıyorlardı. Kimseye bir faydaları yoktu, konukların hiçbirinden de bir beklentileri yoktu. Nasıl oluyorsa hep de uygun olmayan giysiler içinde hafif döküntü görünüyorlardı. Babam dört-beş litre Pimms’i götürünce genellikle maddeciliğin gerçek anlamından, maddeci bir dünyada yaşadığımızın nasıl anlaşıldığından söz etmeye başlıyordu. “İşin aslı,” diyordu, “tek tek nesnelerin değerini ya da kendilerine özgü güzelliklerini gerçek anlamda anlayamıyoruz. Maddeciliğimiz açgözlülüğü kutsuyor, hırsı ve açgözlülüğü; nesnelerin varlığını ve yapısını değil.” Bu düşünceler Jean’in partilerinde pek hoş karşılanmaz, annem usulca mır mır söylenerek babamı dürter, susturmaya çalışırdı; babamın tepesi atardı hemen. Annemin istediği göze çarpmamak, sıradan olmaktı, babamsa cenaze teşrifatçısı gibi dikkat çekmeyi seviyordu.</p>
<p>Ted ve Jean o günlerde küçük birer kralla kraliçe gibiydiler; zengin, güçlü, etkili. Jean hem iş hem de romantik ilişkiler için tanıştırma işlerinde bir numaraydı. Yerel aşk danışmanı gibiydi, bazı evliliklere uyarı, öneri, aldatmacayla destek veriyor, uyumsuz ilişkileriyse paramparça ediyordu. Her yerde, çarşaf üstü ve çarşaf altı, olan biteni iyi biliyordu.</p>
<p>Jean, Sevenoaks’ın köklü ve saygın bir orta sınıf ailesinden yirmi yedi yaşında silik bir encümen üyesi olan Tory’yle arkadaş olup işi ilerlettiğinden beri dokunulmaz duruma gelmişti. Tory tam bir bakireydi, saftı, acemiydi, cildi bozuktu, Jean ona göre çok deneyimliydi. Ah, ama, oğlanın ailesi altı ay sonra işin peşine düşünce Jean’le bir daha hiç görüşemedi. Jean iki yıl üzüntü çekti, Ted’i elinden çoktan kaçırdığı gencecik Tory’yle karşılaştırdıkça her geçen gün daha berbat görünmeye başladı.</p>
<p>Jean Teyze Ted Enişte’yle birlikte salona girdi. Ted Enişte doğuştan korkak, aşırı heyecanlı biriydi. Her tür yüzleşmeden, tartışmadan ödü patlardı.</p>
<p>“Merhaba, Ted Enişte.”</p>
<p>“Merhaba, evlat,” dedi sıkıntıyla.</p>
<p>Jean Teyze hemen söze girdi: “Bak, Karim...”</p>
<p>“Futbol nasıl gidiyor?” diye sordum ona aldırış etmeden Ted’e gülümseyerek.</p>
<p>“Ne?” diye başını salladı.</p>
<p>“Spurs’ü diyorum, iyi gidiyorlar, değil mi?”</p>
<p>Aklımı kaçırmışım gibi baktı bana. Jean Teyze de ne olup bittiğini anlayamamıştı. Açıkladım: “Seninle yine maçlara gitmemizin zamanı geldi, ha, Ted Enişte?”</p>
<p>Sıradan sözcüklerdi bunlar aslında ama Ted Enişte’ye yetmişti. Bir yere oturması gerekti.</p>
<p>Futboldan söz açınca en azından babamla ilgili tartışmada, bütünüyle benim yanımda olmasa da, tarafsız kalacağını biliyordum. Bunu biliyordum çünkü Ted’e atabileceğim, Jean Teyze’nin duymasını istemeyeceği, ciddi bir pislik vardı, tıpkı bahçedeki bank olayını babacığıma karşı aklıma yazdığım gibi.</p>
<p>Artık kendimi daha iyi hissediyordum.</p>
<p>Pis olmak buydu işte.</p>
<p>Bir zamanlar İngiliz takımının ilk Hintli orta saha hücum oyuncusu olmayı çok istemiştim, okul beni Millwall ve Crystal Palace’taki seçmelere gönderdi. Takımımızın adı Spurs’dü ama sahaları Kuzey Londra’ya epey uzak olduğu için Ted’le ben onları çok sık izleyemiyorduk. Chelsea’yle bizim sahamızda oynadıklarında Ted’e beni götürsün diye ısrar ettim. Annem gitmeme engel olmaya çalıştı, Shedli çocukların kafama sivri bir peni atacaklarına emindi. Maçları sahada izlemeye pek meraklı değildim aslında. İnsan şeyleri buz tutmuş bir halde ayakta kalıyordu, biri gol atacakken herkes ayağa fırlıyor, yün şapkalardan başka bir şey görünmüyordu.</p>
<p>Ted’le ben, bir de sandviçlerimiz, trenle kırlardan geçip Londra’ya gittik. Babamın her gün kat ettiği yoldu bu, evrak çantasında yağlı bir kâğıda sarılı keema, roti ve körili bezelye getiriyordu. Nehre gelmeden önce Herne Hill ve Brixton’ın varoşlarından geçtik, daha önce hiç görmediğim akıl almaz yerlerdi, geçerken yerimden fırlamış, pencereden sarkarak sıra sıra her yanı dökülen Victoria evlerini seyrettim. Bahçelerde paslı araba hurdaları ve sırılsıklam paltolar; hurda yığınının üzerine gelişigüzel serili çamaşırlar vardı. Ted bana, “İşte, siyahlar burada yaşıyor. Zenciler,” diye açıklama yaptı.</p>
<p>Maçtan dönerken siyah beyaz atkılı onlarca Spurs taraftarıyla birlikte bir vagonun köşesine sıkışmak zorunda kaldık. Okulda yaptığım bir futbol çıngırağı vardı. Spurs kazanmıştı. “Tottenham, Tottenham!” diye şarkılar söyledik.</p>
<p>Ted’e bir daha baktığımda elinde bıçak vardı. Koltuğunun üzerine çıkıp vagondaki lambaları patlattı. Camlar uçuşup saçlarıma girdi. Hepimiz Ted’in dikkatle vagonun duvarlarındaki aynaları –tıpkı radyatör söker gibi– yerlerinden söküşünü izledik, sonra da trenden dışarı attı onları. Vagonda ilerleyip ona yer açarken –kimse katılmadı ona– Ted bıçakla koltukları deşip içlerini çıkardı. Sonunda kırılmamış bir ampulü bana atarak açık pencereyi işaret etti.</p>
<p>“Hadi, tadını çıkar bakalım, bugün cumartesi.”</p>
<p>Penge İstasyonu’na yaklaştığımızı fark etmeden ampulü atabildiğim kadar uzağa fırlattım. Ampul yaşlı bir Hintli adamın oturduğu duvarda patladı. Adam çığlık attı, ayağa kalkıp aksayarak kaçtı. Trendeki çocuklar dalga geçerek ırkçı küfürler ettiler adama. Ted eve bıraktığında annem beni işaret ederek Ted’e uslu durup durmadığımı sordu.</p>
<p>Jean Teyze şu an parlak projektör gözlerini tam üstüme dikti.</p>
<p>“Babanı hep sevmişizdir, Margaret’le evlenmesine de hiç karşı çıkmadık, gerçi onun esmer derili biriyle evlenmesinden pek hoşlanmayanlar oldu ama...”</p>
<p>“Jean Teyze...”</p>
<p>“Çaylak, sözümü kesme. Annen bana babanın Beckenham’da ne haltlar karıştırdığını bir bir anlattı. Budist ayaklarına yatıyormuş...”</p>
<p>“O zaten Budist.”</p>
<p>“O deli kadınla da ilişkisi varmış, herkes bilir onun kusuru olduğunu; çünkü herkese anlatıyor.”</p>
<p>“Kusuru mu dedin, Jean Teyze?”</p>
<p>“Dün de, şey, gözlerimize inanamadık, değil mi, Ted? Ted!”</p>
<p>Ted gözlerine inanamadığını anlatmak için başını salladı.</p>
<p>“Tabii, eminiz ki bu delilik hemen bir son bulacak.”</p>
<p>Yerine oturup benden bir yanıt bekledi. Jean Teyze insana korkutacak gibi bakmayı öyle iyi bilir ki, hem de nasıl, osurmam gerektiği halde o an tutmak zorunda kaldım. Bacak bacak üstüne atıp koltuğa elimden geldiğince sıkı yapıştırdım kendimi. Gürültülü osuruk kabarcıklarla keyifle çıktı gitti. Bir-iki saniye geçmeden keskin bir gaz kokusu hâlâ benim konuşmamı bekleyen Jean Teyze’ye doğru yola çıktı.</p>
<p>“Bana sorma bunları, Jean Teyze. Babamın ne yaptığı bizi ilgilendirmez, öyle değil mi?”</p>
<p>“Bence hiç de kendi keyfine kalmış bir şey değil bu, olur mu? Hepimizi etkiliyor! Millet hepimizi öyle havai sanacak. Peter’s Heaters’ı düşünsene!” dedi, sonra elindeki yastığı yüzüne doğru tutan Ted Enişte’ye döndü. “Ne yapıyorsun öyle, Ted?”</p>
<p>Elimden geldiğince masum sordum: “Babamın davranışları sizin yaşantınızı nasıl etkileyecek, Jean Teyze?”</p>
<p>Jean Teyze burnunu kaşıdı. “Annen artık dayanamıyor,” dedi. “Bu pisliğe derhal bir son vermek sana düşüyor. Sen bunu yaparsan söylenecek bir şey kalmaz. İnanç onurdur.”</p>
<p>“Noel dışında,” diye ekledi Ted. Yanlış zamanda yanlış şeyler söylemeye bayılırdı, sanki kendine saygı isyanla gelirmiş gibi.</p>
<p>Jean ayağa kalkıp yüksek topuklarıyla halıda gezindi. Bir pencere açtı, temiz bahçe kokusunu içine çekti. Bu görüntü aklına Kraliyet Ailesi’ni getiriverdi.</p>
<p>“Neyse, baban devlet memuru. Yaptıklarını bilse Kraliçe ne derdi?”</p>
<p>“Ne kraliçesi?” diye mırıldandım kendi kendime. Yüksek sesle, “Böyle hayali sorulara yanıt arayamam ben,” deyip ayağa kalktım, kapıya yürüdüm. Orada dururken fark ettim ki titriyorum. Ama Jean sanki söylediği her şeye katılmışım gibi gülümsüyordu bana.</p>
<p>“Sen akıllı bir çocuksun, evlat. Şimdi bana bir öpücük ver bakalım. Montunun arkasındaki o pislik de ne öyle?”</p>
<br/>

<p>Birkaç hafta ne Çin’le ne de Tonik’le ilgili bir şey duymadım, o süre içinde babama koşup, dizlerimin üstüne çökerek şu Buda işlerini bırak çünkü Jean’in hiç hoşuna gitmiyor diye uyarıda da bulunmadım.</p>
<p>Eva’ya gelince, ondan hiç haber çıkmadı. İlişkilerinin bütünüyle bittiğini düşünmeye başlamıştım, üzülüyordum da bir yandan buna, yaşantımız normal monoton durumuna dönmüştü. Ama bir gece telefon çaldı, annem açtı. Hemen de kapadı. Babam odasının kapısında duruyordu. “Kimdi?” diye sordu.</p>
<p>“Kimse değil,” dedi annem, küstahça bir bakışla.</p>
</body>
</html>