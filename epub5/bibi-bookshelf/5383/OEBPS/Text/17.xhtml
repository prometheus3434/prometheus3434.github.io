<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>
    <body>
<div class="bos6"></div>
<p class="baslik1">17. Bölüm</p>
<div class="bos2"></div>
<p>New York’ta oyunun ilk gecesinden sonra tiyatrodan çıktık, bizi taksiyle Central Park’ın kuzeyinde, Plaza Otel’e yakın bir apartmana götürdüler. Dokuz yüzüncü kata çıkmış gibi hissettik, bir duvar boydan camdı, aşağıda park ve Manhattan’ın kuzeyi görünüyordu. Hizmetçiler gümüş tepsilerle servis yapıyor, siyah piyanist ‘As Time Goes By’ı çalıyordu. Gözüme birkaç oyuncu ilişti, oyuncu ajanlarının, gazeteci ve yayıncıların da olduğu söylendi bana. Carol hepsini tek tek dolaşıp tanıştı. Pyke odanın ortasına yakın bir yerde kıpırdamadan durmuş keyifle ve incelikle o talep etmeden gelen övgüleri kabul ediyor, Wisconsinli kuaförlerle tanışsın diye de can atıyordu eminim. Tracey, Richard ve ben İngiliz taşrasından geldiğimiz ve kapitalist etkiye hem kızıp hem de kirlenmekten korktuğumuz için bir köşede sinmiş kalmıştık, gergindik. Eleanor saçı arkadan tek örgülü genç bir yönetmenle keyifli bir sohbete dalmıştı. Üç aydır o kadar az konuşmuştuk ki şu an ona bakarken onu ne kadar az tanıdığımı, ne kadar az anladığımı ve hoşlandığımı fark ettim. Onu istiyordum ama aslında istemiyordum.</p>
<p>Onunla beraber geçirdiğim onca zaman ne düşünmüştüm acaba? Bir-iki kadeh içtikten sonra gidip onunla konuşmaya karar verdim.</p>
<p>Tiyatronun sahibi Dr. Bob eski bir öğretim görevlisi ve eleştirmendi, ‘etnik sanatlar’ın ateşli bir destekçisiydi. Tiyatrodaki odası Peru sepetleri, oymalı kürekler, Afrika davulları ve tablolarla doluydu. Benim boşluğa dalıp gittiğimi fark ettiğini biliyordum çünkü ilk gece için provamızı yaparken bana sanki kendimi rahat hissetmem için gerekliymiş gibi, “Boş ver, şimdi sana şöyle güzel bir müzik koyarız,” dedi.</p>
<p>Şu an Tracey’yle beni odanın önünde herkesin görebileceği iki koltuğa oturtmuş, arkamızdakileri susturuyordu. Herkes bir konuşma ya da çağrı yapılacağını sandı. Odaya birden hızla üç esmer tenli adam girdi, ellerinde tuttukları davulları bir tür tahta kancayla çalıyorlardı. Sonra parlak pembe pantolonlu üst tarafı çıplak siyah bir adam kollarını açıp kendini odanın her yanına atmaya başladı. Ona iki siyah kadın da katılıp ellerini kanat çırpar gibi açtılar. Parlak pantolonlu başka bir adam odaya uçar gibi girdi, dördü birlikte Tracey’yle benim bir adım ötemizde bir tür çiftleşme dansı yapmaya başladılar. Haitililer dans ederken bir köşeden izleyen Dr. Bob da, “Evet... devam!” diye bağırıyordu. Birden kendimi yerlilerin gösterilerini izleyen sömürgeciler gibi hissettim. Sonunda büyük bir alkış koptu, Dr. Bob hepsini getirip bizimle el sıkıştırdı.</p>
<p>O gece Eleanor’u konukların çoğu gidip de Eleanor, Richard, Carol ve ben bir yatak odasında Pyke’ın çevresine dizilip oturana kadar pek fazla görmedim. Pyke çok keyifliydi, gülüyordu. New York’ta başarılı bir oyun sergilemişti, çevresini hayranları sarmıştı. Daha ne isteyebilirdi ki? En sevdiği oyunlardan birini oynuyordu. Tehlike kokusu almaya başlıyordum. Ama odadan çıkacak olursam yabancıların içinde kalacaktım. Onun için kalıp, istemeye istemeye katıldım.</p>
<p>“Şimdi,” dedi, “hepiniz, bu evde biriyle yatacak olsanız bu kim olurdu?” Herkes gülüyor, birbirine bakıyor, hiç çekinmeden doğru bir seçim yapmaya çalışıyor, birbirini işaret ederek, “Sen, sen!” diyordu. Pyke benimle göz göze gelir gelmez kendimi o gece ne kadar havada hissettiğimi anladı, onun için beni işin dışında tuttu. Başımı sallayarak ona gülümsedikten sonra Eleanor’a, “Seninle dışarı çıkıp biraz konuşabilir miyiz?” dedim, ama Pyke, “Bir dakika, biraz bekleyin, bir şey okuyacağım,” dedi.</p>
<p>“Hadi,” dedim Eleanor’a ama o kolumdan tuttu. Başımıza gelecekleri biliyordum. Pyke not defterini çıkarıyordu. Provalara ilk başladığımızda, gruptaki herkesin iyiliği için son derece dürüstlükle konuştuğumuz nehir kıyısındaki o odada yazdığı tahminleri okumaya başladı. Tanrım, sarhoş olmuştum, herkesin neden Pyke’ı öyle ilgiyle dinlediğini anlayamıyordum; sanki eleştirileri okuyordu Pyke, ama oyunla ilgili eleştiriler değildi bunlar, kişiliklerimizle, giysilerimiz inanışlarımızla –bizimle– ilgiliydi. Neyse, Tracey’yle ve Carol’la ilgili olanları okudu ama ben yere sırtüstü uzanmış dinlemiyordum; zaten ilginç de değildi. “Şimdi, Karim,” dedi. “Bunu duyunca donacaksın.”</p>
<p>“Nereden biliyorsun?”</p>
<p>“Biliyorum.”</p>
<p>Benim için yazdıklarını okumaya başladı. Çevresini saran yüzler gülerek bana bakıyorlardı. Benden neden bu kadar nefret ediyorlardı? Onlara ne yapmıştım? Neden daha güçlü davranamıyordum? Neden bu kadar duygusaldım?</p>
<p>“Karim kesinlikle yatacak birini arıyor. Erkek ya da kadın hiç fark etmez, ikisi de olur. Ama kadın olursa daha iyi olur, böylece anne ihtiyacı da karşılanır. Onun için de gruptaki bütün tatlı hamurlarını gözden geçiriyor. Tracey onun için fazla zilli, fazla zayıf; Carol fazla hırslı; Louise tipi değil. Seçim Eleanor’dan yana. Onu sevimli buluyor Karim, ama Eleanor hâlâ Gene’in etkisinde, perişan, kendini onun ölümünden sorumlu tutuyor. Onunla biraz konuşup Karim’e göz kulak olmasını, onu biraz beslemesini, biraz güven kazandırmasını söyleyeceğim. Benim tahminime göre Eleanor onunla yatacak, bu biraz acıdığı için olacak ama Karim ona kapılacak, Eleanor da ona gerçeği söyleyemeyecek kadar ince davranacak. Bu işin sonu gözyaşı.”</p>
<p>Öbür odaya gittim. Keşke Londra’da olsaydım dedim içimden; bütün bu insanlardan uzak olmak istiyordum. Charlie’yi aradım, New York’ta yaşıyordu ama evde yoktu. Birkaç kez telefonla konuşmuştuk ama daha görüşememiştik. Sonra Eleanor kolunu vücuduma doladı, bana sarılmıştı. Ben sürekli, “Hadi gidelim, hadi başka bir yere gidelim, baş başa kalalım,” diyordum. Bana acıyarak bakıyor, hayır, hayır gerçeği söylemem gerek, diyordu, o gece Pyke’la birlikte olacaktı, onu olabildiğince yakından tanımak istiyordu. “Bu bütün geceni almayacaktır,” dedim. Pyke’ın yatak odasından, çevresini saran herkesin içinden çıkıp geldiğini gördüm, onu mahvetmeye gittim. Ama iyi bir yumruk geçiremedim. Bir itişme oldu, kendimi kenara attım; her yer kol bacak kaynıyordu. Kimindi peki bunlar? Deli gibi tekmeler savuruyor, tırmalıyor, bağırıyordum. Bir koltuğu kapıp camdan dışarı atmaya kalktım çünkü aşağıya sokağa inip ağır çekimle düşüşünü izlemek istiyordum. Sonra sanki bir kutunun içine tıkıldım. Oradan yukarıya, cilalı ahşap döşemelere bakıyor, kıpırdayamıyordum. Çakılmıştım. Kesin ölmüş gibiydim, Tanrı’ya şükür. Birden bir Amerikalının sesini duydum: “Bu İngilizler hayvan. Kültürleri yerlerde, ayaklarının altında sürünüyor.”</p>
<br/>

<p>Evet, New York City’nin taksilerinde şoförü öldürmenizi engellemeye yarayan kurşun geçirmez bir bölme vardır, koltukları da çok kayar, kendimi yerde bulmuştum onun için. Tanrı’ya şükür ki Charlie yanımdaydı. Kollarıyla göğsümden sarılmış beni yere düşmekten alıkoyuyordu. Ben bir üstsüz barında duralım deyince kabul etmedi. Sokakta yürüyen Haitilileri görüyordum. Pencereyi yumrukladım, şoföre yavaşlamasını emredip onlara bağırdım: “Hey, çocuklar, nereye gidiyorsunuz?”</p>
<p>“Kes şunu, Karim,” dedi Charlie usulca.</p>
<p>“Hadisenize çocuklar!” diye bağırdım. “Hadi, bir yere gidelim! Amerika’nın tadını çıkaralım!”</p>
<p>Charlie şoföre sürmeye devam etmesini söyledi. Ama en azından beni gördüğüne sevinmişti, iyi davranıyordu, taksiden inince kaldırıma yatıp uyumaya kalktığım halde hem de.</p>
<p>Charlie o gece oyuna gelmiş, oyundan sonra bir plak yapımcısıyla yemeğe gitmiş, partiye sonradan katılmıştı. Beni piyanonun altında öfkeli oyuncuların arasında baygın yatar bir halde bulunca eve götürmüştü. Tracey sonradan tam gömleğimin yakasını gevşetirken başını kaldırıp Charlie’nin üzerine doğru geldiğini gördüğünü anlattı. Öyle yakışıklıydı ki, dedi, gözyaşlarına boğulmuştu.</p>
<p>Güzel, aydınlık bir odada üzerimde bir battaniyeyle uyandım, oda büyük değildi ama divanlar, bir sürü eski koltuk, önü açık bir şömine ve açılıp kapanan bir bölmeden geçilen mutfak vardı. Duvarlarda çerçevelenmiş sergi posterleri asılıydı. Kitaplar vardı; çok şık bir evdi, rock yıldızlarının yaşadığı yerlere benzemiyordu. Ama zaten Charlie’ye rock yıldızı da denemezdi. Bu ruhunda yoktu onun, geçici, ödünç alınmış bir kimlik gibiydi.</p>
<p>Kahve ve kızarmış ekmekle marmelat için yukarıya, Charlie’nin yanına çıkana kadar üç-dört kez kustum. Yatakta yalnız yatıyordu. Onu uyandırdığımda her zamanki gibi huysuzluk etmedi. Gülümseyerek doğruldu, beni öptü. Ağzından çıktığına inanamadığım bir dolu şey söyledi:</p>
<p>“New York’a hoş geldin. Kendini bok gibi hissettiğini biliyorum ama seninle daha önce hiç eğlenmediğin kadar eğleneceğiz. Burası öyle müthiş bir şehir ki! Düşünsene, bunca yıl hep yanlış yerlerde yaşamışız. Şimdi şuraya git o Lightnin’ Hopkins plağını koy pikaba. İstediğimiz gibi bir başlangıç yapalım ki devamı gelsin.”</p>
<p>Bütün gün Charlie’yle beraber Village’te gezdik, ben İtalyan dondurmalı koyu bir milk shake içtim. Bir kız onu tanıyıp masaya bir not bırakmak için yanımıza geldi. “Dünyaya dehanı verdiğin için teşekkürler,” yazıyordu. Telefon numarası da alttaydı. Charlie kafenin öbür ucundan ona başını salladı. Onunla birlikte dolaşırken insanın kendini nasıl silik hissettiğini unutmuştum. Gittiğimiz her yerde tanıyorlardı onu, oysa başına büyük bir yün bere geçirmiş, üstüne mavi pamuklu tulum, ayağına işçi botları giymişti.</p>
<p>Amerika’da bu kadar ünlü olduğunu bilmiyordum. Hangi köşeyi dönsek karşımızda bir izbe evin duvarında ya da ışıklandırılmış bir tahta perdede onun suratını buluyorduk. Charlie yeni grubuyla bütün konser salonlarını ve stadyumları dolaşmıştı. Bana video kayıtlarını seyrettirdi ama ben seyrederken odada olmak istemiyordu. Nedenini tahmin ediyordum. Sahnede siyah deri giyiyor, gümüş tokalar, zincirler, gerdanlıklar takıyordu, konserin sonunda üst tarafı Jagger gibi zayıf, bembeyaz çıplak kalıyor, örümceği andıran vücudunu uçak hangarı gibi geniş sahnelerde hırslı bir basketbolcu gibi oradan oraya savuruyordu. En kolay para harcayanlara, eşcinsellere, gençlere, özellikle de kızlara hitap ediyordu, albümü <i>Kill For DaDa</i> çıkalı aylar olduğu halde hâlâ listelerdeydi.</p>
<p>Saldırganlık bitmişti. Vahşilik zaten gülünç kaçıyordu, müzikleri, İngiltere’nin o işsizlik, grev, sınıf düşmanlığı ortamının dışına taşınınca etkisini ve mücadele gücünü yitirmiş, kendine özgü çok az özelliği kalmıştı. Beni asıl etkileyen Charlie’nin de bunu biliyor oluşuydu. “Müzik zayıfladı, tamam. Ben Bowie değilim herhalde, bunun farkındayım gördüğün gibi. Ama iki kulağımın arasında az biraz düşünce taşıyorum. Gelecekte iyi işler yapabilirim, Karim. Bu ülke bana bu iyimserliği veriyor. İnsanlar burada herkesin bir şeyler yapabileceğine inanıyorlar. İngiltere’deki gibi sürekli kötüleyip alaşağı etmiyorlar.”</p>
<p>Şu an Doğu 10. Cadde’de koyu taştan bir binada bu tripleks daireyi kiralamış, bir sonraki albümü için şarkı yazıyor, saksofon çalmayı öğreniyordu. Sabah evde boş gezinirken tepede boş duran ayrı bir daire daha olduğunu fark ettim. Üzerimde paltomla tiyatroya yürümek üzere çıkarken orada öylece durdum, onu yalnız bıraktığıma üzüldüm –bana karşı öyle iyiydi ki, çok sevinmişti birlikte olduğumuza–. “Charlie,” dedim, “oyundakilerle beraber büyük bir dairede kalıyoruz. Her gün Eleanor’u görmeye halim yok. Yüreğim dayanmıyor.”</p>
<p>Charlie hiç duraksamadı: “Burada kalmanı çok isterim. Hemen bu gece taşın.”</p>
<p>“Harika. Teşekkürler, dostum.”</p>
<p>Sokakta yürürken gülüyordum, Charlie Amerika’da Londra aksanıyla konuşuyordu, oysa hiç unutmuyorum okulda pis kokulu Çingene çocuklar, züppeler gibi konuştuğu için onunla dalga geçiyorlardı. Aslında daha önce hiç böyle konuşan birini duymamıştım. Yavaştan Londra argosunun müziğini de kapmıştı. “Ben bir tek atayım,” diyordu mesela. Tek atmak, ağız yapmak –pislik–. Ya da soğukta boğaz ıslatmaktan söz ediyordu. Boğaz ıslatmak, öttürmek –kılık–. İngilizliğini satıyordu yani, çok para getiriyordu bu ona.</p>
<p>Birkaç gün sonra onun yanına taşındım. Charlie günün büyük bir bölümünü evde dünyanın dört bir yanından gelen gazetecilerle röportaj yaparak, resim çektirip giysi deneyerek ve okuyarak geçiriyordu. Bazen evde yerlerde Nick Lowe, Ian Dury ve özellikle de Elvis Costello dinleyen Kaliforniyalı genç kızlar oluyordu. Bu kızlarla ancak onlar bir şey sorarsa konuşuyordum, çünkü onların güzellik, rahatlık, boş kafalılık ve hainlik karışımı halleri sinirimi bozuyordu.</p>
<p>Tabii üç-dört tane güzel, ciddi New Yorklu kadın, yayıncı, film eleştirmeni, Columbia Üniversitesi hocası, dönerek dans eden Sufi de vardı; Charlie onlarla yatmadan önce saatlerce anlattıklarını dinliyor, söylediklerine çok önemli eklemeler yapmak üzere söze giriyor, sonraki günlerde de bunları başkalarına anlatıyordu. “Beni eğitiyor bunlar dostum,” diyordu, uluslararası politika, Güney Amerika edebiyatı, dans ve alkolün mistik haller yaratma gücü konusunda sohbetler ettiği bu bunaltıcı kadınlar için. New York’ta cehaletinden utanması gerekmiyordu; öğrenmek istiyordu; yalanı ve blöfü bırakmak istiyordu.</p>
<p>Evde dolanırken Le Corbusier’yi öğrenmeye çalıştığını duydum, öyle bir ün, başarı ve zenginlik tam ona göreydi. Önceki haline göre daha az gergin, kırıcı ve sinirliydi. Hırsı bir yana bırakıp insan olmuştu. Bir filmde oynayacaktı, ardından da bir tiyatro oyununda. Çok önemli insanlarla tanışıyordu, bilgilenmek için seyahatler yapıyordu. Yaşam harikaydı.</p>
<p>“Sana bir şey diyeyim mi, Karim?” dedi kahvaltıda, o anki kız arkadaşı, kimse, uykuda olduğu için onunla rahat konuşabildiğimiz bir zaman dilimiydi bu. “Bir gün hayatımda ilk kez âşık oldum. Bunun en büyük aşkım olduğunu biliyordum. Los Angeles ve San Francisco’da birkaç konserden sonra Santa Monica’da bir evde kalıyordum.” (Bunlar benim için ne büyülü adlardı.) “Ev dik, güzel bir tepenin yamacındaydı, beş taraçası vardı. Tam uşağın henüz bir ağla yapraklarını temizlediği havuzdan yeni çıkmıştım. Batı Kensington’la, Eva’yla telefonla konuşarak kurulanıyordum. Evin sahibi olan ünlü aktörün karısı gelip bana motosikletinin anahtarlarını verdi. Harley’di. İşte parayı sevdiğimi o an anladım. Parayı ve satın alabileceği her şeyi. Bir daha parasız kalmayı hiç istemiyordum çünkü parayla her gün bunun gibi bir hayat sürebilirdim.”</p>
<p>“Zaman ve para gibisi yoktur, Charlie. Ama dikkat etmezsen tuhaflık, aşırılık, açgözlülük yaratırlar. Para normal yaşamla bağlantını koparabilir. Oradan, tepelerden dünyaya bakar, onu anladığını sanırsın, herkes gibi olduğunu sanırsın, aslında hiç de öyle değildir, hiçbir şeyin yoktur. Çünkü insanlar yaşamlarını para ve işle ilgili kaygılar etrafına örerler.”</p>
<p>“Bu sohbetler çok hoşuma gidiyor,” dedi. “Düşünmemi sağlıyor. Tanrı’ya şükür ben aşırıya kaçamadım.”</p>
<p>Charlie’nin kilosu yerindeydi. Her sabah on birde bir taksi onu Central Park’a bırakıyor, orada bir saat koşuyordu; ardından da bir saat spora gidiyordu. Bazen günlerce bakla, fasulye filizi, tofu gibi garip şeyler yiyor, ben de kar altında iki büklüm hamburgerimi mideye indirmek zorunda kalıyordum, çünkü, dediğine göre, ‘o duvarların arasında ruhunu koruyamıyordu’. Her perşembe akşamı uyuşturucu satıcısı arıyordu. Charlie bunun Santa Monica’da uzaktan uzağa düşlediği hayattan daha lüks olduğunun farkındaydı. Özellikle de NYU Sinema Bölümü’nü bırakmış olan satıcı çocuğun elinde Pandora’nın Kutusu’yla gelip Charlie’nin MOMA katalogunun üstünde kırar gibi açışı. Charlie parmağını yalayıp şu kadar uyuşturucu, bu kadar kokain, biraz keyiflendirici, biraz hüzunlendirici, biraz da eroin ver de koklayalım diye talimat veriyordu.</p>
<p>Oyun New York’ta çok uzun oynanmadı, yalnızca bir ay kaldık, çünkü Eleanor’un teklif aldığı büyük bir filmdeki küçük rolün çekimlerine başlaması gerekiyordu. Oyun Eleanor’un yerine yeni bir kadın oyuncu bulmamıza değecek kadar iyi iş yapmıyordu; zaten Pyke da San Francisco’ya öğretmenliğe gitmişti.</p>
<p>Öbürleri Londra’ya giderken ben biletimi yakıp New York’ta kaldım. Londra’da yapacağım bir şey yoktu, amaçsızlığım babamın dikkatini çekebilir, bunu doktor olmam ya da en azından bir doktora görünmem için bahane olarak kullanabilirdi. New York’ta kimse karışmadan boş gezenin boş kalfası olabilirdim.</p>
<p>Şehirde gezinmeyi, Charlie’yle lokantalara gitmeyi, onun alışverişlerini yapmayı (ona araba ve gayri menkul alıyordum), telefonlara cevap vermeyi, geçerken uğrayan İngiliz müzisyenlerle çene çalmayı seviyordum. Amerika’da iki İngiliz delikanlısıydık, müziğin anavatanından geliyorduk, Mick Jagger’ı, John Lennon’ı, Johnny Rotten’ı, hepsiyle aynı sokaklardaydık. Bir rüya gerçek olmuştu.</p>
<p>Yine de sıkıntım, kendime olan nefretim, kendimi kırık şişelerle kesip sakat etme isteğim, uyuşukluğum, ağlama nöbetlerim, günler, günler boyu yataktan çıkamayışım, dünyanın beni ezip geçmek için üstüme üstüme geldiği duygusu, bunlar da sürüp gidiyordu. Ama delirmeyeceğimi biliyordum. Bu boş vermişlik, bu kendimi koyverişim tam özlediğim gibi bir özgürlükten olsa da. Bu halimin geçmesini bekliyordum.</p>
<p>Neden bu kadar güçlü olduğumu düşünmeye başladım, beni dağılmaktan kurtaran neydi? Galiba nedeni babamın o güçlü yaşama içgüdüsünün bana da geçmiş olmasıydı. Babam kendini hep İngilizlerden üstün görmüştür; bu ona Hindistan’da geçen çocukluğundan mirastı; politik kökenli öfkesi aşağılama ve kendini üstün görme biçimini almıştı. Ona göre Hindistan’da İngilizler çok gülünç, katı, güvensiz ve kuralcı kalıyorlardı. Bana kendimize asla bu insanların önünde mahcup olma utancını yaşatmamamız gerektiği duygusunu aşılamıştı. Eski kolonicilerin bizi dizlerimizin üstüne çökmüş görmelerine izin veremezdik, zaten bekledikleri buydu. Artık tükenmişlerdi; imparatorlukları yoktu; devirleri bitmişti artık, sıra bizdeydi. Babamın beni böyle görmesini istemiyordum; çünkü neden koşullar bu kadar iyiyken, ilerlemem için önümde bunca fırsat varken, her şeyi nasıl bu kadar karıştırdığımı ona anlatmanın imkânı yoktu.</p>
<p>Charlie ihtiyacım olduğunda bana para veriyordu, New York’ta kalmam için ısrar ediyordu. Ama altı ay sonra ona gitme zamanımın geldiğini söyledim. Hiç yakınmasa da beni bir sıkıntı, baş belası, asalak olarak görmesinden korkuyordum. Ama çok ısrarlıydı, babaca bir tavrı vardı. “Karim, benimle kal, yerin burası. Dışarısı orospu çocuklarından geçilmiyor. İhtiyaç duyduğun her şey var burada, değil mi?”</p>
<p>“Tabii ki öyle.”</p>
<p>“Nedir öyleyse derdin?”</p>
<p>“Hiçbir şey,” dedim. “Yalnızca, şey...”</p>
<p>“Tamam. Hadi alışverişe gidip giysi alalım, ha?”</p>
<p>Gitmemi istemiyordu. Birbirimize böyle bağlanmamız tuhaftı. Beni orada bir tanık gibi tutmak istiyordu sanki. Öbür insanların yanında kendini kasıyor, bilmece gibi ve ketum davranıyordu; insanların ilgisini çekmeyi iyi biliyordu, sürekli kot pantolon giyiyordu. Yine de benimle konuşurken hep o eski liseli oğlan tavrını takınıyordu. Benim yanımda olunca tanıştığı insanlar, davet edildiği yerler, ayağına serilen hediyeler konusunda ne kadar şaşırdığını rahatlıkla söyleyebiliyordu. Uzun Limuzin’e binerken tanığı bendim işte, Karim; Rus Kahvesi’nde ünlü film yıldızlarıyla oturduğunu gören de yine bendim. Kadınlarla yukarı kata çıkışını, entelektüellerle tartışmalara girişini, İtalyan <i>Vogue</i> dergisi için resimlerinin çekilişini gören de bendim. Ancak ben takdir edebilirdim onun Beckenham’dan yola çıkalı beri nereden nereye geldiğini. Sanki ben olmayınca işin fiyakası bozuluyordu, Charlie’nin kaydettiği gelişmelerin bir anlamı kalmıyordu. Başka bir deyişle bir boy aynasıydım ben, ama belleği olan bir ayna.</p>
<p>Başlangıçta düşündüğüm gibi kendini başarının rehavetine kaptırmamıştı Charlie, yanılmıştım; Charlie’nin istemediğim için göremediğim öyle çok yönü vardı ki. Charlie, Milton’ın ‘Ah, karanlık, karanlık, karanlık’ dizelerini alıntılamayı seviyordu; Charlie karamsardı, mutsuzdu, öfkeliydi. Çok geçmeden ünün İngiltere ve Amerika’da iki ayrı anlam taşıdığını öğrendim. İngiltere’de insanın kendini ortaya sermesi bayağı kabul edilirken Amerika’da ün kesinkes, paradan da öte, bir değer sayılıyordu. Ünlülerin yakınları da ünlü oluyordu; evet, ün nesilden nesile geçiyordu, yıldızların çocukları da küçük yıldızlar olup çıkıyorlardı. Para insana paranın tek başına sağlayamayacağı şeyler getiriyordu. Ün Charlie’nin yatak odasının duvarına Brian Jones’un o muhterem yüzünü astığı günden beri aklına koyduğu şeydi. Ama bir kez elde edince de bıksa bile ondan kurtulamayacağını hemen anlamıştı. Bir lokantada beraber otururken bir saat ağzını açmıyor, sonra birden, “Ben şurada oturmuş yemeğimi yemeye çalışırken insanlar neden gözlerini bana dikiyorlar? Kafasına pudra ponponu takmış şu kadın s.ktir olup gitse ya!” diye bağırmaya başlıyordu. O kadar çok şey bekleniyordu ki ondan. Fish, Charlie’nin söyleşi programlarına, açılışlara, sergilere katılıp mecburen komiklik yaparak, değer yargılarını altüst ederek insanların aklında kalması için elinden geleni yapıyordu. Bir gece geç saatte bir partiye uğradığımda Charlie’yi bara bezgin bakar buldum, ev sahibi onunla birlikte fotoğraf çektirmek istemişti. Charlie’nin giderek bu duruma alıştığı filan yoktu; o kadar incelemezdi.</p>
<br/>

<p>Sonunda Charlie’nin hayatından çıkıp İngiltere’ye geri dönmeme iki olay neden oldu. Bir gün kayıt stüdyosundan dönerken yolda bir adam yanımıza yaklaştı. “Ben gazeteciyim,” dedi İngiliz aksanıyla. Kırk yaşlarındaydı, cansız, kel, yanakları çökmüş bir tipti. Nefesi içki kokuyordu, perişan görünüyordu. “Beni tanıyorsundur, Tony Bell. Londra’da <i>Mirror</i>’da çalıştım. Bir röportaj yapmam lazım. Hadi randevulaşalım. İyiyimdir ben, ha. Gerçeği yazdığım bile olur.”</p>
<p>Charlie yoluna devam etti. Gazeteci pisliğin, arsızın tekiydi. Yol boyu yanımızdan koşmaya başladı.</p>
<p>“Peşini bırakmam,” dedi nefes nefese. “Şunu bil ki, adını tepelere benim gibiler çıkardı. Lanet olası annenle bile röportaj yapmıştım.”</p>
<p>Gharlie’nin koluna yapıştı. Bu, tuz biber ekmişti. Charlie hızla yana seğirtti ama adam peşini bırakmıyordu. Charlie adamın kafasına yandan okkalı bir sokak yumruğu geçirdi, adam çuval gibi dizlerinin üzerine yığıldı, bağışlanmayı diler gibi kollarını sallıyordu. Charlie’in öfkesi yatışmamıştı. Adamın böğrüne bir tekme indirdi, yana yığılırken Charlie’nin bacaklarına sarıldı, Charlie adamın eline bastı geçti. Adam yakınlarda oturuyordu. Haftanın en az bir günü sokakta sağlam eliyle alışveriş malzemelerini taşırken görüyordum.</p>
<p>New York’tan ayrılmamın öbür nedeni cinseldi. Charlie yeni şeyler denemeye bayılıyordu. Lise günlerinden beri akşam yemeklerinde âdet kanamalı kadınlardan hangisinin şeyini yalasak (hiçbiri de on altı yaşından fazla değildi) diye düşünür, olabildiğince çok kadınla yatmayı isterdik. Kıtlıkla ve tayınla büyüyen herkes gibi ikimiz de sekse duyduğumuz o büyük özlemi, bir zaman bütün bunları ne zorlukla elde ettiğimizi unutamıyorduk. Onun için de kendini bize sunan kadınlara gelişigüzel girişiveriyorduk.</p>
<p>Bir sabah yakında bir kafede bagel ve granolayla buzlu OJ’lerimizi yudumlayarak o berbat okulumuzdan, sanki Eton’mış gibi, söz ederken Charlie lafı seksle ilgili düşüncelerine, yapmak istediği cinsel denemelere getirdi. “Hedefim en müthiş deneyimi yakalamak,” dedi. “Belki ilgini çeker, ne dersin?”</p>
<p>“Sen nasıl istersen.”</p>
<p>“Sen nasıl istersen mi? Sana burada müthiş bir teklifte bulunuyorum, sen nasıl istersen diyorsun. Eskiden her şeye hazırdın.” Bana aşağılar gibi baktı. “O küçük kara kıçın kimbilir kaç saat her türlü mantar ve pislik içindeki kokuşmuş delikleri pompalıyordur...”</p>
<p>“Hâlâ her şeye hazırım ben.”</p>
<p>“Evet, ama artık tadın kaçmış.”</p>
<p>“Ne yaptığımın farkında değilim,” dedim.</p>
<p>“Baksana.” Öne eğilip masaya vurdu. “İnsan kendini ancak sınırları iyice zorlayınca tanıyabilir. İşte ben de bunu yapıyorum, ta dibine kadar. Kerouac’ı, bütün o herifleri görmüyor musun?”</p>
<p>“Evet, görüyorum. Ne olacak peki, Charlie?”</p>
<p>“Neyse,” dedi. “Konuşuyorum. İzin ver de bitireyim. Bu işin sonuna kadar gideceğiz. Bu gece.”</p>
<p>Böylece o gece yarısı Frankie denen kadın geldi. Charlie telaşla Velvet Underground’un son plağını koymaya çalışırken ben aşağıya inip kadını içeri aldım; o gece çalacağımız müziğe karar vermek yarım saatimizi almıştı. Frankie kısa, kırpık saçlı, beyaz, şakak kemikleri çıkık bir kadındı, dişleri çürüktü, gençti, yirmisinde filandı, sesi yumuşak ve çekiciydi, ani kahkahalar patlatıyordu. Üzerinde siyah gömlekle siyah pantolon vardı. “Ne iş yapıyorsun?” diye sorarken kendimi yıllar önce Beckenham’da Eva’nın partilerindeki gibi salak hissettim. Frankie’nin dansçı, oyuncu olduğunu, elektronik çello çaldığını öğrendim. Bir ara, “Bağlanmak ilgimi çekiyor. Acıyı oyunlaştırmak. İnsan özde acıya tutkundur. Acıyı özler, öyle değil mi?”</p>
<p>Belli ki acıyı özleyip özlemediğimizi öğrenmek üzereydik. Charlie’ye baktım, o da benim gibi hafiften gülüyor mu görmek istedim, ama Charlie öne eğilmiş kadına hararetle kafa sallıyordu. O ayağa kalkınca ben de kalktım. Frankie kolumdan tuttu. Charlie’nin de elini tutmuştu. “Siz ikiniz yakınlaşmak istemez misiniz, ha?”</p>
<p>Charlie’ye baktım, Beckenham’da onu öpmeye çalışınca yüzünü kaçırdığı geceyi hatırlamıştım. Beni nasıl da istiyordu –ona dokunmama izin vermişti– ama bunu kabul etmiyordu, sanki orada öyle dururken kendini bu işten sıyırabilirmiş gibi. Babam da birazına tanık olmuştu. Aynı gece babamı Eva’yla verandada sevişirken görmüştüm, ihanete, yalana, kandırmacaya, kalp kırmaya ciddi anlamda başlayışım da o geceye denk düşüyordu zaten. Bu gece Charlie’nin yüzü aydınlıktı, sıcaktı; itiraz edecek gibi görünmüyordu, coşkuluydu. Benim bir şeyler dememi bekliyordu. Bana böyle bakacağı hiç aklıma gelmezdi.</p>
<p>Yukarıya çıktık, Charlie odayı hazırladı. Karanlıktı, yalnızca mum ışığı vardı, yatağın iki yanında birer tane, üç tane de kitaplıkta. Müzik olarak nedense Gregoryen ilahilerini uygun görmüştü. Saatlerce bunu tartıştık. İşkence görürken de dinleyebileceği türden bir şey dinlemek istemiyordu şu an. Charlie giysilerini çıkardı. Daha önce hiç bu kadar zayıf, kaslı ve sıkı görmemiştim onu. Frankie başını geriye doğru attı, Charlie onu öptü. Ben öylece duruyordum, sonra boğazımı temizleme sesi çıkardım. “Benim burada kalmamı istediğinizden emin misiniz gerçekten?”</p>
<p>“Neden olmasın?” dedi Frankie omzunun üzerinden bana bakarak. “Ne demek şimdi bu?”</p>
<p>“Bunu birinin gözünün önünde mi yapmak istiyorsunuz gerçekten?”</p>
<p>“Alt tarafı seks,” dedi kız. “Ameliyat olmuyor herhalde.”</p>
<p>“Ah, tabii, tamam, ama...”</p>
<p>“Otursana Karim, Tanrı aşkına!” dedi Charlie. “Zart zurt etmeyi bırak. Beckenham’da değilsin artık.”</p>
<p>“Onu biliyorum.”</p>
<p>“Öyleyse neden orada durmuş tam bir İngiliz gibi bakıyorsun?”</p>
<p>“Ne demek istiyorsun İngiliz derken?”</p>
<p>“Çok şaşalamış, kibirli, erdemli, sevgisiz ve danstan çakmayan demek istiyorum. Çok küt kafalılar, İngilizler. Tam bir önyargılar krallığı orası. Onlara benzeme lütfen!”</p>
<p>“Charlie çok ciddiye aldı bu işi,” dedi Frankie.</p>
<p>“Öyleyse rahatıma bakayım,” dedim. “Ben yokmuşum gibi davranın.”</p>
<p>“Davranırız,” dedi Charlie sinirle.</p>
<p>Perdesi çekili pencerenin önündeki koltuklardan birine oturdum, odanın en karanlık köşesiydi burası, beni unutsunlar istiyordum. Frankie dövmeleri dışında çırılçıplaktı, tam beklediğim gibi sarıldılar birbirlerine. Sıskaydı Frankie, şemsiyeyle yatağa girmek gibi bir şeydi onunla olmak. Ben pinakoladamı yudumlayıp içine düştüğüm şerefsiz durumu düşünürken bile bir kadınla erkeğin çiftleşmesini izlemenin herkese nasip olmayacağının farkındaydım. Tam bir eğitimdi yani! Sarılışlar, pozisyonlar, tavırlar canlı uygulamasıyla gözümün önündeydi! Herkese tavsiye edebilirdim bunu!</p>
<p>Frankie’nin koca torbası yatağın yanında duruyordu, içinden dört deri kuşak çıkardı, Charlie’nin bileklerine ve dizlerine geçirdi. Sonra da onu koca, ağır yatağa bağlayıp ağzına da koyu renk bir mendil tıkıştırdı. Çantayı biraz daha karıştırıp ölü yarasayı andıran bir şey bulup çıkardı. Önü fermuarlı bir deri kapüşondu bu. Frankie kapüşonu Charlie’nin kafasına geçirdikten sonra dizlerinin üzerinde arkasına geçip bağladı, dikkatini iyice toplamış, dudaklarını sanki düğme diker gibi büzüştürmüştü. Charlie’yi tam benzetmişti yani; kafasına çuval geçirilmiş, yarı yarıya insanlıktan çıkmış bir beden kalmıştı geriye, idama hazırdı.</p>
<p>Frankie üzerine oturup tam bir sevgili gibi öpüp yaladı onu. Charlie’nin gevşediğini fark edebiliyordum. Bu arada Frankie uzanıp mumlardan birini almış Charlie’nin üstüne tutuyordu, erimiş mum göğsüne damlayana kadar yan tuttu mumu. Charlie birden irkilip zıpladı, öyle ani yaptı ki bunu ben yüksek sesle gülüverdim. İşte şimdi öğrenecekti kimsenin eline basılmayacağını. Sonra Frankie onun vücudunun her tarafına erimiş mum döktü: karnına, kalçalarına, ayaklarına, organına. İşte o an ben olsam, sıcak mum şeyime değdiği an damdan fırlardım. Belli ki Charlie’de de aynı etkiyi yaratmıştı: Debelendi, yatağı sarstı, ama bunların hiçbiri Frankie’nin mum alevini hayalarının üzerinde gezdirmesine engel olamadı. Charlie o öğleden sonra bana, “Ama önce iyice bağlanmak gerek. Kaçmak istemiyorum. Rimbaud ne demiş? ‘Kendimi olabildiğince alçaltıyorum. Böylece bütün duyularımı altüst ederek bilinmeze ulaşıyorum.’ Ah şu Fransız şairlerin günahları öyle büyük ki. Ben de sonuna kadar götüreceğim,” demişti.</p>
<p>Bilinmeze yaptığı o yolculuk boyunca da Frankie üzerinde gezinip onu yüreklendirecek sözcükler fısıldıyordu: “Hımmmmm... çok güzel. Hey, hoşuna gidiyor mu, ha? İyi şeyler düşün, iyi şeyler. Buna ne dersin? Çok tatlı! Peki ya bu, bu çok sıkıdır, Charlie, tam kıvamına geliyorsun bak, ha?” diyordu adamın şeyini tam anlamıyla sosisli sandviç gibi evirip çevirirken. Tanrım, acaba Eva şu an oğluyla beni görse ne der, diyordum.</p>
<p>Bu sözler benim görebildiğim, Charlie’nin göremediği bir şeyle kesintiye uğradı. Frankie torbadan iki tahta kanca çıkarıp Charlie’nin bir göğsünü ısırırken öbürünü kancayla kıstırdı, kancanın ucunda kocaman ve çok sıkı iş göreceğe benzeyen bir yay dikkatimi çekti. Sonra aynı şeyi öbür göğsüne de yaptı. “Rahat ol, rahat ol,” diyordu ama biraz endişeyle fazla ileri gitmiyor mu dedim içimden. Charlie’nin sırtı köprü kurar gibi yükselmişti, kulaklarından cıyaklar gibiydi. Ama Frankie konuşurken gerçekten de yavaş yavaş gevşemiş, kendini acıya bırakmıştı, sonuçta istediği tam da bu değil miydi? Frankie onu birkaç dakika arzularını, kendine ceza gibi verdiği acıyı düşünsün diye o halde bırakıp gitti. Döndüğünde ben de kendi duygularıma dalmıştım. İşte o an, Frankie mumu söndürüp yağlayarak Charlie’nin içine sokarken artık Charlie’yi sevmediğimi fark ettim. Onunla ilgilenmiyor, takmıyordum. Hiç umurumda değildi. Onu aşmış, reddettiğim anda da kendimi bulmuştum. Çok aptal görünüyordu gözüme.</p>
<p>Ayağa kalktım. Charlie’nin hâlâ hayatta olduğuna şaştığım kadar şeyinin havada oluşuna da şaştım. Emin olmak için yatağın çevresinde gezinip ön sıralarda bir yer arandım, çömelip Frankie’nin onun üstüne oturup düzüşünü izledim, bu arada da bana Charlie gelirken memelerindeki kancaları çıkarmamı istediğini işaret ediyordu. Yardımcı olmaktan mutluluk duyacaktım.</p>
<p>Ne muhteşem bir akşamdı, tek sorun Frankie’nin lenslerinden birini kaybetmesi oldu. “Kahretsin,” dedi, “başka da lensim yok yanımda.” Böylece Charlie’yle ben yerlerde ellerimizle dizlerimizin üzerinde yarım saat arandık. “Yer karolarını sökmemiz gerekecek,” dedi Frankie sonunda. “Burgu filan var mı?”</p>
<p>“Benim şeyimi kullanabilirsin bunun için,” dedi Charlie.</p>
<p>Frankie’nin parasını ödeyip defetti.</p>
<br/>

<p>Ondan sonra Londra’ya geri dönmeye karar verdim. Menajerim arayıp önemli bir rol denemesi teklifi aldığımı söylemişti. Hayatımın en önemli rol şansıydı bu dediğine göre, yani gitmeme gerek yoktu. Ama aynı zamanda da menajerimin haber verdiği tek denemeydi bu, görünüp onu sevindirsem iyi olacaktı.</p>
<p>Charlie’nin New York’tan ayrılmamı istemeyeceğini biliyordum, ona bu konuyu açacak cesareti ancak bir-iki günde topladım. Söyleyince önce güldü, sanki başka bir amacım varmış, para filan istiyormuşum gibi davrandı. Hemen bütün gün onun için çalışmamı teklif etti. “Bir süredir sana bunu teklif etmeyi düşünüyordum,” dedi. “İşle keyfi bir araya getirelim. Fish’le maaşını konuşurum. Dolgun olacaktır. Küçük kahverengi tombul bir kedi olacaksın yani. Tamam mı, ufaklık?”</p>
<p>“Hayır, değil, büyük çocuk. Ben Londra’ya gidiyorum.”</p>
<p>“Ne diyorsun sen? Londra’ya gidiyorum mu dedin? Ama ben dünya turuna çıkıyorum. LA, Sidney, Toronto. Oralarda yanımda olmanı istiyorum. “</p>
<p>“Londra’da iş arayacağım.”</p>
<p>Kızmıştı: “Tam burada işler hareketlenirken gitmeye kalkman dangalaklık. Seni benim iyi dostumsun. İyi bir yardımcısın. Her işi beceriyorsun.”</p>
<p>“Lütfen bana yol parasını ver. Bana yardım etmeni istiyorum. İstediğim bu senden.”</p>
<p>“İstediğin bu, ha?”</p>
<p>Odada bir aşağı bir yukarı yürümeye başladı, daha önce hiç görmediği öğrencilere seminer veren bir hocayı andırıyordu:</p>
<p>“İngiltere’de iş kalmadı. Kimsenin inancı kalmamış. Burada her şey para ve başarı. Ama insanlar hevesli. İş becerebiliyorlar. İngiltere zenginler için iyi yer, yoksa tam anlamıyla boktan bir bataklık, önyargı, sınıf çatışması, aklına ne gelirse, her şeyin bataklığı. Hiçbir şey yolunda gitmiyor orada. Kimse uğraşmıyor...”</p>
<p>“Charlie...”</p>
<p>“İşte bunun için gitmene asla izin veremem. Burada tutunabileceksen neden gidesin ki? Ne anlamı var? Amerika’da istediğin her şeyi elde edebilirsin. İstediğin nedir peki? İstediğini söyle?”</p>
<p>“Charlie, ben senden...”</p>
<p>“Bir şey istediğini biliyorum ahbap! Dilendiğini duyuyorum! Ama seni korumam gerek.”</p>
<p>O kadardı hepsi. Oturdu, bir daha da ağzını açmadı. Ertesi gün rövanşta ben ağzımı açmadan Charlie birden pes etti: “Tamam, tamam, senin için o kadar önemliyse, Londra’ya dönüş biletini alıyorum ama geri geleceğine söz vereceksin.”</p>
<p>Söz verdim. Başını salladı. “Umduğunu bulamayacaksın, ben o kadarını söyleyeyim de.”</p>
</body>
</html>