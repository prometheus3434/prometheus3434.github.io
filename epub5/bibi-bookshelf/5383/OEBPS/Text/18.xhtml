<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>
    <body>
<div class="bos6"></div>
<p class="baslik1">18. Bölüm</p>
<div class="bos2"></div>
<p>Böylece Charlie’den aldığım para, veda hediyesi olarak verdiği bir gram kokain ve aklımda öğüdüyle Londra’ya geri uçtum. Memnundum yaptığımdan. Ailemi ve Eva’yı özlemiştim. Telefonla konuştuğumuz halde yüzlerini yeniden görmek istiyordum. Babamla tartışmak istiyordum. Eva çok önemli şeyler olacağını söylüyordu. “Neymiş bunlar?” diye soruyordum ona sürekli. “Buraya gelmeden söyleyemem,” diyordu merak ettirerek. Neden söz ettiğini anlayamıyordum.</p>
<p>Londra’ya dönerken uçakta çok feci bir diş ağrısı başladı, İngiltere’de ilk günümde dişçiden randevu aldım. Chelsea’de gezindim, yine Londra’da olduğum için mutluydum, alışık olduğum yerleri yeniden görmek hoşuma gitmişti. Cheyne Walk’ta yürümek, ön duvarlarına mavi plaka asılı, çiçekler içindeki o küçük evler ne güzeldi. Oralarda yaşayan insanların sesleri duyulmadığı sürece harikaydı.</p>
<p>Dişçinin asistanı beni koltuğa oturturken başımla adamı selamladım, Güney Afrika aksanıyla, “İngilizce konuşuyor mu?” dedi.</p>
<p>“Birkaç kelime,” dedim.</p>
<p>Londra çevresinde gezindim, şehrin her yerinde yıkıntılar vardı, eski püskü binaların yerine yenileri dikiliyordu, yeni binalar da çirkindi. Güzeli yaratma yetisi nasılsa yitirilmişti. Çirkinlik insanlara da bulaşmıştı. Londralılar birbirlerinden nefret eder gibiydiler.</p>
<p>Terry’yle bir içki içmek için buluştuk, o Komiser Monty dizisinin yeni bölümlerinin provalarıyla meşguldü. Benimle görüşecek zamanı yoktu aslında, grev gözcülüğü, gösteriler, grevlere destek vermek filan derken. Konuşmamızda ülkenin durumu üzerine oldu.</p>
<p>“Belki dikkatini çekmiştir, Karim, İngiltere artık tükendi. Dağılıyor. Direnişler yüzünden kıpırdayamaz halde. Hükümet geçen geceki oylamada yenik düştü. Seçim olacak. Tavuklar ölmek için kümese dönüyor. Yani ya biz kazanacağız ya da sağ.”</p>
<p>Terry geçmişteki kırk krizin yirmisini doğru tahmin etmişti, ama acılı, parçalanmış ülkemiz karışık bir durumdaydı, grevler, yürüyüşler, maaş artırımı için protestolar oluyordu. “Kontrolü ele geçirmeliyiz,” dedi. “İnsanlar güç ve yeni bir yön istiyorlar.” O devrim olacağına inanıyordu; başka hiçbir şey umurunda değildi.</p>
<p>Ertesi gün bana rol teklif edilen pembe dizinin yönetmenleri ve oyuncu seçme ekibiyle konuştum. O hafta Soho’da kiraladıkları ofiste onlarla buluşmam gerekiyordu. Ama ben onlarla konuşmak istemiyordum, her ne kadar ta Amerika’dan bu iş için uçup geldiysem de. Pyke sanatını, ustalığını göstermişti –sahneye işe yaramayan hiçbir şey koymuyordu–; bütün yaşamını yaptığı işin kalitesine adamıştı. Bu insanların bol eşofmanlı döküntü, dışlanmış tipler olduklarını anlamam için beş dakika yetti. Sanki Sofokles sahneliyormuş gibi bir havada konuşuyorlardı. Derken benden odayı sanki balık-cips satan bir dükkândaymışım gibi turlama numarası yapmamı istediler –kaynar suyu birinin koluna dökülen bir parça morina balığı yüzünden çıkan bir tartışma sahnesiydi bu– daha önceden kadroya alınmış bir-iki külüstür oyuncu da vardı. Çok sıkıcı tiplerdi; işi alırsam aylarca onlarla birlikte olacaktım.</p>
<p>Sonunda oradan ayrıldım. Fish’in kalmam için verdiği daireye döndüm, kişiliksiz ama rahat bir yerdi, biraz oteli andırıyordu. Orada oturup eşyalarımı toplayıp sürekli yaşamak üzere New York’a dönsem mi diye düşünürken telefon çaldı. Menajerim, “İyi haberlerim var. Rolü sana verdiklerini söylemek için aradılar,” dedi.</p>
<p>“İyi,” dedim.</p>
<p>“Hem de çok iyi,” diye yanıtladı kadın.</p>
<p>Ama bu teklifin önemini kavramam iki gün aldı. Neydi gerçekten olan? Bana en heyecanlı ve güncel konular üzerine kurulu bir pembe dizide bir rol verilmişti; bunlar kürtaj, ırkçı saldırılar gibi insanların başından hep geçen ama televizyona pek konu olmayan şeylerdi. Teklifi kabul edecek olursam Hintli bir bakkalın asi, öğrenci oğlunu oynayacaktım. Bu dizileri milyonlarca insan izliyordu. Çok para kazanacaktım. Ülkenin her köşesinde tanınacaktım. Yaşamım bir gecede değişecekti.</p>
<p>Rolü kabul edip işi aldığım kesinleşince gidip babamla Eva’ya bu haberi vermek istedim. Bir saat ne giyeceğimi düşündüm, rahat ama telaşsız hareketlerle giyinmeden önce, giyinirken ve sonrasında önümdeki dört aynada birkaç cepheden kendimi şöyle bir süzdüm. Banka memuru gibi görünmek istemiyordum ama mutsuzluğumdan, sıkıntımdan kalanları da gözler önüne sermek istemiyordum. Siyah kaşmir kazak, gri kadife pantolon –çok kabarık, kalın fitilli bir kadifeydi pantolonum, kırışıksız, dümdüz duruyordu–, siyah yürüyüş ayakkabısı giydim.</p>
<p>Babamla Eva’nın evinin önünde bir çift taksiden iniyordu. Kirpi saçlı genç bir adam, bir-iki siyah kutuyla fotoğraf malzemesi ve büyük bir lamba taşıyordu. Yanında pahalı türden bej yağmurluk giymiş şık, orta yaşlı bir kadın vardı. Fotoğrafçı merdivenleri çıkıp Eva’nın zilini çaldığım sırada bana selam verince kadın sinirlendi. Adam bir soru soruyordu: “Charlie Hero’nun menajeri misiniz siz?”</p>
<p>“Kardeşiyim,” diye yanıtladım.</p>
<p>Eva kapıya geldi. Üçümüzün aynı anda gelişi bir an kafasını karıştırdı. Önce beni tanımadı, değişmiştim demek ki, ama ne kadar, bilmiyordum. Daha olgunlaşmıştım, orasını biliyordum. Eva bana bir dakika koridorda beklememi söyledi. Orada öylece bekleyip gelen mektupları karıştırırken Amerika’dan ayrılmakla hata ettiğimi düşündüm. Pembe dizi teklifini reddedip geri dönecektim. Eva öbür iki konuğuyla el sıkışıp onları oturttuktan sonra kollarını açarak yanıma geldi, beni öptü, sarıldı.</p>
<p>“Seni yeniden görmek ne güzel, Eva. Seni o kadar özledim ki, anlatamam,” dedim.</p>
<p>“Neden böyle konuşuyorsun sen?” dedi. “İnsan ailesiyle nasıl konuşur unuttun galiba?”</p>
<p>“Kendimi biraz tuhaf hissediyorum, Eva.”</p>
<p>“Tamam, tatlım, anladım.”</p>
<p>“Biliyorum. Onun için döndüm zaten.”</p>
<p>“Baban seni görünce çok sevinecek,” dedi. “O hepimizin birbirimizi özlediğinden daha çok özlüyor seni. Anlıyor musun? Senin uzakta olmana dayanamıyor. Ona Charlie’nin seninle ilgilendiğini söyledim.”</p>
<p>“Bu rahatlattı mı peki onu?”</p>
<p>“Hayır. Charlie eroinman mı olmuş?”</p>
<p>“Nasıl böyle bir şey sorabilirsin, Eva?”</p>
<p>“Bana gerçeği söyle.”</p>
<p>“Hayır,” dedim. “Eva, neler oluyor burada? Bu komik tipler de kim?”</p>
<p>Sesini alçalttı. “Şimdi olmaz. <i>Furnishings</i> dergisi evle ilgili röportaja geldi. Bu evi satıp taşınmak istiyorum. Fotoğraf çekip benimle söyleşi yapacaklar. Sen de tam gelecek günü buldun yani!”</p>
<p>“Sen hangi gün gelmemi tercih ederdin peki?”</p>
<p>“Kes artık!” diye uyardı beni. “Sen bizim haşarı oğlumuzsun. Bunu bozma.”</p>
<p>Beni daha önce yerde yattığım odaya götürdü. Fotoğrafçı kutularını açıyordu. Babam beni kucaklamak için ayağa kalktığında görünüşü beni çok şaşırttı. “Merhaba, oğlum,” dedi. Boynunda kalın beyaz bir bandaj vardı, çenesinin altını, yanlarını sıkıştırıyordu. “Şu çenemin ağrısı beni öldürüyor,” diye açıklama yaptı zorla gülerek. “Bu bandaj beyin sinirlerindeki sıkışmayı azaltıyor. Belkemiğine baskı uyguluyorlar.”</p>
<p>Küçükken parkta yüzme havuzuna kadar koşuda babamın nasıl beni hep yendiğini hatırladım. Yerde güreşirken de hep tuş ederdi beni, göğsümün üstüne oturur, onu her zaman dinleyeceğime söz vermemi isterdi. Oysa şu an zorlanmadan kımıldayamıyordu. Ben güçlüydüm şu an; onu bir yumrukta yere sermeden dövüşemeyecektim yani; oysa dövüşmek istiyordum. Bu çok büyük bir hayal kırıklığıydı.</p>
<p>Eva’ysa tersine canlı ve kendini işe kaptırmış görünüyordu, kısa eteği, siyah çorapları ve düz ayakkabılarıyla. Saçları moda salonunda kesilmiş, boyanmış gibiydi, çok hoş kokuyordu. Taşralı havası bütünüyle gitmişti; kendini aşmış, orta yaşlı muhteşem bir kadın olmuştu, akıllı, zarif. Evet, onu hep sevmiştim, hem de her zaman üvey anne gibi görmeden. Ona karşı bir tutkum vardı, hâlâ da öyleydi.</p>
<p>Gazeteciye evi gezdiriyordu, elimden tutup beni de onlarla birlikte dolaştırdı. “Gel sen de gör yaptıklarımı,” dedi bana. “Gel de ağzın açık kalsın, Bay Çokbilmiş.”</p>
<p>Gerçekten bayıldım. Ev eskisinden daha geniş görünüyordu. Arka odalar, geniş koridorun büyük bir bölümü birbirine eklenmiş, odalar genişlemişti. Ted’le birlikte ciddi çalışmışlardı.</p>
<p>Bej halıları, gardenya desenlerini, ahşap panjurları, İngiliz kır evi stili koltukları ve bambu masaları gösterirken gazeteciye, “Gördüğün gibi, İngiliz stili kadınsı bir hava kattık,” dedi. Mutfakta yerde kuru çiçek sepetleri ve hindistancevizi rengi hasır kilim vardı. “Sıcak ama tıkış tıkış değil,” diye devam etti. “Aslında bu tam benim tarzım değil.”</p>
<p>“Anlıyorum,” dedi gazeteci.</p>
<p>“Ben şahsen Japon stilini daha çok severim.”</p>
<p>“Japon, ha?”</p>
<p>“Ama çeşitli stillerde çalışmayı isterim.”</p>
<p>“İyi bir kuaför gibi yani,” dedi gazeteci. Eva kendini kontrol edemedi; kadına çok sert bir bakış fırlattıktan sonra yüzü eski halini aldı. Yüksek sesle güldüm.</p>
<p>Fotoğrafçı mobilyaların yerleriyle oynadı, nesneleri başlangıçta olmadıkları yerlerde resimledi. Eva’yı yalnızca rahatsız göründüğü, doğal çıkmayacağı pozlarda çekti. Saçlarını parmaklarıyla belki yüz defa geriye atıp suratını astı, gözlerini sanki kapakları iğneyle tutturulmuş gibi kocaman açtı. Bir yandan da sürekli gazeteciye evin eski perişan halinden şu anki yaratıcı mekân kullanımı örneğine nasıl dönüştüğünü anlatıyordu. Sanki Notre Dame’ın yapılışından söz eder gibi bir hali vardı. Yazı çıkar çıkmaz evi satışa çıkarmayı düşündüğünü, bu işi evin fiyatını artırmak için planladığını söylemiyordu tabii. Gazeteci, “Peki yaşam felsefeniz nedir?” diye sorunca Eva sanki bu soru tam da iç dekorasyondan söz ederken sorulmasını beklediği bir şeymiş gibi karşıladı.</p>
<p>“Yaşam felsefem...”</p>
<p>Eva babama baktı. Aslında bu soru üzerine babam fırsatı kaçırmayıp Taoculuktan Zen’e kadar tam bir saat konuşabilirdi. Ama hiçbir şey demedi. Başını çevirdi yalnızca. Eva gidip onun yanına, kanepenin koluna oturdu, sevecen ama rahat hareketlerle yanağını okşadı. Dokunuşu yumuşacıktı. Ona sevgiyle bakıyordu. Onu hep mutlu etmek istiyordu. Onu hâlâ seviyor, diye düşündüm. Babama iyi bakıldığı için mutluydum. Ama birden aklıma takıldı: O Eva’yı seviyor muydu? Emin değildim. Onları gözlemeye karar verdim.</p>
<p>Eva güvenli, gururlu ve sakindi. Söyleyecek çok şeyi vardı; yıllardır bir sürü düşünce dolaşmıştı aklında; sonunda bu düşünceler bağlantı kazanmaya başlıyordu. Bir dünya görüşü vardı, gerçi o buna ‘paradigma’ demeyi yeğleyebilirdi.</p>
<p>“Bu adamla tanışmadan önce,” dedi. “Cesaretim yoktu, inancım zayıftı. Kanser geçirmiştim. Bir göğsüm alınmıştı. Bu konuyu pek açmam.” Gazeteci bu güvene layık bir biçimde başını salladı. “Ama yaşamak istiyorum. Şu an şu çekmecede bir sürü iş kontratı var. Her şeyi yapabileceğimi hissediyorum artık; meditasyon, bilinçlenme ve yoga tekniklerinin yardımıyla. Belki biraz da zihni rahatlatmak için şarkı. Anlayacağınız artık bana benden başkasının yardım edemeyeceğine, işi ele almanın, insanın yaptığı işi sevmesinin önemine ve herkesin kendini sonuna kadar gerçekleştirmeleri gerektiğine inanıyorum. Kendimizden de dünyadan da o kadar az şey bekliyoruz ki, buna hep şaşmışımdır.”</p>
<p>Kadın, fotoğrafçıya sert bir biçimde baktı. Adam yerini değiştirdi; iki kez ağzını açtı, kapadı. Bir şey diyecek gibi oldu. Onun için mi diyordu bunu? Kendinden çok mu az şey bekliyordu? Ama kadın yeniden işe koyulmuştu.</p>
<p>“Kendimizi güçlendirmeliyiz. Sefil evlerde yaşayan şu insanları düşünün. Onlar başkalarının –devletin– kendileri için her şeyi yapmasını bekliyorlar. Onlar yarı insan sayılırlar, çünkü yarı çalışır durumdalar. Onların gelişimine yardım etmeye çalışmalıyız. Tek tek bireylerin gelişimi ne sosyalizmin ne de muhafazakârlığın harcı.”</p>
<p>Gazeteci Eva’yı başıyla onayladı. Eva da ona gülümsedi. Ama Eva’nın söyleyecekleri bitmemişti; düşündükçe aklına dahası geliyordu. Daha önce hiç böyle, bu açıklıkta konuşmamıştı. Bant dönmeye başlamıştı bir kez. Fotoğrafçı öne doğru eğilip gazetecinin kulağına bir şeyler fısıldadı. “Hero’yu sormayı unutma,” dediğini duydum.</p>
<p>“O konuda konuşmam,” dedi Eva. Sözüne devam etmek istiyordu. Sorunun anlamsızlığı onu etkilememişti; başladığı konuda konuşmaya devam etmek istiyordu. Düşünceleri onu bile şaşırtıyor gibiydi. “Galiba, ben...” diye başladı söze.</p>
<p>Eva ağzını açarken gazeteci biraz doğrulup Eva’yı bıraktı, babama doğru döndü: “Sizin için güzel şeyler söyleniyor, beyefendi. Bir şey söylemek ister misiniz? Bu felsefe sizin için bir anlam taşıyor mu?”</p>
<p>Eva’nın baskın görünmesi hoşuma gitti. Sonuçta babam hep oturaklıydı, evin içinde tirandı o; çocukken beni hep mahcup ederdi, öyle davranınca kendini iyi hissediyordu sanırım. Ama bana pek de keyif vermiyordu bu. Babam bugün neşeli değildi; hava bile atmıyordu. Yavaşça konuşuyor, tam karşıya gazetecinin gözünün içine bakıyordu:</p>
<p>“Yaşamımın büyük bölümünü Batı’da geçirdim, burada da öleceğim, ama her şeyimle, ne olursa olsun Hintli kalacağım. Hintliden başka bir şey olmayacağım. Gençken İngilizleri üstün sanırdık.”</p>
<p>“Öyle mi?” dedi gazeteci biraz keyiflenmiş görünerek.</p>
<p>“Ah, evet,” dedi babam. “Onun için de o beyaz suratlarına güler, yağ çekerdik. Çok büyük bir iş başardıklarına inanırdık. Batı’da yarattığınız bu toplum dünya tarihindeki gelmiş geçmiş en zengin toplum. Para var, evet, el yıkama kâseleri var. Doğaya ve Üçüncü Dünya’ya hükmetmek var. Her yerde baskın olmak var. Bilim alanında en iyi sizsiniz. Kendinizi güvene almak için gerekli bombalar elinizde. Ama bir şeyi atlıyorsunuz.”</p>
<p>“Evet?” diye sordu gazeteci öncekine göre keyfi biraz kaçmış olarak. “Söyleyin neymiş atladığımız?”</p>
<p>“Bakın hanımefendi, kültürde hiçbir derinleşme, bilgi birikimi olmamış, ruhlar hiç yücelmemiş. Bilirsiniz bir bedenimiz, bir de aklımız vardır. Orası kesin. Bunu biliyoruz. Ama bir ruhumuz da var.”</p>
<p>Fotoğrafçı homurdandı. Gazeteci onu susturmaya çalıştıysa da, “O da ne demekse?” dedi.</p>
<p>“Her ne demekse,” dedi babam gözlerinde haşarı bir ışıltıyla.</p>
<p>Gazeteci fotoğrafçıya baktı. Onu azarlamıyordu; yalnızca gitmek istiyordu. Bunların hiçbirini almayacaktı yazısına, boşuna zaman yitiriyorlardı.</p>
<p>“Ruhtan söz etmenin ne anlamı var ki?” dedi fotoğrafçı.</p>
<p>Babam söze devam etti: “Bu başarısızlık, yaşamınızdaki bu koca delik beni mahvediyor. Ama en sonunda kazanan ben olacağım.”</p>
<p>Ondan sonra da bir şey söylemedi. Eva’yla ben ona bakıp bekledik, ama bitmişti. Gazeteci teybini kapadı, kasetlerini çantasına attı. “Eva, ne harika bir koltuk, sorabilir miyim, nereden aldınız?” dedi.</p>
<p>“Charlie oturdu mu hiç buna?” dedi fotoğrafçı. Kafası karışmıştı, babama kızgındı.</p>
<p>İkisi gitmek üzere ayağa kalktılar. “Galiba zamanımız doldu,” dedi gazeteci, hızla kapıya yürüdü. Daha o kapıya yaramadan kapı hızla açıldı, Ted Enişte nefes nefese, gözleri şaşkınlıktan kocaman açılmış olarak odaya daldı. “Nereye gidiyorsunuz?” dedi gazeteciye, kadın elinde bira kutuları olan, iş giysili, kel kafalı adama boş boş baktı.</p>
<p>“Hampstead’e.”</p>
<p>“Hampstead’e mi?” dedi Ted. Suya dayanaklı saatine vurdu. “Geç kalmadım, belki birazcık, o kadar. Karım merdivenden düştü, yaralandı.”</p>
<p>“İyi mi?” dedi Eva ilgilenerek.</p>
<p>“Öyle kötü ki durumu, gerçekten.” Ted oturdu, tek tek hepimizi süzdü, bana başını salladı, gazeteciye doğru konuştu. Kendini büyük bir umutsuzluğa kaptırmıştı; bundan utanmıyordu. “Karıma, Jean’e, acıyorum,” dedi.</p>
<p>“Ted...” Eva araya girmeye çalıştı.</p>
<p>“Hepimiz acıyoruz ona,” dedi.</p>
<p>“Gerçekten mi?” dedi gazeteci umursamadan.</p>
<p>“Evet, evet! Nasıl o hale geliyor insan? Nasıl oluyor? Bir gün çocuğuz, yüzümüz aydınlık, açık. Makinelerin nasıl çalıştığını öğrenmek istiyoruz. Kutup ayılarına âşık oluyoruz. Ertesi günse sarhoş, salya sümük kendimizi merdivenlerden aşağı atıyoruz. Yaşamdan da nefret ediyoruz, ölümden de.” Fotoğrafçıya döndü: “Eva bizim birlikte resmimizi çekmek istediğinizi söyledi. Ben onun ortağıyım. Her şeyi birlikte yapıyoruz. Bana çalışma yöntemlerimizi filan sormak istemiyor musunuz? Yöntemlerimiz çok özeldir. Başkaları da örnek alabilir.”</p>
<p>“Ne yazık ki ayrılmamız gerekiyor,” dedi sıkı kıçlı yazar bozuntumuz.</p>
<p>“Önemli değil,” dedi Eva Ted’in koluna hafifçe dokunarak.</p>
<p>“Sen aptalın tekisin, Ted,” dedi babam ona gülerek.</p>
<p>“Hayır, hiç de değilim,” dedi Ted sert bir tavırla. Aptal olmadığını biliyordu; kimse ikna edemezdi onu buna.</p>
<p>Ted Enişte beni gördüğüne sevinmişti, ben de onu. Konuşacak çok şeyimiz vardı. Umutsuz hali geçmişti; önceki haline dönmüştü, benim çocukluğumdaki gibi sıkı, canlıydı. Öfkesi geçmişti, herkese ilk tanıştığındaki gibi bakıyordu, sanki onlardan bir zarar gelebilirmiş de o onlardan önce davranıp zarar vermek istiyormuş gibi.</p>
<p>“İşim bu, çok seviyorum işimi evlat,” dedi. “Bunu gazetelere anlatabilirdim. Yarı delirmiştim, hatırlıyor musun? Eva kurtardı beni.”</p>
<p>“Babam kurtardı seni.”</p>
<p>“İnsanların sahte yaşamlar sürmelerine engel olmaya çalışıyorum. Sen sahte bir yaşam mı sürüyorsun, Krema, ha?”</p>
<p>“Evet,” dedim.</p>
<p>“Ne yaparsanız yapın kendinize yalan söylemeyin. Sakın!”</p>
<p>Eva yeniden içeri girip ona, “Gitmemiz gerek,” dedi.</p>
<p>Ted babama bir işarette bulundu. “Konuşmamız gerek, Haroon. Beni dinlemelisin! Tamam mı?”</p>
<p>“Hayır,” dedi Eva. “Çalışmamız gerek. Gel hadi.”</p>
<p>Böylece Ted’le Eva Chelsea’ye bir müşteriyle iş görüşmeye gittiler. “Öğleden sonra gel de bir kadeh atalım,” dedi Ted.</p>
<p>Onlar gittikten sonra babam benden peynirli kızarmış ekmek istedi. “Ama çok peynir koyma,” dedi.</p>
<p>“Sen daha bir şey yemedin mi?”</p>
<p>İşte bunu duyunca çözüldü. “Eva artık bana bakmıyor. Çok meşgul. Bu yeni kadın işlerine hiç alışamayacağım. Bazen ondan nefret ediyorum. Böyle söylememeliyim biliyorum. Yanımda olmasına dayanamıyorum ama gittiği zaman da hasta oluyorum. Daha önce hiç böyle bir şey hissetmemiştim. Neler oluyor bana?”</p>
<p>“Bana sorma bunu, baba.”</p>
<p>Onu yalnız bırakmak istemiyordum ama annemi de ziyaret edecektim. “Gitmem gerek,” dedim.</p>
<p>“Bir şey daha diyeceğim,” dedi.</p>
<p>“Neymiş?”</p>
<p>“İşimden ayrılıyorum. Dilekçemi yazdım. O işte onca yılımı boşa harcadım.” Ellerini havada salladı. “Artık öğreteceğim, düşüneceğim ve dinleyeceğim. Nasıl yaşadığımızı, değerlerimizi, nasıl insanlar olup çıktığımızı, istersek nasıl insanlar olabileceğimizi tartışmak istiyorum. İnsanların düşünmesine, her şeyi derinlemesine kavrayıp saplantılarından kurtulmalarına yardım edeceğim. Bu çok değerli meditasyon bilgilerini hangi okul öğretebilir? İnsanların içlerindeki, günlük hayatın karmaşası içinde yitip giden, o derin bilgiyi kavramalarına yardım edeceğim. Kendi yaşamımı derinlemesine sürdürmek istiyorum! İyi, değil mi?”</p>
<p>“Senin ağzından duyduğum en iyi şeyler bunlar,” dedim usulca.</p>
<p>“Sence de doğru değil mi?” Babam iyice heyecanlanmıştı. “Son zamanlarda hangi derin düşüncelerim oldu? Ne kadar uzlaştırabildim karşıtlıklar evrenini. Dünyayı derinlemesine sezebildim mi? Benim gibi özgür ruhlara bir yer gerek, değil mi, sarhoş dolaşıp felsefe, psikoloji ve yaşamımızı nasıl süreceğimiz üzerine ahkâm veren yaşlı aptal bilgeler, o Sufiler, Zen hocaları? Gerçeği hemen ipoteğe alıyoruz, Karim. Zihinlerimiz aslında düşünebileceğimizden daha zengin ve geniş! İşte bu açık gerçekleri siz kendini kaybetmiş gençlere öğreteceğim.”</p>
<p>“Harika.”</p>
<p>“Karim, yaşamımın amacı bu işte.”</p>
<p>Ceketimi giyip oradan ayrıldım. Sokaktan aşağı yürürken arkamdan baktı; ben çıkarken hâlâ konuşuyordu eminim. Güney Londra’ya giden bir otobüse bindim. Kendimi oldukça gergin hissediyordum. Eve vardığımda Allie, Cole Porter dinleyerek üstünü giyiyordu. “Annem daha gelmedi,” dedi. Şu sıralar üç doktor adına sekreter olarak çalıştığı sağlık merkezinden henüz dönmemişti.</p>
<p>Bizim küçük Allie pek havalı olmuştu. Giysileri temiz pak ve İtalyan’dı, cüretli ve renkli ama hiç bayağı değildi, çok da pahalıydı, kusursuzdu; fermuarlar düzgün, dikişler kusursuz, çoraplar mükemmeldi; şık giyinen birini hemen çoraplarından anlarsınız. Orada önünde çiçekli pufla ayakkabıları annemin tuvalet kâğıdı üzerinde mücevher gibi görünen Oxfam kiliminin üzerinde, annemin deri taklidi koltuğunda otururken yerine pek yakışmış görünüyordu. Bazı insanlar neyi nasıl yapacaklarını iyi bilirler, kardeşimin de onlardan biri olduğunu sevinerek görüyordum. Allie’nin parası da vardı; bir giysi tasarımcısının yanında çalışıyordu. Onunla iki yetişkin gibi konuştuk; öyle yapmak zorundaydık. Ama aynı zamanda da utanıyor, birbirimizden hafif çekiniyorduk. Allie’ye pembe dizi işini anlatınca o alaycı tavrı değişti. Bu durumu çok abartmadım ama. Sanki o dizide yer almakla onlara bir iyilik yapıyormuşum gibi konuştum. Allie zıplayarak ellerini şaklattı. “Harika! Ne güzel haber bu. Çok iyi, Karim!” Anlayamamıştım. Allie sanki bu önemli bir şeymiş gibi uzattı da uzattı.</p>
<p>“Sen hiçbir şeyden bu kadar etkilenmezdin?” dedim kuşkulanarak, arkadaşlarını arayıp işimi anlatmıştı. “Kafana bir şey mi oldu, Allie? Benimle kafa mı buluyorsun?”</p>
<p>“Hayır, hayır, gerçekten. Son oyunun, Pyke’ın yönettiği, iyiydi, hatta bir-iki yeri eğlenceli bile sayılırdı.”</p>
<p>“Öyle mi?”</p>
<p>Duraksadı, belki de övgünün dozunu fazla kaçırdığını düşünmüştü. “İyiydi ama hippi işiydi biraz.”</p>
<p>“Hippi mi? Neresi hippiydi?”</p>
<p>“Çok idealistti. Siyaset sinirime dokunuyor. Hepimiz şu uyuz solculardan nefret etmiyor muyuz?”</p>
<p>“Öyle mi? Neden?”</p>
<p>“Neden mi? Hep çul çaput giyiyorlar. Sürekli siyah giyen insanlardan nefret ediyorum, okuldaki o baskıcı tavırlarından, bir kez üstlerine tükürmüşlerdi. Diyeceğim şu: Kendilerine acıyorlar.”</p>
<p>“Ama bu konudan söz etmeleri –yani söz etmemiz– gerekmez mi, Allie?”</p>
<p>“Söz etmek mi? Hayır, Tanrı korusun.” Belli ki sevdiği bir konuya girmiştik. “Seslerini kesip kendi işlerine baksınlar. Siyahların iyi kötü bir kölelik tarihi var. Yerliler Uganda’dan kovulmuşlar. Öfkelenmekte sonuna kadar haklılar. Ama senin benim gibilerin o kampta işi yok, hiç de olmayacak. Onlarla aynı kefede değiliz, çok şükür. Hatta beyaz derili olmadığımız için şükür bile etmeliyiz. Ben beyaz deriden hiç hoşlanmıyorum, şey gibi...”</p>
<p>“Allie, geçen gün dişçiye gittim, adam...”</p>
<p>“Krema, şu diş işini biraz sonraya bırak da...”</p>
<p>“Allie...”</p>
<p>“Biz baştan ayrıcalıklıyız. Kendimizi üzerine edilmiş, baskı gören insanlarla bir tutamayız. Durumumuzun tadını sonuna dek çıkarmalıyız.” Pazar ayininde kendinizi bırakmayın diye öğütler veren bir vaiz gibi bakıyordu bana. Şu an hoşuma gitmişti; onu daha iyi tanımak istiyordum; ama söylediği şeyler çok tuhaftı: “Evet abicim, tebrikler. Pembe dizi, işte bununla övünebilirsin. Sevdiğim tek iletişim aracı televizyon.”</p>
<p>Yüzümü buruşturdum.</p>
<p>“Karim, tiyatrodan operadan bile çok nefret ediyorum. Çok şey...” Yanlış sözcüktü aradığı. “Kandırmaca. Ama, dinle, Krema, annemle ilgili bilmen gereken bir şey var.”</p>
<p>Ona sanki annem kanser filan diyecekmiş gibi baktım. “Boşanmalarından beri bir adamla çıkıyor. Jimmy. Dört ay kadar oldu. Çok şaşırdın biliyorum, tamam. Ama bunu kabul etmek zorundayız, elimizden geldiğince berbat etmemeliyiz.”</p>
<p>“Allie...”</p>
<p>Kılını kıpırdatmadan oturuyordu. “Bana lanet sorular sormaya kalkma sakın, Karim. Sana adamdan söz edemem çünkü ben de tanışmadım, tanıştırmıyor.”</p>
<p>“Neden?”</p>
<p>“Sen de aynı durumdasın, tamam mı? Adam bizim on yaşlarında filan resmimizi görmüş, o kadar. Jimmy annemin yaşını tam olarak bilmiyor. Bizim kadar büyük yaşta oğulları olduğunu duyarsa şaşıracağından korkuyor annem. Onun için de bizim yokmuşuz gibi davranmamız gerekiyor.”</p>
<p>“Tanrım, Allie!”</p>
<p>“Evet, duydun işte.”</p>
<p>İç geçirdim. “Onun için sevindim. Bu onun hakkı.”</p>
<p>“Jimmy iyi biri. Saygın, bir işi var, şeyine de fazla düşkün değil.” Yüzünde yine o hayran ifade belirmişti, başını salladı, ıslık çaldı. “Pembe dizi, ha? Bu çok şık işte.”</p>
<p>“Bak,” dedim. “Annemle babam ayrıldıktan sonra her şey çığrından çıktı. Nerede olduğumun bile farkında değildim.”</p>
<p>Bana bakıyordu. Onun bu konudaki duygularını hiç sormadığım için kendimi suçlu hissettim. “Şimdi bunları bırak,” dedi. “Ben de alışamıyorum. Söylediklerini çok iyi anlıyorum inan.”</p>
<p>Güven verici bir gülüş belirdi yüzünde.</p>
<p>“Tamam,” dedim.</p>
<p>Sonra bana doğru eğilip öç alır gibi, “Babamla görüşmüyorum,” dedi. “Özleyince telefonla konuşuyorum. Karısı ve çocuklarını terk edenlerle işim yok benim. Onunla gittiğin için suçlamıyorum seni; çok gençtin. Ama babam bencillik etti. Peki ya işini bırakmasına ne diyorsun? Aklını kaçırmış olmalı, değil mi? Hiç parası olmayacak. Eva bakmak zorunda kalacak ona. Onun için Eva anneme de bakmış sayılacak. Ne korkunç bir şey, değil mi? Annem ondan nefret eder ayrıca. Hepimiz onun etrafındaki asalaklara döneceğiz!”</p>
<p>“Allie...”</p>
<p>“Neyle uğraşacak peki, bizim Assisili Aziz Francis, onu baş ağrısı bir bunak olarak gören salaklara yaşamı, ölümü, evliliği –o konularda dünya çapında uzman ya!– anlatacak, öyle mi? Tanrım, Karim, insanlar yaşlanınca ne hale geliyorlar böyle?”</p>
<p>“Hiçbir şey anlamıyor musun?”</p>
<p>“Neyi anlamıyor muyum?”</p>
<p>“Ah, Allie, nasıl bu kadar aptal olabilirsin? Her şeyin nasıl geliştiğini görmüyor musun?”</p>
<p>İşte o zaman kırılmış, yıkılmış göründü; onu bu hale getirmek hiç güç olmamıştı, kendine güveni o kadar azdı ki. Ondan nasıl özür dileyip eski güzel halimize döneceğimizi bilmiyordum.</p>
<p>Mırıltıyla, “Ama ben bu duruma hiç başka bir açıdan bakmadım ki,” dedi.</p>
<p>İşte o sırada kapıda bir anahtar sesi duydum. Yeni gibi gelmişti bu ses, oysa yıllar boyu annem her gün dükkândan eve gelip çayımızı hazırladığında duyardım bu sesi. O gelmişti. Gidip kucaklaştım. Beni gördüğüne sevindi, ama öyle çok da sevinmedi, nasılsa ölmediğimi ve bir işim olduğunu duymuştu ya. Telaşlıydı. “Bir arkadaşım uğrayacak da,” dedi kızarmadan, Allie’yle birbirimize göz kırptık. O duş alıp giyinirken biz elektrikli süpürgeyle süpürüp toz aldık. “Merdivenleri de yapsak iyi olacak,” dedi Allie.</p>
<p>Annemin hazırlanması çok uzun sürdü, Allie ona hangi mücevherlerini takabileceğini, hangi ayakkabının uygun olduğunu filan söyledi. Bu kadın bir zamanlar haftada bir kereden fazla yıkanmazdı. Bu eve ilk taşındığımızda, 1950’lerin sonunda, banyomuz bile yoktu. Babam oturma odasında bir teneke leğenin içine dizlerini birbirine yapıştırarak oturur, Allie’yle ben koşarak sürahiyle sobanın üstünde ısınan sudan getirirdik.</p>
<p>Şu an Allie’yle evde olabildiğince uzun kalıp annemi, Jimmy gelip de bizim aslında kırk yaşlarında olduğumuzu öğrenecek diye telaşlandırıp işkence ediyorduk. “Çocuklar sizin gidecek yeriniz yok mu?” dedi ön kapının zili çalar çalmaz. Zavallı annem dondu kaldı. Bu kadar ileri gideceğini hiç düşünmemiştim ama bize, “Siz ikiniz arka kapıdan çıkıverin,” dedi. Bizi bahçeye kadar neredeyse iteleyerek çıkarıp kapıyı arkamızdan kilitledi. Allie’yle ben kıkırdayıp birbirimize tenis topu atarak çevrede dolandık. Sonra evin ön kapısına gidip taktırdığı ‘Georgia stili’ pencerelerin, dışarıdan bakınca evi bir yap-boza benzeten siyah kenarlı kare camlarından içeriyi gözledik.</p>
<p>İşte Jimmy buydu, babamızın yerini alan adam koltukta annemle oturuyordu. Solgun yüzlü bir adamdı, tam bir İngiliz’di. Biraz şaşırmıştık; nedense gözlerim annemin yanında bir Hintlinin oturmasına alışmıştı, böyle bir şey göremeyince sanki bizi aldatmış gibi içerledim anneme. Hintlilerden bıkmıştı herhalde. Jimmy kırkına yakındı gerçekten de, sade gri bir takım elbise giymişti. O da bizim gibi orta sınıfın altındandı ama yakışıklı ve zeki görünüşlü biriydi: Vincente Minnelli filmlerindeki bütün oyuncuların adını ezbere bilen ve bunu herkese göstermek için televizyondaki yarışma programlarına çıkan birine benziyordu. Annem onun aldığı bir hediye paketini açıyordu ki başını kaldırıp iki oğlunun tüllerin arasından içeriyi gözetlediklerini fark etti. Kızardı, telaşlandı, ama bir-iki saniye içinde kendini topladı, bizi görmezden geldi. Toz olduk.</p>
<p>Hemen eve dönmek istemiyordum, onun için Allie beni Covent Garden’da bir arkadaşının iç tasarımını yaptığı yeni bir kafeye götürdü. Londra on ayda nasıl da gelişmişti. Ne hippi kalmıştı, ne punk; onun yerine herkes şık giyimliydi, erkeklerin saçları kısaydı, beyaz gömlek ve askılı bol pantolon giymişlerdi. Bir oda dolusu George Orwell benzerleriyle bir arada gibiydik, tek farkı Orwell küpe takmayı sevmezdi. Allie bana bu insanların moda tasarımcısı, fotoğrafçı, grafik sanatçısı, mağaza tasarımcısı filan olduklarını söyledi, genç ve yetenekliydiler. Allie’nin kız arkadaşı mankendi, pembe dizide oynamanın ardından daha iyi şeyler de gelir demek dışında tek laf etmeyen sıska, siyah bir kızdı. Birini bulmak için çevreye bakındım ama öyle yalnızdım ki, kokumu kesin alırlar diye düşündüm. Henüz baştan çıkarılmayacak kadar ilgisiz durmuyordum.</p>
<p>Allie’yle vedalaşıp Fish’e gittim. O insan yutan evinde biraz oturdum; gezindim; Captain Beefheart’ın ‘Droout Boogie’sini dinledim, aklımı yiyene kadar hem de; sonra yine yerime oturdum; sonra da çıkıp gittim.</p>
<br/>

<p>O geç saatte bir saat sokaklarda gezindim, sonunda kaybolunca bir taksiye işaret ettim. Şoföre Güney Londra’ya gitmek istediğimi söyledim ama önce eve geri götürmesi gerekiyordu beni. Ben büyük bir telaş içinde evde Changez ve Jamila için bir hediye aranırken taksi beni bekledi. Onlarla aramı düzeltecektim. Onları seviyordum; bunu onlara Fish’e ait büyük bir masa örtüsünü hediye ederek gösterecektim. Yolda bir Hint lokantasında durup ağızlarını iyice kapatmak için bir şeyler aldım, belki bana hâlâ bir nedenle küstürler diye. Prenses Jeeta’nın dükkânının önünden geçtik, gece dükkânın her tarafı kapalı, demirli, panjurları inikti. Onun o an yukarıda yatıp uyuduğunu düşündüm. Çok şükür ilginç bir hayatım var, dedim içimden.</p>
<p>Komün evine varınca zili çaldım, beş dakika sonra Changez kapıya geldi. Ardında ev sessizdi, öyle fütursuz politik tartışma sesleri filan gelmiyordu. Changez’nin kucağında bir bebek vardı.</p>
<p>“Saat gecenin bir buçuğu, <i>jaar</i>,” dedi merhaba yerine, bunca zaman sonra. Arkasını dönüp eve girdi, ben de arkasından; tekmelenmiş bir köpek gibi hissediyordum kendimi. Neyse ki dosya dolapları ve eski divanıyla darmadağın oturma odasına girdikten sonra Changez’nin değişmediğini gördüm, ona kafayı takmama hiç gerek yoktu. Kendini ağırdan satan bir burjuva olmamıştı yani. Burnuna reçel bulaşmıştı, kocaman bir işçi tulumu giymişti, her cebinden bir kitap sarkıyordu, biraz daha dikkatli bakınca kadın gibi göğüsleri çıkıyor galiba, dedim kendi kendime. “Size bir hediye getirdim,” dedim masa örtüsünü uzatarak. “Ta Amerika’dan.”</p>
<p>“Şşş...” diye karşılık verdi, battaniyelerin içinde kaybolmuş bebeği işaret ediyordu. “Bu evin kızı, Leila Kollontai, sonunda uykuya daldı. Bebeğimiz. Öyle yaramaz ki.” Havayı kokladı. “Yakınlarda yemek var galiba?”</p>
<p>“Tam isabet.”</p>
<p>“Dal filan mı? Kebap?”</p>
<p>“Evet.”</p>
<p>“Köşedeki müthiş köri dükkânından mı?”</p>
<p>“Kesinlikle.”</p>
<p>“Ama hemen soğur onlar. Aç, aç.”</p>
<p>“Bekle.”</p>
<p>Masa örtüsünü yaydım, bir dolu kâğıdı, kirli tabağı, Lenin büstünü masadan kaldırdım. Ama Changez bir an önce yemek için sabırsızlanıyordu, Fish’in masa örtüsünü her şeyin üstüne yayalım gitsin, diyordu ısrarla. “Açsın demek?” dedim ona tam oturup kesekâğıdındaki yağlar sızan karton kutulara saldırdığında.</p>
<p>“Bu ara yolsuzum, Karim. Sürekli patates yemek zorunda kalıyorum. Bu kadar lapacı olmasam bana bir iş ayarlayacaklar. Hem çalışıp hem Leila Kollontai’ye nasıl bakarım ben?”</p>
<p>“Öbürleri nerede?”</p>
<p>“Bay Simon, babası, Amerika’da. Gideli çok oldu, geleceğin tarihiyle ilgili dersler veriyor. Çok büyük adam o, <i>jaar</i>, gerçi sen anlayamadın ama değerini...”</p>
<p>“Jamila nerede peki?” dedim duraksayarak. “Onu özledim.”</p>
<p>“O burada, kılına kadar aynı, yukarıda. Ama seninle konuşmak istemeyebilir, hayır, hayır, hayır, hayır. Seni görse hayalarını kızartma yapıp yanında bezelyeyle yer. Çok kalacak mısın?”</p>
<p>“Baloncuk, seni şişko herif seni, ne diyorsun sen ya? Benim, Krema Kot, tek dostun, onca yol tepip Güney Londra’nın bu batak yerlerine seni görmeye geldim.”</p>
<p>Başını salladı, Leila Kollontai’yi bana verdi, bebeğin suratı tombul, cildi esmerdi, kutuların kapaklarını yırtarak açtı. Ispanakları üstlerine kırmızı biber ekip elleriyle ezerek alıp ağzına doldurdu. Changez tadını aldığı hiçbir yemeği sevmezdi.</p>
<p>Ben de havalara girerek, “Amerika’daydım, politik tiyatro yapıyorduk,” dedim. Yaptıklarımı anlattım ona, gittiğim partilerden, tanıştığım insanlardan, röportaja gelen dergilerden abartıyla söz ettim. Pek aldırmıyor, koca suratını doldurdukça dolduruyordu. Ben konuşurken birden, “Tam anlamıyla boka batmışsın, Karim. Ne yapmayı düşünüyorsun bu konuda? Jammie gösteriye gelmediğin için seni asla affetmeyecek. Sen asıl o konuyu nasıl halledeceğini düşün, <i>jaar</i>.”</p>
<p>Donup kalmıştım. İkimiz de sustuk. Changez anlattığım hiçbir şeyle ilgilenmiyordu. Ona kendisiyle ilgili bir şeyler sormak zorunda kaldım. “Keyfin yerindedir, o zaman, ha, Simon gittiğine göre Jamila bütünüyle sana kalmıştır. Bir gelişme var mı?”</p>
<p>“Hepimiz gelişme gösteriyoruz. Yakınımızda başka bir kadın var.”</p>
<p>“Nerede?”</p>
<p>“Hayır, hayır. Jamila’nın arkadaşı, aptal.”</p>
<p>“Jamila’nın kadın arkadaşı mı var? Doğru mu duydum seni?” dedim.</p>
<p>“Hem de çok iyi duydun. Jammie iki kişiyi seviyor, hepsi bu. Anlamayacak bir şey yok. Simon’ı seviyor ama Simon burada değil. Joanna’yı seviyor, Joanna burada. Bana anlattı.”</p>
<p>Ona şaşkınlık içinde baktım. Bombay’dan kıçına tekmeyi yiyip yola çıkarken kuracağı bu bin türlü ilişkiyi hayal edebilir miydi acaba? “Sen ne diyorsun peki buna?”</p>
<p>“Eh işte.” Rahatsız olmuştu. Bu konudan artık söz etmek istemiyor, kapatmaya çalışıyor gibiydi. Zihnine böyle yerleştiriyordu işte her şeyi, bu kadarı yetiyordu ona. “Ben mi? Sen ne biçim sorular soruyorsun ya?” Böyle sorular sormayı sürdürecek olursan... da diyebilirdi.</p>
<p>“Sorduğum şu, Changez, bütün dünyayla kavgalı o eski halini hatırlıyorum da, sen bir lezbiyenle evli olmayı nasıl kabullenebiliyorsun?” dedim.</p>
<p>Bu sorum onu benim aklımın alabileceğinden çok daha fazla sarstı. Ne diyeceğini şaşırdı. Sonunda kaşlarının altından dik dik bakıp, “Kabullenir gibi bir halim var mı, ha?” dedi.</p>
<p>Şimdi de benim aklım karışmıştı. “Bilmiyordum inan,” dedim. “Birbirlerini sevdiklerini söylemedin mi?”</p>
<p>“Evet, sevgi! Sevgiye canım feda,” dedi hemen. “Bu evde yaşayanların hepsi birbirlerini sevmeye can atıyorlar!”</p>
<p>“İyi ya.”</p>
<p>“Sevgi hepimiz için en önemli şey değil mi?” diye sordu sanki bir ortak nokta yakalamak ister gibi.</p>
<p>“Evet.”</p>
<p>“Sorun ne o zaman?” dedi. “Jamila’nın her yaptığı bana uyar. Ben zorba bir faşist değilim, biliyorsun bunu. Pakistanlılar dışında kimseye önyargım yok, o da normal zaten. Ne demeye çalışıyorsun sen, Karim? Nedir niyetin senin?”</p>
<p>Tam o sırada kapı açıldı, Jamila içeri girdi. Daha zayıflamış ve yaşlanmış görünüyordu, avurtları çökmüş, gözlerinin kenarı çizgi çizgi olmuştu ama daha çevik, hafif ve rahat bir hava da gelmişti üstüne; daha kolay gülüyordu sanki. Bir reggae parçası mırıldanarak Leila’ya doğru öne arkaya bir-iki dans adımı attı. Jamila’nın yanında on dokuz yaşında görünen ama bence daha yaşlı bir kadın vardı, otuzuna yakın olmalıydı. Canlı, içten bir ifadesi vardı, cildi güzeldi. Kısa saçlarında mavi gölgeler vardı, üzerine kırmızılı siyahlı bir işçi gömleği ve kot giymişti. Jamila ayak uçlarında yürürken kadın gülerek el şaklattı. Jamila kadını, Joanna, diyerek tanıştırdı; kadın bana gülerek uzunca bakınca ne yaptım acaba dedim içimden.</p>
<p>“Merhaba, Karim,” dedi Jamila, tam ona sarılacakken geri kaçtı. Leila Kollontai’yi kucağına alıp bebeğin durumunu sordu. Onu öpüp salladı. Jammie’yle Changez konuşurlarken aralarında yeni bir hava estiğini fark ettim. Dikkatle dinledim. Neydi bu? Kibarlık ve saygıydı; birbirleriyle aşağılamadan, kuşkulanmadan eşit iki kişi olarak konuşuyorlardı. Her şey ne kadar değişmişti!</p>
<p>O sırada Joanna da bana, “Seni daha önce bir yerde görmüş olabilir miyim?” diye soruyordu.</p>
<p>“Tanıştığımızı hatırlamıyorum.”</p>
<p>“Hayır, haklısın. Ama bir yerde karşılaştığımıza eminim.” Bana şaşkınlık içinde bakmayı sürdürdü.</p>
<p>“Kendisi büyük bir oyuncudur,” dedi Jamila hemen. “Öyle değil mi, şekerim?”</p>
<p>Joanna havaya bir yumruk savurdu. “Tabii ya. Oynadığın oyunu gördüm ben. Bayılmıştım da. Çok iyiydin gerçekten. Çok komiktin.” Changez’ye döndü. “Sen de beğenmiştin, değil mi? Zaten sen istemiştin gidip görmemi ısrarla. Çok gerçekçi demiştin.”</p>
<p>“Yoo, aslında dediğim kadar çok beğenmemiştim,” dedi Changez mırıltıyla. “Aklımda zaten çok az şey kaldı oyundan. Beyazlarla filan ilgili bir şeydi, değil mi Jamila? Changez sanki onay bekler gibi baktı Jamila’ya, ama Jamila bebeği emziriyordu.</p>
<p>Neyse ki Joanna, Changez denen o şişko piçe aldırmadı. “Oyununa bayılmıştım,” dedi.</p>
<p>“Ne işle uğraşıyorsun?”</p>
<p>“Ben film yapımcısıyım,” dedi kadın. “Jamila’yla ben bir belgesel hazırlıyoruz.” Sonra Changez’ye döndü. “Çok da yük oluyoruz aslında, Jamila’yla,” dedi. “Keşke kahvaltıda yine kızarmış ekmekle greyfurt olsa.”</p>
<p>“Ah, tabii,” dedi Changez canlı bir yüz ifadesiyle ama gözlerinde telaş ve endişe vardı. “Hiç tasalanmayın, sana da Jamila’ya da, saat tam dokuzda hazır olur.”</p>
<p>“Teşekkürler.”</p>
<p>Joanna bunun üzerine Changez’yi öptü. O arkasını döner dönmez Changez yanağını sildi. Jamila, Leila Kollontai’yi Changez’ye verip Joanna’nın elini tutarak çıktı. Odadan çıkışlarını izledikten sonra Changez’ye döndüm. Artık yüzüme bakmıyordu. Kızgındı; dalgın bakarak başını sallıyordu.</p>
<p>“Ne oldu?” dedim.</p>
<p>“Söylediklerin aklımı öyle karıştırdı ki.”</p>
<p>“Özür dilerim.”</p>
<p>“Yukarıya çık, koridorun sonundaki odada yat. Benim Leila’nın altını değiştirmem gerek. Feci batırmış.”</p>
<p>Yukarıya çıkamayacak kadar yorgundum, onun için de Changez çıkınca koltuğun arkasına uzanıp üzerime bir battaniye örttüm. Yer sertti; uyuyamadım. Dünya sanki bir hamağa uzanmışım gibi sallanıyordu. Nefes alıp verişimi saydım, karnımın yükselip inişini, nefesimin burun deliklerimden tıslayarak çıkışını, alnımın gevşeyişini hissedebiliyordum. Ama meditasyon denemelerimin çoğunda da olduğu gibi çok geçmeden aklım sekse ya da başka şeylere gidiverdi. Changez nasıl da kendisiyle son derece barışık biri olup çıkmıştı. Sevgisiyle ilgili hiçbir kararsızlığı kalmamıştı; gerçekti, mutlaktı, ne hissettiğinin farkındaydı. Jamila da bu biçimde sevilmekten hoşnuttu. İstediğini yapabiliyor, Changez onu hep el üstünde tutuyordu; kendini sevdiğinden çok seviyordu Jamila’yı.</p>
<p>Üşümüş, her yerime kramp girmiş bir halde uyandım, bir an nerede olduğumu çıkaramadım. Ayağa kalkmak yerine yerde kalmayı tercih ettim. Sesler duyuyordum. Changez’yle Jamila’ydı, belli ki odaya gelmişlerdi, Jamila Leila’yı uyutmaya çalışırken biraz sohbet ediyorlardı. Birbirlerine anlatacakları çok şey vardı, Leila’nın varlığından, evden, Simon’m dönüşünden –nerede yatacağından– ve Joanna’nın belgeselinden söz ediyorlardı.</p>
<p>Yeniden uykuya daldım. Bir daha uyandığımda Jamila yatmaya hazırlanıyordu. “Ben yukarı çıkıyorum,” dedi. “Uykunu almaya bak, tatlım. Aa, Leila’nın bezi bitmiş.”</p>
<p>“Evet, küçük yaramaz bütün giysilerini de batırmış. Sabah ilk iş hepsini çamaşırhaneye götürüp yıkarım.”</p>
<p>“Ya benimkiler? Birkaç parça zaten. Bir de Joanna’nın taytları var? Acaba sen...”</p>
<p>“Sen hepsini bana bırak. Albay Changez’ye.”</p>
<p>“Teşekkürler,” dedi Jamila. “Albay Changez.”</p>
<p>“Asıl önemlisi, senin iştahın açıldı, çok seviniyorum buna,” dedi Changez. Sesi tiz ve tutuk çıkmıştı; sanki o ağzını kapadığı an Jamila çıkıp gidecek diye telaşla konuşuyordu. “Artık sana yalnızca doğal yiyecekler hazırlayacağım. Jamila, düşünsene, sabah kahvaltıda şahane greyfurt ve özel olarak kızarmış ekmek olacak. Öğlen yemeğinde nefis taze sardalye ve taze ekmek, arkasından armutla peynir...”</p>
<p>Jamila’yı bunaltıyordu, onu bunalttığının farkındaydı ama susamıyordu bir türlü. Jamila onu susturmaya çalıştı: “Changez, ben...”</p>
<p>“Jeeta Teyze getirdiğim yeni düzenden beri güzel yiyecekler satıyor.” Sesi yükseldi. “Eski kafalı ama ona dergilerden bulduğum son moda yiyecekleri öneriyorum. Ona yol göstermem çok hoşuna gidiyor. Ben dükkânı düzenlerken o da yaramaz Leila’yı parkta gezdiriyor!” Artık iyice bağırmaya başlamıştı: “Hırsızları yakalamak için ayna yerleştiriyorum!”</p>
<p>“Harika, Changez. Lütfen bağırma. Babam olsa seninle gurur duyardı. Sen...”</p>
<p>Bir kıpırtı oldu. Jamila’nın, “Ne yapıyorsun?” dediğini duydum.</p>
<p>“Kalbim feci atıyor,” dedi. “Sana iyi geceler öpücüğü verebilir miyim?”</p>
<p>“Tamam.”</p>
<p>Bir öpüşme sesi geldi, arkasından da pişkin bir: “İyi geceler, Changez. Bugün Leila’ya baktığın için teşekkürler.”</p>
<p>“Beni öp, Jamila. Dudaklarımdan öp.”</p>
<p>“Hmm. Changez...” Birtakım sesler geldi. Changez’nin bedeninin odadaki varlığını hissedebiliyordum. Radyo tiyatrosu dinler gibi tıpkı. Jamila’ya sarılmış mıydı? Jamila onu itmeye mi uğraşıyordu? Araya girse miydim? “Teşekkürler, Changez, bu kadar öpüşmek yeter. Son günlerde Shinko’ya uğramadın galiba?”</p>
<p>Changez nefes nefeseydi. Eminim dili de dışarıda kalmıştı; kalkıştığı bu saldırı onu çok yormuştu.</p>
<p>“Karim kafamı karıştırdı, Jammie. Sana bunu anlatmam gerek. O küçük şeytan...”</p>
<p>“Ne dedi bakalım?” diye sordu Jamila gülerek. “Onun sorunları var, hepimiz biliyoruz bunu. Ama tatlı bir çocuk tabii, öyle değil mi, küçük elleri hep hareket halinde, kaşları her yana fışkırıyor.”</p>
<p>“Çok ciddi kişilik sorunları var onun, senin de haklı olarak dediğin gibi. Aslında artık tamamen sapıttığını düşünüyorum, beni sıkıştırması filan yani. Ona söylemem gerek, portakal mıyım ben, ha? Diyorum ki...”</p>
<p>“Changez, çok geç oldu...”</p>
<p>“Evet, evet, ama Karim ilk kez anlamlı bir laf etti.”</p>
<p>“Gerçekten mi?”</p>
<p>Changez bunu söylesin mi bilmiyordu, birkaç saniye duraladı, nefesini tuttu, bir hata yapıp yapmadığını bilemiyordu. Jamila onu bekliyordu.</p>
<p>“Senin lezbiyen olduğunu filan söyledi. Jamila, kulaklarıma inanamadım. Saçmalıyorsun, piç herif, dedim ona. Bir tane çakıp uçuracaktım az kalsın. Benim karım öyle şey yapmaz, değil mi?”</p>
<p>Jamila iç geçirdi. “Bu konuyu şu an konuşmak istemezdim.”</p>
<p>“Joanna’yla öyle bir şey yapmıyorsunuz, değil mi?”</p>
<p>“Şu sıralar Joanna’yla çok yakın olduğumuz doğru, birbirimizden çok hoşlandığımız da.”</p>
<p>“Hoşlanmak mı?”</p>
<p>“Uzun zamandır hiç kimseden bu kadar hoşlanmamıştım. Bunu anlayabiliyorsundur eminim; biriyle tanışır, onunla birlikte olmak istersin, onu çok yakından tanımak istersin ya? Bunun adı tutku galiba ve harika bir şey. Duygularım böyle, Changez. Özür dilerim eğer bu...”</p>
<p>Changez bağırmaya başladı: “Yanı başındaki, elinin altındaki kocanın ne kusuru var ki böyle sapık ilişkilere giriyorsun? İngiltere’de benim dışımda normal adam kalmadı mı artık?”</p>
<p>“Başlama yine. Lütfen. Çok yorgunum. Sonunda mutluluğu yakaladım. Bunu kabullenmeye çalış, Baloncuk.”</p>
<p>“Bir de hepiniz, bu evdeki bütün ayrıcalıklı tipler bu zavallı Yid’in ve o siyah hırsız herifin, bu Paki’yle o zavallı kadının aleyhinde atıp tutarsınız.”</p>
<p>“Changez, hakaret ediyorsun ama, bu...”</p>
<p>“Peki ya çirkin herifler? Biz ne olacağız? Bizim öpüşme hakkımız ne olacak?”</p>
<p>“Öpüldün ya, Changez.”</p>
<p>“Karşılığında para vererek ancak!”</p>
<p>“Lütfen, gidip yatalım. Seni öpecek o kadar çok insan çıkacak ki. Ama ben onların arasında değilim, özür dilerim. Ben değilim. Seni bana babam zorla kabul ettirdi.”</p>
<p>“Evet, istenmeyen biriyim.”</p>
<p>“Ama için çirkin değil ki, Changez, öyle patronluk filan taslamaya kalkmazsan.”</p>
<p>Yarı duyuyordu bunları Changez; tükenmişti artık.</p>
<p>“Evet, içten Sashi Kapoor gibiyim, bunu biliyorum zaten,” dedi elini dizine vurarak. “Ama bazı insanlar gerçekten de çirkin domuz suratlılar, yaşamları berbat hepsinin. Bu önyargıyı yıkmak için ulusal kampanya başlatacağım. Ama işe kutsal sosyalistlere ait bu lanet olası evde seninkini yıkarak başlamam gerek!”</p>
<p>Biraz daha gürültü oldu, bu kez kıpırtıdan çok giysi sesiydi gelen. “Bak,” dedi. “Bak, bak, ben de erkek değil miyim en azından?”</p>
<p>“Aa, kapat şunu. Güzel değil demiyorum. Tanrım, Changez, bazen kadınlara öyle geri kafalıca davranıyorsun ki. Kendine çekidüzen vermelisin. Dünya değişiyor.”</p>
<p>“Dokunsana. Gel de bayram et.”</p>
<p>Somurttu. “Bayram istersem, Küba’ya giderim.”</p>
<p>“Dokun, dokun, yoksa...”</p>
<p>“Seni uyarıyorum,” dedi Jamila. Ne sesini yükseltiyor ne de korkmuş gibi davranıyordu. Jamila hep tuhaftı zaten, öyle kontrollüydü ki. “Bu evden demokratik bir oylamayla insan atılabilir. O zaman nereye gideceksin, Bombay’a mı?”</p>
<p>“Jamila, karıcığım, benimle yat,” diye inledi.</p>
<p>“Hadi masadakileri toplayıp mutfağa götürelim,” dedi usulca. “Hadi, Albay Changez. Dinlenmen gerek.”</p>
<p>“Jamila, sana yalvarıyorum...”</p>
<p>“Joanna seni o mantarı sallarken görmesin sakın. Çünkü bütün erkeklerin tecavüzcü olduğuna inanıyor, seni öyle görecek olursa haklı çıkar.”</p>
<p>“Aşk istiyorum ben. Bana yardım et....”</p>
<p>Jamila aynı soğuk tavrını sürdürdü: “Eğer Joanna seni böyle görecek olursa...”</p>
<p>“Neden görsün ki? Bir kere de seninle ben özel birkaç dakika geçiremez miyiz? Kendi karımla hiç yalnız kalamıyorum.”</p>
<p>Huzursuz dönüp duruyordum. Bu röntgencilik işi biraz ileri gitmeye başlamıştı. Eskiden olsa başkalarının sevişmesini izlemeye bayılırdım. Aslında kendim yaptığımdan çok da izlemişimdir herhalde; çok eğitici geliyordu bana, dostlarımla ilişkimi pekiştiriyordu filan. Ama şu an kanepenin arkasında yerde yatarken zihnimin farklı bir gıdaya ihtiyacı vardı; daha büyük düşüncelere, yeni ilgi alanlarına. Eva haklıydı; kendimizden ve yaşamdan bütün alabileceklerimizi talep etmiyorduk nedense; hemen kalkıp talep etmeliydim. Jamila birden, “O gürültü de ne?” dediğinde zaten kalkıp kendimi göstermek üzereydim.</p>
<p>“Ne?”</p>
<p>Sesini alçalttı. “Sanki kanepenin arkasından bir osuruk sesi geldi gibi.”</p>
<p>“Osuruk mu?”</p>
<p>Doğrulup kanepenin üstünden başımı uzattım. “Bendim yalnızca,” dedim. “Uyumaya çalışıyordum. Bir şey duymadım.”</p>
<p>“Seni orospu çocuğu!” dedi Changez, daha da öfkelenmişti. “Jamila ben bu pis röntgenciyi polise bildirmeye gidiyorum! Bırak da hemen 999’u arayayım!”</p>
<p>Titriyordu, nefes nefeseydi, pantolonunun önünü iliklerken bile tükürükler saçıyordu: “Jamila’ya olan aşkımla hep dalga geçtin. Hep aramıza girmeye çalıştın.”</p>
<p>Ama Changez’yle aramıza girip onun bana saldırmasını engelleyen Jamila oldu. Beni yukarıda bir odaya götürdü, kapıyı kilitleyip Changez’nin öfkesinden kurtulabilecektim orada.</p>
<p>Sabah erkenden kalkıp ev uykudayken parmak ucunda kapıya gittim. Tam giderken Leila Kollontai’nin ağlamaya başladığını, ardından da Changez’nin Urdu dilinde usulca bir şeyler söylediğini duydum.</p>
<br/>

<p>Birkaç gün sonra yeniden babamı görmeye gittim. Pijamalarıyla Eva’nın koltuğunda oturuyordu, yerde önünde de solgun bir genç vardı. Adam dalgın, ağlamaklı, umutsuzdu. Babam ona, “Evet, evet, yaşamak denen bu iş çok güçtür,” diyordu.</p>
<p>Belli ki babamın derslerine gelen bu çocuklar sürekli eve girip çıkıyor, babamın da onlarla uğraşması gerekiyordu. O buna ‘sevgi seansı’ diyordu. Şimdi de ‘uyumu’ sağlamak için insanın yaşadığı her gün şu üç şeye yer vermesi gerektiğini anlatıyordu: öğrenmek, sevgi seansı ve meditasyon. Babam yakındaki bir Yoga Merkezi’nde haftada birkaç kez bunları öğretiyordu. Hep babamın bu guruluk işinin Londra’da tutmayacağını düşünmüştüm, ama şimdi görüyordum ki şehirde yol gösterici, destek ve ilgi bekleyen bu kadar yalnız, mutsuz, güvenini yitirmiş insan varken işsiz kalmasına olanak yoktu.</p>
<p>Eva beni çorba kâselerini göstermek için mutfağa götürdü. Charlie’nin okuldaki halini andıran uzun saçlı bir gencin Kızıl baskısını almıştı. Masadaki vazolarda uzun saplı laleler ve zerrin çiçekleri vardı. “Çok mutluyum,” diyordu Eva bütün bunları gösterirken. “Ama acelem var. Ölüme karşı da bir şeyler yapmalıyım. Bu kadar genç ölmek çok tuhaf. Ben yüz elli yaşına kadar yaşamak istiyorum. Ancak istediklerimi elde etmeye daha yeni başladım.”</p>
<p>Sonra biraz babamla oturdum. Kilo almış, cildi lekelenmiş, yağlanmıştı, yüzünün üst bölümü torbalanıp sarkmış, göz altlarında torbalar iyice kat kat olmuştu, her bir kat İtalyan taraçaları gibi yanaklarına doğru düşüyordu.</p>
<p>“Bana neler yaptığından hiç söz etmedin?” dedi. Pembe dizi haberini verip müthiş bir darbe indirmek istiyordum. Ama ne zaman insanlara bir darbe indirmek istesem bunu becerememişimdir; darbe denen şeyin yanından bile geçememişimdir. “Bir pembe dizide oynuyorum,” dedim Changez’nin sesiyle. “Parası çok iyi. İş çok iyi. Oyuncular çok iyi.”</p>
<p>“Hep böyle aptal aptal sırıtırsın zaten yüzüme,” dedi babam.</p>
<p>“Ama öyle değilim. Hiç olmadım.”</p>
<p>“Demek hâlâ yalandan vazgeçemedin.”</p>
<p>“Baba...”</p>
<p>“En azından artık serseriliği bıraktın, bir işe yarıyorsun,” dedi.</p>
<p>Öfke ve aşağılanma duygularıyla kıpkırmızı kesildim. Hayır, hayır, hayır, bağırmak istiyordum. Birbirimizi yine yanlış anlıyorduk! Ama bunu düzeltmek olanaksızdı. Belki de insan anne babasının önünde kendini hep sekiz yaşında hissetmeye mahkûmdur. Olgunlaşmaya, basit tepkiler vermek yerine düşünerek davranmaya, midesinden düzenli olarak nefes alıp anne babasını kendine denk görmeye çalışsa da beş dakika geçmeden bütün bunlar hayal olur, saçmalamaya, damarına basılmış bir çocuk gibi bağırıp çağırmaya başlar.</p>
<p>Dilimi yutmuş gibiydim, ta ki babam bana kendisine en güç gelen ama aslında yanıtını en merak ettiği soruyu sorana kadar:</p>
<p>“Annen nasıl?” dedi.</p>
<p>İyi olduğunu, onu yıllardır olmadığı kadar iyi, canlı ve umutlu gördüğümü anlattım. “Tanrım!” dedi hemen. “Nasıl olur bu? O hep dünyanın en tatlı ama en zavallı kadınıydı.”</p>
<p>“Evet, ama şu ara biriyle çıkıyor, bir adamla.”</p>
<p>“Adam mı? Nasıl bir adammış bu? Emin misin?”</p>
<p>Durmadan soru soruyordu: “Kimmiş? Nasıl biri? Kaç yaşında? Ne iş yapıyor?”</p>
<p>Sözcüklerimi özenle seçiyordum. Buna zorunluydum çünkü babamın arkasında, eşikte Eva’yı fark ettim. Sanki biz sevdiğimiz filmlerden söz ediyormuşuz gibi sakin bekliyordu orada. Dönüp gitmek ona göre değildi. Neler olup bittiğini öğrenmek istiyordu. Kendi sahasında ondan gizli bir şeyler olmasına dayanamazdı.</p>
<p>Annemin erkek arkadaşı öyle ahım şahım biri değil, dedim babama. Beethoven değildi en azından. Gençti, anneme iyi davranıyordu. Babam her şeyin bu kadar basit olabileceğine inanmadı; duyduklarının hiçbiri tatmin etmedi onu. “Sence –bunu nereden bileceksin tabii, nasıl bileceksin, seni ilgilendirmez ki, beni de aslında, ama bir tahminde bulun, Allie’den ya da ondan duydunsa belki, sürekli insanların işine soktuğun o koca burnunla yani– sence adam öpmüş müdür onu?”</p>
<p>“Evet.”</p>
<p>“Emin misin?”</p>
<p>“Ah, tabii, eminim bundan. Adam ona yeni bir hayat aşısı yapmış sanki, gerçekten de. Ne harika, değil mi?”</p>
<p>İşte bu onu oracıkta öldürebilirdi. “Artık hiçbir şey eskisi gibi olmayacak,” dedi.</p>
<p>“Nasıl olsun ki?”</p>
<p>“Sen nereden bileceksin,” dedi ve başını öte yana çevirdi. O an Eva’yı gördü. Ondan ne kadar çekindiğini görebiliyordum.</p>
<p>“Aşkım,” dedi ona.</p>
<p>“Ne yapıyorsun sen, Haroon?” dedi Eva öfkeyle. “Bunu nasıl düşünürsün?”</p>
<p>“Bir şey düşündüğüm yok,” dedi babam.</p>
<p>“Aptallık, pişmanlık duymak aptallıktır.”</p>
<p>“Pişmanlık duymuyorum ki.”</p>
<p>“Evet, bak işte, duyuyorsun. Ama kabul etmeye yanaşmıyorsun.”</p>
<p>“Lütfen Eva, sırası değil.”</p>
<p>Orada Eva’ya aldırmadan oturmaya devam etti ama çok bozulduğu belliydi. Yine de şaşırtıyordu beni. Bunca zaman sonra şimdi mi anlamıştı annemizi bir kez terk edince bunun geri dönüşü olmadığını? Belki de ancak fark edebiliyordu bunun bir şaka, oyun ya da deney olmadığını, annemin fırında körili chapatisi, dizinde elektrikli battaniyesiyle oturup evde onu beklemediğini.</p>
<br/>

<p>O gece babamı, Eva’yı, Allie’yi ve kız arkadaşını benim yeni işimi, babamınsa işini bırakışını kutlamak için yemeğe götürmeyi teklif ettim. “Ne güzel bir düşünce,” dedi Eva. “Benim de bir haberim olabilir aslında.”</p>
<p>Komün evini arayıp Jammie’yle Changez’yi de davet ettim. Changez telefonu Jammie’nin elinden alıp çıkabilirse kendisinin gelebileceğini ama yaramaz Leila yüzünden Jammie için kesin bir şey söyleyemeyeceğini iletti. Oysa bütün gün parti için kamuoyu yoklamalarına gidiyor, seçimde İşçi Partisi için çalışıyorlardı.</p>
<p>Hepimiz giyindik, Eva babamı Nehru yakasız ceketini giyip boğazına kadar iliklemeye ikna etti, beatle ceketi gibi olmuştu, yalnızca boyu daha uzundu. Garsonlar onu büyükelçi ya da prens filan sanacaklardı. Eva onunla öyle gururlanıyordu ki, sürekli pantolonundaki saç tellerini topluyor, her şey kötü gittiği için suratını astıkça daha çok öpüyordu onu. Bir taksiye binip Soho’da bildiğim en pahalı yere gittik. New York biletimi geri verince aldığım parayla her şeyi ben ödüyordum.</p>
<p>Lokanta üç katlı, duvarları ördek yumurtası mavisiydi, piyanonun başında takım elbiseli sarışın bir oğlan vardı. İnsanlar göz kamaştırıyordu; zengin görünümlüydüler; gürültüyle konuşuyorlardı. Eva orada tanıdığı dört kişiyle karşılaşınca çok keyiflendi, kırmızı suratlı, koca göbekli orta yaşlı bir nonoş da, “Al bak, adresim burada, Eva. Pazar akşamı yemeğe gel de dört Labradorumu gör. Filanca’dan hiç haberin var mı?” dedi ve ünlü bir film yıldızından söz ederek, “O da gelecek, Fransa’daki evini dekore ettirecek birini arıyor,” diye ekledi.</p>
<p>Eva ona yaptıklarından, son aldığı işten, tasarlayıp döşediği kır evinden söz etti. Ted’le birlikte bir süre o bölgede bir kulübede kalmaları gerekecekti. Bu, şimdiye kadar aldıkları en büyük işti. Birkaç kişi alacaktı yanına yardımcı olarak ama ancak ne yaptığını bilenlerle çalışabilirdi, öyle dedi. “Ne yaptığını bilen ama aklı fazla karışık olmayan diyorsun herhalde,” dedi nonoş.</p>
<p>Tabii küçük Allie de tanıdıklarıyla karşılaştı, üç manken masamıza geldi. Ufak bir grup olduk, gecenin sonunda oradaki herkes benim televizyona çıkacağımı ve yeni başbakanın kim olacağını öğrenmişti. Özellikle ikincisi çok heyecanlandırdı herkesi. Babamla Allie’yi yeniden birlikte görmek çok güzeldi. Babam ona yakın olmaya çalışıyor, sürekli öperek sorular soruyor ama Allie uzak duruyordu; kafası çok karışıktı, Eva’dan da hiç hoşlanmıyordu.</p>
<p>Neyse ki gece yarısı Changez de yanında Shinko, üstünde işçi tulumuyla çıkageldi. Changez babamı, beni ve Allie’yi kucakladı, bize Leila’nın fotoğraflarını gösterdi. Bebeğin Changez’den daha ilgili bir amcası olmazdı. “Keşke Jamila’yı da getirebilseydin,” dedim. Shinko Changez’nin gözünün içine bakıyordu. Onun Leila’ya nasıl düşkün olduğunu, Prenses Jeeta’nın dükkânında yaptıklarını anlatır, onu orada bulunan herkese överken, Changez bunları hiç duymuyormuş gibi ayrı telden çalarak dükkândaki malları nasıl zorla yeniden düzenlediğini –şekerleri nasıl ekmeğe göre yerleştirdiğini filan– anlatıyordu.</p>
<p>Yine patlayana kadar yiyordu, ah şu Changez, ben de yangından mal kaçırır gibi yediği hindistancevizli dondurmadan ikinci kez ısmarlamaya yüreklendirdim onu. “Ne isterseniz söyleyin,” dedim herkese. “Tatlı ister misiniz, kahve ister misiniz?” Eli açıklığımdan kendim de keyif almaya başlamıştım; başkalarını mutlu etmenin keyfini tadıyordum, özellikle de bunu paranın gücüyle yapmanın. Parayı ben ödüyordum; hepsi minnettardı, öyle olmaları gerekiyordu; artık beni işe yaramaz biri olarak görmüyorlardı. Bir anda becerebildiğim bir iş keşfetmiş gibiydim, hiç durmadan yapmak istiyordum bu işi.</p>
<p>Herkes hafif sarhoş olmuş gülerken Eva ayağa kalktı, masaya vurdu. Bir yandan sesini duyurmaya çalışıyor bir yandan da gülümseyerek babamın sırtını okşuyordu: “Biraz sessiz olabilir miyiz? Biraz sessizlik, lütfen, birkaç dakikacık. Herkes... Lütfen!” dedi.</p>
<p>Sessizlik oldu. Herkes ona bakıyordu. Babamın gözleri masanın çevresinde geziniyordu.</p>
<p>“Size duyurmam gereken bir şey var,” dedi.</p>
<p>“Söylesene ama, hadi artık,” dedi babam.</p>
<p>“Yapamıyorum,” dedi. Kulağına eğildi. “Hâlâ geçerli, değil mi?” diye fısıldadı.</p>
<p>“Söylesene,” dedi babam sorusunu duymazdan gelerek. “Eva, herkes bekliyor.”</p>
<p>Eva ayakta, ellerini kavuşturmuş konuşmaya hazırlanırken bir daha babama döndü: “Yapamıyorum, Haroon.”</p>
<p>“Söyle hadi, söyle,” dedik.</p>
<p>“Pekâlâ. Kendini topla, Eva. Biz evleniyoruz. Evet, evleniyoruz. Tanıştık, âşık olduk, şimdi de evleniyoruz. İki aya kadar. Tamam mı? Hepiniz davetlisiniz.”</p>
<p>Küt diye oturdu yerine, babam kolunu onun omzuna attı. Eva onunla konuşurken biz de bağıra çağıra mutluluğumuzu gösteriyor, masayı yumruklayarak kadehlerimizi dolduruyorduk. Kadehimi herkesin şerefine kaldırdım, hepsi bağrıştı, alkışladı. Harikaydı, kusursuz bir olaydı bu. Sonrasında saatlerce tebrikler edildi, şerefe içkiler içildi, masada o kadar çok insan olunca benim pek fazla konuşmam gerekmedi. Geçmişimi, kendimi bulmaya, kalbin anlamını öğrenmeye çalışırken başımdan geçenleri düşündüm. Belki daha yoğun bir yaşantı bekliyordu beni gelecekte.</p>
<p>Küçük bir adanın dibine kurulmuş olan bu çok sevdiğim eski şehrin merkezine kurulmuştum işte ben de. Çevremde sevdiğim insanlar vardı, kendimi aynı anda hem mutlu hem mutsuz hissediyordum. Her şeyin çok karıştığını ama hep böyle kalmayacağını düşünüyordum.</p>
</body>
</html>