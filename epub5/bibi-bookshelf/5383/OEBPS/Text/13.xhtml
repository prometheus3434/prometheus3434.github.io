<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>
    <body>
<div class="bos6"></div>
<p class="baslik1">13. Bölüm</p>
<div class="bos2"></div>
<p>Bakerloo treninde karşı pencerede yüzümün yansısına bakarken, muhteşem, dedim kendi kendime. İlah gibisin. Metro en sevdiğim kentin, oynadığım sahaların, evimin altından hızla geçerken ayaklarım dans ediyor, parmaklarım içimden geçirdiğim müzikle el-cazı yapıyordu, müzik Velvettes’in ‘He was Really Saying Something’iydi. Sevgilim de mırıldanıyordu. Piccadilly’de tren değiştirmiş, Londra’nın kuzeybatısına, neredeyse Marsilya kadar uzaktaki Brainyville’e gidiyorduk. Daha önce hiç St. John’s Wood’a gitmem gerekmemişti. Çok sıkı, çok hoş görünüyordum; sebze diyetindendi herhalde. Yat-kalk hareketleri ve Eva’nın önerdiği ‘üst tarafını kesin ama kesin geliştirmen gerek’ hareketleri yandan görüntümü güzelleştirmek dışında güvenimi artırmaya da yaramıştı. Sloane Street’teki Sassoon berber salonuna gitmiş, şeyimi pudralayıp mis kokulu, lezzetli bir lokuma benzetmiştim. Ama giysilerim her zamanki gibi üstüme çok büyüktü, nedeni belliydi, yine babamın lacivert ceketlerinden birini giymiş, Ronettes tişörtünün üstüne, tabii ki yakası olmadığı halde, Bond Street kravatlarından birini takmış, üstüne de Eva’nın pembe tuniğini giymiştim. Çok sinirliydim aslında, Heater yarım saat kadar önce Eleanor’un dairesinde elinde et bıçağıyla, “Bu kadına göz kulak ol, tamam mı? Eğer ona bir şey olursa seni öldürürüm, ha!” dediğinden beri kendimde değildim.</p>
<p>Eleanor siyah takımı, yüksek yakalı koyu kırmızı ipek gömleğiyle yanımda oturuyordu. Saçlarını toplamıştı ama yanlardan bir-iki tutam serbest kalmıştı, tam parmağıma dolayacağım kadar yani. “Seni hiç bu kadar güzel görmemiştim,” dedim ona. Gerçekten de öyleydi. Yüzünü öpmekten alamadım kendimi. Bütün gün sarılıp okşamak, gıdıklamak, oynamak istiyordum onunla.</p>
<p>Malikâneye doğru neşeyle, heyecanla yürüdük. Pyke’ın Marlene’le birlikte oturduğu yer sessiz, sakin bir sokakta dört katlı bir evdi, çiçeklerle kaplı ön bahçe yeni sulanmıştı, dışarıda iki spor araba duruyordu, biri siyah, biri mavi. Evin bir de Pyke’ın ilk evliliğinden olan on üç yaşındaki oğluna bakan dadının kaldığı gizemli, uğursuz görünümlü bodrum katı vardı.</p>
<p>Zengin orta sınıfta suç olgusunu politika yapma hırsı içinde inceleyen Terry bana hepsini tek tek anlatmıştı. Terry de iş almıştı; beklediği telefon gelmişti. Bir polis karakolu dizisinde komiser muavinini oynuyordu. Bu onu ideolojik açıdan rahatsız ediyordu, çünkü hep polislerin sınıfsal yönetim biçiminin faşist araçları olduğunu iddia ederdi. Ama şimdi polis rolünde yığınla, benden, birlikte yaşadığı insanlardan, çok daha fazla para kazanıyor, sokakta herkes onu tanıyordu. Havai fişek gösterilerini başlatmak, yarışmalarda hakemlik yapmak, ünlülerin katıldığı yarışma ve oyunlara çıkmak için teklifler alıyordu. Sokakta yanında Charlie’yle yürümek gibiydi bu, insanlar ona laf atıyor, dönüp bakıyorlardı, bir farkla, Terry’nin hayranları onu Terry Tapley olarak değil Komiser Monty olarak tanıyorlardı. Bu tuhaflıklar Komiser Monty’yi Pyke’a, yani onu gerçekten istediği tek işten mahrum bırakan insana olan kinini iyice besliyordu.</p>
<p>Terry beni yakınlarda politik bir toplantıya götürmüştü, oradan sonra da barda bir kız devrimden sonra yaşamla ilgili konuşma yapmıştı. “İnsanlar otobüslerde Shakespeare okuyacak, klarnet çalmayı öğrenecek!” diyordu bağırarak. İnancı ve umudu etkilemişti beni; ben de bir şeyler yapmak istiyordum. Ama Terry buna hazır olmadığımı düşünüyordu. Bana önce ufak bir ödev vermişti. “Pyke’ı bizim adımıza gözle,” demişti, “onunla aran bu kadar iyi olduğuna göre. Onun gibilerin hayatı paradır. Bir gün bu sokakta sana da iş çıkabilir. O zaman haber veririz. Ama şimdilik yalnızca gözünü dört aç, onu bir gün politikaya çekmek için ne bedel ödeyebileceğimize bak. Öncelikle oğluyla tanışarak yardım edebilirsin bize.”</p>
<p>“Oğluyla tanışmak mı? Tamam, Komiser Monty.”</p>
<p>Suratıma bir tokat atacak gibi oldu.</p>
<p>“Beni sakın bu adla çağırma. Çocuğa sor bakalım –bütün konukların yanında– hangi okula gidiyormuş. Bütün Batı’nın en pahalı ve özel okulu değilse gel adımı hemen Disraeli olarak değiştireyim.”</p>
<p>“Tamam, Komiser Monty, yani Disraeli. Ama bu konuda haklı çıkacağını hiç sanmıyorum. Pyke çok radikaldir, dostum.”</p>
<p>Terry suratını astı, dalga geçer gibi güldü. “Bana o boktan radikallerden söz edeyim deme. Onlar aslında yalnızca liberaller.” Bu onun gözünde olunacak en kötü şeydi. “Bir tek partimize para sağlamaya yararlar.”</p>
<p>Bizi içeriye hizmetçi aldı, saygılı bir İrlandalı kızdı. Eleanor’la bana şampanya getirip mutfağa girdi –galiba ‘akşam yemeğini’ hazırlamak üzere– gözden kayboldu. Bizi deri koltukta öylece gergin oturur bıraktı. Pyke’la Marlene’in ‘giyindiklerini’ söyledi bize. “Soyunuyorlar, demek istiyor herhalde,” diye mırıldandım. Bizden başka kimse yoktu. Eve ürkütücü bir sessizlik hâkimdi. Öbürleri ne cehennemdeydi?</p>
<p>“Pyke’ın bizi davet etmesi ne hoş, değil mi?” dedi Eleanor. “Sence bu özel bir davet mi? Genelde oyuncularla görüşmüyor çünkü, değil mi? Ben oyundakilerden kimseyi çağırdığını sanmıyorum, ya sen?”</p>
<p>“Hayır.”</p>
<p>“Neden biz o zaman?”</p>
<p>“Çünkü bizi çok seviyor.”</p>
<p>“Bak, ne olursa olsun hiçbir şeyi birbirimizden saklamak yok,” dedi mağrur bir tavırla; sanki hayattaki tek amacım olanları Eleanor’dan saklamaya çalışmakmış gibi. Şeyimin ucuna iri bir pirinç tanesi tıkmak ister gibi bakıyordu bana.</p>
<p>“Ne gibi şeyler?” dedim ayağa kalkıp odayı turlarken. Yanıt vermiyordu, oturduğu yerde sigarasını içiyordu. “Ne gibi şeyler yani?” diye yineledim. Artık bütün gecemi rezil etmeye başlıyordu, gitgide sinirleniyordum. Hiçbir şeyden haberim yoktu anlaşılan, kız arkadaşımın hayatının gerçeklerinden bile. “Belki de son erkek arkadaşınla yaşadığın gibi şeyler? O çok sevdiğin erkekle. Bunu mu kastediyorsun?”</p>
<p>“Lütfen ondan söz etme,” dedi usulca. “Öldü gitti işte.”</p>
<p>“Bu ondan söz etmememiz için geçerli bir neden değil.”</p>
<p>“Benim için öyle.” Ayağa kalktı. “Tuvalete gitmem gerekiyor. “</p>
<p>“Eleanor!” diye bağırdım hayatımda ilk kez ama son olmayacaktı. “Eleanor bu konudan neden hiç söz edemiyoruz?”</p>
<p>“Sen vermeyi hiç bilmiyorsun ki. Başkalarını anlayamıyorsun. Kendimi sana açmam benim açımdan riskli olurdu.”</p>
<p>Beni öylece bırakıp çıktı.</p>
<p>Çevreye bakındım. Toplumsal sınıf çözümlemesine başlamıştım. Terry buranın nasıl zengin bir ev olduğunu hayal bile edemezdi. O burnundan kıl aldırmayan bilgi kaynaklarıyla ilgili iki çift laf edecektim ona. Etkileyici bir evdi doğrusu, koyu kırmızı ve yeşil boyalı duvarlarda modern portreler asılıydı –bir-iki poz Marlene’indi, biri Bailey’de çekilmiş resmi–, mobilyalar 1960 stiliydi; sehpalar alçaktı, üzerlerinde Caulfield ve Bacon katalogları, Michael Foot’un yazdığı Nye Bevan biyografisinin iki kalın cildi duruyordu. Pastel tonlarda üç koltuk vardı, arkalarındaki duvarda da Hint frezleri; telli ve ampullü bir alçı heykel de duvara asılıydı, koca bir kadın organına benziyordu. Öbür duvarda da Pyke’ın çerçevelenmiş ödüllerinden üçü gelişigüzel sallanıyor, masada bir-iki heykelcik, üzerinde Pyke’ın adı yazılı kristal bir kâse duruyordu. Filmlerinin afişleri, resimleri yoktu hiç. Ödülleri de olmasa bilmeyen biri asla mesleğini çıkaramazdı.</p>
<p>Eleanor odaya döndüğünde tam iki M geniş merdivenlerden uçar gibi iniyorlardı, Pyke’ın üzerinde siyah kot pantolon ve tişört vardı, Marlene’se daha Doğu havasında kısa beyaz bir elbise giymişti, kolları, bacakları çıplaktı, ayaklarında beyaz bale ayakkabıları vardı. Göz alıyordu Marlene, sürekli gülen yüzüyle toy, saf bir cinsel çekiciliği vardı. Ama, annemin hep dediği gibi, taze piliç de sayılmazdı.</p>
<p>İrlandalı hizmetçi dördümüze hindi salatası getirdi, dizimize alıp yedik, biraz daha şampanya içtik. Açtım, ‘akşam yemeğinin’ zevkini çıkarmak için öğlen özellikle bir şey yememiştim ama şimdi de fazla yiyemiyordum. Marlene’le Matthew’un da yiyeceklerle ilgilenen bir hali yoktu. Gözüm kapıdaydı, başkalarının da gelmesini bekliyordum ama kimse yoktu. Pyke yalan söylemişti. Bu gece sessiz ve uzak görünüyordu, sanki konuşma zahmetine girmek istemiyor gibiydi. Sıradan bir-iki şey söylüyordu yalnızca, gecenin sıkıcılığını iyice vurgulamak istercesine.</p>
<p>Genellikle Marlene konuşuyordu, ben de sessizlik olmasın diye o kadar çok soru soruyordum ki kendimi televizyon muhabirleri gibi hissetmeye başlamıştım. Bize Avam Kamarası’nda fahişelere ayrılan giriş kapılarından söz ediyordu; hindilerimizi yerken de seks yaparken tavukların kesilişini seyretmekten hoşlanan İşçi Partisi milletvekilinin hikâyesini anlattı.</p>
<p>Marlene’in Tayland çubukları vardı, Pyke’ın oğlu Percy geldiğinde hepimiz akşam yemeği sonrası sigaralıklarımızı tüttürüyorduk, solgun suratlı, asabi, kafası sıfıra tıraşlı, kulakları küpeli, giysileri leş gibi, liberal orta sınıftan bir aileden geldiğini kimsenin tahmin edemeyeceği kadar kaba saba, paspal bir oğlandı. Heyecandan titreyerek hemen Terry antenlerimi diktim.</p>
<p>“Baksana,” dedi Pyke oğlana, “Karim’in üvey kardeşi kimmiş biliyor musun? Charlie Hero.”</p>
<p>Oğlan birden olduğu yere mıhlandı. Kıpırdanarak sorular sormaya başladı. Babasından daha yaşam doluydu. “Hero benim kahramanım. Nasıl biridir?”</p>
<p>Ona genel olarak bir şeyler söyledim. Terry’nin sözünü hatırladım. İşte sırası gelmişti.</p>
<p>“Hangi okula gidiyorsun?”</p>
<p>“Westminster’a. Ama bok gibi.”</p>
<p>“Öyle mi? Devlet okullarındaki sıradan tipler var herhalde?”</p>
<p>“Anne-babaları BBC’de çalışan bok kafalı medyacılar var hep. Ben şöyle adam gibi bir yer istiyordum ama bu ikisi izin vermediler.”</p>
<p>Odadan çıktı. Yukarıda bütün gece derinden derine, sürekli The Condemned’in ilk albümü <i>The Bride of Christ</i>’ın müziği çalındı. Percy gidince Pyke’la Marlene’e, ‘İşçi sınıfına ihanet ettiniz,’ der gibi en ciddi bakışımı fırlattım ama ikisi de farkına varmadı. Son derece sıkkın bir halde oturmuş sigaralarını içiyorlardı, sanki gece bin yıl sürmüş de ilgilerini çekecek, daha önemlisi, tahrik edecek hiçbir şey olmamış gibiydi.</p>
<p>Ama Pyke birden ayağa kalktı, odanın öbür ucuna yürüyüp bahçeye açılan kapıları ardına dayadı. Dönüp Marlene’le konuşmakta olan Eleanor’a işaret etti. Eleanor hemen konuşmayı kesip ayağa kalktı, Pyke’ın arkasından bahçeye yollandı. Marlene’le ben kaldık. Kapılar açık olduğundan oda hemen soğumuştu ama havada tatlı bir koku vardı, toprak parfüm salıyordu sanki. Dışarıda ne yapıyorlardı? Marlene hiçbir şey yokmuş gibi davrandı, sonra kendine yeni bir içki alıp gelip yanıma oturdu. Kolunu boynuma attı, ben de farkında değilmiş gibi yaptım. Gerçi biraz gerildim, düşüncelerimi söyledim. Bana yoğunlaşan bütün bu ilgi altında kendimi iyiden iyiye harika bir insan olarak hissetmeye başlıyordum. Ama öğrenmem gereken, bana yardımcı olabileceğine emin olduğum bir şey vardı.</p>
<p>“Marlene, bana hiç kimsenin doğru dürüst anlatmadığı bir şeyi anlatır mısın? Eleanor’un erkek arkadaşı Gene’e ne oldu, söylesene?”</p>
<p>Bana acır gibi ama biraz da inanamayarak baktı.</p>
<p>“Kimsenin söz etmediğinden emin misin?”</p>
<p>“Marlene, inan kimse bana bir şey anlatmadı. Sinirden duvarlara tırmanasım geliyor. Herkes bu sanki çok müthiş bir sırmış gibi davranıyor. Kimse bir şey söylemiyor. Tam bir puşt muamelesi görüyorum yani.”</p>
<p>“Gizlenen bir şey yok aslında, yalnızca Eleanor için hâlâ taze, acı veriyor. Anladın mı?” Bana yanaştı. “Gene genç bir Hintli oyuncuydu. Çok yetenekli, duyarlı, ince, iyi ve çok seksiydi, yüzü öyle güzeldi ki. Şiirden çok iyi anlıyordu, partilerde yüksek sesle nefis parçalar okuyordu. En önemli özelliği Afrika müziğiydi. Eskiden, çok önce Matthew’la çalışmışlar. Matthew onun gördüğü en iyi pantomimci olduğunu söyler. Ama hiçbir zaman hak ettiği işleri alamadı. Hastane dizilerinde yatak lazımlıklarını değiştirdi durdu. Suçluları, taksi şoförlerini oynadı. Hiç Çehov, Ibsen ya da Shakespeare oynamadı, hak ettiği halde. Bir sürü insanı cebinden çıkarırdı. Yani kafası pek çok şeye fena bozuktu. Polis hep onu durdurup evraklarını inceliyordu. Taksiler yanından geçip gidiyorlardı. Lokantalarda boş masa bulamıyordu. Köklü güzel İngiltere’de kötü bir yaşam sürüyordu. Bir gün büyük tiyatro gruplarından birine de giremeyince daha fazla dayanamadı. İyice dağıldı gitti. Aşırı dozda uyuşturucu aldı. Eleanor işteydi. Eve geldiğinde onu ölü bulmuş. Eleanor o zaman çok gençti.”</p>
<p>“Anlıyorum.”</p>
<p>“İşte hepsi bu kadar.”</p>
<p>Marlene’le bir süre öylece oturduk. Ben Gene’i ve başına gelenleri düşünüyordum; ona yapılanları, başına gelenlerdeki kendi payını. Marlene’in beni incelediğini fark ettim.</p>
<p>“Bir öpücüğe ne dersin?” dedi bir süre sonra yüzümü usulca okşayarak.</p>
<p>Telaşa kapıldım. “Ne?”</p>
<p>“Biz bir öpücükle başlayalım, belki arkası gelir. Seni çok mu şaşırttım?”</p>
<p>“Evet, çünkü öpücük değil de çocuk dediğini sandım.”</p>
<p>“Belki sonra o da olur ama şimdilik...”</p>
<p>Yüzünü yüzüme yaklaştırdı. Gözlerinin kenarında kırışıklar vardı; öpüştüğüm en yaşlı kadındı. Birbirimizden ayrıldığımızda birkaç yudum şampanya yuvarladım, o da birden abartılı bir biçimde, sanki atletizmde kazandığı zaferi kutlayan biri gibi, kollarını havaya kaldırıp elbisesini çıkardı. Bedeni ince ve yanıktı, değer değmez ne kadar sıcak olduğunu fark ederek şaşırdım, sanki hafif kızartılmış gibiydi. Beni tahrik etmişti bu, tahrikle birlikte o hafif ve gerekli duygusallık da oldu ama en çok korku hissi taşıyordum ve bu korkudan hoşlanıyordum.</p>
<p>Uyuşturucu başımı döndürmüş, duygularıma, tepkilerime ket vurmuştu. Neden bilmiyorum ama Tayland çubukları beni uçurur gibi gerilere, taşraya, Beckenham’a Eva’nın evine, bol paçalı ateş rengi kadife pantolonumu giydiğim, babamın yolu bir türlü bulamadığı, onu Kevin Ayers’ın çaldığı, odalarında saatlerce o gece için hazırlanan, gözleri tanıdık bir çift göze takılınca sevinçten deliye dönen sevgili arkadaşlarımın da barında oturduğu Three Tuns’a götürdüğüm geceye doğru çekti. Sonrasında Charlie bütün güzelliğiyle merdivenin başına oturmuş bakıyordu. Reklam şirketi yöneticileri meditasyondaydı, çimenlerin arasından sürünerek çıkınca bahçedeki bankta babamı görmüştüm, Eva, saçları dört yanına yayılmış bir halde üstünde oturuyordu. Beni teselli etsin diye Charlie’ye gitmiştim, şu an üst katta onun plağı çalıyordu, ünlü ve hayranlık duyulan biri olmuştu, ben de Londra’da bir oyunda oynuyordum, şık insanlar tanıyordum, böyle muhteşem evlere girip çıkıyordum, beni kabul ediyor, başkasını çağırmıyor ve benimle sevişmeye can atıyorlardı. Anneminse ruhu aldatılmanın acısıyla yanıyor, aile yaşantımızın sonu, her şey o geceyle başlıyordu. Gene ölmüştü. Ezbere şiirler okuyabiliyordu, öfkeliydi, hiç iş alamıyordu, onu tanısaydım keşke dedim, yüzünü görseydim. Eleanor’un gözünde onun yerini nasıl doldurabilirdim ki?</p>
<p>Doğrulduğumda zihnimde nerede olduğuma ilişkin bir ipucu arandım. Ama zihnimin ışıkları kapanmış gibiydi. Derken odanın bir ucunda, holden gelen ışıkta bir çift gördüm. Kapıda sanki çağrılmış gibi bekleyen İrlandalı hizmetçi kız bu tuhaf çiftin öpüşüp birbirlerini okşayışını izliyordu. Adam kadını iterek koltuğa oturtmuştu. Kadın, nedense, üzerinde çok şirin duran siyah takımını ve kırmızı gömleğini çıkarmıştı.</p>
<p>Marlene’le yere yuvarlandık. Zaten içindeydim ve aklım tuhaf bir biçimde cinsel organının kaslarının gücüne, şeyimi nasıl kendi parmaklarım kadar ustaca kavrayabildiğine takılıyordu. İçinde gezinmemi istemediği zaman o kasları gevşetiveriyor, ben de kurtuluyordum.</p>
<p>Sonra başımı kaldırıp baktığımda o çiftin ayrıldığını gördüm, Pyke’ın karaltısı kenetlenmeye hazır bir vinçli kamyon gibi dimdik şeyiyle bana yaklaşıyordu.</p>
<p>“Çok eğlenceli ha?” diye geldi sesi.</p>
<p>“Evet, öyle...”</p>
<p>Ama ben daha sözümü bitiremeden İngiltere’nin en ilginç, en radikal tiyatro yönetmeni dudaklarımın arasına şeyini sokuverdi. Bunun ayrıcalık olduğunu biliyordum tabii ama pek hoşuma gitmemişti; biraz zorlama olmuştu. Daha kibarca sokabilirdi mesela. Böylece şeyine Güney Londra usulü bir muamele yaptım –ne çok sert, ne oyundaki rolümü tehlikeye sokacak biçimde– onu sarsmaya yetecek ölçüde işte. Tepkisini görmek için baktığımda keyifle mırıldandığını gördüm. Neyse ki Pyke burnumun dibinden çekilip gitmişti. Önemli bir şey vardı. Dikkati başka bir şeye takılmıştı.</p>
<p>Eleanor Pyke’a doğru geldi; çok hızlı ve tutkulu geldi yanına, sanki o an onun için ölçülemez bir değerdeydi, kendisine çok önemli bir haber vereceğini duymuştu. Başını değerli bir çanak gibi ellerinin arasında tutarak öptü Pyke’ı, o sabah evinin salonunda greyfurtlarımızı yerken benim de başımı doğallıkla kendine çektiği gibi Pyke’ın buruşmuş dudaklarını kendine çekti. Pyke’ın eli şimdi onun bacaklarının arasındaydı, parmaklarını içine doğru iteliyordu. O ovuştururken Eleanor da büyü yapar gibi bir şeyler fısıldıyordu. Hiçbir şeyi kaçırmamaya çalışıyordum, acı içinde Eleanor’un o ilk hayran olduğu, gözüne ilk iliştiği tiyatro fuayesinden –ICA mıydı, yoksa Royal Court mu, yoksa Açık Hava, Almost Free ya da Bush mu?– günden beri nasıl onunla yatmak istediğini fısıldayışını dinliyordum ama o gün onu o kadar istediği halde ünü, yeteneği, konumu yüzünden yaklaşmaya çekinmişti; işte sonunda tam istediği gibi tanıma şansı bulmuştu.</p>
<p>Marlene bütün bunları donmuş gibi izliyordu. Daha iyi görebilmek için çevrelerinde dolaşıyordu. “Ah, evet, evet,” diyordu. “Çok güzel, çok güzel, inanamıyorum buna.”</p>
<p>“Konuşmayı kes!” dedi Pyke birden ona.</p>
<p>“Ama bir türlü inanamıyorum,” diye sürdürdü Marlene. “Ya sen, Karim?”</p>
<p>“İnanılmaz bir şey,” dedim.</p>
<p>Eleanor’un dikkati dağılmıştı. Rüyada gibi önce bana sonra Pyke’a baktı. Pyke’ın parmaklarını şeyinden çekip benim ağzıma soktu.</p>
<p>“Bütün eğlenceyi ben tadacak değilim,” dedi Pyke’a bir ricada bulunur gibi. “Siz ikiniz neden hiç birbirinize dokunmuyorsunuz?”</p>
<p>Marlene bu ilginç öneriye hevesle baş salladı.</p>
<p>“Evet?” dedi Eleanor. Ben ağzımın içinde Pyke’ın parmakları varken konuşamadım tabii.</p>
<p>“Ah, tabii, tabii,” dedi Marlene.</p>
<p>“Sakin ol,” dedi Pyke ona.</p>
<p>“Sakinim,” dedi Marlene. Sarhoştu.</p>
<p>“Tanrım!” dedi Pyke Eleanor’a. “Şu lanet Marlene.”</p>
<p>Marlene koltuğa çırılçıplak gerisin geri düşüp bacaklarını açtı.</p>
<p>“Bu gece yapabileceğimiz o kadar çok şey var ki!” diye çığlık attı. “Önümüzde saatler, saatler sürecek gerçek haz var. İstediğimiz her şeyi yapabiliriz. Daha yeni başladık. Önce içkilerinizi tazeleyeyim, sonra işe koyuluruz. Şimdi, Karim, senden şeyime bir parça buz koymanı istiyorum. Buzdolabından alır mısın lütfen?”</p>
</body>
</html>