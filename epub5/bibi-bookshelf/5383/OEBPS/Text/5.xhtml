<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>
    <body>
<div class="bos6"></div>
<p class="baslik1">5. Bölüm</p>
<div class="bos2"></div>
<p>Çay içmeye bayılıyordum, bisiklete binmeye bayılıyordum. High Street’teki çayevine bisikletle gidip hangi harmanların olduğuna bakıyordum. Yatak odamda kutular dolusu çay vardı, demliğimde çeşit çeşit mahsulü karıştırıp yeni demler elde etmekten büyük bir zevk alıyordum. Aslında tarih, İngilizce ve siyaset biliminden yeterlik sınavlarına hazırlanmam gerekiyordu ya. Ama adım gibi biliyordum hepsinden çakacağımı. Aklım başka şeylerle öyle doluydu ki. Bazen uyanık kalmak için anfetamin alıyordum –‘maviler’den, ufak mavi haplar– ama onlar da depresyon yapıyor, hayalarım büzüşüyor, kalp krizi geçirecek gibi oluyordum. Onun için genelde baharatlı çayımı içip bütün gece plak dinlemeyi yeğliyordum. Uyumsuzları seviyordum: King Crimson, Soft Machine, Captain Beefheart, Frank Zappa ve Wild Man Fisher. High Street’teki dükkânlarda insan her istediği müziği bulabiliyordu.</p>
<p>Böyle gecelerde, çevremde çıt olmadığı için –komşuların çoğu saat on buçukta yatağın yolunu tutuyorlardı– başka bir dünyaya girmiş gibi oluyordum. Gazetede Norman Mailer’ın bir macera yazarının başından geçen tehlike, direniş ve politika öykülerini okudum: Öyle çok eskinin değil yakın geçmişin macera öyküleriydi bunlar. Hurdacıdan bir televizyon almıştım, siyah-beyaz kutu ısındıkça yağ ve balık kokuyordu, ama gece geç saatte Kaliforniya’daki kültleri ve gerçek olayları dinleyebiliyordum. Avrupa’da teröristler kapitalist hedefleri bombalıyorlardı; Londra’da psikologlar insanlara yaşamınızı kendinize göre, kendi seçtiğiniz biçimde sürdürmelisiniz, ailenizin istediği gibi değil, yoksa aklınızı oynatırsınız, diyorlardı. Yatakta <i>Rolling Stone</i> dergisini okuyordum. Bazen bütün dünyanın bu küçük odada buluştuğu duygusuna kapılıyordum. Şafak sökerken, kafayı iyice bulup karamsarlaştığımda yatak odasının penceresini açıyor, bahçelere, çayırlara, seralara, panjurlara, perdeleri çekili pencerelere bakıyordum. Artık yaşamım başlasın istiyordum, hemen o an, tam ben hazırken. Sonra sıra gazetelere göz gezdirmeye ve ardından da okula geliyordu. Okuldan da iyice bıkmıştım aslında.</p>
<p>Geçenlerde eşcinsel dediğim için öğretmenlerden biri beni yumruk tekme yere düşürmüştü. Bu öğretmen hep dizine oturmamı ister, bana, “Beş bin altı yüz yetmiş sekiz buçuğun kare kökü nedir?” gibi sorular sorar, bilemeyince de gıdıklardı. Tavrı çok akademikti yani. Yüzüme gülerek Boksurat ya da Körisuratlı denmesinden, eve tükürük, sümük, tebeşir, talaş içinde dönmekten de bıkmıştım. Okulda sık sık tahta işi yapıyorduk, öbür çocuklar arkadaşlarımla beni depoya kilitleyip, ‘Manchester United, Manchester United, biz tekmeyi yemişiz’ diye şarkı söyletiyor, gırtlağımıza keski dayıyor, ayakkabı bağlarımızı kesiyorlardı. Okulda çok fazla tahta işi yapıyorduk, çünkü kitapları kafamızın almayacağını düşünüyorlardı. Bir gün tahta oyma öğretmeni çocuklardan biri öbürünün çükünü mengeneye yatırıp kolu çevirmeye başlayınca gözümüzün önünde kalp krizi geçirdi. Si.tir git, Charles Dickens, değişen hiçbir şey yok. Biri de kızgın bir metal parçasıyla kolumu damgalamaya kalktı. Bir başkası ayakkabılarıma işedi, babamın tek düşündüğüyse doktor olmamdı. Hangi dünyada yaşıyordu? Her gün okuldan eve ciddi bir yara almadan dönmüşsem kendimi şanslı sayıyordum.</p>
<p>Onun için tüm bunlardan sonra emekliliğe hazır olduğumu hissettim. Özellikle yapmak istediğim bir şey yoktu. Hiçbir şey yapmak gerekmiyordu. Yalnızca ortalıkta gezinip olana bitene bakabilirdim, bana uyardı bu, gümrük memuru, profesyonel futbolcu ya da gitarist olmaktan daha çok uyardı hem de.</p>
<p>Güney Londra’da bisikletimi uçar gibi sürüyordum, bir-iki kez neredeyse kamyonların altında kalıyordum, iki uçtan başımı eğerek tutup on Campagnola viteslinin yanından şimşek gibi geçmiş, trafiği birbirine katmıştım, bazen kaldırınca çıkıyor, tek yönlü sokaklara giriyor, ani frenler yapıp pedalların üzerinde ayağa kalkarak hızımı artırıyor, duygu ve hareketle coştukça coşuyordum.</p>
<p>Zihnim de yanım sıra geziniyordu. Jamila’yı Arthur Canon Doyle tutkunu o adamdan kurtarmam gerekiyordu. Evden kaçması gerekebilirdi, ama nereye gidecekti? Okuldaki arkadaşlarının çoğu aileleriyle yaşıyorlardı, çoğu yoksuldu; Jamila’yı yanlarına almazlardı. Bizimle de kalması olanaksızdı; babamın Anwar’la arası boka dönerdi. Bu konuyu kime açabilirdim ki? Bildiğim yardımcı olabilecek, tarafsız, bana arka çıkacak tek kişi Eva’ydı. Ama ona karşı iyi duygular beslememem gerekiyordu, çünkü babama olan aşkı bütün ailemizin içine etmişti. Yine de, Jeeta’yla Anwar’ı normal insanlar listesinden atacağım için, bildiğim aklı başında tek yetişkin o kalmıştı.</p>
<p>Anwar Amca’nın Müslüman gibi davranması gerçekten çok tuhaftı. Daha önce inançlı biri olduğunu fark etmemiştim, şu an yaşamını tam anlamıyla mutlak ataerkil güç adlı bir kazığa bağlamış olması yeni ve şaşırtıcı bir durumdu. Jamila, annesinin güven veren ve aşırı sevgisi (bir de o muhteşem düş gücüyle yumurtladığı şeyler) ama en çok da Anwar’ın kayıtsızlığı sayesinde beyaz yaşıtlarının bazılarının düşünü bile görmeyeceği şeylerden nasibini almıştı. Yıllardır sigara, içki içiyor, cinsel ilişkiye giriyor, danslara gidiyordu, yatak odasının önündeki yangın çıkışının, annesiyle babasının hep çok yorgun oldukları için mumya gibi uyumalarının payını da unutmamalı tabii.</p>
<p>Belki de babamın başına gelenlerle, Doğu felsefesini keşfetmesiyle Anwar’ın son durumu arasında benzerlikler vardı. Belki ikisinin de yaşamını göçmen oluşları yönlendiriyordu. Yıllar boyu İngilizler gibi mutlu yaşamışlardı. Anwar Jeeta’nın görmediği zamanlarda domuz etli börekleri mideye indiriyordu. (Babam domuza elini sürmezdi, bu dinsel titizlikten çok, bir şartlanmaydı, tıpkı benim de at eti yememem gibi. Ama bir keresinde sınamak için ona çıtır çıtır füme domuz eti pastırması vermiştim, iştahla yerken de, “Füme domuz pastırması sevdiğini bilmiyordum,” demiştim, hemen banyoya fırlayıp ağzını sabunla yıkamıştı, dudaklarından köpükler çıkarak, “Cehennemde yanacağız!” diye bağırmıştı.)</p>
<p>Yaşlanıp buraya iyice alışmış görünseler de Anwar’la babam içten içe hep Hindistan’a dönme niyetinde ya da en azından buradaki İngilizlere direnme halindeydiler. Çok tuhaftı; ikisi de gidip köklerini yeniden görmek yolunda bir istek belirtmiyordu. “Hindistan kokuşmuş bir ülke,” diyordu Anwar homur homur. “Neden oraya geri dönmek isteyeyim ki? Pis, sıcak, bir iş yapmak için insanın kıçı çıkıyor. Gitmek isteyeceğim tek yer kumar için Florida ve Las Vegas.” Babamın da burada dönmeyi düşünemeyecek kadar çok bağlantısı vardı.</p>
<p>Bisikletle giderken bütün bunları düşünüyordum. Sonra bir an babamı gördüğümü sandım. Londra’nın bizim yaşadığımız bölgesinde çok az Asyalı olduğu için ondan başkası olamazdı gördüğüm, ama adamın yüzünün çoğunu bir şal gizlediği için banka bulamayan gergin bir banka soyguncusu gibi görünüyordu. Bisikletimden inip Bromley High Street’te, ‘H. G. Wells burada doğmuştur’ yazan plaketin yanında durdum.</p>
<p>Şallı komik bir tip alışverişten dönen kalabalığın arasında karşıya geçiyordu. Deli gibi alışveriş ediyordu bizim buraların sakinleri. Brezilyalılar için rumba ve şarkı söylemek neyse onlar için de alışveriş oydu. Cumartesi öğleden sonraları, sokaklar boydan beyaz yüzlerle doluyor, raflardan mallar çekilerek alınırken tam bir tüketim karnavalı yaşanıyordu. Her yıl Noel’den sonra, indirim zamanı gelince büyük mağazaların önünde kışın soğuğunda iki gün battaniyelere sarılmış, şezlonglarda uyuklayarak kuyruk olmuş kapıların açılmasını bekleyen en az yirmi salak görebilirdiniz.</p>
<p>Babam genelde böyle saçmalıklar yapmazdı ama işte oradaydı, evimizde holdeki telefon çalıştığı halde telefon kulübesine giren bir elli boyundaki şu kır saçlı adam oydu. Onu daha önce hiç telefon kulübesinde görmemiştim. Alete bir avuç jeton atıp numarayı çevirmeden önce gözlüklerini taktı, yazıları defalarca okudu. Sonunda düşürüp konuşmaya başlayınca neşelendi, gülerek rahat konuşuyordu, ama konuşmanın sonunda keyfi kaçtı. Ahizeyi yerine koydu, döndü, onu gözlediğimi gördü.</p>
<p>Telefon kulübesinden dışarı çıktı, kalabalığın içinde yanı sıra bisikletimi iterek yürüdüm. Anwar konusunda ne düşündüğünü mutlaka öğrenmem gerekiyordu, ama belli ki o şu an bunu konuşacak durumda değildi.</p>
<p>“Eva nasıl?” diye sordum.</p>
<p>“Sevgilerini iletti.”</p>
<p>En azından onunla konuşmamış numarası yapmıyordu.</p>
<p>“Bana mı, sana mı baba?” dedim.</p>
<p>“Sana, evlat. Arkadaşına yani. Seni ne kadar sevdiğinin farkında değilsin. Sana hayran, diyor ki...”</p>
<p>“Baba, baba, lütfen söyle. Ona âşık mısın?”</p>
<p>“Âşık mı?”</p>
<p>“Evet, aşk. Şey... Tanrı aşkına, anladın ya.”</p>
<p>Neden bilmiyorum ama şaşırmış görünüyordu. Belki de benim anlamama şaşırmıştı. Ya da o ölümcül aşk kavramını zihninde uyandırmak istemiyordu.</p>
<p>“Karim,” dedi, “bana yakın biri o. Konuşabildiğim biri. Onunla birlikte olmayı seviyorum. İlgi alanlarımız aynı, biliyorsun bunu.”</p>
<p>Dalga geçmek ya da sinirli davranmak istemiyordum, çünkü öğrenmek istediğimi bir-iki önemli şey vardı, ama sonunda ağzımdan, “Senin için iyi o zaman,” çıktı.</p>
<p>Duymamış göründü; diyeceklerini toparlamaya çalışıyordu.</p>
<p>“Aşk olmalı, çünkü çok acı veriyor,” dedi.</p>
<p>“Ne yapacaksın peki, baba? Bizi bırakıp onunla mı kaçacaksın?”</p>
<p>Bazı yüzlerdeki bazı bakışları bir daha hiç görmek istemem, bu da onlardan biriydi. Bunları hiç düşünmediğinden emindim. Rasgele oluvermişti işte her şey. Şu an başkalarına bütün bunların arkasında yatan planları, niyetleri açıklamak durumunda olması onu çok şaşırtmıştı. Ama herhangi bir planı yoktu, yalnızca tutkunun, güçlü duyguların tuzağına düşmüştü.</p>
<p>“Bilmiyorum.”</p>
<p>“Neler hissediyorsun?”</p>
<p>“Daha önce hiç tatmadığım duyguları tadıyorum, çok güçlü, etkili, baskın duygular.”</p>
<p>“Yani annemi hiç sevmedin mi?”</p>
<p>Bir süre düşündü bunu. Düşünmesine ne gerek vardı ki?</p>
<p>“Hiçbirini özledin mi, Karim? Bir kızı?” İkimizin de aklından Charlie geçmiş olmalı ki usulca ekledi: “Ya da bir arkadaşını?”</p>
<p>Başımı salladım.</p>
<p>“Eva’yla birlikte olmadığım her an onu özlüyorum. İçimden kendi kendime konuşurken, aslında hep onunla konuşuyorum. Pek çok şeyi anlıyor o. Onunla birlikte değilken büyük bir hata yaptığım, büyük bir fırsat kaçırdığım duygusuna kapılıyorum. Bir şey daha var. Eva’nın bana demin söylediği bir şey.”</p>
<p>“Öyle mi?”</p>
<p>“Başka erkeklerle çıkıyormuş.”</p>
<p>“Nasıl erkekler, baba?”</p>
<p>Omuz silkti. “Ayrıntısını sormadım.”</p>
<p>“Ütüsüz gömlekli beyaz erkekler değil herhalde?”</p>
<p>“Züppe seni, neden bu kadar takıyorsun ütüsüz gömleklere anlamıyorum. Bunlar kadınlara uygun şeyler işte. Şu hippi Shadwell’i hatırladın mı?”</p>
<p>“Evet.”</p>
<p>“Sık sık görüşüyor onunla. Adam şu an Londra’da tiyatroda çalışıyor. Bir gün çok ünlü olacağına inanıyor Eva. Bütün sanatçı takımına bayılıyor. Onun evinde partiler veriyorlar.” Babam burada durakladı. “Hepsiyle o anlamda bir şey yaptıkları yok ama duygusal açıdan da onu etkileyebileceğinden korkuyorum. Onsuz kendimi kaybolmuş gibi hissederim, Karim.”</p>
<p>“Eva’dan hep kuşkulanmışımdır,” dedim. “Gözü hep önemli insanlarda. Sana şantaj yapıyor yani, buna eminim.”</p>
<p>“Evet, ama biraz da ben yanında yokken mutsuz olduğu için. Beni yıllarca bekleyemez ki. Sence suç mu bu?”</p>
<p>Kalabalığın içinden yürüdük. Okuldan çocukları gördüm, beni görmesinler diye başımı çevirdim. Ağladığımı görmelerini istemiyordum. “Anneme anlattın mı bunları?” dedim.</p>
<p>“Hayır, hayır.”</p>
<p>“Neden peki?”</p>
<p>“Çünkü çok korkuyorum. Çünkü çok üzülür. Çünkü bunları söylerken yüzüne bakmaya dayanamam. Çünkü hepiniz çok üzüleceksiniz, size bir şey olmasındansa ben üzüleyim daha iyi.”</p>
<p>“Yani Allie’yle, benimle ve annemle yaşamaya devam edeceksin?”</p>
<p>Bir-iki dakika yanıt vermedi. O sırada bile konuşmaya gerek duymadı. Beni kolumdan tutup yanına çekti, yanaklarımdan, burnumdan, alnımdan, saçımdan öpmeye çalıştı. Delilikti bu. Az kalsın bisikletimi düşürüyordum. Yoldan geçenler durup baktılar. Birisi, “Atlı arabalarınıza binsenize siz,” dedi. Gün bitmek üzereydi. Çay alamamıştım, radyoda Alan Freeman’ın programında Kinks’in öyküsünü dinlemek istiyordum. Babamdan uzaklaşıp bisikletimi yanım sıra sürerek koşmaya başladım.</p>
<p>“Bir dakika dur!” diye bağırdı.</p>
<p>Döndüm. “Ne var, baba?”</p>
<p>Şaşkın bir haldeydi. “Bu duraktan biniyorduk, değil mi?”</p>
<br/>

<p>Babamla aramızda geçen bu konuşma çok tuhaftı, çünkü sonradan onu evde gördüğümde, geçen bir-iki gün içinde böyle bir şey hiç olmamış gibi davrandı, sanki bana başka birine âşık olduğunu söylememişti.</p>
<p>Her gün okuldan dönüşte Jamila’yı aradım, her gün, “İşler nasıl gidiyor?” sorusuna hep, “Aynı, Kremacığım,” ya da “Aynı ama daha kötü,” yanıtlarını aldım. Okuldan sonra Bromley High Street’te bir toplantı yapmayı kararlaştırdık, ne yapacağımıza karar verecektik.</p>
<p>Ama o gün oğlanlarla birlikte okulun kapısından çıkarken Helen’i gördüm. Şaşırdım, çünkü köpeği ağzıma edeli beri hemen hemen hiç düşünmemiştim onu, zihnimde bu olayla örtüşmüştü: Helen ve o it bir olmuştu. Şu an okulumun önünde siyah eski püskü şapkası uzun yeşil montuyla başka bir çocuğu bekliyordu. Beni görünce koşarak geldi, öptü beni. Son zamanlarda çok öpenim olmuştu; gerçekten de hoşlanıyordum ilgiden. Herkes öpebilirdi beni, karşılığında ben de zevkle öperdim onları.</p>
<p>Birlikte olduğum gruptakilerin, oğlanların yani, pis kokan keçeleşmiş saçları omuzlarına dökülüyordu, üstlerinde perişan okul ceketleri, ne kravat ne arma. Okulda son günlerde uyuşturucular, mor dumanlar gırla gidiyordu, çocuklardan bazıları hap kullanıyordu. Ben de sabahları duada yarım alıyordum ama bu saate kadar etkisi çoktan geçiyordu. Çocuklar aralarında Traffic ve The Faces’in plaklarını değiş tokuş ediyorlardı. Ben de bok varmış gibi Fairfield Hall’daki Emerson Lake and Palmer konserine gitmek için paraya ihtiyacı olan bir çocuktan Jimi Hendrix plağı almaya söz vermiştim: <i>Axis: Bold as Love</i>. Sersemin paraya bu kadar ihtiyacı olduğuna göre plağın kusurunu, çiziklerini siyah ayakkabı boyasıyla kapatmış olabilirdi, onun için elimde büyüteçle plak yüzeyini inceliyordum.</p>
<p>Çocuklardan biri Charlie’ydi, haftalardır ilk kez zahmet edip okula geliyordu. Gümüş rengi saçları ve düzgün ayakkabılarıyla aralarında hemen seçiliyordu. Eskisi kadar hoş ve duygusal görünmüyordu şu an; yüz çizgileri sertti, saçları kısa, elmacık kemikleri daha çıkıktı. Bowie’yi taklit ediyordu, biliyordum. Bowie, o zamanki adıyla David Jones, yıllar önce bizim okula devam etmişti, yemek salonundaki toplu resimde görünüyordu yüzü. Oğlanlar her fırsatta ikonun resminin önünde diz çöküp pop şarkıcısı olabilmek için, ömürlerini tamircide ya da sigorta şirketinde ya da mimar yanında çırak olarak tüketmemek için dualar ediyorlardı. Ama Charlie dışında hiçbirimizin çok büyük hayalleri yoktu; bizim beklentilerimiz sefil hayallerle, çılgın isteklerin karışımıydı. Benimkiler yalnızca çılgın isteklerdi.</p>
<p>Charlie beni görmezden geldi, semtin spor sahasında bir açık hava konseri sonrası <i>Bromley and Kentish Times</i>’ın kapağında Musn’t Grumble adlı grubuyla resmi çıkalı beri arkadaşlarının çoğunu görmezden geliyordu. Grup iki yıldır birlikte çalıyordu, okul balolarında, barlarda, daha büyük bir-iki konserde ek grup olarak filan, ama daha önce hiç haber olmamışlardı. Ani gelen bu ün, Charlie’ye ‘Kızkılıklı’ diyen öğretmenler de dahil, bütün okulu etkilemiş, rahatsız etmişti.</p>
<p>Helen’i görünce Charlie’nin yüzü aydınlandı, yanımıza geldi. Tanıştıklarını bilmiyordum. Helen parmak uçlarında yükselip öptü onu.</p>
<p>“Provalar nasıl gidiyor?” diye sordu ellerini saçında gezdirerek.</p>
<p>“Harika. Yakında bir konserimiz daha var.”</p>
<p>“Gelirim.”</p>
<p>“Gelmezsen çalmayız,” dedi. Helen buna uzun uzun güldü. Ben araya girdim. Bir şeyler söylemem gerekiyordu:</p>
<p>“Baban nasıl, Charlie?”</p>
<p>Gülerek baktı yüzüme. “Daha iyi.” Helen’e dönüp, “Babam akıl hastanesinde. Gelecek hafta çıkıyor, eve Eva’ya dönüyorum deyip duruyor.”</p>
<p>“Gerçekten mi?”</p>
<p>Eva yine kocasıyla birlikte mi yaşayacaktı? Buna şaşırmıştım. Hiç kuşkum yok ki babam da şaşıracaktı.</p>
<p>“Eva seviniyor mu?”</p>
<p>“Sen de çok iyi biliyorsun ki küçük dangalak, ölümden döndü o. Başka şeylerle ilgileniyor şu an. Başkalarıyla. Tamam mı? Bence babam evin kapısından girdiği an kıçına bir tekme annesinin evine yollanacak. Bu da aralarındaki her şeyin sonu olacak.”</p>
<p>“Aman Tanrım!”</p>
<p>“Evet, ama ben zaten onlardan pek hoşlanmıyorum. Babam çok saldırgan. Evde yeni birine yer açılır böylece. Yakında yaşamımız bütünüyle değişecek. Babana bayılıyorum Krema. Çok etkiliyor beni.”</p>
<p>Bunu duymak çok hoşuma gitmişti. Tam Eva’yla babam evlenirse seninle ben kardeş olacağımız için ilişkimiz ensest sayılacak diyecekken ağzıma hâkim olmayı başardım. Yine de bunun düşüncesi bile beni zevkten deli etmeye yetti. Bu demekti ki Charlie’yle yıllarca bağım olacaktı, okul bittikten çok sonra da. Babamla Eva’nın bir araya gelmelerini sağlamak istiyordum. Tabii annem de yeniden ayaklarının üzerinde durmak zorundaydı. Belki o da başka birini bulurdu, gerçi bundan çok kuşkuluydum ya.</p>
<p>Birden okulun önündeki küçük sokakta 1944’te Luftwaffe’nin attığı bombadan beri duyulmamış şiddette bir patlama oldu. Pencereler açıldı; bakkallar koşarak dükkânlarının kapısına çıktılar; müşteriler pastırmadan söz etmeyi kesip baktılar; öğretmenlerimiz gürültü güçlü bir çığlık gibi yüzlerinde patlayınca bisikletlerinin üstünde yalpaladılar. Oğlanlar tam binadan çıkarken tabana kuvvet kapılara üşüştüler, pek çoğu da, serinkanlı olanlar yani, ya omuz silktiler ya da nefretle küfrederek dönüp adımlarını hızlandırdılar.</p>
<p>Pembe Vauxhall Via’nın dörtlü hoparlörlerinden Byrds’ün ‘Eight Miles High’ı kükreme gibi duyuldu. Arkada iki kız oturuyordu, direksiyonda Charlie’nin menajeri, Fish, vardı; uzun boylu, baston yutmuş gibi görünen, yakışıklı eski bir öğrenciydi, babasının deniz kuvvetleri komutanı olduğu söyleniyordu. Annesi de Leydi’ydi söylenenlere göre. Fish’in saçları kısaydı, kılığı, beyaz gömleği, buruşuk takım elbisesi ve tenis ayakkabıları, son derece gösterişsizdi. Modayı izlediği yoktu, yine de hep ilgi çekici ve hoştu. Hiçbir şeye aklını takmıyordu. Ve bu bilmece gibi oğlan olsa olsa on dokuz yaşındaydı, bizden çok büyük değildi ama çok kalburüstü bir tipti, bizim gibi halktan değildi, onu çok üstün görüyorduk, tam bizim Charlie’yi idare edebilecek biriydi. Aşağı yukarı Charlie’nin okula geldiği her öğleden sonra gelip onu grubuyla prova yapması için stüdyoya götürüyordu.</p>
<p>“Seni bırakalım mı?” diye seslendi Charlie, Helen’a.</p>
<p>“Başka zaman! Görüşürüz!”</p>
<p>Charlie ağır ağır arabaya yürüdü. O yaklaştıkça, havalansınlar diye önden rüzgârını göndermiş gibi, kızların ikisi de iyice kıpırdanmaya başladı. Fish’in yanına geçip oturduğunda öne eğilip onu deli gibi öptüler. Canavar trafiğe çıkarken o da dikiz aynasında saçlarını düzeltti, arabanın önüne toplanmış, motor kapağını açıp, ne anlamı varsa, motora bakmaya çalışan ufak çocuklar kaçıştılar. Onlar gözden kaybolurken kalabalık da hızla dağıldı. “Otuzbirci!” dedi çocuklar arkasından umutsuzlukla, gördüklerinin güzelliği mahvetmişti hepsini. “S.ktir git otuzbirci!” Bizler evlere, annelerimize, etli böreklerimize, ketçaplı cipslere, Fransızca öğrenmeye, ertesi gün için futbol takımını toplamaya dönüyorduk. Charlie’yse müzisyenlerle beraberdi. Sabahın birinde gece kulüplerine gidecekti. Andrew Loog Oldham’la tanışacaktı.</p>
<p>Ama ben de en azından şu an için Helen’laydım.</p>
<p>“Bize geldiğin gün olanlar için çok üzgünüm,” dedi. “Genelde çok iyi huyludur.”</p>
<p>“Babaların sağı solu belli olmaz.”</p>
<p>“Hayır, köpekten söz ediyorum. İnsanların yalnızca vücutları için kullanılmalarına karşıyım, ya sen?”</p>
<p>“Bak!” dedim hışımla ona dönerek, Charlie’nin kadınlara nasıl davranmak gerektiği konusundaki öğüdünü tutuyordum: Onları tetikte tut, canlarına oku. “Benim otobüs durağına yürümem gerekiyor. Bütün gün burada kancık gibi dalga konusu olmak için bekleyecek değilim. Beklediğin gelmedi mi daha?”</p>
<p>“O sensin, salak.”</p>
<p>“Beni görmeye mi geldin?”</p>
<p>“Evet. Bugün öğleden sonra işin var mı?”</p>
<p>“Hayır, tabii ki yok.”</p>
<p>“Benimle olur musun o zaman?”</p>
<p>“Tamam, çok iyi.”</p>
<p>Kolumdan tuttu, okuldan çocukların bakışları arasında yürüdük. Okuldan kaçıp San Francisco’da yaşayacağını anlattı. Aile yanında yaşamanın sıkıcılığı canına yetmişti artık, okulun anlamsızlığı da boğuyordu onu. Batı dünyasının her yerinde özgürleşme hareketleri, farklı yaşam biçimleri deneniyordu –gençlik hiç görülmemiş bir mücadele veriyordu–, Kıllı Sırt’sa ona gece on bire kadar dışarıda kalma izni veriyordu. Ona gençliğin mücadelesinin hızı kesildi, dedim, herkes işin dozunu kaçırmıştı, ama beni dinlediği yoktu. Onu suçlamıyordum aslında. İnsan bir şeyi duyana kadar iş çoktan bitiyor zaten. Onun uzaklara gideceğini düşünmekten nefret ediyordum, çünkü arkada kalmaktan nefret ediyordum. Charlie büyük işler peşindeydi, Helen kaçmaya hazırlanıyordu, peki ben ne yapıyordum? Ben nasıl kaçacaktım?</p>
<p>Başımı çevirince Jamila’nın siyah tişört ve beyaz şortla hızla bana doğru geldiğini gördüm. Onunla buluşmaya söz verdiğimi unutmuştum. Son birkaç metreyi koşarak gelmişti, nefes nefeseydi, ama yorgunluktan çok kaygıdandı bu. Onu Helen’la tanıştırdım. Jamila ona bakmadı bile, Helen’sa kolunu kolumdan ayırmadı.</p>
<p>“Anwar iyice çığrından çıktı,” dedi Jamila. “İşi iyice büyüttü.”</p>
<p>“İsterseniz ben gideyim, ikiniz rahat konuşun,” dedi Helen.</p>
<p>Hemen hayır dedim, Jammie’ye Helen’a olup biteni anlatabilir miyim, diye sordum.</p>
<p>“Olur, anlat da herkes kültürümüzün gülünçlüğünü, insanlarımızın geri kafalılığını, aşırılığını, dar görüşlülüğünü görsün.”</p>
<p>Böylece Helen’a açlık grevini anlattım. Jamila sürekli araya girip ayrıntıları anlattı, son olanları ekledi. Anwar’da en ufak bir yumuşama bile olmamıştı, ağzına ne bisküvi koyuyordu ne de bir yudum su ne de sigara. Ya Jamila onu dinleyecekti ya da acı çekerek, organları birer birer iflas ederek ölüp gidecekti. Onu hastaneye götürecek olurlarsa aynı şeyi bir daha, bir daha deneyecekti, ailesi pes edene kadar.</p>
<p>Yağmur başlıyordu, üçümüz bir otobüs durağına sığındık. Gidecek hiçbir yerimiz yoktu ki. Helen beni sakinleştirmek için elimi tutmuş sabırla dikkatle dinliyordu. Jamila, “Kendi kendime karar verdim, bu gece, gece yarısı, ne yapacağıma karar verir vermez, tamamdır. Böyle kararsız bekleyemem.”</p>
<p>Jamila’nın evden kaçışı, nereye gideceği, yaşamını sürdürmesi için gerekli parayı nereden bulacağımız konusu her açıldığında, “Annem ne olacak?” diyordu. Anwar, Jamila’nın yaptığı her şey için Jeeta’yı suçluyordu. Jeeta tam bir cehennem hayatı yaşıyordu ve kaçabileceği hiçbir yer yoktu. Aklıma parlak bir fikir olarak Jamila’yla Jeeta’nın birlikte kaçabileceği geldi, ama Jeeta asla Anwar’ı terk etmezdi; Hintli kadınlar öyle şeyler yapmazlar. Böyle konuşup dururken Helen’in aklına harika bir fikir geldi:</p>
<p>“Gidip babana soralım,” dedi. “Akıllı bir adam, manevi yönü güçlü...”</p>
<p>“Üçkâğıtçılıkta bir numaradır,” dedi Jamila.</p>
<p>“En azından bir deneriz,” dedi Helen.</p>
<p>Böylece bizim eve yollandık.</p>
<p>Oturma odasında annem resim yapıyordu, neredeyse şeffaf beyazlıktaki bacakları sabahlığının altından görünüyordu. Çizim defterini hemen kapatıp koltuğun arkasına attı. Ayakkabıcıda geçen günün ardından yorgun görünüyordu. Ona hep bununla ilgili bir şeyler sormayı istiyordum ama bir türlü ağzımdan o gülünç, ‘Günün nasıl geçti?’ sözcükleri çıkmıyordu. Zaten o da işinden kimseye söz etmiyordu. Jamila bir tabureye oturup sanki babasının intiharını başkalarına havale edince rahatlamış gibi gözlerini boşluğa dikti.</p>
<p>Helen da babamın Chislehurst’teki seansına katıldığını söylemekle ne kendine ne de dünya barışına katkıda bulunmuş oldu.</p>
<p>“Ben izlemedim,” dedi annem.</p>
<p>“Ah, ne kadar yazık. Çok etkileyiciydi.” Annem kendine acır gibi baktı, Helen sözü sürdürdü: “İnsanı özgürleştiriyor. Gidip San Francisco’da yaşama isteğim güçlendi.”</p>
<p>“Bu adam benim de gidip San Francisco’da yaşama isteğimi güçlendiriyor,” dedi annem.</p>
<p>“O zaman, öğrettiği her şeyi aldın demektir. Budist misin?”</p>
<p>Annemle Helen arasındaki konuşma çok kopuk gidiyordu. Chislehurst’teki Budizm’den, genelde zihnin kapasitesini genişletmekten, özgürlükten ve festivallerden söz ettiler. Ama anneme göre İkinci Dünya Savaşı hâlâ sokaklarımızda yaşanıyordu, onun büyüdüğü sokaklarda yani. Bana sık sık gece hava saldırılarından, ailesinin yangın beklemekten yorulduğundan, komşu sokaklardaki evlerin birden toza bulanışından, insanların birden ortadan kayboluşundan, cephede ölen gençlerin haberlerinin alınışından söz ediyordu. Kötülüğe ya da insan yıkımlarına ne kadar dayanabilirdik? Savaşla ilgili somut olarak tek bildiğim, bahçenin bitimindeki çocukluğumda benim küçük evim saydığım bodur ve yayvan hava saldırısı sığınağıydı. O zamanlar bile içinde 1943’ten kalma reçel kavanozları ve kırık ranzalar vardı.</p>
<p>“Bizim için sevgiden söz etmesi kolay,” dedim Helen’a. “Ya savaş ne olacak?”</p>
<p>Jamila sinirle ayağa fırladı. “Neden savaştan söz ediyoruz, Karim?”</p>
<p>“Önemli, çünkü...”</p>
<p>“Ne salaksın. Lütfen ya...” Anneme yalvarır gibi baktı. “Buraya bir şey için geldik. Neden beni böyle beklemek zorunda bırakıyorsun? Hadi hemen danışalım.”</p>
<p>Annem bitişik duvarı işaret ederek, “Ona mı?” dedi.</p>
<p>Jamila başının salladı, tırnaklarını yiyordu. Annem acı acı güldü.</p>
<p>“O kendi işlerinin bile içinden çıkamıyor.”</p>
<p>“Karim’in fikriydi,” dedi Jamila ve odadan sıvıştı.</p>
<p>“Güldürme beni,” dedi annem bana. “Neden yapıyorsun bunu kızcağıza? Keşke mutfağı temizlemek gibi daha yararlı bir şey yapsan. Ya da okul kitaplarından birini okusan. Neden işine yarayacak bir şeylerle uğraşmıyorsun sen, Karim?”</p>
<p>“Sinirlerine hâkim ol,” dedim anneme.</p>
<p>“Nedenmiş?” diye yanıtladı.</p>
<p>Odasına gittiğimizde Tanrı’yı yatağına uzanmış radyoda müzik dinler bulduk. Helen’a gülerek baktı, bana da göz kırptı. Onu beğenmişti, zaten erkek ya da Hintli olmadığı sürece kiminle olursa olsun çıkmama onay veriyordu. “Neden bu Müslümanlarla dolaşıyorsun?” dedi bir keresinde eve Jamila’nın arkadaşı bir Pakistanlıyı getirdiğimde. “Ne var ki?” diye sordum. “Çok sorun çıkar,” dedi kesin bir tavırla. “Ne gibi sorunlar?” diye sordum. Ayrıntıya inmeyi beceremiyordu; neresinden başlayacağını bilmediği kadar çok sorun olduğunu anlatmak ister gibi salladı başını. Tartışma yerini bulsun diye de ekledi: “Çeyiz filan yani.”</p>
<p>Ona her şeyi anlattıktan sonra, “Anwar benim bu dünyadaki en eski dostum,” dedi hüzünlenerek. “Biz eski Hintliler bu İngiltere denen yeri giderek daha az sever olduk, hayali bir Hindistan’a dönmek istiyoruz.”</p>
<p>Helen babamın elini tutup yatıştırır gibi üzerine vurdu.</p>
<p>“Ama burası sizin eviniz,” dedi. Biz burada olmanızdan memnunuz. Geleneklerinizle ülkemize katkınız oluyor.”</p>
<p>Jamila başını havaya kaldırıp ya sabır çekti. Helen yüzünden intihar edebilirdi, farkındaydım bunun. Helen’a yalnızca gülüp geçiyordum ben ama bu ciddi bir konuydu.</p>
<p>“Gidip konuşmayacak mısın onunla?” dedim.</p>
<p>“Gandi gitse onu da dinlemez,” dedi Jamila.</p>
<p>“Tamam,” dedi babam. “Doksan beş dakika sonra gelin, o zamana kadar meditasyonum bitmiş olur. Size yanıtımı o derin düşünmeler sonunda vereceğim.”</p>
<p>“Harika!”</p>
<p>Üçümüz birlikte Victoria Sokağı’na çıktık. Bara doğru kasvetli, uğultulu yollardan yürüdük, boktan parklardan, tuvaletleri dışarıda olan Victoria okulundan, bizim için asıl oyun alanı ve seks okulu sayılan bombalanmış arazilerden, bakımlı bahçelerden, tanıdık yabancıların oturduğu, televizyonların ölgün ışıklar gibi parladığı sokağa bakan onlarca odadan geçtik. Eva bizim buralara hep ‘yüksek derinlikler’ derdi. Etraf öyle sessizdi ki hiçbirimiz kendi utanç verici seslerimizi duymak istemiyorduk.</p>
<p>Burada polis memuru Bay Whitman ve genç karısı Noleen yaşıyordu; onlara komşu evde de emekli bir karı-koca, Bay ve Bayan Holub vardı. İkisi de Çekoslovakya’dan sürülmüş sosyalistlerdi, oğulları her cuma ve cumartesi gecesi onlara sezdirmeden pijamalarıyla gizlice evden çıkıp kötü müzikler dinlemeye gidiyordu. Karşılarında başka bir emekli çift, bir öğretmenle karısı, Gothardlar, oturuyordu. Yanı başlarında da East Endli kuşyemi satıcısı bir aile, Lovelacelar vardı, yaşlı Büyükanne Lovelace, Kütüphane Bahçeleri’nde tuvalet görevlisiydi. Sokağın yukarılarında Fleet Street’te çalışan muhabir Bay Nokes, karısı ve aşırı şişman çocukları, yanlarında da Scoffieldler oturuyordu, Bayan Scoffield mimardı.</p>
<p>Evlerin hepsi ‘elden geçirilmişti’. Birinin yeni verandası, öbürünün çift camlı Georgia stili pencereleri ya da yeni pirinç aksamlı bir kapısı vardı. Mutfaklar büyütülmüş, çatı katları yapılmış, duvarlar yıkılmış, garajlar eklenmişti. Bu İngiliz heyecanıydı yalnızca, kendini aşmakla, kültürle ya da zekâyla ilgisi yoktu, daha büyük, daha güzel bir ev istiyorsanız KY, Kendiniz Yapın düşüncesinin eseriydi her şey, daha şık ve gözalıcı bir ev, rahat bir yaşam, tabii bir de sınıf atlamak için sürekli eklentiler, kazanılan nakit paranın açıktan açığa sergilenmesi. Oyunun adı Gösteriş’ti. Mahalledeki evlere oturmaya gittiğinizde çoğu kez bir fincan çay içmeden önce yıkılıp baştan yapılmış odaların, ilginç dolapların, ranzaların, duşların, kömürlüklerin, seraların havasını atmak için ev gezdirilirdi. “Yine ev turu,” derdi babam iç geçirerek.</p>
<p>Chatterton Arms adlı barda bol paltoları, gemi başı gibi kaskatı şekil verilmiş kâkülleriyle kocamış Teddy Boys oturuyordu. Çivili deriler, zincirler içinde bir yığın da berbat rockçı vardı, tek bildikleri iş olan çete kavgalarından söz ediyorlardı. Koca ayakkabılı, Levi’s, Crombies giymiş, askı takmış bir-iki dazlak da yanlarında kızlarla gelmişlerdi. Çoğunu okuldan tanıyordum; her gece, babalarıyla birlikte bardaydılar, sürekli de geleceklerdi, hiç çıkmayacaklardı buralardan. İki hippiyle bir Paki’nin girdiğini görünce biraz afalladılar; bunun üzerine biraz fısıldaşıp dönüp bize baktılar, ben bir sorun çıkarmasınlar diye onlarla göz göze gelmemeye çalıştım. Yine de giderken üzerimize atlarlar diye heyecanlandım.</p>
<p>Jamila ağzını açmıyor, Helen’sa hep Charlie’den söz ediyordu, bu konuda uzmanlık tezi hazırlayacak kadar bilgili görünüyordu. Jamila’nın dalgın dalgın bardaklarca acı birayı götürürken hiç kibirli bir görünümü kalmamıştı. Charlie’yle birkaç kez bizde karşılaşmış ve işin doğrusu ona hiç de bayılmamıştı. “Ukalalığın öbür adı Charlie,” demişti sonunda. Charlie de onun üstüne gitmemişti. Neden yapacaktı ki? Jamila’nın ona bir faydası yoktu, onunla yatmak istemiyordu. Jamila bizim Charlie’nin ciğerini okumuştu: Bu devirde hâlâ geçerli olan o boş, idealci duygusallığın altında demir gibi bir hırs yatıyor demişti.</p>
<p>Helen keyifle Charlie’nin yalnızca okulumuzun küçük yıldızı olmakla kalmadığını, öbür okulları da, özellikle kız okullarını, aydınlattığını söyledi. Sırf çocuklara yakın olabilmek için Musn’t Grumble’ı konserden konsere izleyen kızlar vardı, konserleri çift makaralı teyplerle kaydediyorlardı. Charlie’nin az bulunur fotoğrafları parçalanana kadar elden ele geziyordu. Fish’in henüz hazır değiller diyerek reddettiği bir plak teklifi aldığı da biliniyordu. Fish’e göre işi iyice ilerlettiklerinde dünyanın en iyi gruplarından biri olacaklardı. Charlie gerçekten bunun farkında mıydı, hissediyor muydu, yoksa her gün herkesinki gibi boktan ve karışık bir yaşam mı sürüyordu bilmiyordum.</p>
<br/>

<p>O gecenin geç saatlerinde Jammie ve Helen’i arkama takıp babamın odasının kapısını tıklattım. Hiç ses yoktu.</p>
<p>“Belki başka bir düzleme uçmuştur,” dedi Helen. O da benim gibi babamın horultusunu duyuyor mu diye Jammie’ye baktım. Tastamam öyleydi; çünkü babam saçları diken diken, bizi gördüğüne çok şaşmış bir halde kapıyı açana kadar hızlı hızlı, sabırsızca vurdu durdu. Yatağının çevresine oturduk, şu an bilgeliğin doğal bir sonucu olduğundan artık kuşku duymadığım o müthiş sessizlik seansına başladı.</p>
<p>“Kuşku ve belirsizlik dolu bir çağda yaşıyoruz. İnsanlık tarihinin yüzde doksan dokuz nokta dokuzunu kaplayan eski dinler artık bozulmuş, bir anlamları kalmadı. Sorun laiklikti. Manevi değerlerimizi ve aklımızı maddecilikle takas ettik. Şimdi herkes nasıl yaşayacağını sorarak ortalarda dolanıyor. Bazen umutsuzlar bana bile geliyorlar.”</p>
<p>“Amca, lütfen...”</p>
<p>Babam başparmağını bir santim kadar kaldırdı, Jamila istemeye istemeye sustu.</p>
<p>“Şuna karar verdim.”</p>
<p>Hepimiz öyle dikkat kesilmiştik ki kendimi tutmasam kıkırdayacaktım.</p>
<p>“Ben mutluluğa yalnızca duygularımızı, sezgilerimizi, gerçek arzularımızı izleyerek ulaşabileceğimize inanıyorum. Görev, zorunluluk ya da suçluluk duygusu ve başkalarını hoşnut etme arzusu ancak mutsuzluk getirir. Mutluluğu olduğu sürece kabul edin, bencilce değil ama bu dünyanın, başkalarının bir parçası olduğunuzu, onlardan ayrı olmadığınızı bilerek. İnsanlar başkalarının mutluluğu pahasına da olsa kendi mutluluklarının peşine düşmeli midirler? Yoksa başkaları mutlu olsun diye mutsuz mu olmalılar? Bu sorunla karşılaşmayan tek bir insan yoktur.”</p>
<p>Nefes almak için durdu, bize baktı. Bütün bunları anlatırken Eva’yı düşündüğünü anlamıştım. Birden bizi terk edeceğini fark ederek kendimi kimsesiz ve eksik hissettim. Bizi bırakmasını istemiyordum, çünkü onu çok seviyordum.</p>
<p>“İnsan Hıristiyanlığı seçmiş İngilizler gibi sofulukla kendini kısıtlayarak cezalandırırsa, bunun sonu yalnızca küskünlük ve daha büyük bir mutsuzluk olur.” Şu an yalnızca Jamila’ya bakıyordu. “İnsanlar hep öğüt isterler. Olan bitenin daha fazla farkında olmaya çalışacaklarına öğüt isterler.”</p>
<p>“Çok teşekkürler,” dedi Jamila.</p>
<p>Onu eve bıraktığımızda gece yarısını geçmişti. İçeri girerken başı öne eğikti. Kararını verip vermediğini sordum ona.</p>
<p>“Ah, tabii,” dedi ailesinin, işkencecilerinin, ayrı odalarda uyanık yattıkları dairenin merdivenlerini çıkmaya hazırlanırken, biri ölmeye çalışıyordu, öbürü de hiç kuşku yok ki ölmeyi diliyordu. Koridordaki ışıkları ayarlayan aygıt tik tak diye gürültüyle çalışıyordu. O loş ışıkta Helen’la ne yapacağına ilişkin bir ipucu bulmak için Jamila’nın yüzüne baktık. Bize sırtını dönerek karanlığın içine karıştı, yukarıya çıktı.</p>
<p>Helen Jamila’nın o çocukla evleneceğini söyledi. Ben, hayır, dedim, teklifini reddedecek. Ama kesin bir şey söylemek olanaksızdı.</p>
<p>Helen’la Anerley Parkı’na çıkıp salıncakların yanına çimenlerin üzerine uzandık, gökyüzünü seyrettik, giysilerimizi çıkardık. Güzel ama telaşlı bir sevişmeydi, Kıllı Sırt meraklanmaya başlamış olmalıydı. O işi yaparken ikimiz de Charlie’yi mi düşünüyorduk acaba, diye sordum kendi kendime.</p>
</body>
</html>