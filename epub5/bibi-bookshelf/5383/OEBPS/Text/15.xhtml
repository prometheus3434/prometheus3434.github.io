<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>
    <body>
<div class="bos6"></div>
<p class="baslik1">15. Bölüm</p>
<div class="bos2"></div>
<p>Tam anlamıyla faka bastığımı ilk Pyke’ı her zamanki mavi eşofmanıyla provada izlerken fark ettim, dar eşofman altı kıçını yastık kılıfı gibi sımsıkı sarıyor, odada gezindikçe cinsel organının hatları belli oluyordu. İşte bir güreş müsabakasındaymışız gibi Marlene’in coşkun tezahüratları arasında –Eleanor da kendine bir içki hazırlarken– kıçıma giren o organ yaşamımı allak bullak etmişti. Artık emin olmaya başlıyordum bu ibnenin beni başka yerlerden de düzdüğünden. İcabına bakacaktım bu işin.</p>
<p>İyice inceledim onu. İyi bir yönetmendi, çünkü zor olsalar bile insanları seviyordu. (Zor insanları çözülmesi gereken yap-bozlar gibi görüyordu.) Oyuncular onu seviyorlardı çünkü onlara bir rol verdiğinde bunu en iyi kendi çabalarıyla geliştirebileceklerine inanıyordu. Gururlarını okşuyordu bu yaklaşımı, oyuncular övülmeye bayılırlar. Pyke asla sinirlenmiyor, kimseyi istemediği bir yöne sürüklemiyordu; yönlendirmeleri üstü kapalı ve etkiliydi. Ne olursa olsun benim için sıkıntılı günlerdi bunlar. Öbürleri, özellikle, çok sık sinirleniyordu, beni öbürlerine göre ağır ve aptal buluyordu. “Karim’de bir oyuncunun sahip olması gereken her şey var,” dedi Carol. “Sıfır teknik, sıfır deneyim, sıfır varlık.”</p>
<p>Bu nedenle Pyke’ın ilk sahnelerde satır satır her hareketi benimle birlikte yapması gerekiyordu. En çok da metin son halini aldığında Lawrence’la Pyke’ın bana ufacık bir rol vermelerinden, kuliste çük gibi dolaşmak zorunda kalmaktan korkuyordum. Ama Louise oyunu teslim edince şaşkınlık içinde çok sıkı bir rolüm olduğunu gördüm. Bir an önce oynamaya sabırsızlanıyordum.</p>
<p>“Şu oyunculuk ne tuhaf bir iş,” dedi Pyke; “insanları başka biri olduğunuza, bunun siz olmadığınıza inandırmaya çalışıyorsunuz. Bunu yapmanın yolu da şu: Ben-değilim rolünü oynamaya başladığınızda kendiniz olun. Bu ben değilim rolünü gerçek kılmak için kendi özgün benliğinizden bir şeyler çalmanız gerekir. Yanlış bir fırça darbesi, yanlış basılmış bir nota, yapmacık kaçan bir şey sizi ânında camide çıplak yakalanmış bir Katolik’ten beter eder. Ne kadar kendiniz gibi oynarsanız o kadar iyi. Zıtlıkların başında şu gelir: Başka birini başarılı canlandırmak için kendiniz olmalısınız! Ben bunu bilirim!”</p>
<p>Kışın oyunu stüdyo tiyatrolarında, sanat merkezlerinde sergilemek üzere turne için kuzeye gittik. Buz gibi otellerde kaldık, otel sahipleri müşterileri hırsızdan biraz hallice görüyordu, tuvaleti koridorun en ucuna yapılmış soğuk odalarda yattık, telefonu olmayan, sabah sekizden sonra kahvaltı vermeyen yerlerde yattık. Eleanor her sabah kahvaltıda, “Şu İngilizlerin uyuma ve yeme alışkanlıkları yüzünden insanın İtalya’ya göç edesi geliyor,” diyordu. Carol’ınsa tek derdi Londra’da sahneye çıkmaktı; kuzey Sibirya gibiydi, insanları hayvan gibiydi.</p>
<p>Ben Hindistan’daki küçük bir kasabadan yeni gelmiş bir göçmeni oynuyordum. Kostümü kendim ayarlarım dedim inatla: Uygun bir şey bulacağımdan emindim. Kalın tabanlı beyaz çizme, kıçıma şeker kâğıdı gibi yapışan, bileklerime dolaşan kocaman kiraz desenli bol paça pantolon ve ceketin yakasından çıkan geniş ‘Concorde’ yakalıklı lekeli bir gömlek giydim.</p>
<p>İlk oyunda sahneye, toplam yirmi izleyicinin önüne korkudan osurarak çıkar çıkmaz kahkahalar duyuldu, önce kararsız, sonra sarsıla sarsıla duyulan kahkahalar beni rahatlattı. Kendimi oyun ilerledikçe artan bu keyif rüzgârına bıraktım. Sefil ve komik bir tiptim. Öbür oyuncular tonla laf ediyor, afilli politik çözümlemeler yapıyor, korkak İşçi Partisi Hükümeti’ne öfkeyle saldırıyor ama izleyici en çok bana ilgi gösteriyordu. Bir Hintlinin İngiltere’deki cinsel heyecanları ve gördüğü aşağılanmalarla ilgili esprilerime gülüyorlardı. Şanssızlık bu ya en önemli sahnelerim Carol’la birlikteydi, ilk oyundan sonra sahnenin gerisinden bana hiç de hoş olmayan bakışlar fırlatmaya başlamıştı. Üçüncü oyundan sonra soyunma odasında, “Ben bu adamla oynayamam; şaklabanın teki bu, oyuncu filan değil!” diye bağırmaya başladı. Hemen gidip Londra’yı, Pyke’ı aradı.</p>
<p>Matthew Londra’ya daha o öğleden sonra dönmüştü. Bombacıları ve özgürlük savaşçılarını savunan başarılı bir kadın savcıyla yatmak için Manchester’dan Londra’ya onca yolu kat etmişti. “Bu muhteşem bir fırsat, Karim,” demişti bana. “Aslında polisin desteği de arkamda ama yasaları, toplumumuzun temel direğini yanımda, tam yastığımın üstünde istiyorum ben.” Böylece bizi izleyicilerle ve yağmurla baş başa bırakarak toz oldu gitti.</p>
<p>Carol aradığında Pyke belki de yatakta Bradford Eight’in ya da Leeds Six’in kaderini tartışıyordu. Savcıyla sevişirken çok özenliydi eminim, kendini ona beğendirmek için her şeyi düşünmüştür –şampanya, haşhaş, çiçekler–; Carol da kalkmış telefonda ona benim öbürlerinden farklı bir oyunda, örneğin bir farsta oynuyormuş gibi davrandığımı anlatıyordu. Ama insanlarla ilişkilerinde başarılı, yetenekli insanların çoğu gibi Pyke’ta da avamlık damarı vardı. Benim tarafımı tutuyordu. “Karim bu oyunun kilit adamı,” dedi Carol’a.</p>
<p>On kenti gezip Londra’ya döner dönmez Batı Londra’da, Eva’nın evine yakın sanat merkezinde provalara ve ilk gösterimlere hazırlanmaya başladık. Çok hoş bir yerdi, en son uluslararası dans, heykel, sinema ve tiyatro etkinlikleri sergileniyordu. Merkezi iki hatırı sayılır sanat dostu işletiyordu; zevklerinin duruluğu ve keskinliği açısından karşılaştırılınca Pyke yanlarında abartılı rokoko stili kalıyordu. Lokantada yanlarında oturuyor, fasulye filizi yiyerek ‘performans’ adı verilen yeni bir dans ve yaratıcılık türüyle ilgili sohbetlerine kulak kabartıyordum. Kazancı tulumu giymiş bir adam geniş bir zeminde bir parça tele bağlanmış Camembert’i çekip duruyordu. Arkasında da siyahlı iki adam gitar çalıyordu. <i>Cheesepiece</i>’di çaldıklarının adı. Sonradan insanların “İmgenin özgünlüğünü beğendim,” dediklerini duydum. İşin sırrı eğitimdi. Benim aklımın köşesinden bile geçmeyen konularda böylesi hararetli laflar edildiğini ilk kez duyuyordum. Sanat dostlarına göre, Pyke gibi (ama ondan daha beter) bir oyuncunun performansı ya da bir yazarın becerisi, Eleanor’la birlikte görmüştük oyunu, ‘umut verici’, biraz ‘toy’ henüz demiştik, deprem ya da evlilik kadar önemliydi. “Kanserden ölürler inşallah,” diyorlardı o yazarlar için. Pyke’la bir araya gelip Stanislavsky ve Artaud konuşmak istediklerini sezinliyordum ama ikisi de öbürünün cesaretli tavırlarından nefret ediyordu. İki sanat dostu tiyatrolarına oyununun provası yapılan adamdan, ‘kot pantolonu ütüleyerek giyen adam’ ya da ‘Caliban’ nitelemeleri dışında, neredeyse hiç söz etmiyorlardı. İki sanat dostunun yanında hep ordu halinde orta sınıftan şık giyimli kızlar çalışıyordu, babaları televizyon endüstrisinin devleriydi. Tuhaf bir işti bu: Tiyatro özel destekliydi, bu adamlar da ateşli tiplerdi, ama sanki herkes –orada çalışanlar, gazeteciler, tiyatronun destekçileri, öbür yönetmenler, oyuncular– tek bir soruya yanıt arar gibiydiler: Bu oyun tutacak mı, tutmayacak mı?</p>
<br/>

<p>Bu gerginlik ve kaygıdan kaçmak için bir pazar sabahı Changez’nin yeni evine gittim. Harika tiplerdi hepsi, vejetaryendiler, ama ben asıl Changez’nin hep sırtlarında taşımak zorunda kalacakları işe yaramaz bir şişkonun teki olduğunu anlayınca nasıl davranacaklarını merak ediyordum.</p>
<p>Önce onu tanıyamadım. Bunun nedeni biraz da içinde bulunduğu ortamdı. Bizim Baloncuk komün evinin bitkilerle ve radikal gazetelerle dolu ahşap mutfağında oturuyordu. Duvarlarda Güney Afrika ve Rodezya karşıtı gösterilerin, toplantıların ve Küba ve Arnavutluk tatillerinin duyuruları asılıydı. Changez saçlarını kestirmişti; Flaubert bıyığı yalnızca burnunun altında kalmıştı; üzerinde boğazına kadar düğmeli bol, gri bir işçi tulumu vardı. “Araba tamircilerine benzemişsin,” dedim. Bana gülerek baktı. Her şeyden çok da artık kendisine yönelik bir suçlama kalmamasına seviniyordu, çünkü Anwar’ın ölüm nedeninin kalp krizi olduğu anlaşılmıştı. “Artık hayatımın iyice tadını çıkarmak istiyorum, <i>jaar</i>,” dedi.</p>
<p>Masada Changez’nin yanında Simon ve genç, açık renk saçlı bir kız vardı, kızın adı Sophie’ydi, muffin yiyordu. Biraz önce bir fabrikanın önünde anarşist gazeteleri satıp gelmişti.</p>
<p>Changez onlara gidip bakkaldan süt almayı teklif edince şaşırdım, keyfin nasıl, her şey yolunda mı, diye sordum. Alışmış mıydı? Sesimin sanki Changez hafiften zekâ özürlüymüş gibi çıktığının farkındaydım. Ama Simon’la Sophie Changez’yi sevmişlerdi. Sophie ondan söz ederken bir kez ‘sakat göçmen’ demişti, doğruydu, Şeyli Katil öyleydi gerçekten. Belki de evde kabul görmesini buna borçluydu. Anlaşılan yarış atları besleyen bir aileden geldiğinden çok fazla söz etmemesi gerektiğini çabuk kavramıştı. Bana anlattığı o bilmem kaç tane hizmetçiyle büyüdüğüne, iyi bir hizmetçi, aşçı ve temizlikçide bulunması gereken özelliklere ilişkin hikâyeleri de kısa kesiyor olmalıydı.</p>
<p>“Komün hayatına bayıldım, Karim,” dedi Changez aynı gün yürüyüşe çıktığımızda. “Buradaki aile havasında dır dır eden teyzeler yok. Bir de toplantılar olmasa,<i> jaar</i>. Beş dakikada bir toplanıyorlar. Defalarca oturup şunu bunu, bahçeyi, yemek işini, İngiltere’nin durumunu, Şili’nin durumunu, Çekoslovakya’nın durumunu tartışıp duruyoruz. Bu demokrasinin iyice suyu çıkmış, <i>jaar</i>. Yine de öyle ilginç ki her şey, her gün burnumuzun dibindeki çıplaklık.”</p>
<p>“Ne çıplaklığı?”</p>
<p>“Anadan doğma. Baştan ayağa.”</p>
<p>“Nasıl anadan doğma, baştan ayağa çıplaklık yani?”</p>
<p>“Burada beş kız var, beyleriyse yalnızca Simon’la ben temsil ediyoruz. Kızlar komünist ilkelere göre utanma bilmiyor, bir şey gizlemiyor, üstlerine bir şey giymeden, göğüslerine sutyen takmadan dolaşıyorlar! Kıllı bölgeleri de meydanda!”</p>
<p>“Tanrım...”</p>
<p>“Ama orada da kalamam...”</p>
<p>“Nasıl, onca şeyden sonra mı? Neden olmasın ki, Baloncuk? Baksana sana neler ayarladım! Kahvaltıda gördüğün sutyensiz göğüsleri düşün!”</p>
<p>“Karim, kalbim kırık, <i>jaar</i>. Jamila o tatlı çocukla, Simon’la çığlıklar atmaya başladı. Yan odadalar. Her gece altlarındaki yatağın gıcırtılarını dinliyorum. O muhteşem gelişler zavallı kulaklarımı sağır ediyor.”</p>
<p>“Bu nasılsa bir gün olacaktı, Changez. İstersen sana bir çift kulak tıpası alayım.” Bir yandan da Changez’nin her gece yan odada hayatının aşkının götürülüşünü dinlemek zorunda kaldığını düşünerek içten içe kıkırdadım. “Peki neden oda değiştirmiyorsun?”</p>
<p>Başını salladı. “Ona yakın olmak istiyorum. Onun yakınımda olmasını istiyorum. Çıkardığı her sesi tanıyorum. Şu an oturuyor diyorum, mesela. Başka bir an, okuyor. Bilmek istiyorum.”</p>
<p>“Changez biliyorsun aşk bazen aptallığın ta kendisidir.”</p>
<p>“Aşk aşktır, sonsuzdur. Artık Batı’da romantik aşk filan kalmadı. Radyoda şarkılarda dinliyoruz ancak. Kimsenin gerçekten âşık olduğu yok burada.”</p>
<p>“Peki Eva’yla babama ne diyeceksin?” dedim dalga geçerek. “Onlarınki romantik, değil mi?”</p>
<p>“O zinaya giriyor. Tam anlamıyla günah.”</p>
<p>“Peki, anlıyorum.”</p>
<p>Changez’yi bu kadar keyifli gördüğüme sevinmiştim. Vurdumduymazlıktan kaçıp bu yeni hayata başladığına memnundu, asla uyum gösteremeyeceğini düşünmüştüm bu hayata.</p>
<p>Gezinirken şehrin bu bölgelerinin –Güney Londra’nın– benim yaşadığım Londra’ya kıyasla ne kadar derbeder ve yoksul göründüğünü fark ettim. Burada gidecek başka yeri olmayan işsizler, kirli montlu adamlar, çorapsız, eski ayakkabılı kadınlar sokaklarda geziyordu. Etrafa bakınarak gezerken Changez İngilizleri ne kadar sevdiğini, ne kadar kibar ve düşünceli insanlar olduklarını anlatıp durdu. “Çok inceler. Özellikle de kadınlar. Hintliler gibi sürekli insanı kazıklamaya çalışmıyorlar.”</p>
<p>Bu adamların yüzleri sağlıksız görünüyordu; ciltleri gri renkteydi. Evler geçici tutuklu kamplarına benziyordu; her yer çöp içindeydi; duvarlar yazı doluydu. Etrafı koruyucu tellerle çevrili ufak ağaçlar dikiliydi, yine de yerle bir olmuştu hepsi. Dükkânlarda yalnızca işe yaramaz, kötü giysiler satılıyordu. Her şey ucuz ve perişan görünüyordu, hele göz boyasın diye konanlar. Changez de benim gibi düşünüyordu belli ki. “Belki de Kalküta’yı hatırlattığı için kendimi burada evimde gibi hissediyorum,” dedi.</p>
<p>Artık gitme vaktimin geldiğini söyleyince Changez’nin yüzü değişti. O heyecanlı hali bir anda yerini, sanki söyleyeceklerini önceden çalışmış da artık söyleme zamanı gelmiş gibi, ciddiyete terk etti.</p>
<p>“Evet, söyle bakalım, Karim, oyunda benim tiplememi yapmıyorsun, değil mi?”</p>
<p>“Hayır, Changez, sana söylemiştim bunu.”</p>
<p>“Evet, o rol için şeref sözü vermiştin bana.”</p>
<p>“Evet, verdim. Tamam mı?”</p>
<p>Bir-iki saniye düşündü. “Peki, şu senin şeref sözün neyin üstüne bakalım?”</p>
<p>“Her şeyin, her bokun üstüne, Tanrı aşkına! Changez, sen nasıl böyle doğrucu bozuntusu oldun çıktın, ha?”</p>
<p>Piç herif, bana, inanmamış gibi, dik dik bakıp bastı gitti, Güney Londra’da gezinmeyi sürdürdü.</p>
<p>Birkaç gün sonra, oyunun Londra’daki ilk gösterimleri başladığında Jamila telefonda Changez’nin Shinko’ya rutin ziyaretlerinden birinden dönerken bir demiryolu köprüsünün altında saldırıya uğradığını söyledi. Güney Londra’da sıradan –sessiz, karanlık, soğuk, puslu, nemli– bir kış gecesinde bir çete Hintli olduğunu anlamadan Pakistanlı diye Changez’nin üstüne atlamıştı. Ayaklarıyla her yanını çiğnemiş, üstüne üstlük karnına jiletle Ulusal Cephe’nin başharflerini kazımaya başlamışlardı. Changez ta Buenos Aires’ten duyulabilecek o meşhur Müslüman cihat çığlığını patlatınca da kaçmışlardı. Afallamıştı tabii Changez; ödü bokuna karışmış, feleği şaşmıştı, Jamila’nın anlattığına göre. Ama herkesin gösterdiği anlayıştan yararlanmakta da gecikmemişti tabii. Sophie artık kahvaltısını yatağına getiriyordu, yemek, bulaşık gibi angaryaların çoğundan da yırtmıştı. Artık Changez’den bıkmaya başlayan polisler onun sırf kendilerini güç durumda bırakmak için demiryolu köprüsünün altına yatıp orasını burasını yaraladığını iddia ediyorlardı.</p>
<p>Changez’nin uğradığı saldırı beni çok öfkelendirmişti, Jamila’ya yapabileceğim bir şey var mı, diye sordum. Evet, böyle saldırılar hep oluyordu. Gelecek cumartesi günü Jamila ve arkadaşlarıyla birlikte yürüyüşe katılmalıydım. Ulusal Cephe yakınlarda Asya kökenlilerin bir yerleşiminde yürüyüş yapacaktı. Belediye Meclisi’nde faşistlerin toplantısı vardı; Asya kökenlilerin dükkânlarına saldırılacak, ölümle tehdit edileceklerdi. Bölge halkı korku içindeydi. Buna engel olamazdık: Tek yapacağımız yürüyüşle sesimizi duyurmaktı. Orada olacağım, dedim.</p>
<br/>

<p>Son zamanlarda Eleanor’la en fazla haftada bir kez yatar olmuştuk. Bu konuyu hiç açmıyorduk ama bana karşı soğuk davranmaya başlamıştı. Ben de pek aldırmıyordum; provalardan sonra eve gidip tek başıma korka korka oturmak istiyordum. Evin içinde Changez olarak gezinip, tam olarak tiplemesini yapmıyor, o garip gözbebeklerinin ardına ulaşmaya çalışıyordum. Robert de Niro görse kesin benimle gurur duyardı.</p>
<p>Eleanor’un geceleri arkadaşlarıyla partiden partiye dolaştığına emindim. Çoğunlukla beni de davet ediyordu ama onun takımıyla bir-iki saatten fazla kalınca kendimi hantal, uyuşmuş hissediyordum. Hayat bu insanlara dudaklarını uzatmıştı; ama gördüğüm kadarıyla onlar her gece partiden partiye sürüklenip hep aynı yüzlerle aynı şeylerden söz ederken o öpücük, ölüm öpücüğüne dönüşüyordu; aslında içlerinin ne kadar uyuz, işe yaramaz olduğunu görebiliyordum. Londra’da evlerinin salonunda içlerinde nasıl bir tutku, istek ya da açlıkla kurulup oturuyorlardı acaba? Politika danışmanım Çavuş Monty’ye, yöneten kesimin nefret etmeye bile değmediğini söyledim. Karşı çıktı. “Yalnız ukalalıkları çekilmez,” dedi o da.</p>
<p>Eleanor’u arayıp ona herkesle birlikte faşistlere karşı gösteriye katılmamız gerektiğini söyledim, tepkisi, özellikle Gene’in başına gelenleri düşününce çok tuhaf geldi bana. Bin bir türlü bahane buldu. Bir taraftan Sainsbury’ye gidip alışveriş yapması gerekiyordu; öte yandan hastanede ziyaret etmesi gereken biri vardı. “Gösteride görüşürüz aşkım,” dedi sonuç olarak. “Kafam biraz karışık da.” Telefonu kapadım.</p>
<p>Ne yapacağımı biliyordum. O sabah evde Jamila, Changez, Simon, Sophie ve öbürleriyle buluşmam gerekiyordu. Öyleyse? Geç kalıyordum. Yürüyüşü kaçırmamalıydım; hemen oraya gidecektim.</p>
<p>Bir saat bekledikten sonra kuzeye, Pyke’ın evinin olduğu yere giden metro trenine bindim. Onun evinin karşısındaki evin ön bahçesine girip bir kütüğün üstüne oturdum, çalıların arasındaki bir delikten Pyke’ın evini gözlemeye başladım. Saatler geçti. Vakit geç oluyordu. Yürüyüşe yetişmek için taksiye binmem gerekti. Jamila beni taksiden inerken görmediği sürece bir sakıncası yoktu aslında. Üç saat bekledikten sonra Eleanor’un Pyke’ın evine doğru yaklaştığını gördüm. Ne zekiydim ben, ne kadar da haklıydım! Eleanor zili çalar çalmaz Pyke açtı. Ne öpüşme ne dokunuş ne de gülümseme, kapıyı kızın arkasından hemen kapadı. Sonrası, hiçbir şey. Ne bekliyordum ki? Kapalı kapıya öylece bakakaldım. Ne yapacaktım? Bunu önceden düşünmemiştim işte. Yürüyüş ve gösteri çoktan başlamıştı. Belki Pyke’la Eleanor da gideceklerdi oraya. Onları bekleyecektim; ya da gidip oradan geçtiğimi, yürüyüşe onlarla birlikte gidip gidemeyeceğimi sorabilirdim.</p>
<p>Üç saat daha bekledim. Uzun bir öğle yemeği yiyorlardı herhalde. Hava kararmaya başlıyordu. Eleanor çıkınca onu metro istasyonuna kadar takip ettim, arkasındaki vagona binip karşısına gelecek biçimde oturdum. Başını kaldırıp da beni görünce çok şaşırdı. “Bakerloo treninde ne işin var senin?” dedi.</p>
<p>Hiç de bahane uyduracak havada değildim. Hemen kalkıp yanına oturdum. Doğrudan bedenini faşistlere siper edeceğine Pyke’ın evinde ne aradığını sordum.</p>
<p>Saçlarını geriye attı, gözleri kaçacak bir yer arar gibi trende gezindi, o da bana aynı şeyi soracağını söyledi. Bana bakmıyordu ama kendini savunur bir hali de yoktu. “Pyke’tan hoşlanıyorum,” dedi. “Heyecan verici bir tip. Senin dikkatini çekmemiş olabilir ama öylesi pek de sık bulunmuyor.”</p>
<p>“Onunla yatmaya devam edecek misin?”</p>
<p>“Evet, evet, ne zaman isterse.”</p>
<p>“Ne kadardır sürüyor bu iş?”</p>
<p>“O günden beri... Evlerine akşam yemeğine gittiğimiz, Pyke’la senin birbirinize o şeyi yaptığınız günden beri.”</p>
<p>Yanağını benimkine yasladı. Teninin tatlılığı ve yayılan hoş koku beni kendimden geçirdi.</p>
<p>“Ah, aşkım,” dedim.</p>
<p>“Benimle olmanı istiyorum, Karim, senin için çok şey yaptım. Ama insanların –erkeklerin– bana akıl vermelerine hiç gelemem. Pyke onunla birlikte olmamı istiyorsa ben de arzularımın sesini dinlerim. Bana öğreteceği o kadar çok şey var ki. Lütfen, lütfen, bir daha beni takip etme.”</p>
<p>Tam trenin kapıları kapanırken aradan sıyrılmayı başardım. Platformda yürürken Eleanor’dan ayrılmaya kesin karar verdim. Onu her gün tiyatroda görmek zorundaydım ama bir daha sevgilimmiş gibi davranmayacaktım. Bitmişti işte, ilk gerçek aşk hikâyem. Yenileri olacaktı. O Pyke’ı yeğlemişti. Siyah sevgilisi, tatlı Gene, Londra’nın en iyi pantomim sanatçısıydı, hastanelerde geçen pembe dizilerde lazımlık boşaltmış, İngilizler her gün bir bakışları, sözleri, tavırlarıyla ondan nefret ettiklerini hissettirdikleri için canına kıymıştı; onu bir zenci, bir köle, kendilerinden aşağı bir varlık olarak gördüklerini hep hissettirmişlerdi. İngiltere gibi İngiliz güllerinin de peşindeydik, o ödülleri, iyiliği ve güzelliği kazanmakla bütün o kendini beğenmişliğiyle İmparatorluğun, Kıllı Sırt’ın, lanet olası Great Dane’in gözünün ta içine meydan okuyarak bakmış oluyorduk. Hem İngiltere’nin bir parçası oluyor, hem gururla onun dışında kalıyorduk. Ama bütünüyle özgür olabilmek için kırgınlık ve küskünlük duygularından da arınmamız gerekiyordu. Kırgınlık ve küskünlük her gün yeniden beslenirken buna olanak var mıydı?</p>
<p>Eleanor’a onurlu bir mesaj göndermiştim. Artık onunla aşk ilişkisini bitirmem gerekiyordu. En zoru da buydu. Yaşamda her şey insanların birbirlerine âşık olmaları üzerine kuruluydu. Âşık olması kolaydı; ama aşktan kurtulmanın yolunu bilen yoktu. Nereden başlayacağımı bilmiyordum.</p>
<p>Günün kalan bölümünde Soho’da gezindim, belki on seks filmine girdim. Ondan sonraki haftada içime kapanmış, insanlardan uzaklaşmıştım, bu kesin depresyondu, çünkü hayatımın en önemli gecesi –oyunun ilk gecesi– benim için hiçbir şey ifade etmiyordu.</p>
<p>İlk geceden önceki günlerde öbür oyuncularla konuşmadım. Pyke’ın yarattığı o yakınlık havası bize geçici olarak duygu ve destek kazandıran bir ilaç etkisindeydi, ama artık eskisi geçmişti, LSD gibi ara ara canlanıyordu, o kadar. Pyke’ın direktiflerine uymayı sürdürsem de bir daha arabasına binmedim. Ona öyle hayrandım ki, yeteneğine, cesaretine ve geleneksel düşünceyi takmayışına ama artık kafam karışmıştı. Pyke bana ihanet etmiş olmuyor muydu? Belki de bana dünyanın işleyişini öğretmeye çabalıyordu. Bilmiyordum. Yine de Eleanor ona aramızda geçenleri anlatmış olmalı ki benden uzak duruyor, kibar davranıyordu, o kadar. Marlene bir kez bana, “Nerelerdesin, hayatım? Beni görmeye gelmeyecek misin artık, tatlı Karim?” diye yazdı. Yanıt yazmadım. Tiyatroculardan da, bütün oyundan da bıkmıştım; uyuşmuş gibiydim. Başıma gelenler kimsenin umurunda değildi. Arada çok büyük bir öfkeye kapıldığım oluyordu ama çoğunlukla hiçbir şey hissetmiyordum; daha önce hiç bu kadar uzun süre hissiz kaldığım olmamıştı.</p>
<p>Soyunma odaları çiçekler ve kartlarla dolup taşıyordu, bir saat içinde Paris’in her yerinde bir günde olandan daha çok öpüşülüyordu. Televizyon ve radyo için röportajlar yapılıyor, gazeteciler bana hayatımdaki önemli olayları soruyorlardı. Birçok kez dikenli telin yanında resimlerimi çektiler. (Fotoğrafçıların dikenli tele bayıldıklarını fark ettim.) Eleanor’a bakmamaya, öbür oyunculardan çok fazla nefret etmemeye özen göstererek kendi içimde yoğun günler yaşıyordum.</p>
<p>Derken birden, geldi çattı, gecelerin gecesi, sahnede pırıl pırıl spotların altında bir başımaydım, dört yüz beyaz İngiliz’in gözü üzerimdeydi. Sözlerin bana fazla tanıdık ve anlamsız gelen ve ağzımdan, “Merhaba, bugün nasılsınız bakalım?” der gibi gümbür gümbür yankıyla çıkan sözlerin izleyenlere canlı ve anlamlı ulaştığını biliyordum, o kadar ki gece çok başarılı geçmiş, ben de –bunu yetkin ağızlar, yani eleştirmenler söylüyor– çok komik ve doğal bulunmuştum. Sonunda.</p>
<p>Oyundan sonra soyunma odasında bir koca Guinnes içtikten sonra kendimi sürükleyerek fuayeye çıktım. Orada, tam önümde, açılışa kimseyi çağırmadığım için, çok tuhaf, şaşırtıcı bir manzarayla karşılaştım.</p>
<p>Bu bir film olsa gördüklerime inanmamak için gözlerimi ovuştururdum. Annemle babam gülerek sohbet ediyorlardı. İnsan annesiyle babasını öyle görünce şaşırıyor. Sofistike punkların, papyonluların, parlak ayakkabılıların, sırtı açık kadınların arasında mavili beyazlı elbisesi, mavi şapkası ve kahverengi sandaletleriyle annem duruyordu. Yanında da erkek kardeşim, küçük Allie vardı. Tek düşünebildiğim annemle babamın ne kadar ufak tefek, kır saçlı ve kırılgan göründükleri oldu, aralarındaki o uzaklık ne kadar yapay görünüyordu. İnsan yaşamı boyunca annesiyle babasını sonsuz bir güçle üzerine kol kanat geren her şeyi ezip geçen canavarlar olarak görür, sonra bir gün başını çevirip bakınca onları gafil avlar, birbirinden destek alan son derece zayıf ve gergin insanlar olduklarını fark eder.</p>
<p>Eva elinde içki ve salatayla yanıma geldi: “Ne mutlu bir tablo, değil mi?” Eva’yla ayakta durarak oyundan söz etmeye başladık. “Bu ülkenin gerçekleriydi anlatılanlar,” dedi. “Ne kadar duyarsız, incelikten yoksun bir hale geldiğimizi gösteriyor. Kendi kendimize yarattığımız o hoşgörülü, medeni İngiltere mitini yere çalıyor. Sırtımdaki bütün tüyler diken diken oldu inan. İşte iyi olduğunu oradan anladım. Ben sanatı sırtımdaki etkisiyle değerlendiririm.”</p>
<p>“Etkilediğine sevindim Eva,” dedim. Kendini çok kötü hissettiğini biliyordum. Ne diyeceğimi bilemedim. Neyse ki Shadwell yanımıza tünemiş, benimle konuşmasının bitmesini bekliyordu. Eva’nın gözleri fıldır fıldır dönüyordu, her ne kadar annemle babamdan tarafa bakmamaya çalışsa da gözleri oraya kayıyordu tabii. Yiyecek gibi bakıyordu onlara. Shadwell’den yana dönünce adam bana gülümseyerek söze başladı. “Çok etkilendim ama diyeceklerim var...” diye girdi. Bir daha annemle babama baktım. “Birbirlerini hâlâ seviyorlar, Eva, görmüyor musun?” dedim Eva’ya. Belki de demedim bunları, yalnızca aklımdan geçirdim. İnsan bazen bir şeyi söyledi mi yoksa yalnız düşündü mü emin olamıyor.</p>
<p>Oradan uzaklaştım, barda Terry’nin yanında her taraflarına parfüm sıkıp gösteriş yapmaya gelen öbür ilk-gececilere pek benzemeyen bir kadın vardı. Terry beni onunla tanıştırmadı. Onu tanıyor gibi davranmıyordu. Benim elimi de sıkmadı. Sonunda kadın, “Adım Yvonne, Matthew Pyke’ın bir arkadaşıyım, Kuzey Londra’da polisim. Komiser Monty’yle,” dedi ve kıkırdamaya başladı, “yalnızca polisiye vakalardan söz ediyorduk.”</p>
<p>“Öyle mi Terry?” Terry’yi daha önce hiç böyle, bu kadar gergin görmemiştim; sanki kulaklarına su kaçmış gibi sürekli başını sallıyordu. Bana bakmıyordu. Hali beni endişelendirdi. Başının yanına dokundum. “Neyin var, Monty?”</p>
<p>“Bana öyle diyemezsin, ibne çocuğu. Ben Monty filan değilim. Terry’yim ve canım sıkkın. Nedenini söyleyeyim sana. O sahnedeki ben olsaydım keşke. Ben olabilirdim bal gibi de. Hak etmiştim, tamam mı? Ama sen çıktın oraya. Tamam mı? Ben neden lanet bir polisi oynuyorum peki?”</p>
<p>Ondan uzaklaştım. Yarın kendini daha iyi hissedecekti kesin. Her şeyin sonu değildi bu. “Hey, hey, nereye gidiyorsun?” diye seslendi. Arkamdan geliyordu. “Yapman gereken bir şey var,” dedi. “Yapacak mısın? Yaparım demiştin.”</p>
<p>Kimse duymasın diye beni zorla yana, herkesten uzağa, çekti. Kolumdan tuttu. Canımı acıtıyordu. Kolum uyuşmuştu. Kıpırdayamadım.</p>
<p>“İşte zamanı geldi,” dedi. “Sana işaret veriyoruz.”</p>
<p>“Bu gece olmaz,” dedim.</p>
<p>“Bu gece olmaz mı? Neden bu gece olmazmış? Bu gecenin ne farkı var senin için? Çok mu önemli?”</p>
<p>Omuz silktim. “Pekâlâ.”</p>
<p>Elimden geliyorsa yaparım dedim. Ne demeye getirdiğini anlamıştım. Korkaklar gibi davranmayacaktım. Kimden nefret edeceğimi biliyordum. “Partinin hemen şimdi parasal desteğe ihtiyacı var. İki kişiye gidip hemen para iste.”</p>
<p>“Ne kadar?” dedim.</p>
<p>“Orasını sana bırakıyoruz.”</p>
<p>Dalga geçerek güldüm. “Aptallaşma.”</p>
<p>“Ağzından çıkana dikkat et!” diye bağırdı. “O bok dudaklarından çıkanı kontrol et!” Sonra gülerek bana dalga geçer gibi baktı. Bu farklı bir Terry’ydi. “Alabildiğin kadar al.”</p>
<p>“Sınav mı oluyorum yani?”</p>
<p>“Yüzlerce,” dedi, “yüzlerce sterline ihtiyacımız var. Onlardan iste. Soy onları. Mobilyalarını çal. Onlarda vardır o para. Getirebildiğin kadar getir. Tamam?”</p>
<p>“Olur.”</p>
<p>Oradan uzaklaştım. Yetmişti artık. Ama yeniden koluma asıldı, aynı kola. “Ne cehenneme gidiyorsun bakalım?”</p>
<p>“Ne var?” dedim. “Beni üzüyorsun.”</p>
<p>O öfkeliydi ama ben hiç öfkelenmiyordum. Olanlar umurumda bile değildi.</p>
<p>“Peki ama kimlerden alacağını bilmeden parayı nasıl getireceksin?”</p>
<p>“Tamam. İsimleri nedir?” diye sordum.</p>
<p>Beni yeniden sürükleyerek duvara savurdu. Annemle babamı göremiyordum artık; yalnızca duvarı ve Terry’yi görebiliyordum. Dişleri sımsıkı kenetliydi. “Bu sınıf çatışması,” dedi.</p>
<p>“Biliyorum.”</p>
<p>Sesi alçaldı. “Birincisi Pyke. Öbürü de Eleanor.”</p>
<p>Şaşırmıştım. “Ama onlar beni dostum.”</p>
<p>“Tamam. Öyleyse dostça davransınlar.”</p>
<p>“Terry, olmaz.”</p>
<p>“Evet, Karim.”</p>
<p>Dönüp restoran bölümündeki kalabalığa baktı. “Hoş insanlar, değil mi? İçki ister misin?”</p>
<p>“Hayır.”</p>
<p>“Emin misin?”</p>
<p>Başımı salladım.</p>
<p>“Öyleyse, görüşürüz, Karim.”</p>
<p>“Tamam.”</p>
<p>Ayrıldık. Ben ortalarda gezindim. Bu insanların çoğunu tanıyordum ama pek çıkaramıyordum. Ne yazık ki, bir dakika geçmeden kendimi en kaçmak istediğim kişiyle burun buruna buldum: Changez. Borçları ödemeye başlıyorduk işte. Hazırdım. Bu konu sinirlerimi öyle bozuyordu ki, birkaç gün önceden onun gelmesine engel olmaya çalışmıştım, Jamila’ya, “Changez’nin bu geceden hiç zevk alacağını sanmıyorum,” dedim. “Öyleyse onu mutlaka getireyim,” dedi Jamila da tam ondan beklenecek biçimde. Ama şu an Changez bana sarılmış sırtıma vuruyordu. “Çok iyi bir oyun ve müthiş bir oyunculuk,” dedi.</p>
<p>Ona kuşkuyla baktım. Kendimi hiç iyi hissetmiyordum. Başka bir yerde olmak istiyordum. Neden bilmiyorum ama bunun kötü bir tuzak olduğunu hissediyordum. Hazırdım. Bu gece herkes peşimdeydi.</p>
<p>“Evet, keyifli görünüyorsun, Changez. Bu neşenin nedeni nedir?”</p>
<p>“Tahmin etmen gerekirdi aslında, Jamilacığım hamile.” Ona boş boş bakıyordum. “Bir bebeğimiz olacak.”</p>
<p>“Bebeğiniz mi?”</p>
<p>“Koca aptal seni, seks olmadan nasıl olur o dediğin? Benim o şerefe hiç tam olarak erişemediğimi bilmiyor musun?”</p>
<p>“Evet, Bay Erdem. Ben de öyle düşünmüştüm zaten.”</p>
<p>“Yani bebek Simon’dan. Ama hepimizin olacak.”</p>
<p>“Komün bebeği mi?”</p>
<p>Changez homurtuyla onayladı: “Bütün arkadaşların, ailenin bebeği olacak. Hiç bu kadar mutlu hissetmemiştim kendimi.”</p>
<p>Bu kadarı yetmişti bana, çok teşekkürler. Sıvışıp eve gidecektim. Ama kaçamadan Changez koca pençesiyle, sağlam eliyle uzandı. Geriye sıçradım. İşte başlıyorduk, beyazlara ait bir tiyatronun fuayesinde bir Hintli beynimi dağıtacak, dedim içimden!</p>
<p>“Biraz yakınıma gelsene, büyük oyuncu,” dedi. “Gel de eleştirilerimi dinle. Rolünü daha çok yaşam öyküne dayandırdığın, benim tiplememle ilgili yaratıcılık denemelerine kalkışmadığın iyi olmuş. Benim öyle kolay canlandırılacak bir tip olmadığımı anladın herhalde. Senin şeref sözün şerefindi zaten. Aferin.”</p>
<p>Jamila’nın yanımda belirmesine sevindim; konuyu değiştirir diye umutlandım. Yanındaki kimdi onun? Tabii ya, Simon’dı! Yüzüne ne olmuştu? Simon’ın bir gözü bantlıydı; alt tarafta yanağı da sarılıydı; başının yarısı gazlı bezle sarılmıştı. Jamila, bebek için iki kez kutladığım halde kızgın bakıyordu. Sanki her yerde aranan bir tecavüzcüymüşüm gibi gözünü benden ayırmıyordu. Derdi neydi acaba bunun, öğrenmek istiyordum.</p>
<p>“Neyin var senin?”</p>
<p>“Oraya gelmedin,” dedi. “İnanamıyorum. Gelmedin oraya işte.”</p>
<p>Nereye gitmedim?</p>
<p>“Nereye?” dedim.</p>
<p>“Hatırlatmak mı gerekiyor? Gösteriye, Karim.”</p>
<p>“Gelemedim, Jammie. Provadaydım. Nasıl geçti? Etkili olduğunu filan duydum herkesten.”</p>
<p>“Senin oyundan başkaları vardı orada. Simon Tracey’yi tanıyor. O vardı, en ön safta.”</p>
<p>Simon’a baktı. Ben de Simon’a baktım. Yüzündeki ifadeyi anlatmak olanaksızdı, hele yüzünün büyük bir bölümü böyle gitmişken.</p>
<p>“Orada oldu işte. Yüzüne bir şişe geldi. Nereye gittiğini bir düşün, Karim?”</p>
<p>“Oraya,” dedim.</p>
<p>Annem yanıma geldiğinde tam gidiyordum, oradan çıkıyordum. Gülümsedi, onu öptüm. “Seni çok seviyorum” dedi.</p>
<p>“İyiydim ama, değil mi anne?”</p>
<p>“Her zamanki peştamalını giymemiştin,” dedi. “En azından kendi giysilerinle çıkmana izin vermişler. Ama sen Hintli değilsin ki. Hiç Hindistan’a gitmedin. Uçaktan indiğin an ishal olurdun herhalde, bundan eminim.”</p>
<p>“Neden biraz daha yüksek sesle söylemiyorsun bunu?” dedim. “Bir yanım Hintli değil mi yani?”</p>
<p>“Ya ben?” dedi annem. “Seni kim doğurdu? Sen bir İngilizsin, çok şükür ki.”</p>
<p>“Benim için önemli değil,” dedim. “Ben bir oyuncuyum. İşim bu.”</p>
<p>“Öyle deme,” dedi. “Neysen o ol.”</p>
<p>“Tamam, tamam.”</p>
<p>Babama bakındı, Eva’nın yanındaydı babam. Eva ona öfkeyle bir şeyler söylüyordu. Babam koyun gibi bakarak hepsini sineye çekiyor; hiç yanıt vermiyordu. Bizi fark edince önüne baktı. “Sıkı bir fırça yiyor kadından,” dedi annem. “Aptal adam; onun gibi inatçı keçiye işlemez ki o laflar.”</p>
<p>“Kadınlar tuvaletine gidip burnunu yıka istersen,” dedim.</p>
<p>“İyi olur aslında,” dedi.</p>
<p>Kapıda bir sandalyeye oturup gelecekte iskelet olacak kalabalığa baktım. Seksen yıl sonra topumuz ölmüş olacaktık. Ama öyle değilmiş gibi, yalnız değilmişiz gibi, her birimiz bir gün son nefesimizi vermeyecekmiş, frenlerimiz boşalmış gibi son hız duvara toslamaya gitmiyormuş gibi yaşamayı sürdürüyorduk, başka şansımız yoktu çünkü. Eva’yla babam hâlâ konuşuyorlardı; Ted’le Jean konuşuyorlardı; Marlene’le Tracey konuşuyorlardı; Changez, Simon ve Allie konuşuyorlardı; hiçbirinin de bana ihtiyacı yoktu artık. Onun için dışarı çıktım.</p>
<p>İçeridekilerin osuruklu götlerinden ve zehir zemberek konuşmalarından sonra dışarıdaki gece havası süt gibi yumuşacık geldi. Deri ceketimin önünü açtım, fermuarımı indirip şeyimi de rüzgâra açtım. Bok kokulu Thames Nehri’ne, kayıklarda yatıp kalkan serserilerin ve kürekseverlerin yarattığı o boklu gel-gite doğru yürüdüm. Bir süre kendimi kaptırıp hızlı tempolu yürüdükten sonra birkaç yüz metre arkadan gelen bir tür küçük yaratık tarafından izlendiğimi fark ettim, elleri cebinde sakin adımlarla yürüyordu. Hiç umursamadım.</p>
<p>Eleanor’u düşünmek istiyordum, ona geri dönmek için yanıp tutuşurken onu her gün görmenin ne kadar acı verdiğini. Aslında ona karşı ilgisiz davranmaktaki amacım benimle yeniden ilgilenmesini, beni özlemesini, beni yine evine, haşlanmış lahana yemeye ve poposundan son bir kez öpmeye çağırmasını sağlamaktı. Ama yazdığım mektupta benden uzak durmasını istemiştim; o da aynen öyle yapıyordu, bundan pek etkilenmişe de benzemiyordu. Belki de onunla son bir kez konuşmayı deneyebilirdim.</p>
<p>Artık peşimden gelenin kim olduğunu iyice merak etmeye başlamıştım, onun için nehir kıyısında biraz ilerledikten sonra bir barın kapısına gizlendim, yarı çıplak yaratığın üstüne atlayıp, “Kimsin sen? Beni neden izliyorsun?” diye bağırdım. Serbest bırakınca kadının hiç telaşlanıp korkuya kapılmadığını, gülümsediğini gördüm.</p>
<p>“Oyununa hayran kaldım,” dedi birlikte yürürken. “Beni çok güldürdün. Sana bunu söylemek istedim. Çok hoş bir yüzün var. Hele dudaklar. Üff.”</p>
<p>“Öyle mi? Benden hoşlandın mı?”</p>
<p>“Evet, birkaç dakika seninle olmak istedim. Seni izlediğim için kızmadın değil mi bana? Oradan kaçmak istediğini fark ettim. Çok korkmuş görünüyordun. Kızgın. Ne zor durum, üff. Artık yalnız kalmak istemiyorsun, değil mi?”</p>
<p>“Aklına takma bunları; bir arkadaş bulmak çok güzel.”</p>
<p>Tanrım, ne aptalca laflar ediyordum. Ama o koluma girdi, birlikte William Morris’in evini geçip Hogarth’ın Mezarı’na doğru nehir boyunca yürüdük.</p>
<p>“Başka birinin daha aynı şeyi düşünmüş olması ne tuhaf,” dedi kadın, adı Hillary’ydi.</p>
<p>“Ne düşüncesiymiş o?”</p>
<p>“Seni izlemek,” dedi.</p>
<p>Dönüp bakınca Heater’ın orada durduğunu gördüm, kendini gizlemek için hiçbir çaba göstermiyordu. Ta midemden patlayıp havada jet gibi yol alan bir çığlıkla selamladım onu. Janov orada olsa ayakta alkışlardı.</p>
<p>“Ne istiyorsun, Heater! Neden s.ktirip gitmiyor, kanserden filan ölmüyorsun sen, ha, yağlı koca ibne seni?”</p>
<p>Duruşunu düzeltip iki ayağını açarak, ağırlığını iki yana eşit verip sağlam bastı. Üstüme atlamaya hazırdı. Canı dövüş istiyordu.</p>
<p>“Bekle geliyorum, ibne Paki seni! Senden nefret ediyorum! Eleanor’umla oynaştığın yetti artık senin. Senin de, o Pyke’ın da.”</p>
<p>Hillary elimi tuttu. Sakindi. “Hadi koşalım istersen?” dedi.</p>
<p>“İyi fikir,” dedim. “Olur.”</p>
<p>“Hadi o zaman.”</p>
<p>Heater’a doğru koşup dizine basarak üstüne çıktım, yakasına asılıp o hızla okulda öğrendiğim gibi alnımı burnuna geçirdim. Okulun faydası bu işte. Eliyle burnunu, yüzünü tuta tuta son hız kaçtı. Sonra Hillary’yle ben de koşarak bağırmaya başladık; birbirimize sarılmış öpüşüyorduk, ama sanki her yer kan olmuştu; her yerimizden fışkırıyordu. Heater’ın da okulda yaka dikişlerinin içine jilet koymadan dışarı adım atmamayı öğrendiğini unutmuştum.</p>
</body>
</html>