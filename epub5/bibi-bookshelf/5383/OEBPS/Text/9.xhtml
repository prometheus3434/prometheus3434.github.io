<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>
    <body>
<div class="bos6"></div>
<p class="baslik1">9. Bölüm</p>
<div class="bos2"></div>
<p>Batı Kensington’daki dairenin bir zaman çok lüks döşeli olduğu hemen anlaşılan üç büyük odası vardı, tavanlar çok yüksekti, odanın boyutları insanın ağzını açık bırakıyordu, terk edilmiş bir katedralde gibi hissediyordum kendimi. Yine de evin en ilginç bölümü tavanıydı. Tuvalet koridorun sonundaydı, camı kırık olduğu için rüzgâr bütün şiddetiyle insanın kıçına vuruyordu. Binanın sahibi çocukluğunu orada geçirmiş Polonyalı bir kadındı, son on beş yıldır öğrencilere kiraya vermeye başlamıştı evi. Kadın ölünce Eva evi olduğu gibi, mobilyalarıyla filan almıştı. Odalarda eski tip kaplama kirişler ve hizmetçileri bodrum kattan çağırmaya yarayan demir tokmaklı ziller vardı, bodrumda şu an Thin Lizzy’nin yol müdürü kalıyordu, Eva’nın anlattığına göre adamın başı saçlarını omuzlarına kadar uzattığı için derde girmişti. Rengi bütünüyle atmış hüzünlü duvarlarda kara çatlak aynalar ve kocaman tozlu tablolar asılıydı, tablolar biz evde yokken birer birer gidiyorsa da evden başka bir şey çalındığına ilişkin bir iz yoktu. En ilginci de Eva’nın tabloların eksilişinden hiçbir rahatsızlık duymamasıydı. Ben, “Hey, Eva, bir tablo daha eksilmiş,” deyince o da, “İyi işte başka şeylere yer açılmış,” diyordu. Sonunda bize onları Charlie’nin çalıp sattığını itiraf etti, ama bundan kimseye söz etmeyecektik. “En azından bir iş beceriyor,” dedi. “Jean Genet de hırsız değil miydi?”</p>
<p>Üç büyük odanın içindeki bölümlerde daha küçük başka odalar, mutfak ve banyo vardı. Öğrenci evi gibiydi, yere döşemelik muşambadan eski püskü, kirli bir yaygı serilmişti, şöminenin mermerinden kocaman kuru beyaz çiçekler sarkıyordu. Odaların büyüklüğünü kocaman kahverengi mobilyalar gölgeliyordu. Yatacağım bir yatak bile yoktu; girişteki odada kanepede uyuyordum. Gidecek yeri olmayan Charlie de bazen yanı başımda yerde yatıyordu.</p>
<p>Babam öylece durup eve nefretle baktı. Eva ona daha önce burayı göstermemişti; Beckenham’daki evi satıp boşalttığımız sıra aceleyle almıştı. “Aman Allahım!” diye homurdandı babam. “Bu pisliğin içinde nasıl yaşarız biz?”</p>
<p>Koltuktan bir örümcek atlar diye oturmadı bile. Eva koltuklardan birini kıçını koyacak hale getirebilmek için yanlarından ataçla naylonlamıştı. Ama Eva mutluydu. “Burayı iyice adam edebilirim,” diyerek bir aşağı bir yukarı geziniyordu, babamınsa beti benzi atmıştı; Eva sabrını ve ona olan inancını yitirir de annemi özler korkusuyla odanın tam ortasında babamı tutup öptü, öptü. “Ne diyorsun?” dedi babam bana dönerek, bir derdi de bendim çünkü. “Bayıldım,” dedim, hoşuna gitti. “Ama onun için iyi olacak mı bu?” diye sordu Eva’ya. Eva, “Evet,” dedi. “Ben ona bakarım,” diye de ekledi gülümseyerek.</p>
<p>Şehir beynimin sonuna dek açık pencerelerini dövüyordu. Ama bu kadar aydınlık, hızlı ve ışıltılı bir yerde bulunmanın sunduğu seçenekler insanın başını döndürüyordu. Ne yapacağıma ilişkin hâlâ en ufak bir fikrim yoktu. Yönümü yitirmiş, kalabalıkta kaybolmuş gibi hissediyordum kendimi. Şehirde nasıl yaşandığını henüz bilmesem de öğrenmeye başlıyordum.</p>
<p>Batı Kensington’da her biri boydan, yatak ve oturma odası birleşik olarak ayrılmış, sıvaları dökülen, beş katlı evler vardı, çoğunda yabancı uyruklu öğrenciler, gezginler, yıllar boyu oraya çakılıp kalan yoksullar kalıyordu. District Metro Hattı, Barons Court Road’un ortalarında yerin altına girip ona paralel gitmeye başlıyordu, trenler Charing Cross’a, oradan da Ted Enişte’nin büyüdüğü East End’e doğru yol alıyordu. Kayda değer kimsenin yaşamadığı –H.G. Wells dışında tabii– şehir dışındaki semtlere göre burası ünlü kaynıyordu. Gandi de bir zaman Batı Kensington’da bir odada kalmıştı, sonra ünü her yeri sarmış emlak sahibi Rachman, genç Mandy Rice Davies için yan sokakta bir daire tutmuştu; Christine Keeler da çaya geliyordu. IRA bombacıları küçük odalarda kalıyor, Hammersmith barlarında buluşup bar kapanana kadar ‘IRA için destek’ şarkıları söylüyorlardı.</p>
<p>İşte sonunda Londra’daydım, en çok hoşuma giden şey bütün gün bu yeni yerimde gezinmekti. Londra bana hepsi birbirinden farklı beş bin dairesi olan bir ev gibi geliyordu; bunların birbiriyle bağlantısını kurup yürüyerek hepsinin önünden geçmek çok eğlenceliydi. Hammersmith yakınında bir nehir ve orta sınıfın bağırış çağırış inlettiği barlar vardı; Lower Mail boyunca nehrin iki yanını saran içerlek bahçeler ve Barnes’a doğru uzanan gölgelikli bir yürüyüş yolu vardı. Batı Londra’nın bu bölümü bana, inekler, çiftçiler gibi olumsuzlukları olmayan taşra gibi geliyordu.</p>
<p>Çok yakında zengin kadınların alışveriş ettiği lüks Kensington vardı, oradan Earls Court’a yürünüyordu, bebek yüzlü erkek ve kadın fahişeler barlarda bağırıp tartışarak birbirlerini tartaklıyorlardı; travestiler, uyuşturucu bağımlıları, bir yığın yersiz yurtsuz ve zengin düşmanı insan doluydu. Barut ve dezenfektan kokan ufak oteller, Avustralya seyahat acenteleri, cüce görünümlü Bengallilerin işlettiği bütün gece açık bakkallar, bıyıklı tombul kraliçelerin dışarıyla gizli gizli işaretleştiği punkçı barları, beş parasız gözleri bir şeyler aranarak dolanan serseriler vardı. Kensington’da kimse dönüp bakmıyordu insana. Earls Court’taysa herkes acaba ne tırtıklayabilirim diye bakıyordu.</p>
<p>Ama Batı Kensington insanların ya bir yere taşınana kadar geçici olarak kaldıkları ya da başka yere gidemedikleri için çakıldıkları bir yerdi. Sessizdi, yalnız pek ilgi çekici görünmeyen iki-üç dükkân ve iyi niyetli, hevesli bir biçimde davetlerle açılmış, bir-iki hafta geçmeden sahibini kapının önünde nerede hata yaptım diye umutsuz bakınırken görebileceğiniz lokantalar vardı; insan adamın gözlerine bakınca bu bölgenin en azından onun yaşam süresinde adam olmayacağını anlıyordu. Eva’ysa böyle gözlerin hepsini görmezden geliyordu: Ona bir şeyler yapabileceğini hissettiren yerlerdi buralar. “Burası iyice kötüye gidiyor,” diyordu gaz sobasının önünde oturup sohbet ederken, o sıra tek ısınma aracımız o sobaydı, üstünü babamın kurusun diye asılmış donları süslüyordu.</p>
<p>Daireden çıkınca köşede uğultular yükselen ünlü bir bar ve Nashville adında bir dövüş ve uyuşturucu barınağı vardı. Önünde meşe kirişleri ve müzik kutusu biçiminde kesilmiş eğimli bir cam bulunuyordu. Çalan gruplar her gece Batı Kensington’ı yerinden oynatıyorlardı.</p>
<p>Eva’nın tahmin ettiği gibi evin yeri Charlie’yi hep çekecekti, aklına esip de yemek yiyip yatmaya geldiği bir gece “Hadi, Nashville’e gidelim,” dedim.</p>
<p>Önce biraz kaygılı baktı, sonra onayladı. Gitmeye oldukça hevesli görünüyordu, en yeni grupları dinleyip müzikte neler olduğuna bakmak istiyordu. Yine de yanıtı biraz yavaş geldi. Sonra da bana, “Oradan daha sessiz sakin, konuşabileceğimiz bir yere gitmek istemez misin?” diye sorarak fikir değiştirecek gibi oldu. Charlie aylardır konserlerden, grupların semtine uğramıyordu. Londra’daki grupların çok iyi olmasından korkuyordu, sanki çok yetenekli, umut veren genç bir grup görür de bir anda her şey, kendi geçmişi canlanır, kendi kırılan umutları, hevesleri açığa çıkar diye korkuyordu. Bense Nashville’e her gece gidiyor ve Charlie’nin görüp göreceği ihtişamın Güney Londra’dakinden ibaret olduğunu görüyordum. Londra’daki çocuklar harika görünüyorlardı; giyinişleri, yürüyüşleri, konuşmaları küçük tanrılar gibiydi. Biz Bombay’dan gelmiş gibiydik. Onlara yetişmemiz olanaksızdı.</p>
<p>Charlie’ye para vermem gerekiyordu tabii ki. Bunu isteyerek yapıyordum çünkü dostluğundan hâlâ çok hoşlanıyordum, ne var ki param azdı. Londra’da gayri menkul fiyatları artarken Eva evi son oturduğumuz ev gibi dekore edip kârlı satıp yolumuza devam etmek gibi çılgın bir plan yaptı. Ama saatler boyu derin düşünceye yatıp evin kendisine sevdiği renkleri bildirmesini bekledi. Sonunda haber gelince Ted’le ben üstümüze düşeni yapıp paramızı alacaktık. O güne kadar da meteliksizdim, Ted, anneme savaş anılarını anlatıp Jean’in içmesini engellemek için evde kalıyordu.</p>
<p>Charlie hemen sarhoş oluyordu. Nashville’de yandaki ufak barda oturuyorduk. Kokmaya başladığını fark ettim. Üstünü pek sık değiştirmiyordu, değiştirince de yakında ne bulursa geçiriyordu –Eva’nın tulumları, babamın yelekleri, bir de kesin ödünç diye aldığı, bir daha da yüzünü görmediğim gömleklerim–. Bir anda eve dalıyor, dolapta daha güzel bir gömlek görüyor, onu giyip benimkini bırakıyordu. Gömleklerimi her gece çekmeceye kilitlemeye başlamıştım, ne yazık ki anahtarı kaybettiğim için bütün Ben Shermanlarım orada kaldı.</p>
<p>Londra’ya taşındığımızdan beri kendimi ne kadar üzgün ve yalnız hissettiğimi söylemek için dört gözle bekliyordum Charlie’yi. Ama daha şikâyet için ağzımı açamadan Charlie beni esir alıyordu. “İntiharı düşünüyorum,” diyordu hamileyim der gibi bir tavırla. “Öyle bir umutsuzluk çemberine düştüm ki ne benim ne başkasının başına ne geleceği dirhem umurumda değil,” diyordu.</p>
<p>Charlie’nin yanı başında oturan permalı saçlarıyla ünlü tanınmış futbolcu da dinliyordu bunları. Permalı sonunda, herkesin dayanamayıp yaptığı gibi, Charlie’ye acımaya başladı, Charlie ona, sanki ara ara kendi başına da dert oluyormuş gibi ünlü olmanın getirdiği sıkıntıları sordu. “Gazeteciler seni rahat bırakmayınca,” diye sordu Charlie, “ne yapıyorsun? Her sabah pencerene dizildiklerinde?” “Her şeye değiyor,” dedi Permalı. “Öyle heyecanlanıyorum ki, bazen şeyim kalkıyor, yerimde duramıyor, fır dönüyorum.”</p>
<p>Charlie’ye, bana değil, içki ısmarladı. Permalı’dan kurtulup Charlie’yle konuşmak istiyordum ama Charlie’nin gitmeye niyeti yoktu. Allah’tan önceden biraz hızımı kesmiştim: kendimi kötü hissedince yapmayacağım şey yoktur. Bir de hayal kırıklığı yaşıyordum üstüne üstlük. Sonra biri grubun yan taraftan çıkmaya hazırlandığını söyleyince şansım döndü. Charlie’nin birden öne eğilip futbolcunun dizine kustuğunu, sonra da taburesiyle birlikte geriye devrildiğini gördüm. Permalı telaşlandı. Ne de olsa apış arasında Charlie’nin son yediği Çin yemeğinden sıcak bir göl olmuştu. Daha biraz önce de bize o gece bir kadını Tramp’e götürmeyi düşündüğünü söylemişti. Yine de adamlar gelip kaldırana kadar Permalı atılıp o ünlü ayaklarıyla Charlie’nin kulağına birkaç tekme savurdu. Ben Charlie’yi güç bela kaldırıp büyük bara taşıdım, bir duvara yasladım. Yarı baygın gibiydi, ağlamamak için zor tutuyordu kendini. İşin ciddiyetinin farkındaydı.</p>
<p>“Aldırma,” dedim ona. “Bu gece kimsenin yanına fazla yaklaşma.”</p>
<p>“Daha iyiyim, tamam mı?”</p>
<p>“İyi.”</p>
<p>“Şimdilik.”</p>
<p>“Tamam.”</p>
<p>Biraz rahatlayıp loş odada bakındım, en uçtaki ufak sahnede bateri takımı ve mikrofon duruyordu. Köylünün tekiydim belki ama etraftakilerin orada o güne dek gördüğüm en acayip müşteriler olduğunu fark edebiliyordum. Arkalarda her zamanki kadife pantolonlu, leş gibi kotlu, yamalı çizmeli ve koyun derisinden ceketli, uzun saçlı kafası kıyaklar aylak aylak, Fez’e otobüs bileti fiyatlarından, Barclay James Harvest’tan ve ekmekten söz ediyorlardı. Bunlar alışıldık müşterilerdi, civardaki izbelerde, bodrumlarda yaşayan keşlerdi.</p>
<p>Ama ön tarafta, sahneye yakın yırtık pırtık siyah giysileriyle otuz kadar çocuk vardı. Giysilerinin her yanına çengelli iğne takılıydı. Saçları simsiyah, kısa, çok kısa kesimliydi, uzun olanlarınki de çivi gibi dimdik ve sertti, serbest durmuyor, üstten alttan, yanlardan bir avuç dolusu iğne gibi görünüyorlardı. Bu saç biçimlerini kasırga çıksa bozamazdı. Kızlar muşamba ve deri giymişlerdi, etekleri daracık, siyah çorapları fileliydi, bembeyaz fondöten, kıpkırmızı ruj sürmüşlerdi. Gelene geçene sataşıp rahatsız ediyorlardı. Çocukların yanında giysileriyle rujlarından şık Güney Amerikalı travestiler oldukları anlaşılan üç kişi vardı, içlerinden biri boynuna bir telle kullanılmış tampon asmıştı. Charlie durduğu yerde huzursuz kıpırdanıyordu. O güne kadar hiç görmediğimiz kadar boş vermiş ve ilginç giyimli bu yabancıların içine karışırken kendi kendini acır gibi kucakladı. Londra’yı ve burada nasıl saldırgan tavırlarla karşılaşacağımızı yeni yeni anlamaya başlıyordum. Temkinli olmak zorundaydık kısacası.</p>
<p>“Bu ne boktan iş böyle?” dedi Charlie. Aldırmıyor gibiydi ama biraz da heyecanlanmış görünüyordu; sesinden şaşkınlık okunuyordu.</p>
<p>“Sakin ol, Charlie,” dedim gözümü bütün o insanlardan ayırmadan.</p>
<p>“Sakin olmak mı? Berbat haldeyim. Futbolcu şeyime öyle bir geçirdi ki demin.”</p>
<p>“Ünlü bir futbolcu o.”</p>
<p>“Sahneye baksana,” dedi Charlie. “Ne pislik bu ya? Beni bunlar için mi getirdin buraya?”</p>
<p>“İstersen, gidelim, ha?”</p>
<p>“Evet. Hasta oluyorum bunları görünce.”</p>
<p>“Tamam,” dedim. “Omzuma yaslan buradan kaçırayım seni. Ben de hiç hoşlanmadım zaten. Çok tuhaf.”</p>
<p>“Evet, hem de çok tuhaf.”</p>
<p>“Evet.”</p>
<p>Biz yerimizden kıpırdayamadan grup uyuz adımlarla yaklaştı, bunlar izleyicilerle aynı biçimde giyinmiş genç çocuklardı. Hayranlar birden yerlerinde zıp zıp zıplamaya başladılar. Havalara sıçrayıp kendilerini bağrış çağrış iki yana savurarak, havuç rengi saçlı sıska bir çocuk olan solisti tükürük içinde bırakana kadar tükürdüler gruba. Çocuk bunu bekliyor gibiydi, o da tükürerek izleyicilere karşılık veriyor, kıçının üzerinde yana kaykılıyor, sahnede sanki evinin oturma odasındaymış gibi içiyor, yayılıyordu. Amacı karizmatik görünmek değildi; ne kadar bayağı görünürse görünsün kendisi olmaya kararlıydı. Küçük oğlan, yıldız gibi görünmemeye çalışıyor, ben de gözümü ondan ayıramıyordum. Charlie’nin durumu daha da kötü olmalıydı.</p>
<p>“Salağın teki bu!” dedi Charlie.</p>
<p>“Evet.”</p>
<p>“Çalamıyorlardır da bunlar eminim. Şu aletlere bak. Nereden almışlar acaba, pazardan mı?”</p>
<p>“Haklısın,” dedim.</p>
<p>“Hiç profesyonel görünmüyorlar,” dedi.</p>
<p>Uyuz grup sonunda çalmaya başladığında müzik kırbaç gibi indi. Who’nun ilk yıllarındaki halinden beri duyduğum en saldırgan müzikti bu. Barışla, aşkla ilgisi yoktu; davul solo, elektronik klavyenin seksi tınıları filan da yoktu. Şiddet ve nefretle uluyan bu kirpi saçlı, soluk benizli, kötü gecekondu çocuklarının yaptığının ‘progressive’ ya da ‘deneysel müzik’le uzaktan yakından ilgisi yoktu. Şarkıların hiçbiri üç dakikadan fazla sürmüyordu, her bitirişte havuç saçlı çocuk bize belalar savuruyordu. Sanki doğrudan Charlie’yle bana bağırır gibiydi. Charlie’nin yanı başımda iyice gerildiğini hissedebiliyordum. Onların suratımıza, “Si.tirin gidin hepiniz, pis kokulu moruk hippiler! Lanet olası bok çuvalları! Çirkin suratlı osuruk nefesliler! Cehenneme kadar yolunuz var!” diye bağırışını dinlerken Londra’nın bizi nasıl öldürdüğünü iyice anlıyordum.</p>
<p>Dönüp bir daha Charlie’ye bakmadım, bitene kadar. Işıklar yandığında yanaklarında küp küp kurumuş kusmuklarla dimdik, gergin ayaktaydı.</p>
<p>“Hadi, gidelim,” dedim.</p>
<p>Uyuşmuştuk; o bayağı benliklere geri dönme korkusuyla konuşmaktan çekiniyorduk. Vahşi veletler aceleyle gittiler. Charlie’yle ben kalabalığın içinden dirsek ata ata çıktık. Derken Charlie durdu.</p>
<p>“Ne oldu, Charlie?”</p>
<p>“Sahne arkasına gidip şu çocuklarla konuşmam gerek.”</p>
<p>Somurttum. “Neden konuşsunlar ki seninle?”</p>
<p>Bana vuracak sandım; ama iyi karşılamıştı.</p>
<p>“Evet, benden hoşlanmaları için hiçbir neden yok,” dedi. “Ben bile kendimi soyunma odasına girerken görsem tekme tokat dışarı atardım.”</p>
<p>Batı Kensington’da dolaşıp sirkeli, tuzlu patates kızartması yedik: İnsanlar gruplar halinde hamburgercilerin önünde toplanmışlardı; kimileri de köşedeki Hint bakkalından sigara alıp otobüs durağına gidiyordu. Barlarda çalışanlar sandalyeleri masaların üstüne kapatırken, “Çabuk olun, lütfen, teşekkürler,” diye bağırıyorlardı. Barın önünde insanlar oradan sonra nereye gideceklerini konuşuyorlardı. Gece şehir beni ürkütüyordu; kafayı yemişler, serseriler, evsizler, hap satıcıları bağrışıyor, bela arıyorlardı. Polis minibüsleri devriye geziyor, polisler arada kanun namına sokağa dalıp çocukları saçlarından yakalıyor, başlarını duvarlara vuruyorlardı. Çocuklar, harap bir halde kapı eşiklerine işiyorlardı.</p>
<p>Charlie heyecanlanmıştı. “İşte bu, işte bu!” diyordu gezinirken. “İşte bu kadar!” Sesi keyiften cıyak cıyak çıkıyordu. “Bu gece altmışlara gözdağı verildi. Gördüğümüz o çocuklar umudu öldürdüler. Si.tiğimin geleceği onlar.”</p>
<p>“Evet, belki de, ama onların peşine takılamayız,” dedim ilgisizce.</p>
<p>“Nedenmiş?”</p>
<p>“Biz muşamba giyip her yanımıza çengelli iğne takamayız da ondan. Neye benzeriz o zaman, ha? Böyle, Charlie.”</p>
<p>“Neden olmasın, Karim? Neden olmasın, dostum?”</p>
<p>“Biz yapamayız.”</p>
<p>“Ama değişmemiz gerek. Ne diyorsun? Ayak uyduramaz mıyız? Bizim gibi taşralı çocuklar işlerini bilmezler mi?”</p>
<p>“Çok sırıtır bu,” dedim. “Biz onlar gibi değiliz. Onlar gibi nefret dolu değiliz. Olmamız için de neden yok. Gecekonduda yaşamıyoruz. Onlarınki gibi bir yaşantımız yok.”</p>
<p>Bana dönerek en kötü bakışlarından birini attı.</p>
<p>“Hiçbir yere gittiğin yok, Karim. Yaşamını düzene sokamıyorsun, çünkü yüzünü her zamanki gibi yanlış yöne dönmüş yanlış yolda gidiyorsun. Beni de birlikte sürüklemeye çalışma. Cesaretimi kırmanı istemiyorum! Benim sonum senin gibi olmayacak!”</p>
<p>“Benim gibi mi?” dedim güçlükle. “Benden bu kadar nefret etmene gerek yok!” diyebildim zar zor konuşarak.</p>
<p>Ama Charlie sokağın öbür ucuna bakıyordu, bana değil. Nashville’den dört çocuk, iki kız, iki erkek bir arabaya sığışmaya çalışıyorlardı. Çığlık çığlığa bağırarak geleni geçeni taciz ediyor, su tabancası püskürtüyorlardı. Ardından Charlie’nin kendini trafiğin ortasına atıp onlara doğru ilerlediğini gördüm. Bir otobüsün arkasına kaçtığını gördüm, ezildiğini sandım. Yeniden gördüğümde gömleğini yırtıyordu, benim gömleğimi yani. Önce bunu insanlara sallamak için yaptığını sandım ama buruşturup polis aracının üstüne attı. Bir-iki saniye içinde de çocuklarla birlikte arabaya atlayıp üstü çıplak bir halde ön koltuğa birinin dizine oturuverdi. O daha kapıyı kapatamadan araba North End Road’a doğru hareket etti. Charlie yeni maceralara doğru yola çıkmıştı. Eve yürüdüm.</p>
<br/>

<p>Birkaç gün sonra Eva bir duyuruda bulundu. “Karim,” dedi. “Hadi yine birlikte çalışmaya başlayalım. Zamanı geldi. Ted Enişte’yi ara.”</p>
<p>“Harika,” dedim. “Sonunda.”</p>
<p>Ama önce yapmak istediği bir şey vardı. Ev için parti vermek istiyordu. Denemek istediğini söylediği parti teorileri vardı. Örneğin birbirini sevmeyeceğini düşündüğünüz insanları çağırıp, sonra karşılarına geçip işi nasıl idare ettiklerini izlemek. Bunu dediğinde nedense ona inanmadım; dürüstlükle söylediğini aklım kesmedi. Ama niyetlendiği her neydiyse –bir şey vardı belli ki– günlerce hiç yanından ayırmadığı kalın, krem renkli bir kâğıttaki partiye çağrılacaklar listesine notlar alıp yazdı durdu. Bu olayla ilgili aşırı bir gizlilik havası yaratıyordu, telefonda, her kimleyse, ilginç konuşmalar yapıyor, babama ve bana yaptıklarından hiç söz etmiyordu.</p>
<p>Tek bildiğim Shadwell’in işin içinde olduğuydu. Onun tanıdıkları vardı arada. Ajandı hepsi. Eva adamla cilveleşiyor, onu kullanıyor, ondan bir şeyler istiyordu. Bu benim canımı sıksa da babam hiç telaşlanmıyordu. Shadwell’i idare ediyordu babam; tehdit olarak görmüyordu. İnsanların Eva’ya âşık olmasını çok doğal buluyordu.</p>
<p>Yine de olanlar etkiliyordu babamı. Örneğin meditasyon grubunu partiye çağırmak istedi. Ama Eva içlerinden en fazla iki kişinin gelebileceğini söylemişti ısrarla. Bu yeni mazbut grubun içlerine bir sürü Bromleyli sepetçinin girdiğini düşünmelerini istemiyordu. Böylece Eva mutfaktaki lavaboda bacaklarını tıraş ederken Chogyam-Jones ve Fruitbat bir saat erken çıkageldiler. Eva babamın fikirlerinin, dolayısıyla Eva’nın akşam yemeklerinin, parasını verdikleri için onları hoş gördü ama birlikte şarkı söyleyerek yatak odasına girdiklerinde Eva’nın o görkemli gece için sarı ipek bluzunu giyerken babama, “Geleceğe geçmişten çok fazla şey karıştırmamak,” dediğini duydum. Daha sonra, tam parti başlarken Eva babamla ‘bohem’ sözcüğünün kökenini tartışıyordu, Fruitbat hemen bir not defteri çıkarıp ondan babamın söylediklerinden bazılarını yazmasını istedi. Varoşların Budası soylu bir tavırla başını sallarken Eva Fruitbat’in gözkapaklarını makasla kesecek gibi bakıyordu.</p>
<p>Hevesle beklenen parti sonunda başlamıştı, ama kırk dakika geçti geçmedi, babamla ben gelenlerin hemen hiçbirini tanımadığımızı fark ettik. Shadwell herkesi tanıyordu besbelli. Kapıda durmuş gelenleri karşılıyor, pişmiş kelle gibi sırıtıyor, kıkırdıyor, bilmem kimler nasıl diye soruyordu onlara. Tam bir homoseksüel gibi davranıyordu, yalnız bu bile numaraydı, oyundu, öyle görünmek istiyordu. Üzerinde siyah paçavra giysileri, siyah botları vardı, sinirden her tarafı oynuyordu, sağlık fışkırıyordu yani her yanından, her zamanki gibi. Yüzü beyaz, cildi sıraca illetine tutulmuş gibi soluk, dişleri çürük içinde.</p>
<p>Bu evde kalmaya başladığımdan beri Shadwell gündüzleri haftada en az bir kez, babam işteyken, Eva’yı görmeye geliyordu. Eva’yla beraber uzun yürüyüşlere çıkıyorlar, ICA’ya sinemaya Scorsese filmlerini ya da pis ayyaşların sergilerini görmeye gidiyorlardı. Eva ikimizin, Shadwell’le benim, sohbete girmemiz için hiçbir çaba göstermiyordu; hatta bence sohbeti engellemeye bile çalışıyordu. Ne zaman onunla Shadwell’i bir arada görsem sanki yeni tartışmış ya da bir dolu sır paylaşmış gibi son derece dalgın oluyorlardı.</p>
<p>Şu an parti kuşları ışıltılı giysileriyle birer birer gelmeye başlarken Eva’nın bu geceyi kutlama değil, Londra’ya adım atmak amacıyla kullandığını anlamaya başlıyordum. Tiyatro ve film dünyasından son yıllarda tanıdığı herkesi çağırmıştı, çoğunu da o çağırmamıştı. Çoğunluk Shadwell’in tanıdıkları, bir ya da iki kez görmüş olduğu insanlardı. Bütün üçüncü sınıf oyuncular, film yönetmeni asistanları, hafta sonu yazarları, ara sıra yönetmenlik yapanlar ve eğer varsa dostları doluşmuştu evimize. Sevgili (ve sevdiğim) yeni annemin odada heyecanla film konusunda uzman serbest gazeteci Bryan’a ya da bir yazın ajansında sekreterlik yapan Karen’a, tasarımcı Robert’a Contact Theatre’da yakınlarda <i>Equus</i>’u yöneten Derek’i tanıştırırken; Dylan’ın yeni albümünden, Riverside Stüdyoları’nın çıkardıklarından söz ederken taşra damgasını bedeninden silip atmaya çalıştığını hissettim; aslını inkâr eden taşralılardan daha taşralı kimse bulunamayacağının farkında değildi.</p>
<p>Sonunda tanıdığım birini görünce çok rahatladım. Pencereden bakarken Jamila’nın taksiden indiğini gördüm, yanında bir Japon kadınla Changez vardı. Arkadaşımın dairemizin bulunduğu enkaz halindeki malikâneye göz kırparak bakan o mutlu puding suratını yeniden gördüğüme sevinmiştim. Göz göze gelince onu nasıl da yeniden kollarımın arasına alıp yağlarını sıkmak istediğimi fark ettim. Tek sorun, kamp yatağında yattığı yerden sevgili eşiyle, yani yanında her zaman ‘kız kardeşi’ gibi durduğunu düşündüğüm kadınla, çırılçıplak uyuyuşumu izlediği günden beri onunla hiç karşılaşmamış olmamızdı.</p>
<p>Jamila’yla sık sık telefonla konuşuyordum tabii, Changez –sert, dikkafalı, çelik gibi Changez– elbette yatakta çıplak yatma olayından sonra deliye dönmüştü. Jamila’ya sövüp saymış, sıradan şeyler kesmeyince onu bir de zinayla, ensestle, aldatmakla, orospulukla, kandırmakla, lezbiyenlikle, kocasından nefret etmekle, soğuklukla, yalancı ve duygusuz olmakla suçlamıştı.</p>
<p>O gün Jamila hem rahat hem de yırtıcı davranarak ona o lanet bedeninin kime ait olduğunu anlatmıştı. Ayrıca onu hiç ilgilendirmezdi bu; o da Japonla yatmıyor muydu düzenli olarak? İkiyüzlülüğünü önce o koca kıçına yutturmalıydı! İçten içe geleneksel bir Müslüman olan Changez, ona bu konuda <i>Kuran</i>’ın neler dediğini anlatmış, sonra da lafla ikna olmadığını görünce dövmeye kalkmıştı. Ancak Jamila’ya kötek işlemiyordu. Changez’nin fazla düşen çenesine elinin tersiyle şöyle okkalı bir geçirince iki hafta konuşamamış, mosmor çenesiyle kös kös –fırtınaya yakalanmış bir salı andıran– yer yatağının yolunu tutmuş, sesini çıkarmamıştı.</p>
<p>Orada hemen benimle el sıkıştı, birbirimize sarıldık. Ne yalan söyleyeyim beni bıçaklar diye biraz korkmuştum.</p>
<p>“Nasılsın, Changez?”</p>
<p>“İyiyim, iyiyim.”</p>
<p>“Öyle mi?”</p>
<p>Hiç duraksamadan, “Bak, lafı döndürmeye hiç gerek yok. Karımı düzmeni nasıl affederim? İnsan dostuna böyle yapar mı hiç?” dedi.</p>
<p>Buna hazırdım zaten.</p>
<p>“Jamila’yı yıllardır tanıyorum, <i>jaar</i>. Çok eskiye dayanan bir ilişki. Başkasının olduğu kadar da benimdi hep, hiç başkasına ait olmadı ve olmayacaktır da tamam mı? O kendi kendinin sahibi.”</p>
<p>İçten, kırgın kafasını sallayıp öne eğerken hüzünlü yüzü titredi.</p>
<p>“Beni aldattın. Tam yüreğimden vurdun beni. Bunu sindiremedim. Çok ağır geldi, çok feci işledi ciğerime, Karim.”</p>
<p>İnsan bir dostu hiçbir öç ya da kötü niyet olmaksızın böyle içten kırıldığını söyleyince ne diyebilir? Bundan böyle onu yüreğinden vurmaya hiç niyetim yoktu.</p>
<p>“Peki, nasıl gidiyor ilişkiniz?” diye sordum konuyu değiştirerek. Yanına oturup bir Heineken açtım. Changez düşünceli ve ciddiydi.</p>
<p>“Uyum sağlamam konusunda gerçekçi olmalıyım. Benim için, Hintli bir erkek olarak, karımın yaşam biçimine alışmak kolay değil tabii. Jamila bana alışveriş, çamaşır, temizlik işlerini yaptırıyor. Shinko’yla da dost oldu.”</p>
<p>“Shinko mu?”</p>
<p>Yanlarında gelen Japon kadını söylüyordu. Yüzüne baktım, kadını tanıdım. Shinko’nun kim olduğunu hatırlamıştım; Harold Robbins’teki pozisyonları denediği fahişe dostuydu. Ne diyeceğimi bilemiyordum, ama onların, Changez’nin karısıyla orospusunun, Fruitbat’le modern dans üzerine sohbet ettiklerini görünce gülmekten kendimi alamadım.</p>
<p>Çok şaşırmıştım. “Shinko Jamila’nın arkadaşı mı oldu yani?”</p>
<p>“Daha çok yeni, puşt herif! Jamila kendi cinsinden çok az arkadaşı olduğunu düşünüyordu, onun için Shinko’nun evine gitti. Sen zaten ona, ne gerek varsa, Shinko’dan söz etmişsin, sağ ol, çok teşekkürler, ben de bir gün sana aynını yaparım. Önce ikisini öyle burnumun dibinde oturur görünce öyle utandım ki, anlatamam, ama kızlar hiç yadırgamadılar.”</p>
<p>“Ne yaptın peki?”</p>
<p>“Hiçbir şey! Ne yapabilirdim ki? Ânında dost oldular! Yakası açılmadık ne varsa konuşmaya başladılar. Penis aşağı, vajina yukarı, yok erkek üstte de kadın orda, şurda, her nerdeyse. Bu koca ülkede gelip ta kafama düşen bütün bu aşağılayıcı şeylere katlanmak zorunda kaldım! Anwar sahip de iyice aklını kaçırınca çok zor oldu tabii.”</p>
<p>“Ne diyorsun sen, Changez? Hiç bilmiyordum bunu.”</p>
<p>Arkasına yaslanıp kendinden emin bir tavırla omuz silkerek sakin baktı bana.</p>
<p>“Peki ne bilirsin sen?”</p>
<p>“Ne?”</p>
<p>“Hiç gelmedin ki, <i>jaar</i>, şu an bile benden kaçıyorsun.”</p>
<p>“Doğru.”</p>
<p>“Çünkü üzülüyorsun,” dedi.</p>
<p>Başımı salladım. Jeeta’yı da Anwar’ı da uzun süredir görmeye gitmediğim doğruydu, taşınma, depresyon, Londra’da yeni bir hayata başlamak, şehre alışmak filan derken.</p>
<p>“Bağın olan insanları geçmişe gömme, Karim.”</p>
<p>Bağım olan insanları geçmişe gömüp Anwar’ın aklını nasıl iyice kaçırdığını soramadan Eva yanıma yaklaştı.</p>
<p>“Özür dilerim,” dedi Changez’ye. “Gelsene,” dedi bana.</p>
<p>“Burada keyfim iyi,” dedim.</p>
<p>Beni çekip ayağa kaldırdı. “Tanrım, Karim, biraz kendine zaman ayırmalısın.” Gözleri heyecandan çakmak çakmaktı. Konuşurken bir yandan da gözleri odada dört dönüyordu. “Karim, hayatım, yaşamının en önemli ânı geldi. Burada seninle tanışmak için, ama adam gibi tanışmak için ölen biri var. Sana yardımcı olabilecek bir adam.”</p>
<p>Beni kalabalığın içinden geçirdi. “Bu arada,” dedi kulağıma mırıltıyla. “Çok fazla konuşma, ukala da görünmemeye çalış.”</p>
<p>Beni Changez’den çekip ayırmasına bozulmuştum. “Nedenmiş o?” dedim.</p>
<p>“Bırak o konuşsun,” dedi.</p>
<p>Bana yardımcı olacak birinden söz etmişti, ama karşımda Shadwell’den başka kimse yoktu. “Ah, hayır!” dedim, kaçmaya çalıştım. Ama yaramaz çocuğuyla uğraşan bir anne gibi beni öne doğru itelemeye devam etti. “Hadi,” dedi. “Şans yüzüne güldü. Tiyatrodan söz et ona.”</p>
<p>Shadwell’in öyle fazla yüreklendirilmeye ihtiyacı yoktu. Akıllı olduğu, iyi eğitim aldığı belliydi, tabii sıkıcı biri olduğu da. Tescilli baş belalarının çoğu gibi düşünceleri önceden sınıflanmış, gruplanmıştı. Ona her sorduğuma, “Bunun yanıtı, aslında bunun yanıtları şunlar... A,” deyiveriyordu. Böylece A’dan B’ye, C’ye, bir elde F’ye, öbür ayakta G’ye doğru sıralanıyordu her şey, bütün alfabe insanın önüne seriliyordu, her harf sürünerek aşılması gereken bir Sahra Çölü’ydü. Tiyatrodan, sevdiği yazarlardan söz ediyordu: Arden, Bond, Orton, Osborne, Wesker, hepsi de ağzında bir dakika gevelenince tükenip gidiyorlardı. Bir an önce Changez’nin, çevresini kültürlü konuşmalarıyla saran konukları gördükçe iyice asılıp sağlam elinin içinde kaybolan acıklı suratına dönmek istiyordum. Changez’nin gözlerinin sevgiyle önce karısının bedeninde, sonra orospusunun taş gibi poposunda gezindiğini gördüm, iki kadın Martha Reeves’le ve Vandellalarla konuşuyorlardı. Sonra Changez aniden kendine güç verip kalktı, onlarla dans etti, her adımı gösteriye çıkmış bir filinki gibi yerden ağır aksak kalkıyor, dirseklerini sanki tiyatro kursunda flamingo taklidi yapması istenmiş gibi iyice dışarı çıkarıyordu. Onunla dans edip dostluğumuzun tazelenişini kutlamak istiyordum. Shadwell’den uzaklaşmaya çalıştım. Ama gözüm Eva’ya takıldı. Bana bakıyordu.</p>
<p>“Anladığım kadarıyla gitmek istiyorsun,” dedi Shadwell, “daha karizmatik insanların arasına herhalde. Ama Eva bana senin oyunculukla ilgilendiğini söylüyor.”</p>
<p>“Evet, uzun zamandır, sanırım.”</p>
<p>“Bak, ilgileniyor musun, ilgilenmiyor musun? Seninle uğraşayım mı, uğraşmayayım mı?”</p>
<p>“Eğer, isterseniz uğraşın.”</p>
<p>“Peki, uğraşayım. Benim için bir şey yapmanı istiyorum. Bu sezon bir oyunum var. Gelip bir rol için deneme yapar mısın?”</p>
<p>“Evet,” dedim. “Evet, evet, yaparım.”</p>
<p>Konuklar gittikten sonra, sabahın üçünde, Chogyam’la Fruitbat çöpleri torbalara doldururken biz de o döküntünün içinde oturduk, Eva’yla Shadwell konusunu konuşmak istedim. Adamın çok can sıkıcı biri olduğunu söyledim. Eva zaten gergindi; bizim Batı Londralı Madame Verdurin, babamla benim konuklarının kalitesini takdir edemediğimizi düşünüyordu. “Bu gece hangisinin zekâsından yararlandınız, Karim, ha? İkiniz de hâlâ batakta yaşıyormuşuz gibi davrandınız. Ayrıca, Shadwell’in sıkıcılığına aldırmak kötü bir şey, Karim. Hata değil, şanssızlık. Doğuştan şalgam burunlu olmak gibi tıpkı.”</p>
<p>“Tavrı çok değişti,” dedim babama. Ama o beni dinlemiyordu. Gözü hep Eva’daydı. Canı oynaşmak istiyordu, yanı başındaki yastığı mıncıklayarak, “Gel buraya, gel, küçük Eva, sana bir sır vereyim,” dedi. Berbat oyunlar oynadılar, ah, Tanrım, birbirlerinin burnuna sperm sürmece, Merkin ve Muffin diye çağırmaca gibi, ben de izlemek zorunda kaldım tabii hepsini. Chogyam babama döndü. “Bu sıkıcılık konusunda sen ne düşünüyorsun?”</p>
<p>Babam boğazını temizledi, sıkıcı insanların özellikle sıkıcı olduklarını söyledi. Bu bireysel bir seçimdi, şalgama benzediklerini söyleyerek sorumluluğu üzerimizden atamazdık. Sıkıcı insanlar onlara karşı duyarlılığımızı öldürmek için bizi uyuştururlardı.</p>
<p>“Neyse,” dedi Eva fısıltıyla, babamın yanında oturmuştu, sarhoş kafasını yana eğerek bana bakıyordu. “Shadwell’in gerçek bir tiyatrosu var ve nasılsa senden hoşlanmışa benziyor. Bakalım sana bir tiyatro işi ayarlayabilecek miyiz, ha? İsterdin değil mi böyle bir şeyi?”</p>
<p>Ne diyeceğimi bilemiyordum. Bir şanstı bu ama değerlendirmeye korkuyordum, kendimi ortaya koyup kaybetmekten korkuyordum. Charlie’den farklı olarak, benim iradem kuşkularımdan daha güçlüydü.</p>
<p>“Kararını ver,” dedi Eva. “Sana yardım ederim, Krema, istediğin her konuda.”</p>
<br/>

<p>Ondan sonraki bir-iki hafta içinde Eva’nın güdümünde –tam bayıldığı gibi– Shadwell’in denemesi için Sam Shepard’ın <i>The Mad Dog Blues</i>’undan bir bölüm hazırladım. Hayatımda hiçbir şeye bu kadar çalışmamıştım; ne de bir kez kalkışınca bir şeyi bu kadar çok istediğim olmuştu. Parça şöyle başlıyordu: “Carlsbad’dan bir Greyhound otobüsüne binmiş New Mexico’ya, Loving’e gidiyordum. Babamı görmeye. On yıldan sonra. Kruvaze ceketli takımım, pırıl pırıl cilalanmış ayakkabılarımla tam taşraya tatile giden bir şehirliydim. Şoför ‘Loving’ deyince otobüsten indim...”</p>
<p>Ne yaptığımın farkmdaydım; çok iyi hazırlanmıştım; ama bu o gün gelip çatınca heyecandan elimin ayağımın kesilmesine engel değildi. “<i>The Mad Dogs Blues</i>’u biliyor musunuz?” diye sordum Shadwell’e, tabii ki hiç duymamıştı.</p>
<p>Beni tiyatrosunun en ön sırasından izliyordu, leş kokulu pantolonunun dizindeki defteri düşürmeden tutmaya çalışıyordu. Başını salladı. “Shepard’a bayılırım. Onun yerinde olmak istemeyen genç yoktur pek, çünkü A, yakışıklı; B, yazıyor ve oynuyor; C, davul çalabiliyor; D, tam çılgın bir asi.”</p>
<p>“Evet.”</p>
<p>“Şimdi <i>The Mad Dog Blues</i>’u çok güzel oyna bakalım. Çok güzel.”</p>
<p>Shadwell’in tiyatrosu Kuzey Londra’nın dışında iri bir kulübeyi andıran ufak ahşap bir binaydı. Ufak bir fuayesi, ama geniş bir sahnesi, derli toplu ışıkları, iki yüz kadar koltuğu vardı. <i>French Without Tears</i>, Ayckbourn’ın, Frayn’ın en son oyunları ya da pantomim türü oyunlar sergilemişlerdi. Temelde amatör bir yerdi ama yılda üç profesyonel oyun çıkarıyorlardı, çoğu da <i>The Royal Hunt of The Sun</i> gibi okul programlarında olan oyunlardı.</p>
<p>Bitirdiğimde Shadwell parmaklarını ucuyla alkışlamaya başladı, sanki iki elinin birbirine hastalık bulaştırmasından korkar gibiydi. Atlayıp sahneye çıktı. “Teşekkürler, Karim.”</p>
<p>“Beğendiniz, değil mi?” dedim nefese nefese.</p>
<p>“O kadar ki bir daha oynamanı istiyorum.”</p>
<p>“Ne? Bir daha mı? Ama galiba elimden gelenin en iyisiydi bu, Bay Shadwell.”</p>
<p>Beni duymazdan geldi. Aklına bir fikir gelmişti. “Ama bu kez iki şey daha olacak: A, başının üstünde bir eşek arısı vızlayarak dolanıyor. B, eşek arısı seni sokmaya çalışıyor. Öyle kaptır ki kendini –bütün oyuncular kendilerini rahat bırakmak isterler– onu kov, sav, mücadele et, tamam mı?”</p>
<p>“Sam Shepard’ın bu eşek arısı işini onaylayacağını hiç sanmıyorum,” dedim güvenle. “Hiç istemezdi.”</p>
<p>Shadwell dönüp boş tiyatronun her bir köşesine uzun uzun baktı. “Ama eğer ben kör olmadıysam şu an burada değil.”</p>
<p>Sonra gidip yeniden yerine oturdu, başlamamı bekledi. O eşek arısını kovalarken kendimi tam otuzbirci gibi hissettim. Ama rolü istiyordum, ne rol olursa olsun. Batı Kensington’daki o eve geri dönüp kafamda geleceğimle ilgili soru işaretleriyle herkese saygılı davranıp kimseden saygı görmeden yaşamayı gözüm kesmiyordu.</p>
<p>Shepard’la eşek arısı işini halledince Shadwell kolunu omzuma attı. “Çok iyi oldu! Bir kahveyi hak ettin. Gel bakalım.”</p>
<p>Beni yan taraftaki kamyoncu kahvesine götürdü. Kendimi çok iyi hissettim, özellikle de, “Tam senin gibi bir oyuncuya ihtiyacım var,” deyince.</p>
<p>Kafamın içinde neşeyle ziller çalıyordu. Oturup kahvelerimizi içtik. Shadwell dirseğini masanın ortasına bir çay gölünün içine kadar uzatmış, çenesini de avucunun içine almış bana bakıyordu.</p>
<p>“Öyle mi?” dedim coşkuyla. “Benim gibi bir oyuncu derken ne demek istiyorsunuz yani?”</p>
<p>“Role uyacak bir oyuncu.”</p>
<p>“Ne rolü?” diye sordum.</p>
<p>Sabırsızlıkla baktı bana. “Kitaptaki role.”</p>
<p>İsteyince üstüne gidip sorabiliyordum: “Ne kitabı?”</p>
<p>“Senden okumanı istediğim kitap, Karim.”</p>
<p>“Ama istemediniz ki?”</p>
<p>“Eva’dan sana söylemesini istemiştim.”</p>
<p>“Ama Eva bana bir şey söylemedi ki. Söylese hatırlardım.”</p>
<p>“Aman Tanrım! Aman Tanrım, delireceğim, Karim, bu kadını amacı nedir yahu?” Başını ellerinin arasına aldı.</p>
<p>“Bana sorma,” dedim. “En azından ne kitabı olduğunu söyle. Belki bugün alabilirim.”</p>
<p>“Saçmalamayı bırak,” dedi. “<i>The Jungle Book</i>. Kipling’in. Duymuşsundur kesin.”</p>
<p>“Evet, filmini izledim.”</p>
<p>“Eminim.”</p>
<p>İstedi mi öyle piçleşiyordu ki koca züppe Shadwell, o kadar olur. Ama ne söylerse söylesin kendimi tutacaktım. Derken tavrı bütünüyle değişti. İşten söz etmek yerine bana Pencapça ya da Urduca bir şeyler söyledi, Ray ya da Tagore’la filan ilgili önemli bir sohbet başlatmak ister gibiydi. Aslında, konuşması daha çok gargara yapar gibiydi.</p>
<p>“Evet?” dedi. Birkaç sözcük daha geveledi. “Anlamıyor musun?”</p>
<p>“Hayır, pek sayılmaz.”</p>
<p>Ne diyebilirdim ki? Kaybetmiştim. Bu yüzden benden nefret edecekti şimdi.</p>
<p>“Kendi dilin bu!”</p>
<p>“Şey, işte, biraz anlıyorum. Ayıp sözcükler. Biri bana deve götü dediğinde hemen anlarım.”</p>
<p>“Tabii. Ama baban konuşabiliyor, değil mi? Kesin öyledir.”</p>
<p>Tabii ki konuşabiliyor, demek geldi içimden. O senden farklı olarak ağzının dışına konuşuyor, seni si.tiğimin bok kafalı puştu seni.</p>
<p>“Evet; ama benimle konuşmaz,” dedim. “Aptalca olurdu. Ne dediğini anlayamazdık. Zaten her şey yeterince karışık.”</p>
<p>Shadwell üsteledi. Ona bu konuyu kapattırmanın bir yolu yoktu anlaşılan.</p>
<p>“Sen hiç gitmedin herhalde oralara?”</p>
<p>“Nereye?”</p>
<p>Neden bu kadar saldırganlaşıyordu bu konuda?</p>
<p>“Nereye anladın. Bombay, Delhi, Madras, Bangalore, Haydarabad, Trivandrum, Goa, Pencap. Burun deliklerine hiç oraların tozu girmedi yani?”</p>
<p>“Burun deliklerime hiç girmedi, hayır.”</p>
<p>“Gitmelisin,” dedi sanki ondan başka giden yokmuş gibi.</p>
<p>“Gideceğim, tamam.”</p>
<p>“Evet, at sırtına çantanı, Hindistan’ı gör, yaşam boyu yapacağın en son şey de olsa.”</p>
<p>“Tamam, Bay Shadwell.”</p>
<p>O kendi kurduğu dünyada yaşıyordu gerçekten de. Sonra başını sallayıp boğazından ardı ardına kısa havlar gibi sesler çıkardı. Bu gülüşüydü, emindim. “Ha, ha, ha, ha, ha!” diye sürdürdü. “İki yüz yıllık emperyalizm nasıl bir insan soyu yaratmış. Doğu Hint Şirketi’nin öncüleri seni görecek olsalardı. Ne de şaşırırlardı ama. Eminim herkes sana bakıp şöyle derdi: Hintli bir çocuk, ne egzotik, ne ilginç, şimdi bize ne teyze ve fil masalları anlatır. Orphingtonlıyım diyorsun bir de.”</p>
<p>“Evet.”</p>
<p>“Aman Tanrım, ne yabancı bir dünya! Göçmenimiz yirminci yüzyılın Herhangibiradam’ı. Değil mi?”</p>
<p>“Bay Shadwell...” diye söze başladım.</p>
<p>“Eva kolay kadın değildir, biliyor musun?”</p>
<p>“Öyle mi?”</p>
<p>Konuyu değiştirdiği için artık daha rahat nefes alabiliyordum. “En iyi kadınlar hep öyledirler,” diye sürdürdü. “Ama sana kitabı vermemiş. Seni kaderinden korumaya çalışıyor, İngiltere’de sınıfın yarım çünkü. Bunu kabul etmek zor olmalı senin için –hiçbir yere ait olmadığını, hiçbir yerde istenmediğini–. Irkçılık. Güç geliyor mu bu? Anlat bana.”</p>
<p>Bana baktı.</p>
<p>“Bilmiyorum,” dedim savunmaya geçerek. “Hadi, oyunculuktan söz edelim.”</p>
<p>“Bilmiyor musun?” diye üsteledi. “Gerçekten mi?”</p>
<p>Sorularına yanıt veremiyordum. Hatta konuşamıyordum bile; yüzümün kasları katılıp kalmış gibiydi. Benimle böyle konuştuğu için de utançtan titriyordum, sanki beni tanıyormuş gibi hem de, beni sorgulamaya hakkı varmış gibi. Neyse ki herhangi bir yanıt beklemiyordu.</p>
<p>“Eskiden Eva’yla daha sık görüşürken öyle değişkendi ki. İnce akortlu derdik ona. Tamam mı? Çok gezmiştir Eva, çok görmüştür. Bir sabah Tanca’da uyandık, ben Paul Bowles’u –ünlü eşcinsel yazarı– görmeye gitmiştim, Eva boğuluyordu neredeyse. Gece saçları olduğu gibi yüzünü kaplamıştı, nefessiz kalmıştı.”</p>
<p>Öylece baktım suratına.</p>
<p>“İnanılır gibi değil, ha?”</p>
<p>“İnanılır gibi değil. Psikolojik olmalı.” İçimden onunla o kadar zaman geçirsem benim de saçlarım birbirine girerdi demek geldi ama.</p>
<p>“Ama ben geçmişten söz etmek istemiyorum,” dedim.</p>
<p>“Öyle mi?”</p>
<p>Eva’yla onu konuşmaktan gerçekten rahatsız olmuştum. Bilmek istemiyordum bunları.</p>
<p>Sonunda, “Tamam,” dedi. Derin bir nefes aldım. “Babanla mutlu, değil mi?”</p>
<p>Tanrım, tam bir küçük soru canavarıydı. Soru sorarak telef edebilirdi insanı, yalnızca yanıtları hiç dinlemiyordu. Yanıt istemiyordu, tek istediği kendi sesinden duyduğu hazdı.</p>
<p>“Umarım sürer, ha?” dedi. “Kuşkulu musun, ha?”</p>
<p>Omuz silktim. Ama şimdi de ben bir şeyler söyleyecektim. Başladım gittim.</p>
<p>“İzcilerden birini oynamıştım. İyi hatırlıyorum. <i>The Jungle Book</i>, Baloo, Baghera filan, hepsini yani, tamam mı?”</p>
<p>“Doğru. On üzerinden on. Sonra?”</p>
<p>“Bir de Mowgli.”</p>
<p>“Ah, evet, Mowgli.”</p>
<p>Shadwell bir şeyler çözmek için suratımı inceledi, bir çekinme belirtisi, belki ufak bir alay filan. “Tam uygunsun ona,” diye sürdürdü. “Aslında Mowglisin sen. Esmer tenli, ufak tefek, hareketli, kostümünle çok tatlı, harika olacaksın. Çok pornografik olmaz, herhalde. Eleştirmenler hemen peşine düşecekler. Ah, evet. Ha, ha, ha, ha, ha!”</p>
<p>Ellerinde metinlerle iki genç kadın kahveye girince Shadwell ayağa fırladı. Kadınları kucakladı, onlar da onu öptüler, ama belli ki istemeyerek. Saygılı konuşuyorlardı onunla. Oyuncuların ne hallere düşebilecekleriyle ilgili ilk gözlemim bu olmuştu.</p>
<p>“Mowgli’yi buldum,” dedi Shadwell onlara beni göstererek. “Sonunda küçük Mowglimi buldum. Tanınmamış bir oyuncu, patlamaya hazır beklemede.”</p>
<p>“Merhaba,” dedi kadınlardan biri bana. “Ben, Roberta,” dedi öbürü.</p>
<p>“Merhaba,” dedim.</p>
<p>“Ne müthiş, değil mi?” dedi Shadwell.</p>
<p>İki kadın beni inceledi. Tam anlamıyla kusursuzdum. Başarmıştım. Bir işim olmuştu.</p>
</body>
</html>