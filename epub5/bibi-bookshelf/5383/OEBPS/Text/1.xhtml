<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>
    <body>
<div class="bos6"></div>
<p class="baslik1">1. Bölüm</p>
<div class="bos2"></div>
<p>Adım Karim Amir, doğma büyüme İngilizim, yani sayılırım. Herkesin komik bulduğu bir İngilizim aslında, iki köklü tarihin arasından kopup gelen bir yeniyetmeyim. Ama hiç umurumda değil. Güney Londra’nın varoşlarından birinde doğmuş, başka yerlere doğru yol alan bir İngilizim (her ne kadar bundan gurur duymasam da). Böyle kıpır kıpır, her şeyden çabuk sıkılan biri oluşum kıtaların ve kanların tuhaf karışımındandır belki de, biraz oradan, biraz buradan, aitlik duygusu ve ait olamamak. Belki de bir varoşta yetişmiş olmamın sonucudur bu. Neyse, lafı fazla uzatmaya gerek yok, bela aranıyordum, her türlüsünü, önüme çıkacak her türlü harekete, heyecana, cinsel deneyime hazırdım; çünkü, nedense, bizim evde yaşam çok iç karartıcı, çok yavaş ve zor geçiyordu. Açıkçası pilim tükenmek üzereydi, her şeye hazırdım.</p>
<p>Derken bir gün her şey değişti. Sabah her şey belli bir yöne giderken yatma zamanı tam tersi yöne döndü. On yedi yaşındaydım.</p>
<p>O gün babam işten eve hiç asık olmayan bir suratla, heyecan içinde geldi. Havalarda uçuyordu, kendince yani. Evrak çantasını kapının arkasına bıraktı, pardösüsünü çıkarıp merdivenin tırabzanına atarken burnuma, üzerine sinen tren kokusu geldi. Ortalarda koşturan küçük kardeşim Allie’yi yakalayıp öptü; annemle beni de sanki biraz önce depremden kurtulmuşuz gibi coşkuyla öptü. Biraz kendine gelince anneme akşam yemeğini uzattı: bir paket kebap ve chapati; hepsi öyle yağlıydı ki paket kâğıdı neredeyse parçalanacaktı. Ardından televizyonda haberleri izlemek için bir koltuğa kurulacağına annemin ısıttığı yemekleri masaya getirmesini bekledi, aşağıya, oturma odasına bitişik yatak odalarına gitti. Hızlıca soyunup atleti ve külotuyla kaldı.</p>
<p>“Pembe havluyu kap,” dedi bana.</p>
<p>Dediğini yaptım. Babam havluyu yere serip dizlerinin üzerine çöktü. Birden dine mi merak sardı, dedim içimden. Ama, hayır, kollarını başının iki yanına koyup kendini havaya kaldırdı.</p>
<p>“Çalışmam lazım,” dedi zor çıkan bir sesle.</p>
<p>“Neye çalışman lazım?” dedim doğal olarak, merak ve kuşkuyla bakıyordum yüzüne.</p>
<p>“Yoga Olimpiyatları’na çağrıldım da, şans işte,” dedi. Hemen dalga geçmeye başlamıştı, ah baba.</p>
<p>Şimdi dengesini çok iyi sağlamış, başüstü duruyordu. Karnı dışarı fırlamıştı. Hayaları ve cinsel organı pantolonunun önüne doğru çıkmıştı. Kollarının iri kasları şişmişti, hızlı hızlı nefes alıyordu. Çoğu Hintli gibi ufak tefekti, elleri, hareketleri narindi; İngiliz erkeklerinin çoğu onun yanında sarsak zürafalar gibi kalıyordu. İriydi, güçlüydü de: Gençliğinde boks yapmış, göğsü geniş olsun diye deli gibi vücut çalıştırmıştı. Göğsüyle, en az yan komşumuzun mutfakta fırınıyla duyduğu kadar, gurur duyuyordu. Güneş yüzünü gösterir göstermez tişörtünü giyiyor, eline de <i>New Statesman</i>’i alıp bahçedeki şezlonga yollanıyordu. Hindistan’dayken büyüyünce kılları daha gür çıksın diye göğsünü düzenli olarak tıraş ettiğini anlatmıştı. Düşünüyorum da ileri görüşlü davrandığı tek konu göğsü olmuş.</p>
<p>Çok geçmeden her zamanki gibi mutfakta olan annem odaya girdi, babamı Yoga Olimpiyatları’na çalışır buldu. Aylardır çalışmıyordu oysa, annem bir şeyler döndüğünü anladı. Belinde çiçekli bir önlük vardı, ellerini de sürekli Woburn Abbey hatırası ufak mutfak havlusuna siliyordu. Annem yuvarlak solgun suratlı, yumuşacık ifadeli kahverengi gözlü, etine dolgun, hareketsiz bir kadındı. Bedenini kendisini çevreleyen gereksiz bir nesne gibi gördüğünü düşünürdüm hep; hiç ayak basılmamış, ıssız bir adada mahsur kalmış gibiydi. Genelde utangaç, mızmız biriydi ama damarına basılırsa, şu an olduğu gibi, öfkeden deliye dönebilirdi.</p>
<p>“Allie, çabuk yatağına!” dedi sert bir sesle kafasını kapının arasından uzatan kardeşime. Kardeşim yatarken saçları fazla dağılmasın diye file takıyordu. Annem babama, “Ah, Tanrım, Haroon, şeyin böyle dışarı fırlamış, herkes görüyor!” dedi. Bana döndü. “Sen yüreklendiriyorsun onu bütün bunlara. Perdeleri çekin hiç olmazsa!”</p>
<p>“Hiç gerek yok, anne. En yakın ev yüz metre uzakta, kim görecek, tabii dürbünle izliyorlarsa o başka.”</p>
<p>“Onlar da öyle yapıyorlar zaten,” dedi annem.</p>
<p>Arka bahçeye bakan pencerenin perdelerini kapadım. Oda birden küçülüverdi. Gerilim arttı. Bir an önce çıkıp gitmek istiyordum evden. Neden bilmiyorum ama hep başka bir yerde olmak istiyordum.</p>
<p>Babam ağzını açtı, sesi pelte gibi, incecik çıktı:</p>
<p>“Karim, bana yoga kitabından tane tane oku.”</p>
<p>Koşup babamın Charing Cross Road’un ilerisinde, Cecil Court’taki Doğulu kitapçıdan aldığı bütün Budizm, Sufîlik, Konfiçyüsçülük ve Zen kitapları arasında en sevdiği, içinde siyah taytlı sportif kadın resimleri bulunan <i>Kadınlara Yoga</i> kitabını getirdim. Nefes aldı, nefesini tuttu, nefes verdi, bir daha nefesini tuttu. Kötü okumuyordum, büyükmüşüm gibi bir havayla, “Salamba Sirasana canlanır, gençlik ruhunu, bedeli olmayan o değeri, geri kazanır. Yaşamla yüzleşmeye hazır olduğunuzu, ondan gelecek bütün keyfi alabileceğinizi bilmek harika bir duygu,” diye okurken Old Vic’in sahnesinde olduğumu hayal ediyordum.</p>
<p>Her tümceyi bir homurtuyla onaylıyordu, gözlerini açtı, anneme bakındı, annem gözlerini kapattı.</p>
<p>Okumayı sürdürdüm: “Bu pozisyon saç dökülmesini önler, kırlaşmayı da geciktirir.”</p>
<p>İşte bomba buydu: Kırlaşmayı geciktirir. Babam huzur içinde ayağa kalkıp giyindi.</p>
<p>“Şimdi daha iyiyim. Bir an yaşlandığımı sanmıştım.” Rahatlamıştı. “Ha bu arada, Margaret, bu gece Bayan Kay’e geliyor musun?” Annem başını hayır anlamında salladı. “Hadi, canım. Gel biz gidip keyfimize bakalım, tamam mı?”</p>
<p>“Eva beni görmek istemiyor ki,” dedi annem. “Beni yok sayıyor. Fark etmedin mi? Köpek muamelesi yapıyor, Haroon. Onun gözünde tam bir Hintli değilim ben. Basit bir İngilizim.”</p>
<p>“Biliyoruz İngilizsin, ama istersen sari giyebilirsin.” Güldü. İnsanları kızdırmaya bayılıyordu ama annemi kızdırmak pek tat vermiyordu, çünkü o kızdırılınca gülmesi gerektiğinin farkında değildi.</p>
<p>“Ayrıca bu geceki,” dedi babam, “özel bir toplantı.”</p>
<p>Amacı da buydu zaten. Ne toplantısı diye soralım istiyordu.</p>
<p>“Ne toplantısı var, baba?”</p>
<p>“Şey, benden Doğu felsefesiyle ilgili bir şeyler anlatmamı istediler.”</p>
<p>Babam hızlı hızlı konuşuyordu, atletini içine sokar gibi yaparak bu işin, kendisine verilen bu önemin onu nasıl gururlandırdığını gizlemeye çalışıyordu. Fırsat bu fırsattı.</p>
<p>“İstersen ben seninle Eva’ya gelirim. Satranç kulübüne gidecektim ama sen çok istiyorsan vazgeçerim, ne yapayım.”</p>
<p>Bunları bir rahip masumluğuyla söylemiştim, çok hevesli görünüp işi tam olurken bozmak istemiyordum. Yaşamım boyunca insan bir şeye çok istekli görünürse karşısındakilerin daha az istekli göründüklerini öğrenmiştim. Siz daha az istekli görünüyorsanız bu başkalarının isteğini artırıyordu. Yani ne kadar istekliysem o kadar az istekli görünecektim.</p>
<p>Babam atletini yukarı çekip iki eliyle göbeğinde davul çaldı. Çok aşırı ve tatsız bir ses çıkmış, ufacık evimizi tabanca sesi gibi doldurmuştu.</p>
<p>“Tamam,” dedi babam, “git üstünü giy, Karim.” Anneme döndü. Onun da gelmesini, kendisine nasıl saygı gösterildiğini görmesini istiyordu. “Keşke sen de gelseydin, Margaret.”</p>
<p>Giyinmek için hızla yukarı çıktım. Duvarları yerden tavana kadar gazete kâğıdıyla kaplı odamdan tartışma seslerini duyabiliyordum. Onu gelmeye ikna edebilecek miydi babam? Umarım edemez dedim. Annem yanında olunca babam daha uçarılaşıyordu. O gece için havaya gireyim diye en sevdiğim plaklardan birini, Dylan’ın ‘Positively Fourth Street’ini koydum.</p>
<p>Hazırlanmam aylar sürdü: Giydiklerimi tam üç kez baştan aşağı değiştirdim. Saat yedide aşağı indiğimde Eva’ya gitmek için en uygun giysileri seçtiğimden kuşkum yoktu. Turkuvaz rengi bol paça pantolon, mavi-beyaz çiçek desenli şeffaf bir gömlek, Küba topuklu mavi süet bot ve kenarları yaldız işlemeli Hint işi kıpkırmızı bir yelek giydim. Omuzlarıma uzanan kıvırcık saçlarım kabarmasın diye bant takıp yüzüme Old Spice’ı boca ettim.</p>
<p>Babam kapıda elleri cebinde beni bekliyordu. Polo yaka siyah bir kazak, deri taklidi siyah ceket ve gri Marks and Spencer pantolonunu giymişti. Beni görür görmez yüzünün ifadesi değişti.</p>
<p>“Annene hoşça kal de,” dedi.</p>
<p>Annem oturma odasında önündeki pufa koyduğu hindistancevizli tatlıdan ısırarak <i>Steptoe and Son</i>’ı izliyordu. Bir tören gibiydi bu: Her on beş dakikada bir, bir lokma alıyordu. Bu nedenle sürekli bir saate bir televizyona bakması gerekiyordu. Arada kendini kaybedip hepsini iki dakikada mideye indirdiği de oluyordu. “Tatlımı hak ettim,” diyordu kendini savunarak.</p>
<p>Beni görünce o da gerildi.</p>
<p>“Bizi rezil etme, Karim,” dedi gözünü televizyondan ayırmadan. “Danny La Rue’ya benzemişsin.”</p>
<p>“Jean Teyze’ye ya da,” dedim. “Onun da saçları mavi.”</p>
<p>“Yaşlı kadınlara mavi saç ağır bir hava veriyor,” dedi annem.</p>
<p>Babamla evden olabildiğince çabuk çıktık. Sokağın bitiminde 227 numaralı otobüsü beklerken tek gözü gören bir öğretmenim geçti, beni tanıdı. Tepegöz bana, “Unutma, üniversite diploması yılda 2000 sterlin demek!” dedi.</p>
<p>“Endişelenmeyin,” dedi babam. “O üniversiteye gidecek, kesinlikle. Londra’nın tanınmış doktorlarından biri olacak. Babam doktordu. Bizde bütün aile tıpçıdır.”</p>
<p>Kaylerin evi uzak değildi, altı kilometre kadar ötedeydi, ama ben olmasam babam hayatta yolu bulamazdı. Bütün sokakları, otobüs yollarını biliyordum.</p>
<p>Babam 1950’den beri İngiltere’deydi –yirmi yıldan fazla yani– bunun on beş yılı Güney Londra’nın varoşlarında geçmişti. Yine de gemiden yeni inmiş bir Hintli gibi dolaşıyordu ortalıkta, “Dover Kent’te miydi?” gibi sorular soruyordu, bence İngiliz Hükümeti’nin bir görevlisi, bir büro memuru olarak, her ne kadar maaşı düşük, önemsiz bir görevde de olsa, bunları bilmesi gerekiyordu. Sokakta yabancıları durdurup en az yirmi yıldır oturduğu bir yerden yalnızca yüz metre uzaktaki yerlere nasıl gidileceğini sorunca utanç terleri döküyordum.</p>
<p>Ama saf tavırları insanlarda koruma duygusu uyandırıyor, kadınlar onun masumluğunu çekici buluyorlardı. Kollarını boynuna filan dolamak geliyordu içlerinden, bazen öyle kayıp ve çocuksu görünüyordu ki. Tabii babamın bundan yararlanıp kullanmadığını da kimse söyleyemez. Ben küçükken, ikimiz sütlerimizi alıp Lyon’un Kahvesi’nde otururduk, beni haber güvercini gibi öbür masalarda oturan kadınların yanına gönderip, “Babam sizi öpmek istiyor,” dedirtirdi.</p>
<p>Babam bana tanıştığım herkesle flört etmeyi öğretti, kızlarla da erkeklerle de; ben de çekiciliği, incelikten, dürüstlükten, hatta medenilikten önce gelen, en önemli toplumsal erdem sanmaya başladım. İlginç olmaları koşuluyla katı, kötü insanları bile sevebiliyordum. Ama babamın bütün bu çekiciliğini annemden başka bir kadınla yatmak için kullanmadığından eminim, evlilikleri süresince yani.</p>
<p>Gerçi artık Bayan Eva Kay’in –babamla bir yıl önce, Bromley High Street’te, King’s Head’de üst kattaki sınıflardan birinde ‘serbest yazma’ dersinde tanışmışlardı– kollarını babamın boynuna dolamaya can attığını biliyordum. Nasıl ki benim onun evine gitmeye heves etmemin bir nedeni apaçık şehvetse, annemin reddetme nedenlerinden biri de utançtı. Eva Kay dobraydı, arsızdı, kötü niyetliydi.</p>
<p>Eva’nın evine giderken babamı Beckenham’da Three Tuns’da inmeye ikna ettim; bana uymaktan başka şansı yoktu. Bar benim gibi giyinmiş çocuklarla doluydu, hem benim okulumdan hem civardaki başka okullardan. Gündüzleri hiç göze çarpmayan bu çocukların çoğu şu an kadife ve satenle, canlı renklerle sarmalanmıştı; bazıları yatak örtüsüne ve perdelere sarınmıştı. Ufaklıklar fısır fısır Syd Barrett’tan söz ediyorlardı. Okulda insanın Londra’da yaşayan, moda, müzik ya da reklam işinde çalışan bir ağabeyinin olması büyük bir üstünlük sayılıyordu. Bir şey kaçırmamak için ben de sürekli <i>Melody Maker</i>’ı ya da <i>New Musical Express</i>’i okuyordum.</p>
<p>Babamı elinden tutup arka salona götürdüm. Soft Machine’den Kevin Ayers bir tabureye oturmuş, mikrofonda fısıltıyla konuşuyordu. Yanındaki iki Fransız kız kendilerini sahneye attılar. Babamla birer bardak bira içtik. Ben alkole alışık olmadığım için hemen sarhoş oldum. Babam da hafif uçtu.</p>
<p>“Annen sinirimi bozuyor,” dedi. “Hiçbir şeye katılmıyor. Yalnızca benim çabamla bir arada tutuyoruz aileyi. Onun için de zihnimi sürekli meditasyonla açık tutmam gerekiyor.”</p>
<p>“Neden ayrılmıyorsunuz?” dedim yardımcı olmak ister gibi.</p>
<p>“Çünkü siz istemezsiniz.”</p>
<p>Aslında boşanmak onlara göre değildi. Varoşlarda yaşayanlar pek fazla mutluluk düşü kurmazdı. Her şey sıradandı, sabır gerekliydi: Sıkıcılığın ödülü korunma ve güvenlikti. Ellerimi masanın altında yumruk yaptım. Bunu düşünmek istemiyordum. Yaşamın dipsiz, baştan çıkarıcı olduğu şehre, Londra’ya kaçmama daha uzun yıllar vardı.</p>
<p>“Bu geceden korkuyorum,” dedi babam. “Daha önce hiç böyle bir şey yapmamıştım. Hiçbir şey bilmiyorum. Boku çıkacak.”</p>
<p>Kaylerin durumu bizden çok daha iyiydi, evleri daha büyüktü, önünde ufak bir yolu, garajı ve arabaları vardı. Ev Beckenham High Street’e yakın iki yanı ağaçlarla çevrili bir yolda tek başına duruyordu. Küçük cumbalı pencereleri, çatı katı, serası, üç yatak odası ve merkezi ısıtması vardı.</p>
<p>Kapıda bizi karşılamak için bekleyen Eva Kay’i tanıyamadım, hatta bir an için yanlış eve geldik sandım. Üzerinde rengârenk uzun bir kaftan vardı, açık bıraktığı saçları gür ve kabarıktı. Gözlerinin çevresine öyle koyu rastık çekmişti ki, pandaya dönmüştü. Ayakları çıplaktı, ayak tırnaklarını bir yeşil, bir kırmızı boyamıştı.</p>
<p>Ön kapı kapanınca güven içinde karanlık koridora geçtik, Eva babama sarılıp yüzünün her yerini öptü, dudakları da dahil. İlk defa böyle hevesle öpüldüğünü görüyordum babamın. Bir de sürpriz, Bay Kay ortada yoktu. Eva bana dönüp yanaşınca üzerimde Doğu’ya özgü kokular püskürten canlı bir tarla pompası etkisi yarattı. Eva’nın tanıdığım en sofistike mi, yoksa en özenti kişi mi olduğunu düşünürken beni de dudaklarımdan öpüverdi. Karnım kasıldı. Sonra beni sanki üzerine deneyeceği bir mantoymuşum gibi kolunun altına alarak tepeden tırnağa süzdü, “Karim Amir, çok egzotik görünüyorsun, çok farklısın! Çok iyi olmuş! Tam kendin olmuşsun!” dedi.</p>
<p>“Teşekkürler, Bayan Kay. Daha erken haberim olsaydı daha çok süslenirdim.”</p>
<p>“Tabii babanın o muhteşem, insanı donduran zekâsını da unutmamalı!”</p>
<p>İzlendiğim duygusuna kapılarak kafamı kaldırdım, Charlie, oğlu, merdivenlerde tırabzanın arkasına gizlenmiş gibi oturuyordu, benimle aynı okulda altıncı sınıftaydı, herhalde benden bir yaş büyüktü. Tanrı’nın çok fazla güzellik bahşettiği bir çocuktu –burnu kusursuz, yanak kemikleri çukurlu, dudakları gül goncası gibiydi–; o kadar ki insanlar yanına yaklaşmaya korkuyordu, onun için de genellikle yalnızdı. Oğlanlar, erkekler yalnızca onunla aynı odada olmakla bile doyuma ulaşıyordu; aynı ülkede olmakla doyuma ulaşanlar da vardı tabii. Kadınlar yanında iç geçiriyor, öğretmenler tedirgin oluyordu. Birkaç gün önce okulda öğretmenlerin sahnenin önünde karga sürüsü gibi sıralandığı bir törende müdür Vaughan Williams’la ilgili bir konuşma yapıyordu. Arkasından da <i>Fantasia on Greensleeves</i>’ini dinleyecektik. Din eğitimi hocası Yid kutsal bir hava içinde pikabın iğnesini tozlu plağın üzerine indirdi, sırada yanımda duran Charlie başını sallayarak oynamaya başladı, fısıltıyla, “Gömün, gömün hadi kafalarınızı,” dedi. Birbirimize bakıp, “Ne oluyor?” demeye başladık. Çok geçmeden, tam da müdür Vaughan Williams’ın yumuşak ezgisini daha iyi hissetmek için başını geriye atmışken, hoparlörden ‘Come Together’ın başındaki hış hış vurmalı seslerini duyduk. Yid öbür öğretmenleri ite kaka plakların olduğu yere doğru giderken okulun yarısı “...groove it up slowly... he got ju-ju eyeballs... he got hair down to his knees...” diye mırıldanmaya başladı. Charlie çoktan baston gibi önümüzde yerini almıştı.</p>
<p>Sonra bana bakarak başını bir-iki milim indirdi. Evalara giderken onu özellikle aklımdan atmaya çalışıyordum. Evde olacağı hiç gelmemişti aklıma, ben Three Tuns’a onun için girmiştim, gecenin erken saatlerinde bir içki için uğrar diye.</p>
<p>“Seni gördüğüme sevindim, ahbap,” dedi merdivenlerden yavaşça inerken.</p>
<p>Babama sarıldı, ona adıyla sesleniyordu. Nasıl da her zamanki gibi güvenli ve havalıydı. Arkamızdan oturma odasına geldiğinde heyecandan tir tir titriyordum. Satranç kulübünde hiç böyle olmamıştım.</p>
<p>Annem hep Eva’nın gösteriş budalası, geveze bir kadın olduğunu söylerdi, ben de Eva’yı biraz komik buluyordum, ama yaşı otuzun üzerinde olup da konuşabildiğim tek insandı. Çok sakin ya da hep hevesle bir şey bekler gibi bir hali vardı. En azından çevremizdeki mutsuz yaşayan ölüler gibi duygularına zırh takmıyordu. Rolling Stones’un ilk albümünü seviyordu. The Third Ear Band’e deli oluyordu. Odanın ortasında Isadora Duncan dansları yaptı, ardından bana Isadora Duncan’ın kim olduğunu ve neden eşarp takmayı sevdiğini anlattı. Eva, Cream’in son konserine de gitmişti. Charlie okulun spor sahasında sınıflara girmeden önce bize annesinin en son çılgınlığını anlatmıştı: Kız arkadaşıyla ona yatakta pastırmalı yumurta götürmüş, sevişmelerinin nasıl geçtiğini sormuştu.</p>
<p>Babamı Writer’s Circle’a götürmek için bize uğradığında ilk iş odama çıkıp Marc Bolan posterlerime bakardı. “Neler okuyorsun? Yeni kitaplarını göster bana!” derdi. Bir keresinde de, “Kerouac’ta ne buluyorsun allahaşkına, zavallı bakirin teki? Truman Capote’un onun için söylediklerini biliyor musun?”</p>
<p>“Hayır.”</p>
<p>“‘Buna yazmak denmez, olsa olsa daktiloculuk!’ demiş.”</p>
<p>“Ama Eva...”</p>
<p>Onu ikna etmek için <i>On the Road</i>’un son sayfalarını okudum. “İyi savunuyorsun!” dedi bağırarak, ama mırıltıyla da son sözün hep kendisinde olmasını isterdi: “Kerouac’a yapılacak en büyük kötülük onu otuz sekiz yaşında yeniden okumak olur,” diye ekledi. Çıkarken de çıfıt çarşısı dediği çantasını açtı. “İşte okuyabileceğin bir şey.” <i>Candide</i>’di bu. “Gelecek cumartesi arayıp sınav yaparım!”</p>
<p>Ama en heyecanlısı Eva’nın yatağıma uzanıp onun için çaldığım plakları dinlemesi, çok yakın davranarak bana aşk hayatının ayrıntılarını filan anlatmasıydı. Kocasından dayak yediğini söylüyordu. Hiç sevişmiyorlardı. Sevişmek istiyordu, insanı en kendinden geçiren duyguydu bu. ‘S..mek’ sözcüğünü kullanıyordu. Yaşamak istediğini söylüyordu. Beni korkutuyordu; heyecanlandırıyordu; içine girdiği andan başlayarak nasılsa evimizin bütün düzenini altüst etmişti.</p>
<p>Babamdan ne istiyordu acaba? Evinin oturma odasında neler oluyordu?</p>
<p>Eva mobilyaları geriye çekmişti. Desenli koltuklar ve cam sehpalar çam ağacından yapılma kitap raflarının önüne alınmıştı. Perdeler çekiliydi. Hepsi de beyazlar giymiş orta yaşlı dört erkekle kadın yere bağdaş kurup oturmuşlar, fıstık yiyip şarap içiyorlardı. Onlardan uzakta duvara yaslanarak oturan bir adam daha vardı, yaşını söylemek güçtü –yirmi beşle kırk beş arası her şey olabilirdi–, üzerinde havları dökülmüş siyah kadife takım elbise, eski model kaba siyah ayakkabılar vardı. Pantolonunun paçalarını çoraplarının içine sokmuştu. Sarı saçları kirliydi; ceplerine yırtık kâğıt parçaları doldurmuştu. Görünüşe bakılırsa kimseyi tanımıyordu, tanıyorsa bile konuşmak istemiyordu. Orada oturmuş sigarasını içerken olanlarla ilgili görünüyordu ama bu daha çok bir bilim adamının ilgisi gibiydi. Çok tetikte ve gergindi.</p>
<p>Bana cenazeyi anımsatan tekdüze bir müzik çalıyordu.</p>
<p>Charlie mırıltıyla, “Yoksa Bach sevmez misin?” dedi.</p>
<p>“Benim kalemim değil.”</p>
<p>“Oldu o zaman. Yukarıda senin kalemin olabilecek bir şeyler var.”</p>
<p>“Baban nerede?”</p>
<p>“Sinir krizi geçirdi.”</p>
<p>“Evde yok mu yani?”</p>
<p>“Bir tür tedavi merkezinde, orada idare ediyorlar onu.”</p>
<p>Bizim ailede sinir krizi, New Orleans kadar uzak kabul edilirdi. Nasıl olduğuna hiç aklım ermezdi, ama Charlie’nin babası bana da sinirli bir tip gibi görünmüştü. Evimize bir kez gelmiş, mutfakta tek başına oturup ağlayarak babamın dolmakalemini tamir etmişti, o sırada oturma odasında Eva bir motosiklet almak istediğinden söz ediyordu. Annem dinlerken esniyordu, hiç unutmuyorum.</p>
<p>Babam yere oturdu. Müzikten, kitaplardan, Dvorak, Krishnamurti ve Eclectic gibi adlardan söz ediliyordu. Daha yakından bakınca adamların reklam, tasarım ya da onlar gibi sanatsal işlerle uğraşan tipler olduğuna kanaat getirdim. Charlie’nin babası da reklam işiyle uğraşırdı. Ama şu siyah kadife takımlı adamı bir türlü bir yere koyamıyordum. Bu insanlar, her kimseler, birbirlerine müthiş hava atıyorlardı; öyle ki Güney İngiltere’nin bütünü toplansa bu odadaki kadar hava atılmıyordur.</p>
<p>Babam eve dönünce hepsine gülecekti eminim. Ama burada tam içindeyken yaşamının en keyifli dakikalarını geçiriyormuş gibi davranıyordu. Konuşmaları o başlatıyor, yüksek sesle konuşuyor, insanların sözünü kesiyor, en yakınında kim varsa ona dokunuyordu. Erkekler ve kadınlar –kadifeli adam hariç– yavaş yavaş yerde onun çevresinde daire oluyorlardı. Acaba bize neden hep o somurtkan, küskün yüzünü gösteriyordu?</p>
<p>Yanımda oturan adamın yanındaki adama dönüp kendini uzun erkek gömlekli, siyah taytlı bir kadına zihni boşaltmanın önemini anlatmaya kaptırmış görünen babamı işaret ettiğini gördüm. Kadın babama heyecanla, onaylayarak başını sallıyordu. Adam arkadaşına yüksek sesle fısıldayarak, “Bizim Eva bu kara Hintliyi buraya neden getirdi ki? Tepemizi attırmaya mı?” dedi.</p>
<p>“Bize mistik sanatlarla ilgili bir nutuk çekecekmiş!”</p>
<p>“Devesini de kapıda park etmiştir herhalde?”</p>
<p>“Hayır, uçan halıyla gelmiş.”</p>
<p>“Cyril Lord mu, Debenhams mı?”</p>
<p>Adamın böğrüne bir dirsek attım. Başını çevirdi.</p>
<p>Neyse ki tam o sırada Charlie, “Yukarı gelsene Karim,” dedi.</p>
<p>Ama biz çıkamadan Eva ışıkları söndürdü. Açık duran tek ışığın üzerine de uzun şeffaf bir eşarp örttü, odada yalnızca loş bir pembe ışık kaldı. Dans eder gibi hareket ediyordu. İnsanlar birer birer sustular. Eva hepsine gülümsüyordu.</p>
<p>“Hadi rahatlayalım mı?” dedi. Başlarını salladılar. Gömlekli kadın, “Evet, neden olmasın?” dedi. “Evet, evet,” dedi bir başkası. Erkeklerden biri ellerini bol gelen eldiven gibi çırptı, ağzını olabildiğince büyük açıp dilini çıkardı, gözleri çirkin bir hayvanınki gibi pörtledi.</p>
<p>Eva babama dönüp Japonlar gibi önünde eğildi. “Yakın ve iyi bir dostum Haroon bizlerle, bize Yol gösterecek. Yolumuzu.”</p>
<p>Babamın Beckenham’a giderken bile yolunu bulamadığını hatırlayınca, “Hay canına tüküreyim,” dedim Charlie’ye fısıltıyla.</p>
<p>“İzle, iyi izle,” dedi Charlie yere çömelerek.</p>
<p>Babam odanın bir ucuna oturdu. Herkes ilgi ve beklentiyle ona bakıyordu, gerçi yanımdaki iki adam her an gülecek gibi birbirlerini süzüyorlardı ya. Babam ağır ve güvenli konuşuyordu. İlk baştaki o gergin havasından eser yoktu. Herkesin ilgisinin üzerinde olduğunu, istediği her şeyi yapacaklarını biliyordu. Daha önce hiç böyle bir şey yapmamıştı aslında. Bir yerinden tutturacaktı işte.</p>
<p>“Bu gece olacakların çok faydasını göreceksiniz. Hatta insan olarak gerçek kapasitenizi gerçekleştirebilmek için biraz değiştiğinizi, değişmek istediğinizi fark edeceksiniz. Yalnız bir şeyi kesinlikle yapmamanız gerekiyor. Direnmeyin. Direnirseniz el freni çekili bir arabayı kullanmaya döner bu iş.”</p>
<p>Durdu. Gözler üzerindeydi.</p>
<p>“Yerde bir şeyler yapacağız. Lütfen bacaklarınızı açarak oturun.”</p>
<p>Bacaklarını açtılar.</p>
<p>“Kollarınızı kaldırın.”</p>
<p>Kollarını kaldırdılar.</p>
<p>“Şimdi nefes vererek sağ ayağınıza doğru esneyin.”</p>
<p>Bazı basit yoga hareketlerinin ardından sırtüstü yere yatırdı onları. Onun yumuşak komutlarıyla parmaklarını, sonra bileklerini, ayak parmaklarını, ayak bileklerini, alınlarını, bir de nedense kulaklarını, sırayla esnettiler. Babam da o arada zaman yitirmeden ayakkabılarını ve çoraplarını, ardından da –tahmin etmeliydim– gömleğini ve temiz atletini çıkardı. Rüyada gezen bu kalabalığın arasında yürüyüp birinin gevşemiş elini, öbürünün bacağını tutarak gerginlik düzeylerine baktı. Eva da sırtüstü yatmıştı, bir gözü yaramazca açıktı, yavaş yavaş da iyice açılıyordu. Daha önce hiç böyle esmer, kıllı, güçlü bir göğüs görmüş müydü? Babam yanından süzülerek geçerken ayağına eliyle dokundu. Siyah kadifeli adam hiç gevşemiş görünmüyordu: Bağdaş kurmuş, elinde yanan bir sigara, gözleri tavana dikili bir halde kazık gibi geriye yaslanmıştı.</p>
<p>Charlie’ye fısıltıyla, “Geri zekâlılar gibi hipnotize olmadan çıkalım buradan!” dedim.</p>
<p>“Ne etkileyici ama, değil mi?”</p>
<p>Evin üst kat sahanlığına, oradan da çatıya, Charlie’nin odasına çıkan bir merdiven vardı. “Saatini çıkar lütfen,” dedi. “Benim topraklarımda zamanın önemi yoktur.” Saatimi yere koyup evin en tepesine kadar uzanan merdivenle çatı katına çıktım. Bütün bu alan Charlie’nindi. Eğimli duvarların ve alçak tavanın her yerine küreler, uzun saçlı insan portreleri çiziliydi. Davulu odanın tam orta yerinde duruyordu. Dört gitarını –iki akustik, iki strato gitar– duvara yan yana sıralamıştı. Oraya buraya koca minderler atılıydı. Yığınla plak vardı, Beatles’ın dört üyesinin <i>Sergeant Pepper</i> dönemindeki resimleri duvarda tanrılar gibi duruyordu.</p>
<p>“Son zamanlarda hoş bir şeyler dinledin mi?”</p>
<p>“Evet.”</p>
<p>Oturma odasının dingin, sessiz ortamından sonra sesim gereksiz yere yüksek gelmişti kulağıma. “Stones’un yeni albümünü. Bugün müzik kulübünde çaldım, çocuklar kafayı yediler. Ceketlerini, kravatlarını çıkarıp dans ettiler. Ben de sıranın üzerine çıktım! Garip bir pagan töreni gibiydi aynı. Kaçırdın, oğlum.”</p>
<p>Charlie’nin yüzündeki ifadeden bir hayvan, kültürsüz biri ya da bir çocuk yerine konduğumu hemen anlamıştım. Charlie omzuna uzanan saçlarını savurup bana bir süre anlayışlı olmaya çalışır gibi baktı, sonra gülümsedi.</p>
<p>“Oğlum Karim, senin kulaklarını şöyle güzel şeylerle bayram ettirmenin zamanı gelmiş.”</p>
<p>Pink Floyd’un <i>Ummaguma</i> adlı bir plağını koydu. Ben kendimi zorlayarak dinlemeye çalışırken Charlie karşıma geçip kuru bir yaprağı tütüne ufalayarak bir sigaralık sardı.</p>
<p>“Baban. Çok iyi. Çok akıllı. Şu meditasyon işini her gün yapıyor musun?”</p>
<p>Başımı salladım. Baş sallamak yalan söylemek sayılmaz, değil mi?</p>
<p>“Şarkı da söylüyor musun?”</p>
<p>“Yo, şarkı her gün yok.”</p>
<p>Evdeki sabahlarımızı düşündüm: Babam mutfakta dolanır, saçına sürmek için zeytinyağı arardı; erkek kardeşimle ben <i>Daily Mirror</i>’u çekiştirirken annem ayakkabıcıya işe gitmesi gerektiği için söylenirdi.</p>
<p>Charlie sigaralığı bana verdi. Bir nefes çekip geri verdim, külü gömleğimin önünden son anda silktim ama ufak bir delik açıldı. Çok heyecanlanmıştım, başım dönmüştü, hemen ayağa fırladım.</p>
<p>“Neler oluyor?”</p>
<p>“Tuvalete gitmem gerek.”</p>
<p>Çatı merdivenini uçarak indim. Kaylerin banyosunda Genet oyunlarının çerçeveli posterleri vardı. Şişko Doğuluları çiftleşirken gösteren bambular ve parşömenler asılıydı. Pantolonumu indirip her şeyi inceleyerek uzun küvete otururken inanılmaz bir huzura kapıldım. İlk kez yaşamım olduğu gibi gözümün önüne geliyordu: geleceğim, yapmak istediklerim. Hep böyle dolu dolu yaşamak istiyordum: mistik düşünce, içki, seksin heyecanı, akıllı insanlar ve uyuşturucu. Daha önce hiç böyle canlı düşlediğim olmamıştı, şu an başka hiçbir isteğim yoktu. Geleceğin kapısı açılmıştı: Nereye gideceğimi görebiliyordum.</p>
<p>Ya Charlie? Ona olan sevgim aşkla karşılaştırılınca sıra dışıydı: Öyle çok yoğun değildi. Ona herkesten fazla hayrandım ama iyiliğini istediğimi söyleyemezdim. Onu kendimden üstün görüyor, onun yerinde olayım istiyordum. Onun yeteneklerini, yüzünü, tarzını kıskanıyordum. Bir sabah uyandığımda hepsi bana geçsin istiyordum.</p>
<p>Üst katın koridorunda durdum. Ev üst katta uzaktan derinden gelen ‘A Saucerful of Secrets’ melodisi dışında sessizdi. Tütsü yakılmıştı. Merdivenlerden sürünerek aşağı kata indim. Oturma odasının kapısı açıktı. Loş odadan içeri kafamı uzattım. Reklamcılar ve karıları bağdaş kurmuş, sırtları dimdik, gözleri kapalı, düzenli, derin nefesler alarak oturuyorlardı. Kadife Takım sırtı herkese dönük bir koltukta oturmuş, okuyor, sigarasını içiyordu. Odada Eva da yoktu, babam da. Nereye gitmiş olabilirlerdi ki?</p>
<p>Hipnotize olmuş Budaları öylece bırakıp evi dolaştım, mutfağa girdim. Arka kapı sonuna kadar açıktı. Karanlığa çıktım. Ilık bir geceydi; dolunay vardı.</p>
<p>Dizlerimin üzerine çömeldim. Böyle yapılıyordu, biliyordum, babamın şovundan epey bir şey kapmıştım. Verandayı sürünerek geçtim. Biraz önce mangal yapılmıştı herhalde, çünkü keskin kömür parçaları dizlerime batıyordu, neyse ki fazla yara almadan çimenleri geçtim. Yarım yamalak bahçenin öbür ucundaki bankı seçtim. Daha yakına doğru sürününce ay ışığının yardımıyla bankta Eva’yı gördüm. Kaftanını sıyırmış başından çıkarıyordu. Gözlerimi biraz zorlasam göğsünü görebilecektim. Zorladım da; gözbebeklerim yuvalarında kuruyana kadar zorladım. Sonunda haklı olduğumu anladım. Eva’nın tek göğsü vardı. Öbürünün aslında olması gereken yerde, görebildiğim kadarıyla, bir şey yoktu.</p>
<p>Bütün saç ve et yığınının altında seçmekte zorlandığım kişi de babamdı. Babişko’ydu, emindim, çünkü komşulara aldırmadan, “Ah Tanrım, ah Tanrım, ah Tanrım!” diye bağırarak Beckenham’ın bahçelerini inletiyordu. Şehrin dışında bu gece vakti, Budist ayaklarına yatan dininden dönmüş bir Müslüman’ın ağzından Hıristiyan figanları dökülürken, içimden acaba dışarıdan ben de mi böyle görünüyorum, dedim. Güçlü bir hışırtı olunca Eva hemen elini babamın ağzına kapadı. Çok sert bir davranıştı bu bence, kendimi tutmasam fırlayıp karşısına dikilecektim. Ama, Tanrım, Eva nasıl zıplıyordu öyle! Başını geriye atmış, gözleri yıldızlarda, çimenlere bir futbolcu gibi vurup destek alıyor, saçları havada uçuşuyordu. Peki babam, o ezici ağırlığa kıçı nasıl dayanıyordu? Bankın izi kimbilir kaç gün biftek üzerindeki ızgara izi gibi zavallı poposuna damgalı kalacaktı?</p>
<p>Eva elini babamın ağzından çekti. Babam gülmeye başladı. Mutlu zampara güldü, güldü. Hiç tanımadığım birinin tepkileriydi bunlar, doymak bilmez bir keyif ve bencilliğe düşmüş birinin. Beni ta buralara getirmişti.</p>
<p>Sekerek kaçtım. Mutfakta kendime bir viski doldurup kafama diktim. Kadife Takım mutfağın köşesinde duruyordu. Gözleri çok feci seğiriyordu. Elini uzattı. “Shadwell,” dedi.</p>
<p>Charlie çatıda sırtüstü yere uzanmıştı. Sigaralığı elinden aldım, çizmelerimi çıkarıp uzandım.</p>
<p>“Gel yanıma yat,” dedi. “Daha yakınıma.” Elini koluma koydu. “Yanlış anlama ama.”</p>
<p>“Hayır, kesinlikle, ne olursa olsun, Charlie.”</p>
<p>“Daha sade giyinmen gerek.”</p>
<p>“Daha sade giyinmek mi, Charlie?”</p>
<p>“Daha az şey yani. Evet.”</p>
<p>Dirseğinin üzerinde hafif doğrulup beni süzdü. Ağzı çok yakınımdaydı. Yüzünde güneş banyosu yapıyor gibiydim.</p>
<p>“Levi’s derim ben, sıfır yaka bir tişört, pembe ya da mor, kalın kahverengi bir kemer. Şu saçındaki bandı da at gitsin.”</p>
<p>“Saç bandını mı?”</p>
<p>“At gitsin.”</p>
<p>Bandı çıkarıp yere fırlattım.</p>
<p>“Annenin hatırı için.”</p>
<p>“Bak Karim, sen biraz nonoşlara benzemeye çalışıyorsun sanki.”</p>
<p>Tek isteği Charlie’ye benzemek olan –ruhunun her köşesi onun kadar akıllı ve dingin olmasını isteyen– ben, bu sözleri beynime dövme gibi kazıdım. Levi’s, sıfır yaka tişört, belki çok uçuk bir pembe ya da mavi. Yaşamımın kalan yıllarında başka bir şey giymeyecektim.</p>
<p>Kendimi ve giysilerimi nefretle düşündüm, her birinin üzerine zevkle işeyebilirdim, Charlie gözlerini kapatmış kafasından terzi gibi tasarımlar yaparak yatıyordu. Evde benim dışımda herkes hayatından çok memnundu.</p>
<p>Elimi Charlie’nin kalçasına koydum. Hiç tepki vermedi. Parmak uçlarım terleyene kadar öyle tuttum. Gözleri hâlâ kapalıydı ama kot pantolonu şişmeye başlamıştı. Birden güvenim yerine geldi. Aklım devreden çıktı. Kemerini, fermuarını, penisini kurcaladım, serinlesin diye açık havaya çıkardım. Bir işaret verdi! İrkildi! İnsan etkileşiminin elektriğiyle anlaşıyorduk.</p>
<p>Daha önce de, okulda, çok penis sıkmıştım. Birbirimize sürekli dokunup ovuşturuyor, sıkıştırıyorduk. Derslerin monotonluğundan kurtulmak için. Ama hiçbir erkeği öpmemiştim.</p>
<p>“Neredesin, Charlie?”</p>
<p>Onu öpmeye çalıştım. Başını yana çevirip dudaklarımdan kaçmaya çalıştı. Ama elime gelir gelmez, yemin ederim, gençliğimin en güzel anlarından birini yaşadım. Sokaklarımda bir danstır başladı. Bayraklarım uçuştu, trompetlerim çalındı!</p>
<p>Kulağıma Pink Floyd dışında bir müzik çalındığında parmaklarımı yalayarak pembe tişörtü nereden alabileceğimi düşünüyordum. Dönüp bakınca babamın alev alev yanan gözlerini, burnunu, boynunu ve o meşhur göğsünü, çatıdaki kare delikten yukarı çektiğini gördüm. Charlie hemen yana kaçtı. Ben de zıpladım. Babam hışımla üstüme geldi, arkasından da Eva, gülerek. Babam bir kez daha Charlie’yle bana baktı. Eva havayı kokladı.</p>
<p>“Sizi yaramazlar, sizi.”</p>
<p>“Ne var, Eva?” dedi Charlie.</p>
<p>“Sigaralık çekiyorduk.”</p>
<p>Eva artık bizi eve bırakma zamanının geldiğini söyledi. Hep birlikte merdivenden aşağı indik. Önden giden babam yerdeki saatime basınca parça parça oldu, ayağı kesildi.</p>
<p>Eve varınca arabadan indik, Eva’ya iyi geceler dileyip yürüdüm. Verandadan bakarken babamın Eva’nın elini sıkmaya, Eva’nınsa onu öpmeye çalıştığını gördüm.</p>
<p>Eve yorgun argın, sessiz girdiğimizde içerisi karanlık ve soğuktu. Babamın sabah altı buçukta kalkması gerekiyordu, benim de yedide gazetem geliyordu. Holde babam bana vurmak için elini kaldırdı. Ben uyuşturucunun etkisindeydim ama o benden daha sarhoştu, nankör pezevengin elini tuttum.</p>
<p>“Ne yapıyordunuz siz öyle?”</p>
<p>“Kes sesini!” dedim olabildiğince küçük bir sesle.</p>
<p>“Sizi gördüm, Karim. Tanrım, kahrolası bok herif seni! Sokak serserisi! Benim oğlum hem de; kimden geçti bu sana?”</p>
<p>Çok hayal kırıklığına uğratmıştım onu. Sanki bütün evin yanıp kül olduğunu haber almış gibi üzüntüyle hop oturup hop kalkıyordu. Ben de onun orada reklamcılarla ve Eva’ylayken kullandığı ses tonunu taklit etmeye başladım:</p>
<p>“Rahatla, baba. Ellerinden ayak parmaklarına bütün vücudunu gevşet, zihnini sessiz bir bahçeye gönder, orada...”</p>
<p>“Asıl seni bir doktora gönderip şeyine baktıracağım!”</p>
<p>Bağırıp annemi ve komşuları ayağa kaldırmasın diye susmak zorunda kaldım. Ama fısıltıyla ekledim: “Ben de sizi gördüm, baba.”</p>
<p>“Hiçbir şey görmedin sen,” dedi büyük bir kibirle. Çok küstahlaşabiliyordu. Üst sınıf bir aileden gelmenin sonucuydu herhalde bu. Ama elime düşmüştü.</p>
<p>“Hiç olmazsa annemin iki göğsü var.”</p>
<p>Babam tuvalete girdi, kapıyı kapamadan kusmaya başladı. Ben de arkasından girip böğürerek kusarken sırtını ovuşturdum. “Bu geceden bir daha hiç söz etmeyeceğim,” dedim. “Sen de öyle.”</p>
<p>“Ona göz kulak olamadın mı?” dedi annem. Arkamızdaydı, üzerinde yerleri süpüren uzun eteğiyle demode görünen sabahlığı vardı. Yorgundu. Bana gerçek dünyayı hatırlatıyordu. Ona bağırmak geliyordu içimden: Çek şu dünyayı gözümün önünden!</p>
<p>“Göz kulak olamadın mı ona?” dedi. Kolumdan çekiştirip duruyordu. “Saatlerce pencerede gelmenizi bekledim. Neden aramadınız?”</p>
<p>Sonunda babam doğrulup bizi iterek geçti gitti.</p>
<p>“Bana oturma odasına yatak hazırla,” dedi annem. “Bütün gece pislik ve kusmuk kokan bir adamla yan yana yatamam.”</p>
<p>Ben yatağı hazırladıktan sonra içine girdiğinde –çok dar, küçük ve rahatsızdı tabii onun için– ona bir şey söyledim:</p>
<p>“Ben asla evlenmeyeceğim, tamam mı?”</p>
<p>“Seni suçlayamam,” dedi başını çevirip gözlerini kaparken.</p>
<p>O koltukta hiç de rahat uyuyamayacağını biliyordum, onun adına üzüldüm. Ama kendini cezalandırırken beni de öfkelendirmişti. Neden daha güçlü davranamıyordu? Neden karşılık vermiyordu? Ben güçlü olacağım diye söz verdim kendi kendime. O gece uyumadım, oturup Radio Caroline’i dinledim. Heyecan ve umut dolu bir dünyanın ışığını görmüştüm, bunu aklımda tutup gelecekte kullanmak üzere işlemek istiyordum.</p>
<br/>

<p>O geceden sonra babam bir hafta somurttu, gerçi arada tuzu biberi filan işaret etti ama hiç konuşmadı. Bu el kol hareketleri bazen Marcel Marceau’nun karmaşık pantomim diline döndü. Başka gezegenlerden gelen ziyaretçiler pencereden bakıp da kardeşimin, annemin ve benim babamın çevresini sarıp onun hiç sözcük kullanmadan işaretlerle anlatmaya çalıştığı şeyleri –kuru yaprakların su oluklarını tıkadığını, evin bir yüzünün nemlendiğini, Allie’yle benim merdiveni alıp tamir etmemizi, annemin de merdiveni tutmasını istediğini filan– bağırış çağırış bulmaya çalıştığımızı gördüyse, aile arasında bir tahmin oyunu oynuyoruz sanmışlardır. Akşam yemeğinde oturup sessizlik içinde biftekli sandviç, patates ve kızarmış balık yiyorduk. Annem bir keresinde gözyaşları içinde eliyle masaya vurdu: “Hayatım korkunç gidiyor, korkunç!” diye bağırdı. “Hiç anlayan yok mu beni?”</p>
<p>Ona bir an şaşkınlıkla baktık ve yemeklerimize devam ettik. Annem her zamanki gibi bulaşıkları yıkadı, kimse yardım etmedi. Çaydan sonra hepimiz olabildiğince çabuk kaybolduk. Benden dört yaş küçük olan kardeşim Amar ırk ayrımı sorunu yaşamamak için kendisine Allie diyordu. <i>Vogue, Harper’s and Queen</i> ya da eline geçen başka herhangi bir Avrupa dergisini aldığı gibi erkenden yatağın yolunu tutardı. Yatarken küçük gelen kırmızı ipek pijamasını, elden düşme satın aldığı smokin ceketini giyiyor, saç filesini takıyordu. Yukarı çıkarken, “Yakışıklı görünmenin nesi kötü?” diye söyleniyordu. Ben akşamları genellikle parka gidip sidik kokulu sundurmada oturuyor, evden kaçıp gelen öbür çocuklarla birlikte sigara içiyordum.</p>
<p>Babamın erkekle kadın arasındaki iş bölümüyle ilgili katı düşünceleri vardı. Annem de babam da çalışıyordu: Annem Allie’nin masrafları için High Street’te bir ayakkabı dükkânında iş bulmuştu, Allie balet olmaya karar vermişti, pahalı bir özel okula gitmesi gerekiyordu. Ama annem evin bütün işini ve yemekleri de yapıyordu. Öğlenleri alışverişe gidiyor, akşam yemeği hazırlıyordu. Ondan sonra da on buçuğa kadar televizyon seyrediyordu. Televizyon kesinlikle onun yetkisi altında bulunan tek nesneydi. Evde dile gelemeyen bir kural vardı, o ne isterse onu seyrederdi; birimiz başka bir şey seyretmek istesek de şansımız yoktu. Günün kalan son enerjisiyle de böyle bir öfke, kendine acıma ve umutsuzluk nöbetine giriyor, kimse ona sesini çıkaramıyordu. <i>Steptoe and Son, Candid Camera</i> ve <i>The Fugitive</i> için canını verebilirdi.</p>
<p>Televizyonda yalnızca tekrar programları ve politik içerikli programlar olunca resme otururdu. Elleri uçar gibi hareket ediyordu; sanat eğitimi almıştı. Yıllar boyu bizi, kafalarımızı, üçümüzü bir sayfaya çizip durmuştu. Üç bencil adam derdi bize. Erkeklerden hiç hoşlanmadığını, onların işkenceci olduğunu söylerdi. Ona göre Auschwitz’de gaz vanasını açanlar kadınlar değildi. Vietnam’ı bombalayanlar da. Babamın suskun olduğu zamanlar çok çizim yapardı, resim defterini örgüsü, çocukken tuttuğu savaş güncesi (‘Bu gece hava saldırısı var’) ve Catherine Cookson romanlarıyla birlikte koltuğun arkasına saklardı. Çoğu kez onu <i>Tender is the Night, The Dharma Bums</i> gibi doğru düzgün kitaplar okumaya zorluyordum ama yazıları küçük diyordu hep.</p>
<p>Bir öğleden sonra, Büyük Bela’ya bir-iki gün kala, kendime fıstık ezmeli bir sandviç hazırlayıp Who’nun <i>Live at Leeds</i>’ini pikaba koyup –Townshend’in ‘Summertime Blues’daki nefis akorlarının tadına daha iyi varabilmek için– sesi sonuna kadar açtıktan sonra annemin resim defterini elime aldım, bir şeyler bulacağıma emindim. Babamı çıplak çizdiği bir resme gelene kadar sayfaları hızlıca çevirdim.</p>
<p>Yanında, ondan biraz daha uzun boylu, Eva vardı, o da tek göğsüyle çırılçıplaktı. Korkmuş çocuklar gibi el ele tutuşmuşlardı, sade, süssüz bir görünümle bize dönmüş şöyle der gibiydiler: Biz buyuz işte, bunlar bizim bedenlerimiz. John Lennon’la Yoko Ono gibi görünüyorlardı. Annem bu işe nasıl bu kadar nesnel bakabiliyordu? Ayrıca yattıklarını nereden biliyordu?</p>
<p>Benden hiçbir sır gizlenemezdi. Araştırmamı annemle sınırlı tutmadım. Böylece babamın ciğerleri çalışmasa da gözlerinin nasıl iyi işlediğini öğrenmiş oldum. Evrak çantasına baktım, Lu Po’nun, Lao Tzu’nun, Christmas Humprey’nin kitaplarını buldum.</p>
<p>Evde babamın suskunluğunu bozacak en ilginç denemenin onu telefona çağırmak olduğunu biliyordum. Bir gece geç saatte, on buçukta telefon çalınca koşup ben açtım. Eva’nın sesini duyunca anladım ki ben de onunla bir daha konuşmayı özlemişim.</p>
<p>“Merhaba, tatlı yaramaz oğlum benim, baban nerede? Beni neden aramadın? Neler okuyorsun?” dedi.</p>
<p>“Sen neler önerirsin, Eva?” dedim.</p>
<p>“Beni görmeye gelsen iyi olur, ben senin kafanı mor düşüncelerle doldururum.”</p>
<p>“Ne zaman geleyim?”</p>
<p>“Ne zaman istersen; hemen uğra.”</p>
<p>Telefonu birden yatak odasının kapısında pijamalarıyla beliren babama verdim. Ahizeyi elimden kaptı. Kendi evinde onunla konuşmasını aklım almıyordu.</p>
<p>“Merhaba,” dedi sanki sesini kullanmayı unutmuş gibi boğuk bir sesle. “Eva, sesini duymak çok güzel, aşkım. Ama sesim kısıldı. Boğazım şişti sanırım. Seni işyerimden arayayım mı?”</p>
<p>Odama gittim, büyük kahverengi radyoyu açtım, ısınmasını beklerken bu konuyu düşündüm.</p>
<p>Annem yine bütün gece çizdi.</p>
<p>Tanrı’nın, babama böyle diyordum artık, ciddi olarak bir şeyler çevirdiğinden kuşkulanmama neden olan bir başka olay da odama giderken odasından gelen o tuhaf sesti. Kulağımı beyaz boyalı kapıya dayadım. Evet, Tanrı kendi kendine konuşuyordu, ama öyle içten içe değil. Ağır ağır, her zamankinden daha derin bir sesle, sanki bir topluluğa seslenir gibi konuşuyordu. Tıs tıs sesler çıkarıyor, Hint aksanını abartılı kullanıyordu. Yıllarca daha İngiliz görünebilmek, göze çarpıp gülünç olmamak için o kadar uğraş verdikten sonra şimdi hepsini kürekle geri alıyordu. Neden?</p>
<br/>

<p>Birkaç hafta sonra bir cumartesi sabahı beni odasına çağırıp büyük bir gizlilikle, “Bu gece için hazır mısın?” dedi.</p>
<p>“Bu gece ne için, Tanrı?”</p>
<p>“Bu gece çıkıyorum,” dedi sesindeki gururu gizleyemeden.</p>
<p>“Gerçekten mi? Yine mi?”</p>
<p>“Evet, teklif geldi. Halk istiyor.”</p>
<p>“Çok güzel. Peki nerede?”</p>
<p>“Yeri gizli.” Keyifle karnına vurdu. Şu an tek istediği buydu, sahneye çıkmak. “Bütün Orpington dört gözle beni bekliyor. Bob Hope’tan daha ünlü olacağım. Ama sen annene bir şey söyleme. Benim sahneye çıkmamı, aslında, her şeyden önce evden çıkmamı aklı almıyor çünkü. Gidiyor muyuz?”</p>
<p>“Gidiyoruz, baba.”</p>
<p>“Güzel, güzel... Hazırlan.”</p>
<p>Elinin tersiyle yüzüme yumuşacık dokundu. “Heyecanlandın, değil mi?” Hiçbir şey söylemedim. “Bu dışarı çıkma işleri hoşuna gidiyor senin.”</p>
<p>“Evet,” dedim utanarak.</p>
<p>“Seni de yanımda götürmek hoşuma gidiyor, evlat. Seni çok seviyorum. Biz seninle birlikte büyüyoruz, gerçekten.”</p>
<p>Haklıydı; onun bu ikinci sahne gösterisini heyecanla bekliyordum. Hareketlilikten hoşlanıyordum ama bilmem gereken önemli bir şey vardı. Babam bir şarlatan mıydı yoksa yaptıklarında işe yarar bir şey var mıydı? Yine de Eva’yı etkilemiş, daha zor olanı da başarmıştı, yani Charlie engelini aşmıştı. Büyülü sözleri onları etkiliyordu, ona ‘Tanrı’ adını taktıysam da kuşkularım vardı. Bu adı daha bütünüyle hak etmiyordu. Benim anlamak istediğim, babam daha yeni açılmaya başlamışken gerçekten de insanlara verecek bir şeyinin olup olmadığıydı, yoksa öbür varoş kaçıklarından bir farkı kalmayacaktı.</p>
</body>
</html>