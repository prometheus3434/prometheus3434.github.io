<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>
    <body>
<div class="bos6"></div>
<p class="baslik1">6. Bölüm</p>
<div class="bos2"></div>
<p>Her adımda İngiltere’ye, şaşkın bakışlarımıza ve elimdeki sıcacık paltoya iyice yaklaşan bu adam yazar Flaubert değildi, gerçi kır bıyığı, köşeli çenesi, seyrek saçları aynıydı. Flaubert bozuntusunun boyu benden kısaydı, Prenses Jeeta kadardı aşağı yukarı. Changez’nin ondan farkı –aslında bol <i>salwar kamiz</i>’i yüzünden vücudunun gerçek ölçülerini anlamak güçtü ama– göbeğinin epey önden gitmesiydi, üstünü koyu kırmızı iri örgülü bir kazak örtüyordu. Tanrı’nın ona bahşettiği saçlar seyrek, cansız ve dimdikti, her sabah öne taranıyor gibiydi. Sağlam eliyle çekçek arabasını itiyordu, içindeki iki paramparça valiz incecik ve yıpranmış bir pijama kordonuyla tutturulmamış olsa her an dağılacak gibi görünüyordu.</p>
<p>Flaubert bozuntusu tuttuğum karton parçasının üzerinde adını görünce arabayı itmeyi bıraktı, havaalanının akan kalabalığı içine öylece atıp Jeeta’ya ve gelecekteki eşi Jamila’ya doğru yürümeye başladı.</p>
<p>Helen bu muhteşem günde bize yardım etmeye söz vermişti, onunla birlikte çekçek arabasını kurtarıp, sersem sersem dolandık, Changez’nin çöp yığınını koca Rover’ın bagajına yükledik. Helen valizlerden sivrisinek çıkarsa sıtma mikrobu kapar diye hiçbir şeyin ucundan doğru dürüst tutmuyordu. Flaubert bozuntusu, ben onun törenle başını sallayarak komut vermesi üzerine bagajı kapatıp o mübarek valizlerini kapkaççı ve serserilere karşı koruma altına alana kadar arabaya binmedi, yanımızda öylece bekledi.</p>
<p>“Belki hizmetçili yaşamaya alışmıştır,” dedi Helen yüksek sesle, ben Jeeta’yla Jamila’nın yanına geçip oturması için kapıyı açarken. Helen’la ben öne oturduk. Bu benim için çok tatlı bir öç alma ânıydı, çünkü Rover Helen’in babasının, Kıllı Sırt’ındı. Dört Paki’nin kara kıçlarıyla nazik deri koltuklarının üzerine kurulduğunu, içlerinden birinin daha yeni becerdiği kızının da direksiyonda olduğunu bilse kuşkusuz pek sevinmezdi.</p>
<p>Düğün ertesi gündü, sonra Jamila’yla Changez bir-iki gece Ritz’de kalacaklardı. Bugün Changez’nin İngiltere’ye gelişini kutlamak için ufak bir parti vardı.</p>
<p>Rover sokağı dönüp kütüphanenin önünde durduğunda Anwar, Cennet Bakkalı’nın camında heyecanla bekliyordu. Anwar takım elbisesini bile değiştirmişti; her zamanki 1950’lerin başından kalma formasının yerine 1950’lerin sonundan kalma bir şey giymişti. Bir deri bir kemik kaldığı için takımın her yanı iğnelerle tutturulmuş, içine alınmıştı. Burnu ve elmacık kemikleri daha önce hiç olmadığı kadar çıkmıştı, öyle solgundu ki ona şu an kimse ne esmer tenli, ne de kara piç diyebilirdi, yine de piç demeleri için yasal bir engel yoktu. Halsizdi, yürürken ayaklarını kaldırmakta zorlanıyordu. Bileklerine şeker torbası bağlanmış gibi yürüyordu. Changez sokakta ona sarıldığında Anwar Amca’nın kemikleri çıtırdadı sanmıştım. O da Changez’nin elini iki kez sıkıp yanağından bir makas almıştı. Bu kadarı bile yormuş görünüyordu Anwar’ı.</p>
<p>Anwar, Changez’nin gelişini inanılmaz bir coşkuyla karşılamıştı. Belki de bunun nedeni oğlunun olmayışıydı, şu an bir oğul kazanmıştı; belki de kadınlara karşı zafer kazandığına seviniyordu. Kendine zorla aşıladığı bu ruh durumu her ne idiyse, onu hiç son günlerdeki kadar iyi huylu ya da heyecandan çenesi düşmüş bir durumda görmemiştim. Normalde kendini sözle pek ifade edemezdi ama bu sıralar bakkala ona yardıma gittiğimde beni hemen kenara çekip –samosalarla, oluk oluk şerbetle ve hiç iş yaptırmamakla tavlayarak– olabildiğince kulağımı büküyordu. Beni depoya çekerek Jeeta ve Jamila’dan uzaklaştırmaya çalıştığından kuşkum yoktu; kesme tezgâhında çalışan fabrika işçileri gibi birlikte tahta kutuların üstüne oturuyorduk; bence kazandığı tatsız zaferden utanıyordu ya da en azından yüzü tutmuyordu. Son zamanlarda Prenses Jeeta’yla Jamila cenazede gibiydiler, Anwar’ın zorbalığının tadını çıkarmasına bir an olsun izin vermiyorlardı. Onun için de sefil piçin tek yapabildiği bunu benimle kutlamaktı. Onun bilgeliğinin verdiği bu meyveleri hiç takdir etmeyecekler miydi?</p>
<p>Bana keyifle, “Evde bir erkek daha olunca burada her şey çok farklı olacak,” dedi. “Bakkal dükkânının elden geçmesi gerek. Merdivene çıkacak bir oğlan gerek! Ayrıca toptancıdan kutuları taşıyacak biri de gerek bana. Changez gelince dükkânı Jamila’yla birlikte işletebilir. Ben de o kadını alıp,” –karısından söz ediyordu– “şöyle güzel bir yerlere götürebilirim.”</p>
<p>“Onu nerelere götüreceksin bakalım, amca, operaya mı? Şu sıra iyi bir <i>Rigoletto</i> oynandığını duydum.”</p>
<p>“Bir arkadaşımın Hint lokantasına.”</p>
<p>“Başka hangi güzel yerlere peki?”</p>
<p>“Hayvanat bahçesine, salak! Nereye isterse oraya!” Anwar katı kalpli insanlara sık sık olduğu gibi duygusallaşmıştı. “Bütün yaşamı boyunca öyle çok çalıştı ki. Biraz dinlenmeyi hak etti. Bize sevgisini öyle bol verdi ki. Öyle çok sevdi ki. Keşke bu kadınlar her şeyi benim gözümden görebilseler. Bunu ancak çocuk gelince anlayacaklar. O zaman görecekler işte!”</p>
<p>Dükkânın deposunda öğrendiğim sırlardan biri de Anwar’ın torun sahibi olmaya can attığıydı. Anwar’a kalırsa Jamila hemen hamile kalacaktı, çok geçmeden de küçük Anwarlar her yerde koşuşturuyor olacaktı. Anwar çocukların kültürel gelişimiyle ilgilenecek, onları okula ve camiye götürecek, Changez de herhalde o arada dükkânı elden geçirecek, kutuları taşıyacak, sevgilim Jamila’yı yeniden hamile bırakacaktı. Anwar’la ben böyle sohbet ederken Jamila deponun kapısını açıp sanki yanında oturduğum Eichmann’mış gibi bana o dipsiz kara varil gözleriyle dik dik bakmaya bayılıyordu.</p>
<p>Jeeta’yla Jamila yukarıdaki dairede dumanı tüten, lezzetli bir keema, aloo, pilav, chapati ve nan ziyafeti hazırlıyorlardı. içecek olarak da Tizer, gazoz, bira ve lassi vardı, hepsi herkes için ufak kâğıt peçetelerle birlikte beyaz masa örtüsünün üzerine diziliydi. Londra’nın işlek caddelerinden birini gören bu tertemiz odanın mis gibi görüntüsüne bakan burada daha bir-iki hafta önce bir adamın kendini ölüm orucuna çektiğine hayatta inanmazdı.</p>
<p>Partinin ilk dakikaları cehennem azabı gibiydi, herkes tuhaf ve gergin davranıyordu. Sessizlik sürerken Anwar, bizim Oscar Wilde, konuşmayı başlatmak için tepeden inme üç girişimde bulundu, üçü de güme gitti girişimlerinin. Ben havı dökülmüş halıyı inceliyordum. Etrafındaki her şeyi büyük bir paylaşım ve ilgiyle izleyen ve genelde havayı dağıtacak ya da sinir bozacak bir şeyler söylemede üstüne olmayan Helen bile iki kez ‘hım, hum’ etmek dışında ağzını açmamıştı, pencereden dışarıyı seyrediyordu.</p>
<p>Changez ve Jamila ayrı oturuyorlardı, onları birbirlerine bakarken yakalamaya çalıştıysam da yakında aynı yatağı paylaşacak olan bu iki kişi bir kere olsun kaçamak bile bakışmadılar. Changez sonunda yüzüne baktığında karısıyla ne yapacaktı acaba? Kadınların daracık üstler, mini etekler giydiği günler geçmişti. Jamila çuval gibi kat kat giyinmişti: uzun etekler, belki üç tane, biri öbürünün üstüne, sutyensiz göğüslerinin dümdüz çıkıntısını şöyle bir bakana bile belli eden solmuş yeşil uzun bir gömlek. Gözünde sağlık bakanlığının verdiği her zamanki gözlüğü, ayağında sanki her an dağ yürüyüşüne çıkacakmış duygusu veren kahverengi, kapı gibi sağlam Dr. Martens ayakkabısı. Bu tür giysilere bayılıyordu, her gün giyebileceği bir şey yakalayınca çok seviniyordu, Çinli köylüler gibi giyecek konusunda kafası hiç yorulmasın istiyordu. Pek fazla fiziksel çekiciliği olmayan Jamila gibi birinin böyle basit bir düşüncesinin başkalarına ilginç gelmesi çok komiğime gidiyordu. İlgisini çekemediği, çünkü onunla ilgilenmeyen, tek insan babasıydı. Jamila’yı o kadar az tanıyordu ki. Biri ona kızının kime oy verdiğini, kız arkadaşlarının adını, nelerden hoşlandığını sorsa yanıt veremezdi. Sanki onunla ilgilenirse, tuhaf bir biçimde, düzeyinin altına inmiş olacaktı. Onu görmüyordu. Kızı dediği bu kadının belli davranış biçimlerinin farkındaydı yalnızca.</p>
<p>Daha sonra Anwar’ın akrabalarından dört kişi biraz daha içecek ve yiyecek, hediye giysi ve kap kacak getirdiler. Adamlardan biri Jamila’ya bir peruk, Changez’ye de sandal ağacından bir çelenk verdi. Çok geçmeden odada gürültü, hareket ve canlılık başladı.</p>
<p>Anwar Changez’yi tanımaya çalışıyordu. Onunla ilgili hiçbir rahatsızlık duymuyor gibiydi, gülümsüyor, başını sallıyor, sürekli dokunuyordu ona. Anwar’ın heyecanla beklediği damadının aslında umduğu gibi fiziğiyle dikkat çeken biri olmadığını anlaması zaman aldı. İngilizce konuşmuyorlardı, onun için de tam olarak ne dediklerini bilmiyordum ama Anwar biraz bakışıp, yakından inceleyip, ardından daha iyi görebilmek için bir adım gerileyip baktıktan sonra heyecanla Changez’nin koluna dokundu.</p>
<p>Changez rahat bir kahkaha patlatınca Anwar’m eli biraz sallandı; Anwar da gülmeye çalıştı. Changez’nin sol kolu biraz biçimsizdi, zayıf bir uzvun ucuna takılı golf topu büyüklüğünde ufacık bir yumru görünüyordu; çevik, dükkân boyayacak, kutu taşıyacak parmakların olması gereken yerde de katı bir kütlenin içinden ufak bir başparmak çıkıyordu. Changez elini ateşe kaptırmış da eti, kemiği, iliği eriyip topak olmuş gibiydi. Gerçi Ted Enişte’nin yanında çalışan ve elinin yeri kütük gibi düz kalmış bir marangoz biliyordum ama Changez’nin tek kolla Anwar’ın dükkânında nasıl tadilat yapacağını kestiremiyordum. Aslında dört tane Muhammed Ali gibi kolu olsa da boya fırçasını, onu da bırakalım, diş fırçasını tutabilir miydi emin değildim.</p>
<p>Anwar şu an Changez’yle ilgili ufak tefek kaygılara kapıldıysa da (gerçi Changez Anwar’dan çok hoşlanmış görünüyordu, ciddi bir şey bile olsa her söylediğine gülüyordu), bunlar Jamila’nın duyduğu antipatinin yanında hiç kalıyordu. Changez’nin acaba evleneceği kızın nasıl isteksiz yemin edeceğinden hiç haberi var mıydı, Jamila da tam o sırada kitap raflarına doğru gidip Kate Millett’ın bir kitabını almış, bir-iki dakika göz gezdirip annesinden kızgın ve acıklı bir bakış gelir gelmez yerine koymuştu.</p>
<p>Helen’la Anerley Parkı’nda seviştiğimizin ertesi günü Jamila beni arayıp kararını söyledi. O sabah köpekli adamın kızını ayartmakla kazandığım zaferden dolayı havalarda uçtuğum için Jamila’nın alacağı önemli kararı bütünüyle unutmuştum. Bana uzak ve soğuk bir sesle babasının milyonlarca kişi içinden seçtiği adamla evleneceğini söyledi, hepsi bu kadardı işte. Üzülme ölmezsin, dedim. Bu konuda tek bir laf daha edilmesini istemiyordu.</p>
<p>Sanki her gün olan bir şeymiş gibi tam Jamila’ya uygun bir davranış, ben de bunu yapmasını beklerdim dedim içimden. Ama Changez’yle inat olsun diye evlendiğine de adım gibi emindim. Çünkü zaten isyan dolu ve alışılmadık bir devirde yaşıyorduk. Jamila’nın ilgisini en çok anarşistler, tavır koyanlar ve hava durumu sunucuları çekiyordu, gazeteden bunlarla ilgili şeyleri kesip gösteriyordu bana. Changez’yle evlenmek onun kafasında isyana isyan etmek, yani başlı başına bir yenilik olacaktı. Yaşamındaki her şey bozuluyor, deneniyordu. Bunu yalnızca Jeeta için yapıyorum dese de ben düpedüz inat olsun diye yaptığını seziyordum.</p>
<p>Yemekte Changez’nin yanına oturdum. Helen odanın öbür ucundan yemeğini bırakmış bu tarafa bakıyordu, Changez’nin tabağı diziyle destekleyip, çelengi dalının içine girmiş bir halde, iyi durumdaki elinin olan parmaklarını ustalıkla kullanarak yemeğini yiyişini görünce tam anlamıyla kusacak gibi olmuştu. Jamila’nınsa hoşuna gitmişti tabii ki bu. Arkadaşlarına kuş gibi cıvıltıyla, “Biliyor musunuz, kocam daha önce hiç çatal bıçak kullanmamış,” diyordu.</p>
<p>Changez öyle yalnız görünüyordu ki –yakından bakınca. kötü tıraş edilmiş suratından çıkan sert kılları görebiliyordum– her zaman yaptığım gibi gülemiyordum bile ona. Benimle de öyle incelikli, öyle safça bir coşkuyla konuşuyordu ki, Jamila’ya seslenip, ‘Hey, o kadar da fena değil!’ demek geldi içimden.</p>
<p>“Beni buralarda biraz gezdirip ilgimi çekebilecek bir-iki yeri gösterebilir misin?”</p>
<p>“Tabii, ne zaman istersen,” dedim.</p>
<p>“Kriket izlemeyi de istiyorum. Belki birlikte Lords’a gidebiliriz. Ben dürbünümü getirdim.”</p>
<p>“Harika.”</p>
<p>“Kitapçılara da gider miyiz? Charing Cross Road’da çok yer var diye duymuştum.”</p>
<p>“Evet. Neler okuyorsun?”</p>
<p>“Klasikleri,” dedi kendinden çok emin. Böbürlenmekten hoşlanıyordu, beğeni ve seçimlerine çok güvendiği belliydi. “Sen de sever misin klasikleri?”</p>
<p>“Şu Yunan zırvalarını demiyorsun, değil mi? Vergilius, Dante, Homeros filan yani?”</p>
<p>“Ben P.G. Wodehouse ve Canon Doyle’dan söz ediyorum! Beni Baker Street’e Sherlock Holmes’un evine de götürür müsün? Saint’i ve Mickey Spillane’i de beğeniyorum. Kovboy filmlerini de! Randolph Scott’un oynadığı her şeyi! Ya da Gary Cooper’ın! John Wayne’in!”</p>
<p>Onu denemek için, “Yapabileceğimiz çok şey var. Jamila’yı da alırız yanımıza,” dedim.</p>
<p>Jamila’ya bakmadan ağzına yanakları şişene kadar pirinç ve bezelye doldurarak –tam anlamıyla her şeyi yalayıp yutan bir oburdu– “Çok hoş olur,” dedi.</p>
<p>“Demek iki puşt dost oldunuz başımıza,” dedi Jamila bana daha sonra sinirle. Anwar, Changez’yi yeniden yakalayıp ona sabırla dükkânı, toptancıyı, mali durumunu anlatmaya koyulmuştu. Changez öylece durmuş, açıklamalarına devam etmekten başka şansı olmayan kayınpederini hiç sallamadan kıçını kaşıyarak pencereden dışarı bakıyordu. Anwar konuşurken Changez ona dönüp, “İngiltere’de havanın bundan çok daha soğuk olacağını düşünmüştüm,” dedi.</p>
<p>Anwar bu <i>saçma sapan</i> sözlere hem şaşırmış hem sinirlenmişti.</p>
<p>“Ama ben sana sebze fiyatlarından söz ediyordum,” dedi Anwar.</p>
<p>“Neden?” diye sordu Changez şaşkınlıkla. “Ben yalnız et yerim.”</p>
<p>Anwar bunun üzerine bir şey demedi ama hayal kırıklığı, kafa karışıklığı, kızgınlığı yüzünden okunuyordu. Kardeşinin biricik kızına koca diye bir sakatı gönderdiğinden emin olmaya çalışır gibi Changez’nin yumru eline bir daha baktı.</p>
<p>“Changez bence iyi biri,” dedim Jamila’ya. “Kitap delisi. Öyle cinsel açıdan sıkıntı verecek bir tip de değil.”</p>
<p>“Nereden biliyorsun, ukala dümbeleği? Sen evlen onunla çok beğendiysen! Nasılsa erkeklerden de hoşlanıyorsun!”</p>
<p>“Ama onunla evlenmeyi isteyen sensin.”</p>
<p>“Benim tek ‘istediğim’ huzurlu yaşamak.”</p>
<p>“Sen kararını verdin, Jammie.”</p>
<p>Çok öfkelenmişti bana.</p>
<p>“Vah, vah! Ne olursa olsun senin desteğine ve ilgine ihtiyacım olacak.”</p>
<p>Neyse, dedim içimden, tam o anda babam partiye geldi. İşten çıkıp geldiği için üzerinde Burton’dan aldığı en şık takım elbisesi, sarı yeleği, zincirli saati (annemin hediyesiydi), sabun kalıbı gibi düğümlü pembe-mavi çizgili kravatı vardı. Muhabbet tellallarına benzemişti. Babamın saçları da zeytinyağı sürmeyi sevdiği için parlıyordu, kafa derisini böyle yağlamanın kelliği engellediğine inanıyordu. Ne var ki çok yakınına gidince insan ister istemez bu koku nereden geliyor –yakınlarda fazla sos dökülmüş bir salata mı var yoksa?– diye aranıyordu. Gerçi son günlerde bu kokuyu en sevdiği tıraş losyonu Rampage’la kapatmaya başlamıştı. Babam daha önce hiç olmadığı kadar kilo almıştı. Domuzcuk gibi görünen bir Buda’ydı yani, ama odadakilerle karşılaştırılınca yaşam saçıyordu, canlı, rahat kahkahalar atıyordu. Anwar, yanında yaşlı kalıyordu. Babam ayrıca bugün çok da yüce gönüllüydü; bana gecekondu evlerini ziyaret eden, gülümseyip bebekleri öpen, içtenlikle el sıkan –sonra da olabildiğince ustalıkla kaybolan– ince bir politikacıyı anımsatıyordu.</p>
<p>Helen sürekli, “Beni buradan götürsene, Karim,” diyordu, gerçekten de sinirime dokunuyordu bu hali, çok geçmeden babam, Helen ve ben aşağıya indik.</p>
<p>“Ne var?” diye sordum Helen’a. “Nedir seni bu kadar sıkan?”</p>
<p>“Anwar’ın akrabalarından biri bana çok tuhaf davranıyordu da,” dedi.</p>
<p>Anladım ki adamın yanına fazla yaklaşınca geri kaçıp mırıltıyla, “Domuz, domuz, domuz, VD, VD, beyaz kadın, beyaz kadın,” diyerek onu kışkışlamış. Ayrıca Jamila’nın Changez’yle evlenmesine de kafası bozuluyordu, adamın görüntüsü bile hasta ediyordu onu. San Francisco’ya git o zaman, dedim ona.</p>
<p>Aşağıda Anwar, Changez’ye dükkânı gezdiriyordu. Anwar teneke kutuları, paketleri, şişleri, fırçaları göstererek açıklamalar yaparken Changez de hevesle bir şeyler anlatan müze görevlisini dinler görünse de kulağına hiçbir şey girmeyen zeki ama haşarı bir öğrenci gibi başını sallıyordu. Changez, Cennet Bakkalı’nı devralmaya pek hazır görünmüyordu. Benim çıktığımı görünce koşup elimden tuttu:</p>
<p>“Unutma, kitapçılar, kitapçılar!”</p>
<p>Ter içindeydi, elimi tutuşu yalnız kalmak istemediğini anlatıyordu.</p>
<p>“Bir de lütfen beni,” dedi, “takma adımla –Baloncuk diye– çağırır mısın?”</p>
<p>“Baloncuk mu?”</p>
<p>“Baloncuk. Evet, ya seninki?”</p>
<p>“Krema.”</p>
<p>“Hoşça kal, Krema.”</p>
<p>“Hoşça kal, Baloncuk.”</p>
<p>Dışarıda Helen Rover’ı kükretmeye başlamıştı, radyo da açıktı. <i>Abbey Road</i>’un en sevdiğim dizeleri çalındı kulağıma: “Yakında gideceğiz buralardan, gaza bas, sil gözündeki yaşı.” Eva’nın arabasının da kütüphanenin önünde olduğunu görünce şaşırdım. Babam kapıyı açmış bekliyordu. Bugün çok neşeliydi, ama uzun zamandır görmediğim kadar da gergin ve ciddiydi, çoğunlukla karamsar ve somurtkandı oysa. Sanki bir konuda kararını vermiş de hâlâ doğru yaptığına emin olamıyormuş gibi bir hali vardı. Onun için de rahatlayıp mutlu olacağına her zamankinden daha fazla geriliyor, sıkılıyordu.</p>
<p>“Bin hadi,” dedi Eva’nın arabasının arka koltuğunu göstererek.</p>
<p>“Neden? Nereye gidiyoruz?”</p>
<p>“Bin işte. Ben senin babanım, değil mi? Her zaman iyi bakmadım mı sana?”</p>
<p>“Hayır. Kendimi mahkûm gibi hissediyorum. Bu gece Helen’la birlikte olacaktım oysa.”</p>
<p>“Ama Eva’yla birlikte olmayı istemez misin? Eva’yı seversin sen. Charlie de evde bekliyor. Seninle konuşmak istediği bir-iki şey varmış.”</p>
<p>Eva sürücü koltuğundan bana gülümsüyordu. “Mucuk, mucuk,” dedi. Kandırıldığımı biliyordum. Yetişkinler çok aptal oluyor, karıştırdıkları bokları fark etmediğimizi sanıyorlar.</p>
<p>Helen’in yanına gidip çok önemli bir şeyin çıktığını, ne olduğunu tam bilemesem de gitmem gerektiğini söyledim. Beni öpüp arabayı çalıştırdı. Bütün gün kendimi iyi hissetmiştim, Jamila’nın yaşamında her şeyin değiştiğinin farkındaydım tabii; ve şimdi aynı gün arabada beraber gittiğim iki kişinin yüzlerindeki ifadeden doğru anlıyorsam aynı şey benim de başıma gelecekti. Helen’a arabası geçerken el salladım, neden yaptım bunu bilmiyorum. Onu bir daha da görmedim. Hoşlanıyordum ondan, tam çıkar gibi olmaya başlamıştık ki bunlar oldu, onu bir daha hiç görmedim.</p>
<p>Arabada Eva’yla babamın arkasında otururken ellerinin sürekli birbirlerine doğru uçuşuşunu izledim, ikisinin ilişkisini anlamak için dâhi olmaya gerek yoktu. Önümde oturan bu iki kişi birbirine âşıktı, evet. Eva arabayı sürerken babam gözlerini onun yüzünden alamıyordu.</p>
<p>Doğru dürüst tanımadığım bu kadın, Eva, babamı çalmıştı. Ama onunla ilgili gerçek düşüncelerim neydi? Tam anlamıyla bakmamıştım bile yüzüne.</p>
<p>Yaşamımdaki bu yeni bölüm yalnızca vesikalık fotoğrafta cepheden çekici görünen bir kadın değildi. Bildiğimiz anlamda güzel sayılmazdı, yüz hatları öyle çok orantılı filan değildi, yüzü de birazcık tombalaktı. Ama sevimliydi, çünkü alnına düşen, gözüne giren sapsarı boyalı saçlarıyla çevrelenen yuvarlak suratı apaçıktı. Yüzü sürekli hareket halindeydi, güzelliğini de bundan alıyordu. Yüzü en ufak duygu değişikliğini bile gösteriyor, çok az şeyi gizliyordu. Bazen çocuklaşıyor, insan onu sekiz, on yedi ya da yirmi beş yaşında sanabiliyordu. Yaşamının farklı yaşları bir arada barınıyordu onda, sanki duygu durumuna göre istediği yaşa girer gibiydi. Katı bir yetişkin havası yoktu, şükür ki yoktu yani. Kırıldığında, acı duyduğundaysa bunu, sanki hepimiz onun gibi özü sözü birmişiz, kafası karışık, ketum, içten pazarlıklı değilmişiz gibi, çok ciddi ve dürüst bir biçimde dile getirebiliyordu. Bana kocasının yanında kendini ne kadar yalnız ve terk edilmiş hissettiğini söylediği o gün, o itiraf niteliğindeki sözleri, normalde beni oradan kaçıracak ‘yalnızlık ve terk edilmişlik’ sözleri titretmişti.</p>
<p>Keyfi çok yerinde olduğunda, ki çok sık yerinde oluyordu keyfi, coşkusu aynadan güneşin yansıması gibi yüzünden taşıyordu. Dışadönük yaşıyordu, insanlara dönüktü, yüzünün ifadesi her zaman izlenebilir durumdaydı çünkü insan onun sıkıldığını ya da sıkıcı olduğunu göremiyordu pek. Dünyayı kendine tasa edinmiyordu. Çok da gevezeydi, bizim tonton Eva.</p>
<p>Yalnızca bir şeyleri onaylamak ya da karşı durmak için iş olsun diye ya da abartılı bir biçimde duygularını dışa vurmak için konuşmuyordu. Onun ilettiği duygularda gerçekler vardı, katı, ekmek gibi ağızda çiğnenebilir gerçekler. Bana Paisley deseninin nasıl ortaya çıktığını anlatmıştı; Nothing Hill Kapısı’nın öyküsünü dinlemiştim ondan, Vermeer’in <i>camera obscura</i>’yı nasıl kullandığını, Charles Lamb’in kız kardeşinin annelerini neden öldürdüğünü ve Tamla Motown’ın öyküsünü. Bayılıyordum bu öykülere; bir kenara not alıyordum. Eva dünyayı önüme seriyordu. Onun sayesinde yaşama olan ilgim artıyordu.</p>
<p>Babam, anladığım kadarıyla biraz çekiniyordu ondan. Eva ondan daha zekiydi, duygusal yönü de daha güçlüydü. Babam daha önce hiç böylesi tutkulu bir kadın görmemişti. Zaten Eva’yı sevmesinin, istemesinin bir nedeni de buydu. Yine de her şeye karşın büyüyen bu çok güçlü ve büyüleyici aşk felaket getirmişti.</p>
<p>Ailemizin temellerinin her geçen gün biraz kaydığını hissediyordum. Babam her gün işten eve gelince yatak odasına giriyor, bir daha da çıkmıyordu. Son zamanlarda Allie’yle benim kendisiyle sohbet etmemizi istemeye başlamıştı. Orada yanında oturup ona okuldan söz ediyorduk. Mürekkep kokulu bu hikâyelerden zevk aldığından kuşkuluyum çünkü sesimiz odayı duman gibi doldururken o uzanıp göz bantlarının arkasına gizlenerek Eva’yı düşünüyordu. Bazen de annemin yanında oturup televizyon izliyorduk, onun sürekli sinirli ve kendine acıyan hallerine yiğitçe dayanıyorduk. Bütün bunlar yaşanırken de evin içinde atan kalpler hiçbir şey söylenmeden, çatıdaki su damlatan, çürüyen, patlamaya hazır borular gibi, yavaş yavaş kırılıyordu.</p>
<p>Bu bir açıdan Allie için daha kötüydü, çünkü o hiçbir konuda gerçeği bilmiyordu. Onun için ev üzüntüyle ve abartılı bir biçimde üzüntü yokmuş gibi davranma çabalarıyla doluydu. Ama kimse konuşmuyordu onunla. Kimse annemle babamın birlikte mutlu olmadıklarını söylemiyordu. Onun kafasının hepimizinkinden daha karışık olduğu kesindi; belki de bilgisizliği her şeyi olduğu gibi kavramasına engel oluyordu. O günlerde her ne olmuşsa olmuş, birbirimizden kopmuştuk.</p>
<br/>

<p>Eve varınca Eva elini omzuma koyup yukarı Charlie’nin yanına çıkmamı söyledi. “Sen de bunu istiyorsun zaten, biliyorum. Sonra aşağı gelin. Önemli bir şey konuşmamız gerekiyor.”</p>
<p>Yukarıya çıkarken oradan oraya sürüklenip durmaktan ne kadar nefret ettiğimi düşünüyordum. Şunu yap, bunu yap, oraya git, buraya git. Evden ayrılmam çok yakındı, bunu biliyordum. Neden şu önemli konuya hemen girmiyorlardı ki? Merdivenin tepesinde bir an geri dönünce anladım. Eva’yla babam el ele ön odaya giriyorlardı, birbirlerinin alt tarafını ellemeye çalışıyor, sıkıştırıyorlardı, dilleri dışarıda daha kapıdan geçemeden birbirlerine kenetlenmişlerdi. Kapıyı arkalarından kilitlediklerini duydum. Yarım saat bile bekleyememişlerdi.</p>
<p>Başımı Charlie’nin tuzaklı kapısından içeri uzattım. Son gelişimden beri çok değişmişti oda. Charlie’nin şiir kitapları, çizimleri, kovboy botları sanki toplanıyormuş gibi ortadaydı. Gidiyor ve bir şeyleri değiştiriyordu. İlk olarak hippi görünüşünü değiştirmişti; Fish’i çok rahatlatmış olmalıydı bu, yalnızca işi açısından değil, Charlie’nin soul plaklarını –Otis Redding’i filan– artık Fish de çalabileceği için. Fish siyah çelik koltuğa yayılmıştı, Charlie konuşarak aşağı yukarı gezinirken o da suratını asmış saçıyla oynuyordu. Charlie birden hızlandı, eski solmuş bir kot pantolonu, geniş yakalı pembe çiçekli gömleği ya da Barclay Harvest albümünü alıp pencereden boşluğa, bahçeye atıverdi.</p>
<p>“İnsanların işe alınışları ne komik,” diyordu Charlie. “Kesinlikle gelişigüzel yapılmalı bu. Sokakta birine yanaşıp bir aylığına <i>The Times</i>’ın editörlüğüne getirildiniz denmeli. Ya da yargıç, polis memuru, tuvalet görevlisi oldukları söylenmeli. Gelişigüzel olmalı bu. İşle kişi arasında işe kesinlikle uygun olmamak durumu dışında bir ilişki olamaz. Sence de öyle değil mi?”</p>
<p>“Hiç istisnası yok mu bunun?” diye sordu Fish yılışıkça.</p>
<p>“Hayır. Bazı insanları yüksek mevkilere getirmemek gerek. Otobüsün peşinden koşarken bozuk parası düşmesin diye elini cebinden çıkarmayan türden insanları filan. Güneşte yanarken kollarında öbek öbek beyazlıklar kalan insanlar var bir de. Bu insanları uzak tutmalı, çünkü özel kamplarda ceza görmeleri uygun onların.”</p>
<p>Sonra benim farkımda olmadığını düşünürken Charlie bana dönüp sanki taksi bekliyor filan demişim gibi, “Hemen iniyorum aşağıya,” dedi.</p>
<p>Kırıldığımı belli etmiş olmalıyım ki Charlie biraz çark etti.</p>
<p>“Hey, ufaklık,” dedi. “Buraya gel. Seninle dost olabiliriz. Duyduğuma göre seninle artık çok sık görüşecekmişiz.”</p>
<p>Böylece delikten içeri güçlükle tırmanıp yanına gittim. Bana sarılmak için öne doğru eğildi. Dostça sarıldı ama bu birine sevdiğini söylerken hep yaptığı gibi bir hareketti, herkese aynı ses tonuyla söylüyordu bunu. Bütün o çöp yığınını dağıtmak geldi içimden.</p>
<p>Uzanıp kıçını lap diye avuçladım. Çok büyüktü gerçi, tam canımın çektiği gibiydi. Tahmin ettiğim gibi şaşırarak sıçrayınca elimi bacaklarında gezdirdim, fasulye torbasını da iyice avuçladım. Beni odanın öbür ucuna davul setinin üzerine atarken gülerek kaçıyordu.</p>
<p>Orada yarı ağlar bir halde, incinmemeye çalışarak uzandım, Charlie hızla işine devam etti, çiçekli giysilerini aşağıya, sokağa atıyor, polis gitar çalarken dizlerini kıran rock gitaristlerini yakalayıp hapse tıkmalı diyordu.</p>
<p>Birkaç dakika sonra aşağıdaki koltukta Eva’nın yanındaydım, alnımı okşayarak fısıltıyla, “Sizi aptal oğlanlar sizi, aptal oğlanlar,” diyordu. Charlie karşımda koyun gibi oturuyor, Tanrı yanı başında gergin kıpırdanıyordu. Eva ayakkabılarını çıkarmıştı, babam da ceketiyle kravatını. Bu toplantıyı çok iyi tasarlamıştı ama işin hiç Zen’lik tarafı kalmadı, çünkü babam konuşmak için ağzını açtığında Charlie beni davulun üzerine attığı için burnumdan gelen kan, dizime damlıyordu.</p>
<p>Babam devlet adamları gibi girdi söze, sanki Birleşmiş Milletler’de konuşuyordu, içtenlikle Eva’yı tanıdığı bu zaman içinde ona âşık olduğunu filan anlatıyordu. Çok geçmeden somutluğun can sıkıcı dünyeviliğinden daha saf bir havaya geçiş yaptı. “Geçmişe sarılıyoruz,” dedi, “eskiye, çünkü korkuyoruz. Eva’yı incitmekten korkuyordum, Margaret’i incitmekten, en çok da kendimi incitmekten.” Bu iş iyice sinirime dokunmaya başlamıştı. “Yaşantımız kurulaşıyor, tekdüzeleşiyor. Yenilikten, bizi geliştirecek, değiştirecek şeylerden korkuyoruz.” Bütün bunlar adalelerimi gevşetmiş, uyuşturmuştu, kendimi sokağa atıp yaşadığımı hissetmek istiyordum yeniden. “Ama bu yaşarken ölmek, yaşam değil...”</p>
<p>Bu kadarı yetmişti bana. Araya girdim: “Bütün bunların ne kadar sıkıcı geldiğinin farkında mısın?”</p>
<p>Odayı sessizlik ve düşünce kapladı. Lanet olsun. “Her şey boş ve anlamsız, baba. Hava cıva yani.” Bana bakıyorlardı. “İnsanlar nasıl etrafındakileri düşünmeden sırf kendi seslerinin tonunu beğendikleri için konuşurlar anlamıyorum?”</p>
<p>“Lütfen,” dedi Eva yalvararak, “kabalaşma, izin ver baban söyleyeceklerini bitirsin.”</p>
<p>“Devam,” dedi Charlie.</p>
<p>Babam anlattı, benim karşımda küçük düştükten sonra bu kadar az şey söylemek içine oturmuştu herhalde: “Eva’yla olmak istediğime karar verdim.”</p>
<p>Hepsi dönüp sevecenlikle bana baktılar. “Ya biz ne olacağız?” diye sordum.</p>
<p>“Evet, parasal olarak desteğim sürecek, ne zaman isterseniz görüşeceğiz. Sen Eva’yla Charlie’yi seviyorsun. Düşünsene, bir ailen daha olacak.”</p>
<p>“Ya annem? Onun da mı bir ailesi daha olacak?”</p>
<p>Babam ayağa kalkıp ceketini giydi. “Şimdi onunla konuşmaya gidiyorum.”</p>
<p>Biz orada otururken babam ortak yaşantımıza son vermek üzere eve gitti. Eva ve Charlie’yle birer içki içtik, havadan sudan konuştuk. Sonrasını hatırlamıyorum. Çişe gitmeye diye kalkıp evden kaçtım, kendi kendime ne bok yapsam acaba diyerek, babamın anneme ne söylediğini, annemin bunu nasıl karşıladığını düşünerek sokaklarda gezindim. Sonra bir telefon kulübesine girip Jean Teyze’yi ödemeli aradım, her zamanki gibi sarhoş ve terbiyesizdi. Söylemeye niyetlendiklerimi söyleyip telefonu kapadım. “Buraya gelsen iyi olur, Jean Teyze. Tanrı –yani babam– Eva’yla yaşamaya karar verdi.”</p>
</body>
</html>