<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>
    <body>
<div class="bos6"></div>
<p class="baslik1">7. Bölüm</p>
<div class="bos2"></div>
<p>Yaşam sıkıntı verici bir biçimde sürüyor, aylarca hiçbir şey olmuyor, sonra bir gün her şey, yani tam anlamıyla her şey ipini koparıyor, çığrından çıkıyor. Eve gittiğimde annemle babam yatak odasındaydılar, zavallı Allie’cik de beş yaşında çocuklar gibi dışarıdan kapıyı yumrukluyordu. Bunların yaşamında bir iz bırakmaması için onu alıp yukarıya çıkarmaya çalışırken hayalarıma okkalı bir tekme savurdu.</p>
<p>Kalp krizi müdahale ekibi ânında damladı: Jean Teyze ve Ted Enişte. Ted Enişte dışarıda arabada beklerken Jean hemen yatak odasına daldı, annemle babamın özel yaşamını korumaya çalıştıysam da beni bir kenara itiverdi. Bağıra çağıra emirler yağdırdı.</p>
<p>Kırk dakika içinde annem gitmeye hazırdı. Ben Allie’nin valizini hazırlarken Jean Teyze de anneminkini hazırlamıştı. Benim de onlarla Chislehurst’e gideceğimi sanıyorlardı ama ben sonra bisikletle gelirim, dedim; kendi işimi kendim halledecektim. Kendime onların yanında bir gelecek göremiyordum. Chislehurst’e taşınmaktan beter bir şey olabilir miydi? Her sabah kalkınca Jean Teyze’yi görmeye iki gün zor dayanırdım herhalde, o makyajsız, yumurta akı benziyle kahvaltıda erikle çiroz yiyip sigara içmesine, bana Typhoo çayı içirmeye kalkmasına. Eminim babamı da bütün gün rahatsız edecekti. Durum böyleyken Allie yine de annemle ve Jean Teyze’yle giderken avazı çıktığı kadar bağırıyordu: “Cehennemin dibine git e mi, Budist bozuntusu!”</p>
<p>Böylece üçü apar topar gittiler, yüzlerinden yaşlar, korku, acı, öfke ve çığlıklar akıyordu. Babam arkalarından, “Nereye gidiyorsunuz böyle hep birlikte? Bu evden neden ayrılıyorsunuz ki? Kalın burada!” diye bağırdı ama Jean ona o koca çenesini kapamasını söylemekle yetindi.</p>
<p>Ev içinde kimse yokmuş gibi sessiz kaldı. Merdivenlerde başı ellerinin arasında oturan babam birden hareketlendi. O da kendini dışarı atmak istiyordu. Ayakkabılarını, kravatlarını, kitaplarını deli gibi bulduğu bütün naylon torbalara doldurmaya başladı, neden sonra evi eski halini bozarak terk etmenin onursuzluk olduğunu fark edip kendine engel oldu.</p>
<p>“Neyse,” dedi, “hiçbir şey almasak da olur, değil mi?”</p>
<p>Bu düşünceyi tuttum; bütün nesnelerin üstünde varlıklarmışız gibi elimiz boş gitmek çok soylu bir davranış gibi göründü bana.</p>
<p>Daha sonra babam Eva’yı arayıp işlerin tıkırında olduğunu söyledi. Eva durumu yerinde görmek için, her zamanki gibi sıcacık ve yumuşacık, eve geldi, babamı arabaya bindirdi. Sonra bana ne yapacağımı sorunca onunla gitmek istediğimi söylemek zorunda kaldım. Beklediğim gibi rahatsız olmadı. Yalnızca, “Tamam, eşyalarını topla, senin de gelmen harika olacak. Birlikte harika vakit geçireceğiz, biliyorsun bunu, değil mi?” dedi.</p>
<p>Yirmi kadar plak, on paket çay, <i>Tropic of Cancer, On the Road</i> ve Tennessee Williams’ın oyunlarını alıp Eva’yla yaşamak üzere yola koyuldum. Ve tabii Charlie’yle.</p>
<p>Eva o gecelik beni arka tarafta küçük temiz bir odaya yerleştirdi. Yatağa yatmadan önce onun yatak odasına bitişik büyük banyoya girdim, daha önce hiç girmemiştim oraya. Küvet banyonun tam ortasındaydı, eski model pirinç bir musluğu vardı. Kenarlarında mumlar diziliydi, hemen yanda da eski bir teneke kova duruyordu. Meşe ağacından yapılma raflarda rujlar, allıklar, göz makyajını temizleme kremleri, sütler, nemlendiriciler, saç spreyleri, yumuşak, hassas, normal cilt için kremli sabunlar; ilginç ambalajlı, hoş kutulu sabunlar; reçel kavanozunda, yumurta kabında tatlı bezelye, Wedgewood tabağında gül yaprakları; parfüm şişeleri, pamuk, saç kremleri, saç bantları, saç parlatıcıları ve şampuanlar vardı. Çok kafa karıştırıcıydı; kendine gösterdiği bu özen karşısında afallamıştım, yine de duyarlılık, koku, temas, tutku ve duygu vardı bu dünyada, bunlar çıplak vücudumu ani bir sarılış gibi sarmalamıştı, böylece mumları yakıp Eva’nın odasına ait banyoya girdim.</p>
<p>Gecenin ilerleyen saatlerinde kimonosuyla odama geldi, bana bir kadeh şampanya getirmişti, elinde bir de kitap vardı. Mutlu ve capcanlı göründüğünü söyledim ona, bu onu daha da mutlu ve canlı kılıverdi. Dostluk denen oyunda iltifatın yeri çok önemlidir, dedim kendi kendime, ama onun için söylediklerim zaten doğruydu. “Bu sözlerin için teşekkürler. Uzun zamandır mutlu hissetmemiştim kendimi ama sanırım bundan sonra olacağım.”</p>
<p>“O kitap nedir?” dedim.</p>
<p>“Sana okuyacağım,” dedi, “iyi roman nasıl olur göresin diye. Ayrıca önümüzdeki birkaç ay boyunca sen de, yemek yaparken, iş yaparken bana okuyacaksın. Sesin güzel. Baban oyuncu olmayı düşündüğünü söyledi.”</p>
<p>“Evet.”</p>
<p>“Düşünelim o zaman bu konuyu.”</p>
<p>Eva yatağın ucuna ilişip <i>The Selfish Giant</i>’i okumaya başladı, kişilere göre sesini değiştirdi, öykünün o acıklı son bölümündeki kendini beğenmiş papazı taklit etti. Çok zorlama değildi davranışı, yalnızca onun yanında güvende olduğumu, annemle babamın ayrılmasının dünyanın sonu olmadığını, hepimize yetecek kadar sevgisi olduğunu hissettirmeye çalışıyordu. Artık güçlü ve güvenli görünüyordu. Uzun uzun okudu benim için, bu en önemli gecede, tam balaylarında yani, babamın aşağıda onu bir daha düzmek için dört gözle beklediğini bilmek bana ayrıca ödül gibi geldi. “Sen güzel bir çocuksun ve güzel biri istediği her şeye sahip olmalı.”</p>
<p>“Hey, çirkinler ne olacak peki?”</p>
<p>“Çirkinler.” Dilini çıkardı. “Çirkin olmak kendi suçları. Onlara acımak yerine suçlamamız gerek.”</p>
<p>Buna güldüm, ama Charlie’nin acımasızlığının birazının nereden geldiğini de anlamış oldum. Eva çıktıktan sonra ilk kez Charlie, Eva ve babamla aynı evde uyumaya hazırlanırken, ilginç insanlarla hoş insanlar arasındaki farkı düşünmeye başladım. Neden her zaman bir arada olmuyordu bu ikisi. Birlikte olmak istediğimiz ilginç insanlar, zihinleri sıra dışıdır, onlarla her şeyi yeni bir gözle görürsünüz, Her şey durağan, sıkıcı bir tekrar gibi gelmez. Eva’nın her şeyi nasıl hallettiğini, Jamila konusunda, örneğin Changez’yle evliliği konusunda, ne düşündüğünü çok merak ediyordum. Düşüncelerini öğrenmek istiyordum. Eva isteyince züppeleşiyordu, bunu anlamıştım, ama bir şey gördüğümde, bir müzik dinlediğimde, bir yere gittiğimde, Eva bana onun belli bir yönünü gösterene kadar rahat edemiyordum. Her şeye belli bir açıdan bakıyordu; bağlantılar kuruyordu. Bir de ilginç olmayan hoş insanlar vardı tabii, onların bir konuda ne düşündüklerini bilmeye can atmıyordu insan. Annem gibi örneğin, iyi huylu ve uysal oluyorlardı, daha fazla sevilmek istiyorlardı. Ama sonunda her şeyi götüren, babamı yatağa atan, Eva gibi katı ve tuttuğunu koparan, ilginç insanlar oluyordu.</p>
<br/>

<p>Babam Eva’nın yanına taşındığı sırada, Jamila’yla Changez de evlerine yerleşmişler ve benim kalacak beş yerim olmuştu: Jean Teyzelerde annemle, şu an boş duran evimizde babamla ve Eva’yla, Anwar ve Jeeta’yla ya da Changez ve Jamila’yla. Sonunda, Charlie bıraktı diye ben de okulu bıraktım; Eva bana Temel A düzeyini tamamlayabileceğim bir okul ayarladı. Bu okul yaşamım boyunca başıma gelen en iyi şey oldu galiba.</p>
<p>Öğretmenler öğrenci gibi görünüyordu, herkes eşitti, ha, ha, gerçi ben yine de erkek ve kadın öğretmenlere efendim diyerek kendimi gülünç duruma sokuyordum. Yine ilk kez kızlarla aynı sınıfta okuyordum, çok feci bir kadın grubunun arasına düşmüştüm. Bu kızlar geleneksel bekâret hikâyesini çoktan çöpe atmış görünüyorlardı. Bana sürekli gülüyorlardı, neden bilmiyorum; galiba beni çok toy buldukları için. Sonuçta ben kâğıt kitaptan kafamı yeni kaldırmıştım, onlarsa daha önce hiç duymadığım şeylerden uluorta söz ediyorlardı: kürtaj, eroin, Sylvia Plath, fahişelik. Bu kadınlar orta sınıftandı ama aileleriyle bağlarını koparmışlardı. Sürekli birbirlerine dokunuyorlardı; hocalarla yatıyorlar, onlardan uyuşturucu parası istiyorlardı. Kendilerine hiç bakmıyorlardı; uyuşturucu bağımlılığı, aşırı doz ve kürtajdan sürekli hastaneye yatıp çıkıyorlardı. Birbirlerini ve bazen de beni korumaya çalışıyorlardı. Beni tatlı, şirin, hoş, filan buluyorlardı, bu da hoşuma gidiyordu. Bütün bunlar hoşuma gidiyordu, çünkü yaşamımda ilk kez yalnız kalmıştım, gezgindim.</p>
<p>Çok boş zamanım vardı, ailem alt katta, ben odamda radyomla düzenli bir yaşam sürerken şimdi farklı evlerde kalıyor, en gerekli eşyamı koca bir keten çantada taşıyor, saçlarımı yıkayamıyordum. Pek de mutsuz sayılmazdım aslında, otobüsle Güney Londra’yı, şehrin dış mahallerini turluyordum, kimse nerede olduğumu bilmiyordu. Biri çıkıp da –annem, babam, Ted– beni bulmaya kalktığında hep başka bir yerde, çoğunlukla da önce derse, sonra da Jamila’yla Changez’nin yanına gidiyor oluyordum.</p>
<p>Eğitim almak istemiyordum. Yaşamımın çok derin düşünmeye uygun bir döneminde değildim, hiç değildim hem de. Babam hâlâ bir şey olmayı istediğime inanıyordu; avukat demiştim ona yakınlarda, çünkü o bile doktorluğun artık hikâye olduğunu biliyordu. Ama ona bir gün eğitim sistemiyle yollarımızın toptan ayrıldığını söylesem iyi olacaktı. Göçmen kalbi incinecekti kuşkusuz. Ne var ki tanıdığım bütün insanlar kendilerini çağın moda ruh haline, genel bir boşluğa ve sürüklenmeye kaptırmışlardı. Parayla işimiz yoktu. Neden olsun ki? Ailelerimizin, arkadaşlarımızın, devletin sırtından yaşayabilirdik. Canımız sıkılınca da, çok sık sıkılıyordu canımız, pek eğlence bulamıyorduk kendimize, makine başında çalışacağımıza izbe evlerde içi dışına çıkmış yataklara uzanıp kendi başımıza sıkkın bekliyorduk. Kürkümü giyemeyeceğim bir yerde çalışmak istemiyordum.</p>
<p>Neyse ki gözlenecek yığınla şey vardı; ah, evet, yaşam ilgimi çekiyordu. Eva’yla babamın aşkını heyecanla izliyordum, inanması güç olsa da Güney Londra’da yaşayan Changez’yle Jamila’ysa daha da fazla çekiyordu ilgimi.</p>
<p>Jamila’yla Changez’nin evinin kirasını Anwar ödüyordu, Catford köpek gezdirilen yolun yakınında iki odalı kutu gibi bir yerdi. Mobilyaları çok az ve uyduruktu, sarı duvarları ve gaz sobası vardı. Rengârenk Hint işi bir örtü serili yatağın bulunduğu tek yatak odası Jamila’ya aitti. Yatağın ayakucunda Changez’nin ona düğün hediyesi olarak aldığı ufak oyun masası duruyordu; küçük hurdacı dükkânından ben taşımıştım masayı. Üzerine Özgürlük Anıtı baskılı bir örtü serilmişti, Jamila’ya aldığım vazoda hep zerrin ya da güller oluyordu. Tükenmezlerini, kurşunkalemlerini bir fıstık ezmesi kavanozuna koymuştu. Ayrıca masada, yerde etrafında yığın halinde Miss Cutmore sonrası kitapları duruyordu: –‘klasikler’ diyordu onlara– Angela Davis, Baldwin, Malcolm X, Greer, Millett. Duvarlara hiçbir şey yapıştırılmaması gerekse de Jamila iğneyle Christina Rossetti, Plath, Shelley ve öbür sebzeseverlerin şiirlerini tutturmuştu, kütüphaneden aldığı kitaplardan yazmıştı hepsini, ufacık odanın içinde bir-iki adım attıktan sonra gerinerek duvardan okuyordu. Pencerenin içine dışarı taşacak biçimde çivilenmiş bir mukavvanın üzerinde teybi duruyordu. Üçümüz kahvaltıdan gecenin geç saatlerinde biralarımızı götürene kadar her yeri Aretha Franklin’in ve öbür mamaların sesleri dolduruyordu. Jamila kapıyı hiç kapatmıyordu, biz de Changez’yle içerek Jamila’nın kendini bir şeye kaptırmış otururken, başı önde, okuyup şarkı söyleyerek, eski okul defterlerine bir şeyler yazarken yandan görünüşünü izliyorduk. O da benim gibi lisede, üniversitede öğretilen bütün o ‘modası geçmiş, sıkıcı, uyduruk hikâyeleri’ çoktan aşmıştı. Ama tembel biri değildi, kendini eğitiyordu. Ne öğrenmek istediğini, bunu nereden öğrenebileceğini biliyordu; tek yapması gereken kürekle kafasının içine sürmekti. Bazen Jamila’yı izlerken dünyada üç tip insan olduğunu düşündüm: ne yapmak istediğini bilenler, yaşamda amaçlarının ne olduğunu hiç bilmeyenler (en mutsuzlar) ve geç keşfedenler. Ben en son gruba giriyordum galiba, keşke doğuştan birincide olsaydım demeden de edemedim.</p>
<p>Oturma odasına iki koltuk ve dışarıdan alınan yemekleri yemek için bir de masa konmuştu. Masanın çevresinde oturma yerleri beyaz çürük plastikten iki metal sandalye vardı. Yanı başında da Jamila’nın baştan beri Changez’nin yatmasında ısrar ettiği kahverengi battaniyeli alçak bir yer yatağı duruyordu. Bu konuda tartışmaya gerek olmamıştı, Changez bir şeyin yapılacağı, yapılabileceği önemli anlarda hiç karşı gelmiyordu. Aralarındaki ilişki de böyle gelişiyordu, tam Jamila’nın onu Ritz’de balayı yataklarının yanında yerde yatırışı gibi yani.</p>
<p>Jamila odasında çalışırken Changez keyifle yer yatağına uzanıyor, sağlam koluyla kitaplarından, hiç kuşkusuz o ‘özel kitapları’ndan birini tepede tutuyordu. Yeni bir Spillane, James Hadley ya da Harold Robbins’i seçip alırken, “İşte bu çok çok özel bir kitap,” diyordu. Galiba başımıza gelmek üzere olan büyük felaket tam benim Changez’ye okusun diye Harold Robbins vermemle başladı, çünkü bunlar Changez’yi Conan Doyle’un hiç yapamadığı bir biçimde çekti. Eğer kitapların insanları değiştiremeyeceğine inanıyorsanız, Changez’ye bir bakın, cinsellik açısından daha önce düşünü bile kurmadığı seçenekler birden önüne dizildi: yeni evli, tam anlamıyla bakir ve İngiltere’ye bizim İsveç’e baktığımız gibi, yani seks yönünden bir altın madeni olarak bakan bir adam.</p>
<p>Ama bu seks sorunu tam olarak kendini göstermeden önce ufukta Anwar’la Changez arasında her an çıkmaya hazır öbür sorunlar belirdi. Her şey bir yana Anwar, Changez’yi İngiltere’ye getirebilmek için yaptığı Gandi orucuyla iyice güçten düştüğü için şu an Changez’ye dükkânda daha fazla ihtiyaç vardı.</p>
<p>Anwar, Changez’nin bakkallık mesleğine girerken tek kol ve yarım beyinle idare edebileceği kasa başında çalışmasını istemişti. Changez’ye karşı çok sabırlıydı Anwar, onunla dört yaşında çocukla konuşur gibi konuşuyordu, tabii haksız da değildi. Ama Changez, Anwar’dan çok daha akıllıydı. Ekmek sarmak ve para üstü vermek konusunda bütün beceriksizliğini sergiledi. Matematiği de beceremiyordu. Müşteriler kasanın önünde uzun kuyruklar halinde bekledikten sonra çıkabiliyorlardı. Anwar kasa işini başka zaman denetmeye karar verdi. Onu bakkalın havasına sokacak başka bir şey bulacaktı.</p>
<p>Böylece Changez’nin yeni işi sebze bölümünün arkasında üç bacaklı tabureye oturup dükkân farelerini gözlemek oldu. Çok basitti: Bir şey çaldıklarını görünce, “Bırak onu çabuk yerine, seni pis hırsız kedi!” diye bağıracaktı. Ama Anwar, Changez’nin oturduğu yerde uyumak denen o yüce sanatta çok usta olduğunu nereden bilecekti? Jamila bir gün Anwar’ın dükkâna girdiğinde Changez’yi taburesinde horlar buldu, kapalı gözlerinin önünde de DF’lerden biri bir kavanoz ringayı pantolonunun içine atıyordu. Anwar cıyak cıyak bağırmaya başladı. Bir muz hevengi kapıp damadına fırlattı, hevenk göğsüne öyle hızlı geldi ki Changez tabureden yuvarlanıp sağlam kolunu da fena halde sakatladı. Changez kalkamıyor, yerde kıvranarak yatıyordu. Sonunda Prenses Jeeta gelip yardım etti de Changez dükkândan çıkabildi. Anwar, Jeeta’yla Jamila’ya böğürdü durdu, hatta bana bile bağırdı. Yalnızca güldüm geçtim Anwar’a, hepimiz öyle yaptık, ama kimse gerçeği söyleyemedi ona; hepsi onun suçuydu. Acıyordum ona.</p>
<p>Umutsuzluğu artık iyice fark ediliyordu. Her an sinirliydi, parlayıveriyordu, Changez evde sakatlanan kolu iyileşsin diye dinlenirken depoda çalıştığım bir gün Anwar yanıma geldi. Changez’ye bir zaman duyduğu o saygıyı ve beslediği umudu da bütünüyle yitirmişti. “O s.ktiğimin şişkosu, işe yaramaz piç ne yapıyor, ha?” diye sordu. “İyileşiyor mu bari?” “İyileşiyor,” dedim. “Ben elime silahı alıp onun o boktan taşaklarını öyle güzel iyileştireceğim ki!” dedi Anwar Amca. “Aslında istihbaratı arayıp Changez’nin adını versem, nasıl olur, ha? Çok iyi fikir, değil mi?”</p>
<p>Bu arada Changez yer yatağına yatıp kitaplarını okuya okuya, benimle şehri turlaya turlaya öyle güzel iyileşiyordu ki. Kasa başında çalışmak, üç bacaklı taburede oturmak olmasın da, her türlü maceraya balıklama atlıyordu. Biraz kıt ya da en azından hassas, ince ve kolay etkilenen biri olduğu, çekinmeden dalga geçip peşimden sürükleyebildiğim az sayıda insan arasında olduğu için dost olmuştuk. Ben eğitim almamak için kaçarken o da istediğim her yere peşimden geliyordu.</p>
<p>Başkalarının tersine beni aykırı biri olarak görüyordu. Sokakta göğüslerimi güneşte yakabilmek için gömleğimi çıkardığımda şaşkınlıktan bayılacaktı. “Çok cesaretli ve kural tanımaz birisin, <i>jaar</i>,” diyordu sürekli. “Giyimin de öyle, serseri bir Çingene gibi. Baban ne diyor buna? Sana çok baskı yapıyor mu?”</p>
<p>“Babam birlikte kaçtığı kadınla çok meşgul,” dedim, “beni düşünecek zamanı yok pek.”</p>
<p>“Ah Allahım, bu ülkede herkes iyice şeyinin derdine düşmüş,” dedi. “Baban birkaç yıl bir eve çıkıp seni de yanına almalı. Uzakta bir köye filan yerleşirsiniz belki.”</p>
<p>Changez günlük yaşamın gereklerinden nefret ediyordu, bu bahaneyle onu Güney Londra’ya götürdüm. Alışması, daha doğrusu bozulması, ne kadar zaman alacaktı merak ediyordum. Ben elimden geleni yaptım. Günlerce Pink Pussy Kulüp’te dans edip Croydon Greyhound’daki Fat Mattress’te esneyerek, pazar sabahları barda striptizcileri izleyerek, Godard ve Antonioni filmlerinde uyuklayarak, Millwall Futbol Sahası’nda dövüş izleyerek zaman öldürdük, çocuklar Paki olduğunu anlarlarsa beni de öyle sanırlar diye Changez’ye zorla yüzünü gizleyecek koca bir şapka giydiriyordum.</p>
<p>Changez parayı Jamila’dan alıyordu, geceleri dükkânda çalışarak her şeyi ödüyordu Jamila. Ben de babamdan aldığım parayla katkıda bulunuyordum ona. Changez’nin erkek kardeşi de para gönderiyordu, aslında tuhaftı bu, tersi olmalıydı, müreffeh Batı’ya ayak basan Changez olduğuna göre; ama galiba Hindistan’da Changez’nin gidişi şerefine düzenlenen kutlamalar hâlâ sürüyordu.</p>
<p>Jamila çok geçmeden kocasını sevmekle sevmemek arası mutlu bir düzene kavuşmuştu. O yokmuş gibi yaşamını sürdürebilmek hoşuna gidiyordu. Ama ikisi gece geç saatte kâğıt oynamayı seviyorlardı, ona Hindistan’ı soruyordu Jamila. O da evden kaçan kadınların, az gelen başlıkların, Bombay’ın zenginlerinin evlilik dışı ilişkilerinin (gecelerce sürüyordu) ve en zevklisi de siyasi yolsuzlukların hikâyelerini anlatıyordu. Gazetelerden biraz kopya çektiği kesindi, çünkü çocukların sakızı çekiştirerek çiğnemesi gibi uzatıyor da uzatıyordu. Çok da başarılıydı doğrusu, hikâyeleri daha fazla sakız ve tükürükle birbirine ekliyor, “Hamamda basılan pis herifi duymuş muydun?” diyerek yeni kişiler katıyordu hikâyeye, tıpkı çılgın pembe dizilerde olduğu gibi yani; bu Jamila günün sonunda toza bulanan beyninin son suyunu da tüketip kendini tutamayarak ağzını bozup, “Hey, Changez, koca mısın nesin işte, hapse atılan o bunak politikacıyla ilgili yeni bir şeyler anlatsana!” diyene kadar sürüyordu.</p>
<p>Bazen de o incelik olsun diye Jamila’ya toplumsal ve politik görüşlerini sorma gafletinde bulunuyordu. Bir sabah Jamila onun kitap tutkusunun ayrımsız her şeyi kapsadığını sanıp Gramsci’nin <i>Hapishane Günlükleri</i>’ni kucağına atıverdi. “O kadar merak ediyorsan bunları neden hiç okumadın?” diye de baskın çıktı haftalar sonra.</p>
<p>“Çünkü senin ağzından duymak daha hoşuma gidiyor.” Gerçekten de onun ağzından duymak istiyordu. Karısının ağzının hareketini izlemek istiyordu, artık daha fazla ilgilenmeye başlamıştı o ağızla. Tanımak istiyordu o ağzı.</p>
<p>Bir gün hurdacılarda ve sahaflarda dolanırken Changez kolumdan tutup yüz yüze bakmaya zorladı, hoş bir görüntü değildi tabii bu benim için. Sonunda, haftalarca dalmaya korkan bir dalgıç gibi kayanın üstünde titredikten sonra, kendini zorlayarak, “Sence Jammie’ciğim bir gün benimle yatacak mı? Sonuçta zaten karım o benim. Yasadışı bir şey değil istediğim. Sen yaşamın boyunca onunla beraberdin, bu konuda sence, dürüstçe, gerçekten, şansım nedir benim?” diye sorabildi.</p>
<p>“Karın mı? Seninle yatar mı?”</p>
<p>“Evet.”</p>
<p>“Şansın yok.”</p>
<p>“Ne?”</p>
<p>“Hiç şansın yok, Changez.”</p>
<p>Bunu kabullenemiyordu. İyice abarttım. “Eline asbest eldiveni takmadan dokunmaz bile sana.”</p>
<p>“Neden? Lütfen dürüstçe söyle, bugüne kadar her konuda yaptığın gibi. Tatsız da olsa, Karim, alışığım.”</p>
<p>“Çok çirkinsin ona göre.”</p>
<p>“Gerçekten mi? Yüzüm mü?”</p>
<p>“Yüzün. Vücudun. Her yerin yani. Böö!”</p>
<p>“Öyle mi?” Tam o an bir dükkânın vitrinindeki görüntüm gözüme ilişti, gördüğümden hoşnut kaldım. İşim yok, eğitimsizim, geleceğe ilişkin planlarım yok ama çok hoş görünüyorum dedim, evet. “Jamila kaliteli kızdır biliyorsun.”</p>
<p>“Karımdan çocuklarım olsun istiyorum.”</p>
<p>Başımı salladım. “Aklına bile getirme bunu.”</p>
<p>Bu çocuk konusu Baloncuk Changez için sudan bir konu değildi. Yakınlarda belli ki aklından silinmeyen korkunç bir olay yaşamıştı. Anwar, Changez’yle bana dükkânın yerlerini silmemizi söyledi, belki de onun benim gözetimimde bir şeyler öğrenebileceğini düşünmüştü. Sorun çıkacak bir iş değildi bu! Ben yerleri ovuyordum Changez de boş dükkânda sıkkın bıkkın kovayı tutuyor, ona vereceğim başka Harold Robbins kitabı kalıp kalmadığını soruyordu. O sırada Anwar içeri girdi, bizi izlemeye başladı. Sonunda bir şeye kesin karar vermişti: Changez’ye Jamila’yı, nasıl olduğunu sordu. Jamila’nın bir şey ‘bekleyip beklemediğini’ sordu Changez’ye.</p>
<p>“Ne bekliyor mu?” dedi Changez.</p>
<p>“Lanet olası erkek torunumu!” dedi Anwar. Changez bir şey demeden geriye sindi, kendisini aşağılayarak bakan Anwar’ın saçtığı, derin, dipsiz bir umutsuzlukla da hepten harlanan ateşten kaçıyordu.</p>
<p>“Eminim,” dedi Anwar bana, “bu eşeğin bacaklarının arasında bir şey olduğuna eminim.”</p>
<p>Bunun üzerine Changez geniş midesinin tam ortasından bir bomba salıverdi. Öfke dalga dalga her yanını sardı, yüzü birden dümdüz olmuş bir denizanası gibi büyük göründü. Sakat kolu bile gözle görülür biçimde oynuyordu, sonunda Baloncuk’un bütün vücudu öfke, aşağılanma ve akıl erdirememe duygularıyla titredi.</p>
<p>“Evet,” diye bağırdı, “bu eşeğin bacaklarının arasında şu eşeğin kulaklarındakinden daha büyük bir şey var!”</p>
<p>Eline geçirdiği bir havuçla Anwar’ın üstüne saldırdı. Her şeyi duymuş olan Jeeta koşup geldi. Son zamanlarda olanlar onda bir gücü, fütursuzluğu açığa çıkarmış gibiydi; o büyürken Anwar küçülüyordu. Jeeta’nın burnu gagalaşmış, şahinleşmişti. Birbirlerine saldırmasınlar diye burnunun kemerini Anwar’la Changez’nin arasına sokmuştu. Anwar’a da ağız dolusu küfür savurdu. Daha önce onun böyle konuştuğunu hiç görmemiştim. Korkusu yoktu. Nefesiyle Gulliver’i bile titretebilirdi. Anwar lanetler okuyarak dönüp gitti. Jeeta Changez’yle beni dışarı çıkardı.</p>
<p>O âna kadar İngiltere macerasını pek değerlendirme fırsatı bulamamış olan Baloncuk artık başına gelenleri kara kara düşünmeye başlamıştı. Kocalık haklarını kullanamıyordu; insan olarak haklarının askıya alındığı oluyordu; her an tükürük yağmuru altındaydı, tacize uğruyordu; oysa Bombay’ın iyi ailelerinden birinin oğluydu, önemli bir adamdı! Neler oluyordu? Eyleme geçilmesi gerekiyordu! Ama her şey sırasıyla olacaktı. Changez ceplerinde bir şey arandı. Sonunda üzerinde telefon numarası yazılı bir kâğıt parçası yakaladı. “Öyleyse...”</p>
<p>“Öyleyse ne?”</p>
<p>“Şu çirkinlik konusu, iyi ki söyledin aslında. Bir şeyler yapmam gerek.”</p>
<p>Changez birini aradı. Çok gizemli bir durumdu. Sonra onu uzakta dairelerden oluşan büyük bir eve götürmem gerekti. Kapıyı yaşlı bir kadın açtı –onu bekliyor gibiydi– içeri girerken bana dönüp beklememi söyledi. Ben de tam yirmi dakika aptal gibi bekledim. Dışarı çıktığında arkasındaki küçük kapıda kırmızı kimonolu ufak tefek, siyah saçlı, orta yaşlı bir Japon kadın gördüm.</p>
<p>“Adı Shinko,” dedi bana mutluluk içinde yürüyerek eve dönerken. Changez’nin gömleğinin ucu açık fermuarından ufak beyaz bir bayrak gibi sarkmıştı. Ona bunu söylememeye karar verdim.</p>
<p>“Fahişeydi, değil mi?”</p>
<p>“Kabalaşma lütfen! Artık dostum oldu. Bana dostça davranmayan soğuk İngiltere’de bir dostum daha oldu!” Keyifle bana baktı. “Harold Robbins’in T’ye anlattığı gibiydi tam muamelesi! Karim, bütün sorunlarım halloldu! Karımı alışıldık biçimde severim, Shinko’yu alışılmadık biçimde! Bana bir sterlin borç verir misin, lütfen? Jamila’ya biraz çikolata almak istiyorum!”</p>
<br/>

<p>Changez’yle bu avare gezintilerden zevk alıyordum, çok geçmeden onu ailenin bir parçası olarak görmeye başladım, yaşamının kalıcı bir parçası. Ama birlikte olmam gereken gerçek bir ailem vardı; babam değil, o çok meşguldü, ama annem. Ona her gün telefon ettim, ama Eva’da kaldığım süre içinde hiç görmedim onu; o evdeyken hiçbiriyle yüz yüze gelemezdim.</p>
<p>Sonunda karar verip Chislehurst’e gittiğimde sokaklar Güney Londra’dan sonra sakin ve boş geldi bana, buralar sanki boşaltılmış gibiydi. Sessizlik uğursuzluk duygusu veriyordu; sanki büyüyüp üzerimi kaplayacak gibiydi. Daha trenden inip o sokaklarda yeniden yürümeye başlar başlamaz gözüme ilk çarpan şey Kıllı Sırt’la Danua cinsi köpeği oldu. Kıllı Sırt ağzında piposu kapısının önünde gülerek komşusuyla konuşuyordu. Yolun karşısına geçip onu daha iyi gözleyebilmek için biraz geri yürüdüm. Bana o kadar kötü davranmış biri nasıl orada öyle masummuş gibi durabilirdi? Birden öfke ve aşağılanma duygusuyla midem bulandı, o zaman bu iki duyguyu da hissetmemiştim. Ne yapacağımı bilmiyordum. İçimden güçlü bir ses bana hemen istasyona gitmemi, trene atlayıp Jamila’nın evine dönmemi söylüyordu. Orada Kıllı Sırt’a bakıp ne yöne gideceğimi düşünerek en az beş dakika öylece durdum. Ama yaptıklarımı anneme nasıl açıklayacaktım, gidip onu göreceğime söz vermiştim. Yola devam etmem gerekiyordu.</p>
<p>Bu varoşlardan ne kadar tiksindiğimi, bu sokaklardan ve insanlardan kaçıp Londra’da yeni bir yaşam kurma hevesimden vazgeçmemem gerektiğini hatırlamak bana iyi geldi.</p>
<p>Annem Jean’in evinde, evimizden ayrıldığı gün yatağa düşmüştü, o zamandan beri de kalkamamıştı. Ama Ted iyiydi: Onu görmeye can atıyordum. Bütünüyle değişmişti Allie’nin anlattığına göre; Ted yaşamını bulabilmek için onu yitirmişti. Ted, babamın zaferiydi; babamın gerçek anlamda özgürlüğe kavuşturduklarındandı.</p>
<p>Kucağında teyple oturduğu o gün babam cinlerini defedeli beri Ted Enişte tek bir şey bile yapmamıştı. Artık Ted saat on birden önce kalkmıyor, banyosunu yapmıyor, barların açıldığı o saate kadar gazetesini okuyordu. Öğleden sonraları ya uzun yürüyüşlere çıkıyor ya da Güney Londra’da meditasyon derslerine gidiyordu. Geceleri ağzını açmıyordu –konuşmamaya yeminli gibiydi–, haftada bir gün de oruç tutuyordu. Mutluydu, yani daha mutluydu galiba, tabii yaşamda hiçbir şeyden pek tat almadığını saymazsak. Ama en azından bunun farkındaydı ve icabına bakabilirdi. Babam ona bu konunun ‘üstüne gitmesini’ söylemişti. Babam Ted’e anlamı bulmamın yıllar alabileceğini de söylemişti, o zamana kadar içinde bulunduğu ânı yaşayacaktı, göğün, ağaçların, çiçeklerin, güzel yiyeceklerin tadını çıkaracak, canı bir şey yapmak istediğinde de Eva’nın evindeki bir-iki parçayı –babamın başucu lambasını, teybini filan– tamir edecekti. Ted kendini avutmak için balığa çıkabileceğini söylemişti. Mancınık etkisi yaratacak her şey onu yeniden yörüngeye sokabilirdi. “Kendimi,” diyordu Ted, “bir hamağa uzanmış sallanırken, yalnızca sallanırken görüyorum.”</p>
<p>Ted’in bu hamak hikâyeleri, babamın deyimiyle Ted-Budizmi’ni buluşu, Jean Teyze’yi öfkelendiriyordu. Sallandığı hamağı kesivermek geliyordu içinden. “Öldürebilir Ted’i,” dedi annem eğlenerek. Ted’le Jean arasındaki çatışma yaşamının tek eğlencesi olmuş gibiydi, suçlamak mümkün müydü onu? Jean sinirleniyor, tartışma çıkarıyor, hatta Ted’i çalıştığı o eski mutsuz günlere döndürmek için yumuşaklığı bile deniyordu. Çünkü şu an hiçbir gelirleri yoktu. Ted hep ‘emrimde on kişi çalışıyor’ diye böbürlenirdi, şimdiyse kimse yoktu. Emrinde hava cıvadan ve iflasın uçurumundan başka bir şey kalmamıştı. Ama Ted gülümseyerek, “Bu mutlu olmak için son şansım. Elimden kaçıramam bunu, Jeanie,” demekle yetiniyordu. Jean Teyze yarasına dokunmak için bir keresinde Tory’ci genç âşığının saymakla bitmez hünerlerini anlatacak kadar ileri gitmişti, ama Ted de altta kalmayıp (konuşmamaya yemin ettiği günlerden birinde), “Sonunda çocuğun aklı başına geldi ki seni bıraktı,” demişti.</p>
<p>Eve gittiğimde Ted barlarda çalınan bir şarkıyı mırıldanıyordu, beni apar topar bir odaya sokup en ilgisini çeken konuyu açtı: babam. “Baban nasıl bakalım?” dedi duyulabilir bir fısıltıyla. “Mutlu mu?” diye devam etti rüyada gibi, Homeros’un öykülerindeki birini soruyordu sanki. “Nasıl da havalanıp o sosyete kadınıyla kaçtı. Aklım almadı. Ama suçlamıyorum onu. İmreniyorum! Hepimiz yapmak isterdik bunu, değil mi? Öylece kaç git. Kim yapabiliyor ki? Kimse –baban hariç–. Onu görmeyi isterim aslında. Bunları iyice konuşurduk. Ama bu evde onu görmem yasalara aykırı. Ondan söz etmeye bile olanak yok.” Jean Teyze oturma odasından çıkıp hole gelirken Ted parmağını dudaklarına bastırdı. “Bir şey söyleme sakın.” “Ne konuda, enişte?” “Herhangi bir lanet olası konuda!”</p>
<p>Jean Teyze bugün bile yüksek topukları, lacivert elbisesi ve göğsüne iliştirdiği suya dalan balık biçimindeki elmas broşuyla çakı gibi ve harika görünüyordu. Tırnakları kusursuz ufacık istiridyeler gibiydi. Sanki taze boyanmış gibi pırıl pırıl parlıyordu; insan ona dokunursa bir yeri dağılacak diye korkuyordu. Odada kırmızıya boyanmamış bir tek kişi kalmayana dek dudaklarıyla yanaklara, kadehlere, sigaralara, peçetelere, bisküvilere, içki karıştırma çubuklarına iz bıraktığı kokteyl partilerden birine gidiyor gibi görünüyordu. Ama yarı ölgün bu evde artık parti verilmiyordu; biri zor günler geçirmiş, biri kalbi kırık iki kişinin yaşadığı eski bir evdi burası. Jean güçlüydü, içkiyi seviyordu; daha çok uzun zaman yetecek enerjisi vardı. Ama her şey böyle sürerken, bir gün en sevdiği şeylerden geçici olarak mahrum kalmadığını, yaşam boyu hapse mahkûm edildiğini fark edince ne olacaktı peki?</p>
<p>“Sen misin gerçekten?” dedi Jean Teyze.</p>
<p>“Eh, benim galiba, evet.”</p>
<p>“Nerelerdeydin?”</p>
<p>“Okulda. Onun için başka yerlerde kalıyorum. Okula yakın oturmak için.”</p>
<p>“Kuşkum yok zaten. Kimi kandırıyorsun sen, Karim?”</p>
<p>“Allie evde mi?”</p>
<p>Başını çevirdi. “Allie akıllı bir çocuk, gerçi biraz fazla süslü giyiniyor ya!”</p>
<p>“Evet, o hep öyle farklı olmaya çalışır.”</p>
<p>“Günde üç kez kıyafet değiştiriyor. Kızlar gibi yani.”</p>
<p>“Hem de tam kız gibi.”</p>
<p>“Galiba kaşlarını da alıyor,” dedi sert bir sesle.</p>
<p>“Ne yapsın, çok kıllı Jean Teyze. Onun için ona okulda Hindistancevizi diyorlar ya.”</p>
<p>“Erkekler kıllı olur, Karim. Kıl gerçek erkeklerin ayrılmaz bir parçasıdır.”</p>
<p>“Son zamanlarda az dedektiflik yapmadın, ha, Jean Teyze? Polis teşkilatına yazılmayı düşünmüyor musun?” Bunları yukarıya çıkarken söyledim. Zavallı Allie’cik, dedim içimden.</p>
<p>Allie’yi hiç dert edinmemişimdir kendime, çoğu zaman bir erkek kardeşim olduğunu bile unutmuşumdur. Çok iyi tanımıyordum onu, çok uslu olduğu, orada burada benimle ilgili hikâyeler anlattığı için de pek yüz vermiyordum. Aile üyeleri neler yaptığımı öğrenmesinler diye ondan uzak duruyordum. Ama ilk kez varlığına seviniyordum, hem anneme arkadaşlık ettiği hem de Jean Teyze’nin sinirine dokunduğu için.</p>
<p>Zaten ben öyle çok bağlanan bir insan filan değilim, piçin tekiyim aslında; hiçbir şey umurumda değil, annemi görmek için şu merdivenleri çıkmaktan da nefret ediyorum aslında, hele Jean Teyze aşağıda durmuş her adımımı izlerken. Belki de yapacak başka bir işi yoktur.</p>
<p>“Burada olsaydın,” dedi, “bu küstahlığın yüzünden şaplağı yemiştin.”</p>
<p>“Ne küstahlığı?”</p>
<p>“İçine işlemiş o küstahlık damarı. Her yerine.”</p>
<p>“Susar mısın lütfen!” dedim.</p>
<p>“Karim!” Neredeyse kendi öfkesinde boğulacaktı. “Karim!”</p>
<p>“Kaybol hemen, Jean Teyze,” dedim.</p>
<p>“Budist piçi seni,” dedi o da. “Budistler, hepinizin canı cehenneme.”</p>
<p>Annemin yanına girdim. Jean Teyze’nin hâlâ bana bağırdığını duyuyordum ama söylediklerinden hiçbir şey anlayamıyordum.</p>
<p>Annemin pembe sabahlığına sarınmış, saçları taranmamış bir halde uzandığı Jean Teyze’nin arka odasının bir duvarı, boydan boya aynalı bir dolapla kaplıydı, içinde hâlâ parfümü üzerinde, eski ama parıl parıl gece elbiseleri sıralıydı. Yatağın yanında Ted’in golf takımları, birkaç çift tozlu golf ayakkabısı duruyordu. Hiçbir yer açmamışlardı anneme. Allie bana telefonda Ted’in her giriş çıkışta, “Hadi, Marge, gel biraz tereyağlı ekmekle balık yiyelim,” diyerek nasıl onu beslemeye çalıştığını anlatmıştı. Ama sonunda hep kendi başına yemek zorunda kalmıştı.</p>
<p>Annemi öpmekte kararsız kaldım, zayıflığı, mutsuzluğu bana da geçer diye korkuyordum. Tabii benim yaşam gücümün, ruhumun onu harekete geçirmesi gibi bir olasılığı aklımdan bile geçirmiyordum.</p>
<p>Bir süre öylece fazla konuşmadan oturduk, derken ben Changez’nin ‘maceralarını’ anlatmaya başladım, yer yatağını, karısına âşık olan adamın o görülmeye değer halini anlattım. Ama çok geçmeden annemin ilgisi dağıldı. Eğer başkalarının mutsuzlukları da neşelendirmeyecekse onu başka hiçbir şey işe yaramazdı. Zihni cama dönmüştü, bütün yaşamı kayıp rotasından çıkmıştı. Resmimi çizmesini istedim.</p>
<p>“Hayır, Karim, bugün olmaz,” dedi iç geçirerek.</p>
<p>Israrla üzerine gittim: “Resmimi çiz, çiz, çiz lütfen anne!” Sövüp saydım ona. Çok kızgındım, çok. Kendini böyle bir ruh haline kaptırıp gitmesini hiç istemiyordum, kendini dünyadan köşe bucak saklayarak yaşamasını istemiyordum. Annem için yaşam aslında tam bir Cehennem’di. İnsan kör oluyor, tecavüze uğruyor, doğum günleri unutuluyor, Nixon seçiliyor, kocası Beckenhamlı bir sarışınla kaçıyor, sonra yaşlanıyor, yürüyemez olup ölüyordu. Burada, dünyada hiç iyi bir şey olmuyordu yani. Tabii bu düşünce biçimi herkesi kayıtsızlığa sürüklerken annemde kendine acıma duygusu yaratıyordu. Sonunda beni çizmeye karar verdi, şaşırmıştım, eli kâğıt üzerinde bir kez daha uçar gibi gezindi, sonunda gözleri biraz ilgiyle parlar gibi oldu. Olabildiğince kıpırtısız oturdum. Bir gayret yataktan çıkıp banyoya giderken bana çizdiklerine bakmamamı söyledi, ben de bakma fırsatı bulmuş oldum tabii.</p>
<p>Sonunda geri gelip yeniden başlarken inilder gibi, “Kıpırdamadan otur,” dedi. “Gözlerini iyi çizemiyorum.”</p>
<p>Nasıl anlatabilirdim ona? Belki de hiçbir şey söylememeliydim. Ama ben bir rasyonalisttim.</p>
<p>“Anne,” dedim. “Baktığın benim, büyük oğlun, Karim. Ama bu resim –çok güzel bir resimdi gerçekten, fazla kıllı değildi– babamın resmi, değil mi? Bu onun koca burnu, köşeli çenesi. Gözlerinin altındaki torbalar onun torbaları, benim değil. Anne, bu hiç de benim yüzüme benzemiyor.”</p>
<p>“Bak, Karim, babalarla oğlanlar birbirlerine benzeyebilirler, değil mi?” Bana çok anlamlı bir bakış fırlattı. “İkiniz de terk etmediniz mi zaten beni?”</p>
<p>“Ben seni terk etmedim,” dedim. “Her ihtiyaç duyduğunda yanındayım. Yalnızca, okulum var, o kadar.”</p>
<p>“Biliyorum ne okuduğunu.” Ailemin benden ve yaptığım işlerden sürekli dalga geçerek söz etmesi de ayrı bir komiklikti. “Ben bir başımayım işte. Kimse sevmiyor beni,” dedi.</p>
<p>“Hayır, seviyorlar.”</p>
<p>“Hayır, kimse yardım etmiyor bana. Kimse bana yardımcı olmaya çalışmıyor.”</p>
<p>“Anne, ben seni seviyorum,” dedim. “Her zaman belli edemesem de öyle.”</p>
<p>“Hayır,” dedi.</p>
<p>Onu öpüp sarıldım, kimseye veda etmeden evden sıvışmaya çalıştım. Merdivenlerden süzülerek indim, dışarıdaydım işte, Ted evin yan tarafından fırlayıp kolumdan kavradığında başarıyla ön kapıya varmak üzereydim. Herhalde pusuya yatmış beni bekliyordu.</p>
<p>“Babana yaptıklarından dolayı hepimizin onu takdir ettiğini söyle. Bana öyle büyük bir faydası oldu ki!”</p>
<p>“Tamam, söylerim,” dedim uzaklaşırken.</p>
<p>“Unutma ama.”</p>
<p>“Tamam, tamam.”</p>
<p>Güney Londra’ya, Jamila’nın evine neredeyse koşarak döndüm. Kendime bir demlik nane çayı hazırlayıp oturma odasındaki masaya sessizce oturdum. Kafamın içi kazan gibiydi. Jamila’yı izleyerek zihnimi dağıtmaya çalıştım. Her zamanki gibi masasının başındaydı, başucundaki uyduruk okuma ışığı yüzünü aydınlatıyordu. Kütüphaneden aldığı bir yığın kitabın üzerinde bir kavanozda mor yabançiçekleri ve okaliptüs duruyordu. İnsan hayran olduğu insanları düşünürken genellikle bazı anları seçer –öğleden sonraları, haftaların tümünü belki de– en müthiş oldukları anları, gençlik, zekâ ve dengenin en kusursuz bileşimini yani. Jamila orada mırıltıyla kitabını okuyarak, kendinden geçmiş otururken Changez’nin gözleri de ona dikiliydi, Changez yatağına uzanmıştı, yatağın çevresinde üzerleri tozlanmış bir halde ‘klasikler’i, kriket dergileri sıralıydı, yanı başında da yarısı yenmiş bisküvi paketleri duruyordu, bunu Jamila’nın kendini en fazla bulduğu an olduğunu hissettim. Ben de annemi, onun için ne yapabileceğimizi düşünmekten kurtulduğuma sevinerek bir hayranın sevdiği oyuncuyu, bir âşığın sevgilisini seyrettiği gibi karşısına geçip oturabilirdim. İnsan kimse için bir şey yapamaz ki!</p>
<p>Changez çayımı bitirmemi bekledi; endişem biraz dağıldı. Sonra bana baktı.</p>
<p>“Tamam mı?” dedi.</p>
<p>“Ne tamam mı?”</p>
<p>Changez kolunun altında beş tane futbol topuyla yürümeye çalışan biri gibi yer yatağından sürünerek çıktı. “Hadi gel.” Beni ufak mutfağa doğru çekiştirdi.</p>
<p>“Dinle, Karim,” dedi fısıltıyla. “Bugün öğleden sonra dışarı çıkmam gerek.”</p>
<p>“Öyle mi?”</p>
<p>“Evet.”</p>
<p>İri yüz hatlarına abartılı bir ifade vermeye çalışıyordu. Yaptığı her şey keyiflendiriyordu beni. Onu kızdırmak kadar kolay eğlence yoktu. “Çık o zaman,” dedim. “Seni tutacak muhafız yok herhalde etrafta?”</p>
<p>“Şşş. Arkadaşım Shinko’yla çıkıyorum,” dedi gizlice. “Beni Londra Kulesi’ne götürecek. Yeni pozisyonlar okudum, <i>jaar</i>. Çok çılgın şeyler, kadın dizlerinin üzerinde duruyor. Erkek arkada. Sen burada kalıp Jamila’yı oyala.”</p>
<p>“Jamila’yı oyalamak mı?” dedim gülerek. “Baloncuk, senin burada olup olmaman onun umurunda bile değil ki. Nerede olduğuna aldırış ettiği yok.”</p>
<p>“Ne?”</p>
<p>“Neden etsin ki, Changez?”</p>
<p>“Tamam, tamam,” dedi savunma durumuna geçip gerilerken. “Anladım.”</p>
<p>Onu iğnelemeyi sürdürdüm: “Duruşlar dedik de, Changez, Anwar da geçenlerde senin sağlık durumunu soruyordu.” Changez’nin yüzünü ânında korku ve dehşet kapladı. Görmeye değerdi. Bu konudan pek hoşlanmıyordu. “Ödün bokuna karıştı ha, Changez.”</p>
<p>“O kayınpederim olacak ibne yüzünden bütün gün ereksiyonum kaçacak,” dedi. “Ben hemen sıvışayım.”</p>
<p>Ama onu bacaklarından yakalayıp devam ettim: “Bana yana yakıla seni sormasından bıktım. Bu işe bir çare bul artık.”</p>
<p>“O orospu çocuğu beni ne sanıyor, hizmetçisi mi? Ben bakkal değilim. İş konusunda hiç de iyi sayılmam, <i>jaar</i>, hem de hiç. Ben entelektüel biriyim, buralara gece gündüz kölelik etmeye gelen üstü başı pis cahil göçmenlerden değilim. Ona bunu hatırlatsan iyi olacak.”</p>
<p>“Tamam, söylerim. Ama seni uyarıyorum, babana ve erkek kardeşine yazıp senin nasıl koca kıçını kaldıramayan bir tembel olduğunu anlatacak, Changez. Sana bunu bildiğim için söylüyorum, çünkü bunları bana yazdırdı.”</p>
<p>Kolumdan tuttu. Tehlikeyi duyunca yüz hatları gerilmişti. “Tanrı aşkına, sakın ha! Lütfen becerebilirsen o mektubu yürüt. Lütfen.”</p>
<p>“Elimden geleni yaparım Changez, çünkü seni kardeşim gibi seviyorum.”</p>
<p>“Ben de seni!” dedi sevgiyle.</p>
<br/>

<p>Hava sıcaktı, yanımda Jamila’yla yatakta çıplak yatıyordum. Evin bütün pencerelerini açmıştım, içeriye havayla birlikte araba egzozlarından çıkan dumanlar, sokaktaki işsiz güçsüzlerin gürültülü tartışmaları doluyordu. Jamila ona dokunmamı istedi, ben de vazelinle bacaklarının arasını ovuşturdum, ‘daha güçlü’, ‘daha fazla, lütfen’ ve ‘evet ama öyle dişini fırçalar gibi değil, sevişiyoruz burada herhalde’, gibi bütün isteklerine uydum.</p>
<p>Burnumla kulağını gıdıklarken sordum: “Changez hiç umurunda değil mi yani?”</p>
<p>Böyle bir sorunun aklıma gelmesi onu şaşırtmıştı. “Changez tatlı biri gerçekten de, kitap okurken keyifle hırıldaması, çaylak çaylak çevremde dolanıp biraz daha keema ister misin, diye soruşu. Onunla evlenmeye mecbur kaldım, yanımda istemiyorum yoksa. Neden umurumda olması gerektiğini de anlayamıyorum.”</p>
<p>“Peki ya seni seviyorsa, Jammie?”</p>
<p>Doğrulup oturarak bana baktı. Ellerini uzatıp tutkuyla, “Karim, bu dünyada yakınlık, ilgi bekleyen o kadar çok insan var ki,” dedi, “ezilmiş insanlar, bu ırkçı ülkede yaşayan soydaşlarımız gibi. İşte onlara yakınlık duyuyorum, kocama değil. Hatta bazen sinirime bile gidiyor. Ateş Yutan Hokkabaz gibi, adam bu dünyada yaşamıyor sanki! Acınacak bir durumda!”</p>
<p>Ama ben gevşesin diye karnını, göğüslerini o bayıldığı küçücük öpüşlere boğarken, her yanını ısırıp emerken o hâlâ Changez’den söz ediyordu: “Asalağın, cinsel yönden yetersiz adamın teki işte. Onu düşünecek olsam bir tek bu geliyor aklıma,” dedi.</p>
<p>“Cinsel yönden yetersiz mi dedin? Ama o da şimdi tam bu iş için çıktı. Her zaman gittiği hayat kadınının yanına! Adı Shinko.”</p>
<p>“Hayır, olamaz! Doğru mu bu?”</p>
<p>“Elbette.”</p>
<p>“Anlatsana, hadi anlat!”</p>
<p>Ona Changez’nin aziz ustası, Harold Robbins’ten, Shinko’dan, pozisyonlardan söz ettim. Bunun üzerine biz de heveslenip bir sürü pozisyon denedik, hiç kuşkusuz Changez’yle Shinko da o an aynını yapıyorlardı. Sonra birbirimize sarılmışken, “Peki ya sen, Karim? Sen de mutsuzsun, değil mi?” diye sordu.</p>
<p>Mutsuzdum, doğruydu. Aklım annemin babam başka bir kadına kaçtı diye kendini mahvedip her gün o yatakta öylece yattığına takılıyken başka türlü olmam mümkün müydü? Kendini toplayabilecek miydi? Harika özellikleri vardı annemin, çekiciydi, her haliyle inceydi, acaba bir başkası onun bu özelliklerini fark ederek incitmeden yaklaşabilecek miydi ona?</p>
<p>Sonra Jammie, “Okulu bıraktığına göre şimdi hayatına nasıl bir yön vereceksin?” diye sordu.</p>
<p>“Ne? Ama ben okulu bırakmadım ki. Yalnızca derslere çok sık girmiyorum. Bu konuyu bırakalım şimdi, sinirimi bozuyor. Sen ne yapacaksın peki?”</p>
<p>Birden canlandı. “Ah, ben mi? Her ne kadar öyle görünse de ben boşta gezmiyorum ki. Bir şeylere hazırlanıyorum aslında. Yalnızca şu an bunun ne olduğunu bilmiyorum. Bazı şeyleri bilmem gerektiğini, bunların bir gün dünyayı anlamada çok işime yarayacağını hissediyorum.”</p>
<p>Yeniden seviştik, yorulmuş gibiydik, çünkü uyandığımda en az iki saat geçmişti. Titriyordum. Jamila da alt tarafına bir çarşaf örtüp hemen uykuya dalmıştı. Bir pus içinde yere düşen battaniyeyi almak için yataktan sürünerek çıkmıştım ki oturma odasına gitti gözüm, karanlıkta Changez’yi seçtim, yer yatağına uzanmış beni izliyordu. Bakışları ifadesizdi; ciddi de denebilirdi, daha çok da bomboş. Uzun zamandır orada karnının üzerinde yatıyor gibi bir hali vardı. Yatak odasının kapısını kapatıp Jamila’yı uyandırarak aceleyle giyindim. Böyle bir durumda ne yapacağımı sık sık düşünürdüm, ama kolaydı işte. Arkadaşıma bakmadan karı kocayı baş başa bırakarak, herkese, Changez’ye, anneme, babama ve kendime ihanet ettiğimi düşünerek evden şimşek hızıyla çıktım.</p>
</body>
</html>