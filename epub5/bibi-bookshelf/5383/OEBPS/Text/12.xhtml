<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>
    <body>
<div class="bos6"></div>
<p class="baslik1">12. Bölüm</p>
<div class="bos2"></div>
<p>“Hey, Şişko, nasıl gidiyor bakalım?”</p>
<p>“Bildiğin gibi, bildiğin gibi, büyük, ünlü oyuncumuz.” Changez kaldırdığı toz bulutunun içine hapşırdı. “Şu an hangi müthiş projede oynuyorsun, söyle de gelip gülelim, ha?”</p>
<p>“O zaman sana biraz anlatayım.”</p>
<p>Gittiğim evde Typhoo’dan başka şey bulunmazsa diye hep yanımda taşıdığım çeşitli teneke kutulardan bir fincan muz ve hindistancevizi çayı hazırladım. Changez’nin evinde bu taşıdıklarıma özellikle ihtiyaç oluyordu, çünkü o çayı süt, su, şeker, çay poşeti ve kakuleyi hep bir arada on beş dakika kaynatarak yapıyordu. ‘Erkek çayı’ diyordu o buna ya da ‘En büyük çay’. Ereksiyonu sağlıyordu.</p>
<p>Şansıma Jamila evde değildi –onun Changez’den isteyeceklerimi duymasını istemiyordum– yakındaki bir Siyah Kadınlar Merkezi’nde çalışmaya başlamıştı, kadınlara yönelik ırkçı saldırıları araştırıyordu. Changez üzerinde Jamila’nın pembe ipek sabahlığıyla toz alıyordu. Toz fırçasıyla kitap cildi kalınlığındaki örümcek ağlarını deşerken boğum boğum kahverengi yağları oynuyor, sallanıyordu. Jamila’nın giysilerine bayılıyordu; hep onun tulumlarından ya da gömleklerinden biri oluyordu üzerinde, bazen de onun montunu giyip başını ve kulaklarını da şallarından biriyle Hint stili, sanki dişi ağrıyormuş gibi, sararak yer yatağına oturuyordu.</p>
<p>“Bir oyun için araştırma yapıyorum Changez, bir karakteri bütün yönleriyle araştırıyorum, oynayacağım karakteri ikimizin de bildiği birinden almak istiyorum. Bu bir ayrıcalık tabii, her şeyiyle sahneye taşınmak. Müthiş bir şans.”</p>
<p>“İyi, iyi. Jamila, değil mi?”</p>
<p>“Hayır. Sen.”</p>
<p>“Ne? Ben mi, hey?” Changez birden dikleşti, parmaklarını sanki fotoğraf çektirmeye hazırlanıyormuş gibi saçlarında gezdirdi.</p>
<p>“Ama, daha tıraş olmadım ki, <i>jaar</i>.”</p>
<p>“Harika bir fikir, değil mi? En iyi fikirlerimden biri yani.”</p>
<p>“İyi bir oyuna konu olacağım için gururluyum,” dedi. Ama yüzünde bir bulut gezindi. “Hey, beni kötü bir biçimde göstermeyeceksin, değil mi?”</p>
<p>“Kötü bir biçimde mi? Deli misin? Seni tam olduğun gibi göstereceğim.”</p>
<p>Bunun üzerine mutlu gülümsedi. Onayını garantilediğime göre konuyu hızla değiştirebilirdim.</p>
<p>“Shinko? O nasıl, Changez?”</p>
<p>“Ah, aynı, aynı,” dedi keyifle penisini işaret ederek. Bu konudan zevk aldığını biliyordum; böbürlenebildiği ve ikimizin de konuşmaktan zevk aldığımız tek konuydu bu.</p>
<p>“Çoğu erkekten daha fazla pozisyon denemişimdir. Bir el kitabı hazırlamayı düşünüyorum. Arkadan çok hoşuma gidiyor, kadın dizlerinin üstünde, John Wayne gibi, ata biner gibi yani.”</p>
<p>“Jamila karşı çıkmıyor mu bunlara?” diye sordum onu dikkatle izleyerek, sakat kolunu nasıl canlandıracağımı düşünüyordum. “Fahişelere gitmene filan yani?”</p>
<p>“Tam üstüne bastın şimdi! Önce beni çok farklı bir erkeğim diye lanetlediler, insanları kullanan domuzun tekiyim diye...”</p>
<p>“Yok canım!”</p>
<p>“Bir süre günde iki kez mastürbasyonla idare etmek zorunda kaldım. Shinko bu oyuna bir son verip bahçeyi ele aldı.”</p>
<p>“İyi mi peki bahçe işinde?”</p>
<p>Omuz silkti. “Parmakları ot koparmada çok usta. Ama Tanrı’ya şükür Shinko’nun beni kullandığını anladılar. Kurban durumundaydım yani, onun için de çok geçmeden her şey yoluna girdi.” Sonra Changez koluma girip gözlerimin içine baktı. Durgunlaşmıştı. Ne kadar duygusal bir insandı. “Sana bir şey söyleyeyim mi?” Uzaklara daldı gitti, pencereden komşunun mutfağına doğru bakıyordu. “Benim tipimde bir-iki gülünecek yön var tabii ama ben sana gülünemeyecek bir şey söyleyeyim: Karımı beş dakika dudaklarından öpebilmek için bütün o pozisyonlardan vazgeçebilirim.”</p>
<p>Karısı mı? Ne karısı? Sözcükler zihnimde gezindi; neden sonra hatırladım. Onun Jamila’yla evli olduğunu hep unutuyordum. “Karın hâlâ sana elini sürmüyor, ha?”</p>
<p>Başını üzüntüyle salladı, yutkundu. “Peki ya seninle o? Yine görüşüyor musunuz?”</p>
<p>“Hayır, hayır, Tanrı aşkına, Baloncuk, o bizi gördüğün günden sonra hiç olmadı. Sen orada olmasan farklı olurdu.”</p>
<p>Homurdandı. “Yani ona göre bu işin sonu yok, ha?”</p>
<p>“Hayır, dostum, yok.”</p>
<p>“İyi.”</p>
<p>“Evet. Kadınlar bize benzemiyorlar. Her zaman yapmaları gerekmiyor. Yalnızca adamdan hoşlanırlarsa istiyorlar. Bizim içinse kim olduğu hiç fark etmez.”</p>
<p>Ama o benim aşkın psikolojisi konusunda söylediklerimi dinlemiyordu. Birden dönüp büyük bir öfke ve kararlılıkla baktı bana, gerçi bu özellikleri Tanrı ona pek cömertçe bahşetmemişti. Sağlam eliyle masayı yumruklayarak bağırdı: “Benden hoşlanmasını sağlayacağım! Bir gün yapacağım bunu, biliyorum!”</p>
<p>“Changez,” dedim ciddileşerek, “lütfen aklını takma buna. Jamila’yı yıllardır tanırım. Anlasana, sana karşı duyguları hiçbir zaman değişmeyebilir.”</p>
<p>“Ama ben aklımı takıyorum işte! Yoksa her şey biter. Kendim bitiririm!”</p>
<p>“Yine de sen bilirsin ama...”</p>
<p>“Kesin yaparım bunu. Boğazımı keserim.”</p>
<p>“Neyle?”</p>
<p>“Sivri bir şeyle!”</p>
<p>Fincanıyla tabağını yere fırlattı, kendini öne doğru atıp odayı turlamaya başladı. Yamru kolu hep yanında, işe yaramayan uzantı olarak, hareketsiz dururdu. Ama şu an pembe sabahlığın kıvrık kolundan dışarı çıkmış önünden gidiyor, iki yana sallanıyordu. Changez bambaşka biri olmuştu, genelde yaptığı gibi tuhaf yaşamına dalga geçer gibi bakarak kendini yıpratmıyor, gerçek bir acı ifadesiyle tepki gösteriyordu. Ben şişko piçe yardımcı olmak için o kadar paralanırken o bana, dostuna, küçümseyerek bakıyordu.</p>
<p>“Changez, dünyada başka kadınlar da var. Belki seni oyuncu kızlarla tanıştırırım, kilo verirsen tabii. Yığınla kız tanıyorum, bazıları tam ağzına layık. Düzüşmeye de bayılıyorlar. Bazısı siyahlara ve Üçüncü Dünya’ya yardım etme derdinde. Sana bir tek onlar uyar. Tanıştırırım.”</p>
<p>“Sen şeytan gibi sarı suratınla tam bir İngiliz bozuntusu olmuşsun. Erdemlerinin eşi benzeri yok! Benimse karım var. Onu seviyorum, o da beni sevecek. Kıyamet gününe kadar bekleyeceğim onu...”</p>
<p>“Çok uzun sürebilir.”</p>
<p>“Onu kollarımda görmek istiyorum!”</p>
<p>“Benim demeye çalıştığım şey, zaman sorunu. O arada sen de şey yap...”</p>
<p>“Önüme geleni düzeyim. O benim olana kadar işim herkesi düzmek. Bir şey söyleyeyim bu arada. Oyununda benim tipimi kullanmayacaksın. Hayır, hayır, hayır, kesinlikle olmaz. Eğer dinlemez çalmaya çalışırsan bir daha dost olarak yüz yüze bakar mıyız bilmem! Söz ver, tamam mı?”</p>
<p>Deliye dönmüştüm. Neydi bu şimdi, yasak mı? “Sen söz ver, piç herif! Ben hiçbir boka söz vermiyorum işte! Ne diyorsun ya sen?” Ama sanki bir kayaya bağırıyordum. İçi bana karşı birden taş kesmişti.</p>
<p>“Karımı düzdün,” dedi. “Böyle sinsice gelip oyununda kullanarak beni de düzmeyeceğine söz ver.”</p>
<p>Yenilmiştim. Ne diyebilirdim ki? “Tamam, tamam, sana girmeyeceğim, söz,” dedim gönülsüz.</p>
<p>“Beni küçük görmeye bayılıyorsun, bana gülmeye, suratıma baka baka aptal yerine koymaya bayılıyorsun. Dikkat et, bir gün boynun ters dönmüş bir halde gülmeyesin, dikkat et. Sözünü tutacak mısın?”</p>
<p>Başımı salladım. Çıkıp gittim.</p>
<br/>

<p>Bisikletimi deli gibi Eleanor’un evine sürdüm. Bu konuyu onunla konuşmam lazımdı. Önce Anwar’ı yitirmiştim, şimdi de Changez’yi yitiriyordum. O olmazsa kariyerim suya düşecekti. Rolüm için başka kimi bulabilirdim ki? Başka ‘siyah’ tanımıyordum ki. Pyke beni atacaktı.</p>
<p>Evin önündeki koridora geldiğimde Heater dışarı çıkıyordu. Bir paçavra dağı gibi yolumu kesti, etrafından her dolanmaya çalışışımda o leş kokulu yığına çarpıyordum.</p>
<p>“Tanrım, burada ne arıyorsun, Heater?”</p>
<p>“Onu rahat bırak, mahvolmuş durumda,” dedi. “Toz ol hemen, ufaklık.”</p>
<p>“Ne mahvolması? Nasıl yani? Yolumdan çekilsene orospu çocuğu, bizim işimiz var.”</p>
<p>“İşi bitmiş. Depresyon. Onun için bugün olmaz, teşekkür ederiz. Başka zaman gel.”</p>
<p>Tabii Heater’a göre çok ufak tefek ve çeviktim. Pis kokulu kol altından sıyrılıverdim, onu kenara iterek ânında Eleanor’un evine kapağı attım, kapıyı da arkamdan kilitledim. Kapının arkasından ettiği küfürleri duyabiliyordum.</p>
<p>“Sen git de sokaktaki köpek boklarını dilinle temizle, işçi piçi seni!” diye bağırdım arkasından.</p>
<p>Biraz bocalayarak Eleanor’un odasına girdim. Her taraf giysiydi. Ütü masası tam odanın ortasındaydı, Eleanor çırılçıplak bir yığın giysiyi ütülüyordu. Ütüyü sanki masayı delmeye çalışır gibi güçlü bastırırken ağlıyor, gözyaşları giysilerin üzerine düşüyordu.</p>
<p>“Eleanor, ne oldu? Lütfen anlat bana. Ajanstan kötü bir haber mi geldi?”</p>
<p>Yanına gittim. Kupkuru dudakları kıpırdadı ama konuşmak istemiyordu. Ütüyü hep aynı gömleğin üzerinde gezdirip duruyordu. Ütünün altını havaya tutunca bir an kendine yapıştıracak sandım, elinin ya da kolunun üstüne. Aklı başında değildi.</p>
<p>Ütüyü fişten çekip deri ceketimi omuzlarına örttüm. Bir kez daha ne olduğunu sordum ama başını sallamakla yetindi, gözyaşları üstüme geldi. Aptalca sorular sormaktan vazgeçip onu yatak odasına götürdüm, yatağa yatırdım. Kendini geriye doğru bırakıp gözlerini kapadı. Yanına oturup elini tuttum, etrafa saçılmış giysilere, makyaj malzemelerine, saç spreyine, tuvalet masasının üstündeki parlak kutulara, Tayland işi üzeri filli ipek yastığa, yerdeki kitap yığınına baktım. Yatağın yanındaki masada altın rengi bir çerçevede otuz beş yaşlarında koyu renk balıkçı yaka kazaklı siyah bir adamın fotoğrafı vardı. Saçları kısaydı, sporcu görünümlü ve yakışıklıydı. Fotoğrafın dört-beş yıl önce çekilmiş olabileceğini düşündüm.</p>
<p>Eleanor’un beni yanında istediğini hissediyordum, hiç konuşmayacaktım ama çekip gitmeyecektim de. Böylece o uykuya dalarken ben de Changez konusunu ciddi ciddi düşünmeye başladım. Eleanor’u sonra düşünecektim, şu an için yapabileceğim bir şey yoktu.</p>
<p>Changez’yi alt edebilir, rolüm için onun tipi üzerinde çalışabilir, yani piçi kullanırsam sözüne güvenilmez, yalancı sayılacaktım. Onu kullanmayacak olursam da ‘Anwar’ı oynama’ fiyaskosundan sonra grupta bir yer edinme işi iyice boka saracaktı. Orada öylece otururken bunun hayatım boyunca düştüğüm ahlaki ikilemlerin ilki olduğunu fark ettim. Önceden canım ne isterse onu yapıyordum; istek rehberimdi; korku dışında hiçbir şey beni caydıramıyordu. Ama şu an yirmili yaşlarımın başında içimde bir şeyler büyüyordu. Tıpkı ergenlikte bedenimin gelişmesi gibi şimdi de suçluluk duygusu geliştiriyordum: Yalnızca başkalarının beni nasıl gördüğünü değil, kendi kendimi nasıl gördüğümü de önemsiyordum, özellikle de kendime koyduğum kuralları çiğnerken. Belki de oyundaki rolümü Changez’den esinlendiğimi kimse bilmeyecekti; belki de sonradan Changez kendisi de boş verecekti buna, hoşuna gidecekti. Ama ben hep bilecektim ne yaptığımı, yalancılığı, arkadaşımı aldatmayı, bir insanı kullanmayı yeğlediğimi. Ne yapmalıydım? Hiçbir fikrim yoktu. Bir daha, bir daha düşündüm ama hiçbir yol bulamadım.</p>
<p>Uyuduğundan emin olmak için Eleanor’a baktım. Kaçıp eve dönmeyi, Eva’dan bana işinin arasında kızartma yapmasını istemeyi düşündüm. Kendime gelmeyi. Ama ayağa kalktığımda Eleanor’un beni seyrettiğini gördüm, gülümsüyordu hem de.</p>
<p>“Hey, burada olduğuna sevindim.”</p>
<p>“Ben de tam seni uyurken bırakıp çıkmayı düşünüyordum.”</p>
<p>“Hayır, yapma bunu, sevgilim.”</p>
<p>Yatağa pat pat vurdu. “İçeri gel, Karim.” Onu neşeli gördüğüme öyle sevinmiştim ki hemen yaptım dediğini, yatağa, yanına yattım, örtüleri çektim, başımı yanı başına, yastığa koydum. “Karim, seni küçük sersem, ayakkabılarını, üstündeki her şeyi çıkar.”</p>
<p>Kot pantolonumu indirirken gülmeye başladı, daha dizlerimden aşağı çekemeden penisimi mıncıklamaya başlamıştı, hem de yıllardır hatmettiğim bütün o seks kitaplarında yazılanın tersine, kusursuz bir sevişme için gereken ön sevişmeye filan girmeden. Ama sonra yatıp işin tadını çıkarırken içimden, Eleanor bu, her şey beklenir, dedim. Ruhunda bir taşkınlık vardı. Belli bazı durumlarda her şeyi yapabilirdi. Her zaman her aklına eseni yapardı, doğrusunu söylemek gerekirse onun gibi bir geçmişe sahip biri için pek de zor değildi bu, kaybetme riski çok düşüktü; aslında onun dünyasında insanın kaybetmesi için çok uğraşması gerekiyordu.</p>
<p>İşte böyle başladı seks yaşantımız. Ağzım açık kalmıştı; daha önce hiç bu kadar güçlü hem fiziksel hem manevi bir duyguya kapılmamıştım. Herkese anlatmak istiyordum insanın damarlarından nasıl ateş çıkabileceğini; çünkü, gerçekten de bir bilseler her an yapmak isterlerdi. Nasıl da sarhoş ediyordu insanı! Provada üzerinde mavili beyazlı uzun eteği, sandalyede çıplak ayaklarını altına alıp kumaşın kıvrımlarını bacak arasına toplayarak otururken –iç çamaşırı giymemesini söylemiştim– ona baktığımda ağzım istekle sulanıyordu. Hemen şeyim kalkıyor, doğaçlama seansını bırakıp tuvalete koşmam gerekiyordu, orada onu düşünerek kendimi tatmin ediyordum. Yüzümdeki gülüşten ne yaptığımı anlayınca o da katılıyordu bana. İnsanın kendini tatmin edebilmesi ve sevişebilmesi için bütün işyerlerinin rahat, çiçekli, müzikli tuvaletleri olmalı diye düşünmeye başlamıştık.</p>
<p>Eleanor yapı olarak benim kadar sıkılgan değildi; arzularını gizlemiyordu; utanmayı bilmiyordu. Her an elimi tutup göğüslerine götürebiliyor, parmaklarımı göğüs uçlarına bastırıyor, ben de ovuşturup sıkıyordum. Ya da tişörtünü çıkarıp memesinin ucunu veriyordu emeyim diye, parmaklarıyla zorla ağzıma tıkıyordu. Ya da elimi eteğinin içine sokuyor, dokunmamı istiyordu. Bazen kokain, anfetamin ya da hap olarak yutulan haşhaş aldıktan sonra onu koltukta soyuyor, o bacakları iki yana açık çırılçıplak kalana dek üstündeki her şeyi tek tek çıkarıyor ama ben giyinik kalıyordum. Eleanor tanıdığım, sevişirken dilin büyülü özelliklerini de sergileyebilen ilk insandı. Fısıltıları nefesimi kesiyordu: Öyle, böyle ya da şöyle içine girilmesini, dolmayı, emilmeyi, şaplak yemeyi bekliyordu. Her seferinde farklı oluyordu sevişmeler. Hızı farklı oluyordu, farklı sarılmalar, bir saat süren öpüşmeler, umulmadık yerlerde ani birleşmeler oluyordu –garajların arkasında ya da trenlerde–, hemen soyuveriyorduk giysilerimizi. Başka zamanlardaysa sevişme uzadıkça uzuyordu, başım bacaklarının arasında uzanıyor, şeyini yalıyor, kenarlarında geziniyordum, o da parmaklarıyla tutup açıyordu benim için.</p>
<p>Bazen Eleanor’a bakınca öyle bir aşka kapılıyordum ki –yüzü, bütün varlığı ışıltılar yayıyordu– buna dayanamıyor, başımı çevirmek zorunda kalıyordum. Bu kadar derin duygular istemiyordum: rahatsızlık, sahiplenme. Sekse bayılıyordum; uyuşturucu gibi o da bir oyundu, bağımlılıktı. Birlikte büyüdüğüm çocuklar bana seksin iğrenç bir şey olduğunu öğretmişlerdi. Kokulardan, pis sözlerden, utançtan, at gibi kişnemelerden ibaretti. Ama benim için aşk çok güçlüydü. Aşk yüzerek bedenin içine, kapakçıklara, kaslara, kan dolaşımına doluyordu, sevişirken penis hep dışarıda kalıyordu. Onun için de içten içe, duyduğum o aşkı kirletmek ya da bir biçimde bedenimden dışarı atmak isteğine kapılıyordum.</p>
<p>Endişelenmeme gerek yoktu. Aşkım zaten zayıflamaya başlamıştı. Eleanor’un başka birine âşık olduğunu ya da benden sıkıldığını söylemesinden korkuyordum. Ya da ona göre olmadığımı. Hep öyle olur ya.</p>
<p>Korku yaşamıma girmişti. İşime girmişti. Varoşta insanı hiçbir şey komşusunun kendisiyle ilgili düşünceleri kadar korkutamaz. Annem onun için saçını taramadan bahçeye çıkıp çamaşır bile asamazdı. Ben o insanların ne düşündüğüne zırnık aldırmazdım; ama şu an Pyke’ın, Tracey’nin ve öbürlerinin oyunculuğumu beğenmeleri çok önemliydi benim için. Gruptaki yerim öyle pek sağlam değildi, cesaretimi yitiriyordum. Neler yaptığımı Eva’ya bile anlatmıyordum.</p>
<p>Gece evde Changez’nin ayaklarını sürüye sürüye yürüyüşünü, sakat elini ve aksanını çalışıyordum, aksanın beyazların kulağına tuhaf, gülünç ve Hindistan’a özgü geleceğinden emindim. Changez tipi için (adı artık Tariq’tı) bir de öykü uydurmuştum, Bombay’da koşarken tanıştığı birinden İngiltere’de ‘soyun’ sözcüğünü fısıldamanın bile yettiğini, beyaz kadınların hemen iç çamaşırlarına kadar soyunduklarını öğrenmiş olarak bir heves her tarafı yenmiş valiziyle Heathrow’a iniyordu.</p>
<p>Tiplememe itiraz edecek olurlarsa prova salonunu terk edip eve dönecektim. Böylece, meydan savaşına hazırlanır gibi bir hırsla Tariq tipini gruptakilere oynamak üzere hazırlandım. O gün, grup beni izlemek için nehir kıyısındaki o odada yarım daire biçiminde oturdu. Öne doğru eğilerek bütün dikkatini toplamış olan Tracey’ye bakmamaya çalışıyordum. Richard’la John yüzleri ifadesiz bir biçimde arkalarına yaslanmış oturuyorlardı. Eleanor beni yüreklendirmek için gülümsüyordu. Pyke, dizinde not defteri, başını salladı; Louise Lawrence da defterini ve ucu sipsivri açılmış beş kalemini hazır etmiş bekliyordu. Carol yoga oturuşunda, kimseyle ilgilenmeden başını geriye atmış esnetiyordu.</p>
<p>Bitirdiğimde sessizlik oldu. Herkes başkasının konuşmasını bekliyor gibiydi. Yüzlere tek tek baktım: Eleanor’unki keyifliydi ama Tracey itiraz edecek gibi duruyordu. Kolunu yarım havaya kaldırmıştı. Çıkıp gitmem gerekecekti. En korktuğum şey buydu ama kararımı vermiştim bir kez. Nasılsa Pyke bunları sezmişti. Louise’e yazması için işaret etti.</p>
<p>“İşte bu kadar,” dedi Pyke. “Tariq İngiltere’ye gelir, uçakta bir İngiliz gazeteciyle tanışır, onu Eleanor, hayır, Carol oynayacak. Çok kaliteli görünüyor, tam üst sınıf fıstığı yani. Tariq birden onun sayesinde kendini üst sınıfın içinde buluyor, bu da bizim için işlenecek yeni bir konu! Nereye gitse narinliği, anne şefkati bekleyen hali yüzünden kızlar ona bayılıyorlar. Böyle. Sınıf var, ırk, düzüşme, komedi var. Bir gece eğlencesi için insan daha fazla ne ister?”</p>
<p>Tracey’nin yüzü iyi görünüyordu, tam anlamıyla ifadesizdi. İçimden Pyke’ı öpmek geldi.</p>
<p>“İyi olmuş,” dedi bana.</p>
<p>Oyuncuların çoğu Matthew’a hayrandı. Çünkü karmaşık, çekici bir adamdı; herkes çuvalla borçlu hissediyordu kendini ona. Doğal olarak ben de Pyke’a karşı öbürleri kadar dalkavukça davranıyordum ama içten içe de kuşku taşıyor, aradaki uzaklığı koruyordum. Bu kuşkuculuk Güney Londralı olmamdan kaynaklanıyordu, çünkü oralarda sanatçı görünümlü herkes –yani elliden fazla kitap okumuş, Mallarme’nin adını doğru söyleyen, Camembert’le Brie’nin farkını bilen herkes– hemen şarlatan, züppe ya da aptal damgası yerdi.</p>
<p>Aslında Pyke’la öyle fazla samimi değildim, ta ki bir gün bisikletimin kayışı kırılınca provadan sonra beni spor arabasıyla bırakana kadar, araba geriye yaslanır yaslanmaz insanı yolun yüzeyinden sekiz-on santim yukarı ışınlayan siyah deri koltuklu siyah bir aletti. Açılan üst bölümünden gökyüzü çok iyi görünüyordu. Aletin kapılarındaki hoparlörlerden Doors, Jefferson Airplane’in şarkıları insanın üstüne gümbür gümbür geliyordu. Pyke arabasında rahatsız edilmeden, uzun uzun, ince ince seks düşleri kurmayı seviyordu, böyle hikâyeler anlatmanın hayatın ciddiyetinin ve keşmekeşinin ayrılmaz bir cinsel uzantısı olduğu duygusuna kapılıyordum. Belki beni cinselliğe böylesi bulaştıran Eleanor’du. Belki de derim, gözlerim, tenimin rengi cinsel bir uyanışla göz alıp başkalarında hassas düşünceleri kışkırtıyordu.</p>
<p>Pyke’ın, kişiliğini olduğu gibi açarken, ilk konuşmamızda söylediklerinin başında şunlar geliyordu: “Karim, ben on dokuz yaşındayken kendimi iki şeye adamaya söz vermiştim: parlak bir yönetmen olmak ve olabildiğince çok kadınla yatmak.”</p>
<p>Onun böylesi arzuları dile getirecek kadar saf olabilmesi beni şaşırtıyordu. Ama işte gözünü önünden ayırmadan arabayı kullanırken bu tür hobilerinden söz ediyordu: gittiği orjilerden, New York’taki seks kulüplerinden, bilinen bir iş için bilinmeyen bölgeler ve bunları yapacak alışılmadık insanlar bulmanın verdiği keyiften.</p>
<p>1960’ların ürünü olan, 1970’lerde fantezilerini gerçekleştirecek paraya ve olanaklara kavuşan Marlene ve Matthew için seks hem tazelenme hem de bilgilenmeydi. “Öyle ilginç insanlarla tanışıyoruz ki!” dedi Pyke. “İnsan Wisconsinli bir kuaförle New York’taki bir seks kulübünden başka nerede tanışabilir?”</p>
<p>Marlene de onun gibiydi. İşçi Partisi’nden bir milletvekiliyle yatıyor, entelektüel dostlarına Avam Kamarası’yla, İşçi Partisi’ndeki güç çekişmeleriyle ilgili dedikodu, bilgi taşıyıp duruyordu.</p>
<p>Pyke son kaçamaklarından birini bir kadın polisle yapmıştı, işin büyüleyici yönü kadının karakteri değil –bunun etkisi çok azdı– üniformasıydı; en önemlisi de ters seksten sonra Pyke’a ayrıntısıyla yozlaşmayla mücadeleden söz etmesiydi. Ama Pyke ‘yasal maceram’ dediği bu ilişkiden çabuk sıkılmıştı. “Bir bilim insanı –astronom ya da nükleer fizikçi filan– arıyorum. Entelektüel yaşamımı çok fazla sanata odakladığımı düşünüyorum.”</p>
<p>Pyke’la Marlene, yaşamın tuhaf köşelerine girip çıkışlarıyla bence duyunun derinlerinde yüzenlerden çok, gözü pek gazetecilere benziyorlardı. Gerçek yaşama tutunma tutkuları ondan temelden kopmalarını engelliyordu. Dünyanın işleyişine akıllarını fazla takmaları da bir tür takıntıydı aslında. Pyke’a bu düşüncelerimden söz etmedim tabii; kulaklarımı dikip nefes nefese dinledim. Heyecanlanmıştım. Dünyanın kapıları açılıyordu. Daha önce hiç böyle biriyle tanışmamıştım.</p>
<p>Prova sonrası yine arabada kendimizi tanıma sohbetlerinden birinde, tam çok çalışmaktan deli gibi mutlu olduğum bir zamanda, Pyke içinde mutlaka bir iş olduğunu sezdiğim içten bir gülüşle bana döndü: “Hey, oyundaki katkından çok memnun olduğumu bilmeni istiyorum. Hazırlandığın tip çok komik olacak, çok. Onun için sana özel bir ödül vermeye karar verdim.”</p>
<p>Gökyüzü tepemizden akıl almaz bir hızla akıyordu. Ona baktım, üzerinde tertemiz beyaz gömleği ve eşofman altı vardı. Kolları inceydi, yüzünde katı ve acılı bir bakış vardı; sık sık koşuyordu. Benim ısrarımla o an çalmakta olan soul müziğinin sesini açtı. Özellikle Smokey Robinson’ın ‘Going to a Go Go’ adlı parçasını seviyordu, bir şeyi sevince de üst üste sürekli onu istiyordu. Robinson’ın şarkılarını daha önce hiç dinlememişti. Aslında şu an müthiş bir havayla bir şey patlatıp beni bir anda hem donduran hem de buram buram terleten o hallerine bakıp da hayal ettiğim kadar müthiş görünmüyordu.</p>
<p>Bu arada ben de konuşup duruyor, “Ama zaten bana o kadar iyi davrandın ki Matthew, bu işi vermekle yani. Herhalde bunun önemini anlayamıyorsun,” filan diyordum.</p>
<p>“Ne demek istiyorsun, anlamamakla yani?” dedi bıçak gibi.</p>
<p>“Yaşamımı değiştirdi bu. Beni, kalsam hâlâ ev tasarımıyla uğraşıyor olacağım o hiçlikten alıp çıkardın.”</p>
<p>Homurdandı. “S..tir et onu. O iyilik değil ki, iş işte. Şimdiki hediyen, asıl iyilik bu. Ya da, hediyen kimse o. Yaa. Yaa.”</p>
<p>“Yaa?” Boktan bir baykuş korosuna dönmüştü seslerimiz. “Kimmiş?”</p>
<p>“Marlene.”</p>
<p>“Karının adı Marlene’di, değil mi?”</p>
<p>“Evet. Eğer istiyorsan, senindir. Seni istiyor.”</p>
<p>“Beni mi? Gerçekten mi?”</p>
<p>“Evet.</p>
<p>“Beni istiyor mu? Ne için peki?”</p>
<p>“Senin André Gide’in bile üstüne atlayacağı türden masum bir çocuk olduğunu düşünüyor. Bildiğim kadarıyla Gide artık hayatta olmadığına göre, Marlene’le idare edersin, ha?”</p>
<p>Hiç de onur gibi gelmemişti.</p>
<p>“Matthew,” dedim, “hayatımda hiç bu kadar onurlanmamıştım. Aklım almıyor bunu.”</p>
<p>“Öyle mi?” Gülümsedi bana. “Benden sana, dostum. Bir hediye. Teşekkürümün bir ifadesi.”</p>
<p>Nankörlük etmek istemiyordum ama bu işi burada bırakamayacağımı da biliyordum; gelecekte kendimi tuhaf noktalarda bulabilirdim. Öte yandan Pyke’ın hediyesini geri çevirmek de pek hoş olmayacaktı. Dünyanın her yanında oyuncular onunla beş dakika konuşabilmek için her şeylerini feda ederken o beni karısını düzmeye davet ediyordu. Bunun bir ayrıcalık olduğunun farkındaydım. Bana sunulan şeyin değerinin farkındaydım. Evet, şükran duygularıyla doluydu içim. Ama çok dikkatli olmam gerekiyordu. Tabii bir yanımla da, açıkça söylemek gerekirse şeyimle, bu daveti kabul etmek istiyordum.</p>
<p>Sonunda, “Bir şeyi bilmen gerek, Matthew, ben Eleanor’la çıkıyorum. Çok önemli benim için o. Ben de onun için, öyle sanıyorum.”</p>
<p>“Tabii, biliyorum, Karim. Eleanor’a sana takılmasını ben söylemiştim.”</p>
<p>“Öyle mi?”</p>
<p>Bana bakıp başını salladı.</p>
<p>“Teşekkürler,” dedim.</p>
<p>“Önemli değil. Ona çok uygunsun sen. Sakinsin. Uzun zamandır, son erkek arkadaşı feci bir biçimde canına kıydığından beri, bunalımdaydı.”</p>
<p>“Öyle mi?”</p>
<p>“Sen olmaz mıydın?”</p>
<p>“Evet, tabii, olurdum.”</p>
<p>“Korkunç oldu,” dedi. “Hem de ne adamdı.”</p>
<p>“Biliyorum.”</p>
<p>“Yakışıklı, yetenekli, karizmatik. Tanıyor muydun onu?” diye sordu.</p>
<p>“Hayır.”</p>
<p>“İkinizin birlikte olmasına seviniyorum,” dedi Pyke bana gülümseyerek.</p>
<p>Eleanor’la ilgili öğrendiklerim beni perişan etmişti. Pyke’ın demin dediklerini düşündüm, Eleanor’la ilgili bildiklerimle, bana anlattığı geçmişiyle ilgili bazı şeylerle örtüştürmeye çalıştım. Son erkek arkadaşı feci bir biçimde canına mı kıymıştı? Nasıl yani? Ne zaman olmuştu? Bana neden anlatmamıştı? Başka kimse neden anlatmamıştı bana? Neler oluyordu? Pyke’a bütün bunları sormak istedim ama artık çok geçti. Pyke benim ahmakça yalan söylediğimi sanacaktı.</p>
<p>Pyke konuşmayı sürdürüyordu ama ben artık onu yarı duyuyordum. Arabayı Kensington metrosunun önünde durdurdu. Yolcular çıkışa yığınlar halinde doluşmuş, neredeyse koşar gibi evlerine yollanıyorlardı. Pyke şu an dizindeki not defterine bir şey yazıyordu.</p>
<p>“Cumartesi günü Elanor’u da getir. Akşam yemeğine misafirlerimiz olacak. İkiniz de gelirseniz seviniriz. Çok iyi vakit geçireceğimize eminim.”</p>
<p>“Ben de öyle,” dedim.</p>
<p>Elimde Pyke’ın adresiyle arabadan güç bela indim.</p>
<br/>

<p>Ted içinde çalışmaya başladığından beri yarısı yıkık duran eve vardığımda babam oturmuş yazıyordu. Hindistan’da geçen çocukluğuyla ilgili bir kitaptı bu. Daha sonra da yakında bir salona meditasyon dersine gidecekti. Eva evde değildi. Bazen babamla karşılaşmaya korkuyordum. Onu görmeye ya da onunla cebelleşmeye hazır olmayanı alt etmekte üstüne yoktu. İnsanın yanaklarını çimdikler, burnunu filan sıkar, gördüğü en komik şeymiş gibi davranırdı. Ya da tulumunun askısını indirip çıplak göbeğinde bir ritim tutturur, zorla hangi parça, ‘Land of Hope and Glory’ mi, ‘Mighty Queen’in Manfred Mann versiyonu mu, diye sorardı. Günde beş kez şişkin göbeğini inceleyip, karnına vurarak, sarkan simitleri sıkıştırdığına, Eva’nın yanında da sanki dünyanın dokuzuncu harikasıymış gibi bundan söz ettiğine ya da zorla ısırmasını istediğine yemin edebilirdim.</p>
<p>“Hintli erkeklerin ağırlık merkezleri Batılı sözümona erkeklerinkinden daha aşağıdadır,” diye iddia ediyordu. “Biz daha dengeliyiz. Doğru yerden –mideden– yaşıyoruz. Karından yani, kafadan değil.”</p>
<p>Eva hepsine katlanıyordu; hatta komik bulup gülüyordu. Tamam, onun sevgilisiydi, ama ben? Artık babamı babam olarak değil, kişiliğine akıl erdirilemeyen biri olarak görmeye başlamıştım. Dünyanın bir parçası haline gelmişti, kaynağı değildi; bir biçimde, üzülsem de, başka bir bireydi o. Eva çok çalışmaya başladığından beri de babamın bir başına ne yaptığını düşünmeye başladım. Yatak yapmayı, giysilerini yıkayıp ütülemeyi bile bilmiyordu. Yemek yapamıyordu; çay ya da kahve yapmayı bilmiyordu.</p>
<p>Geçen gün uzanıp rolümü ezberlemeye çalışırken babamdan bana çay ve kızarmış ekmek hazırlamasını istedim. Sonunda peşinden mutfağa gidince çay poşetini makasla kesip içindeki çayı fincana boşalttığını gördüm. Ekmek dilimini sanki arkeolojik kazıda bulunmuş çok nadide bir nesneymiş gibi tutuyordu. Hep kadınlar bakmıştı ona, o da bunu kullanmıştı. Şimdi bu nedenle kızıyordum ona. Çocukken ona duymuş olduğum hayranlığın boşa olduğunu düşünmeye başlıyordum. Ne yapabiliyordu ki? Ne özelliği vardı? Anneme neden öyle davranmıştı? Artık ona benzemek istemiyordum. Öfkeliydim. Beni de aynı biçimde ortada bırakabilirdi.</p>
<p>“Gel buraya, asık surat,” dedi bana. “Oyun nasıl?”</p>
<p>“İyi.”</p>
<p>Devam etti:</p>
<p>“Ama sakın seni ikinci planda tutmalarına izin verme. Beni iyi dinle! Ya başrolü alırım ya da hiçbir rolü, de onlara. Tepeden aşağı inemezsin. Tiyatroda önemli bir Mowgli oyuncusu olarak çoktan zirveye çıktın sen! Sen benim en kaliteli tohumumun ürünüsün, tamam mı?”</p>
<p>Taklidini yaptım: “En kaliteli tohum, en kaliteli tohum.” Sonra da, “Bu saçma sapan şeyleri neden söylüyorsun ki, puşt herif!” dedim. Çıktım.</p>
<p>Nashville’e gittim, günün bu saatinde tenhaydı. Bir-iki karaf Ruddles bira ve bir paket tavuklu tatlı cips aldım, otururken barların bu kadar kasvetli olması şart mı acaba, diye düşündüm, koyu renk tahtalardan yapılması, mobilyaların ağır ve rahatsız olması, insanın içerinin tozu dumanında dört-beş metre ötesini zor göreceği kadar loş ışıklı olmaları şart mıydı yani? Eleanor’u düşündüm, ona duyduğum acıma hissi hâlâ beni ağlatacak gibiydi. Ama barda biraz fazla oturursam bu duygunun geçeceğini de biliyordum. Eleanor’un son erkek arkadaşından söz etmek istemediği ortadaydı, her ne kadar feci bir biçimde canına kıymış olsa da. Bunu bana hiç doğrudan anlatmamıştı. Yaşamının önemli bir bölümünün dışında tutmuştu beni. Bu da acaba bana ne kadar değer veriyor diye düşünmeye itiyordu tabii beni.</p>
<p>Yaşamım boyu genelde tuhaf işlere bulaşmıştım; toprak altımdan kayıyor gibiydi. Şu akşam yemeği işi mesela. Pyke’ın adresini yazdığı kâğıt parçasına baktım. ‘Akşam yemeği’ lafı bile kafamı karıştırıyor, beni sinir ediyordu zaten. Her şeye yanlış ad veriyorlardı bu Londralılar. Akşam yemeği öğle yemeği gibiydi, çay akşam yemeği gibi, kahvaltı öğlen kahvaltısı gibi, öğle sonrasıysa puding demekti.</p>
<p>Arkadaşlarımla konuşmalıydım bazı şeyleri. Zihnimi ancak böyle temizleyebilirdim. Ama Eva’ya, çekine çekine, Pyke’ın davetinden (‘hediye’sinden değil) söz edince korkularımı ve kafa karışıklığımı hiç anlamadı. Müthiş bir şans olarak değerlendirdi bunu. Pyke’ın ne entelektüel biri olduğunu biliyordu, sanki yüzme yarışında kupa almışım gibi hayranlıkla baktı bana. “Önümüzdeki haftalarda bir gün sen de mutlaka Matthew’u buraya davet et,” oldu yanıtı. Sonra Jamila’yı aradım. Onun fikrini almak işime yarayabilirdi. Ondan ve son zamanlarda düzüşmeye takılan adla ‘cinselliğinden’ ne kadar korktuğumu fark etmeye başlıyordum; duygularının gücünden, düşüncelerinin etkisinden. Güney Londra’da tutkunun hep bir ücreti vardı. “Pekâlâ,” dedim. “Ne diyorsun?”</p>
<p>“Ah, bilmiyorum, Krema. Sen nasılsa aklına eseni yaparsın. Kimseyi dinlemezsin. Ama ben olsam adamın evine gitmezdim. Seni kontrol altına alıyorlar bence bu insanlar. Gerçek dünyadan uzaklaşıyorsun.”</p>
<p>“Ne gerçek dünyası? Gerçek dünya yok ki, var mı yani?”</p>
<p>Sabırla, “Evet,” dedi, “sıradan insanların dünyası, uğraşmak zorunda oldukları bütün o boklar: işsizlik, kötü evler, sıkıntılar. Yakında bunların hiçbiri sana bir şey ifade etmemeye başlar.”</p>
<p>“Ama, Jammie, bu insanlarda bok gibi güç var.” Sonra bir hata yaptım: “Ne kadar zengin ve başarılı bir yaşam sürdürdüklerini merak etmiyor musun hiç?”</p>
<p>Burun kıvırıp gülmeye başladı. “Ben ev dekorasyonuna senin kadar meraklı değilim, şekerim. Ve o insanların yakınında bulunmak istemiyorum doğrusunu istersen. Peki, sen ne zaman geliyorsun bizi görmeye? Sana koca bir tencere nefis dal ayırdım. Changez bile yaklaşamıyor yanına; senin için saklıyorum onu, eski aşkım.”</p>
<p>“Teşekkürler, Jammie,” dedim.</p>
<p>Cuma gecesi, o haftaki çalışmayı bitirip giderken Pyke Eleanor’la bana sarıldı, ikimizi de öpüp, “Yarın görüşüyoruz, tamam mı?” dedi.</p>
<p>“Evet,” dedim. “Görüşüyoruz.”</p>
<p>“Sabırsızlıkla bekliyoruz,” dedi.</p>
<p>“Ben de,” diye yanıtladım.</p>
</body>
</html>