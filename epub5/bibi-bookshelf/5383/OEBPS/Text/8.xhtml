<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>
    <body>
<div class="bos6"></div>
<p class="baslik1">8. Bölüm</p>
<div class="bos2"></div>
<p>“Hiçbir şey yaptığın yok,” dedi babam. “Serserinin tekisin sen. Kendini avareliğe kaptırıp mahvettiğinin farkında mısın? Kalbim dayanmıyor buna.”</p>
<p>“Bana bağırma, buna dayanamıyorum.”</p>
<p>“O kalın kafana bunları sokmak için mecburum, oğlum. O sınavların hepsinden kalmayı nasıl becerdin? Tek tek her birinden nasıl kalır insan onların?”</p>
<p>“Kolay oldu. Hiçbirine girmiyorsun olup bitiyor.”</p>
<p>“Öyle mi yaptın yani sen?”</p>
<p>“Evet.”</p>
<p>“Ama, neden Karim, evden o lanet sınavlara gidiyormuş gibi çıkarak beni kandırdın. Sana duyduğum güvenle dopdolu çıktın evden. Şimdi anladım neden öyle göründüğünü,” dedi acı içinde. “Nasıl yapabildin bunu?”</p>
<p>“Çünkü ruh halim ders çalışmaya uygun değil. Olup bitenler çok karıştırıyor aklımı. Senin annemi terk edişin filan. Çok önemli bir şey bu. Yaşamımı etkiliyor.”</p>
<p>“Kendi yaşamını mahvettiğin için beni suçlama,” dedi. Ama gözleri yaşla doluydu. “Neden? Neden? Neden? Sen karışma buna, Eva,” dedi Eva bağırmalarımızı duyup odaya girince. “Bu çocuk bütünüyle bitirip atmış kendini. Ne yapacaksın o zaman, ha?”</p>
<p>“Düşünmek istiyorum.”</p>
<p>“Düşün o zaman, aptal herif! Beynin yok ki, nerenle düşüneceksin?”</p>
<p>Böyle olacağını biliyordum; hazırdım yani buna. Ama bu aşağılayıcı tavır bütün gücümü, elimdeki her şeyi savurup atan bir tayfun etkisi yaratmıştı. Kendimi daha önce hiç bu kadar aşağılanmış hissetmemiştim. Sonrasında babam benimle hiç konuşmadı. Artık Changez’yle karşılaşma korkusu yüzünden Jamila’nın evinde de kalamıyordum. Yani babamı her gün görmek ve beni yerin dibine batırmasına katlanmak zorundaydım. Her şeyi neden bu kadar üstüne alındığını bilmiyordum. Neden bu kadar takıyordu ki aklını? Sanki ortak bir yaşamımız varmış gibi davranıyordu. Ben ikinci parçasıydım o yaşamın, onun bir uzantısıydım ama ona teşekkür edeceğime her yanını boka bulamıştım.</p>
<p>Eva’nın evinde bir gün kapıyı açıp da karşımda yeşil tulumu, iş çantası ve kesik içindeki suratını kaplayan bir gülüşle Ted Enişte’yi görünce hem çok sevindim hem de şaşırdım. Hole girip duvarlara ve tavana işinin ustası bir tavırla bakmaya başladı. Eva geldi, sanki uzaklardan sürgünden dönen bir ressam gibi, mesela Afrika’dan dönen Rimbaud gibi, karşıladı onu. Ellerini sıktı, göz göze bakıştılar.</p>
<p>Eva, Ted’in nasıl umut veren bir şair olduğunu babamdan duyduğundan söz etmişti. Yaşamını nasıl değiştirip o işi sürdürmediğinden, yeteneğini boşa harcadığından. Bu Eva’yı etkilemişti, hep birlikte bir akşam yemeğine gitmişlerdi onun ayarlamasıyla. Sonra da King’s Road’daki Caz Kulübü’ne –Ted Enişte daha önce hiç kara renkli duvar görmemişti–. Eva babama hınzırca, “Artık Londra’ya taşınma zamanı geldi, değil mi?” demişti.</p>
<p>“Ben Beckenham’ın sessiz sakin oluşunu seviyorum, kimse keyfimizi kaçırmıyor,” dedi babam; bu konunun böylece kapandığını sanmıştı, konuştuğu annem olsa kapanıp giderdi de zaten.</p>
<p>Ama işler ilerlemişti. Eva caz parçaları arasında Ted’e bir teklifte bulunmuştu: Gel, evimi güzelleştir, Ted, bir yandan da swing plakları çalar, margarita içeriz. İş yapar gibi hissetmezsin yani kendini. Ted Eva’yla ve babamla çalışma fırsatının üstüne atlamıştı, biraz burnunu sokmayı sevdiğinden –özgürlüğün babama iyi gelip gelmediğini ve Ted’e nasıl geleceğini görmek için– biraz da iş yapma hevesi geri gelsin diye. Ama daha bu haberi Jean Teyze’ye açması gerekiyordu. Bu da işin zor bölümüydü.</p>
<p>Jean Teyze tam karışıklığın içine düşmüştü. İş vardı, parası ödenecek bir iş, haftalar sürecek, Ted de yapmaya can atıyordu. Başlamaya hazırdı, tek sorun işverenin Jean’in düşmanı, korkunç, erkek avcısı, eksik bir kadın oluşuydu. Biz nefesimizi tutup beklerken Jean Teyze bu konuyu bir gün kadar düşündü. Sonunda hiçbirimizin anneme söylememesi ve Ted’in her gün kendisine babamla Eva’nın ilişkisi konusunda ayrıntılı bir rapor vermesi koşuluyla işi yapmasına izin vererek sorunu çözdü. Bu koşulları kabul ettik, Ted’in Jean’e anlatabileceği şehvet öykülerini düşünmeye çalıştık.</p>
<p>Eva ne istediğini biliyordu: Bütün evi değiştirmek istiyordu, her bir karesini, çevresinde enerjik, çalışkan insanlar istiyordu. Hemen işe giriştik. Neyse ki artık zeki çocuk numaraları yapmama gerek kalmamıştı, gizemli bir yardımcı işçiydim artık. Taşıma, yükleme ve yıkma işlerini yapıyordum, Eva’ysa düşünme işini. Ted onun her söylediğini aynen yapıyordu. Babam ustalıkla inşaat işinin bütün pisliklerinden sıyrılıyordu, bir kere bize bir Arap küfrü de savurdu: “Hepinizi inşaatçılar götürür inşallah.” Ted bunu babamın hoşuna gideceğini sandığı bir anlaşılmazlıkla yanıtladı: “Haroon, ben keyfi daha havada yakalıyorum bak,” dedi, balyozu duvara indirirken.</p>
<p>Üçümüz birlikte harika bir biçimde şevkle, eğlenerek çalışıyorduk. Eva kendini iyice kaptırmıştı: Bir karar vermesi gerektiğinde yukarıya çekiliyor, limonluğun biçimi ya da mutfağın boyutları konusunda istiareye yatıp Ted’le beni uzun uzun bekletiyordu. İzlenecek yollar onun bilinçaltından çıkıyordu. Bu durum okuduğum bir kitaptakinden, Edmund Gosse’un <i>Father and Son</i>’ından hiç de farklı değildi aslında, orada da baba önemli bir karar öncesinde dua ediyor, Tanrı’nın emirlerini bekliyordu.</p>
<p>Eva öğle yemeğinden önce bizi bahçede serbest bıraktı, vücudumuzu büküp esnettik, dimdik oturduk, salatamızı ve meyvemizi yemeden önce burun deliği yerine başka yerlerden nefes denedik. Ted hepsini çok büyük ve çocukça bir coşkuyla yapıyordu. Sanki onu düşünerek tasarlanmışa benzeyen kobra pozisyonunu aldı. Benim tersime o aptal durumuna düşmekten hoşlanıyordu, yeni ve açık biri olacak sanıyordu hemen. Eva bizi eğlendirse de aslında cadı bir patrondu. Onu sevdiğimiz için yanında çalışıyorduk ama onun tembelliğe hiç tahammülü yoktu; kusursuzu istiyordu, zevkliydi de, en iyi malzeme kullanılsın diyordu, oysa taşrada alışıldık bir şey değildi bu, buralarda genellikle Victoria ve Edward stili evler yıkılıp dümdüz edilir, içleri sunta ve formikayla doldurulurdu.</p>
<p>Sonunda ev beyaza boyandı, bütün odaları. “Ev dediğin beyaz olmalı,” diye düşüncesini belirtti Eva. Yerler cilalı siyah ahşap, panjurlar yeşildi. Ağır kara dövme demir şömineler yeniden yerlerine takılmıştı, Ted illet oluyordu tabii buna, ne de olsa bütün yaşamı annem gibi kadınlar sabahları buz gibi havada kalkıp dizlerinin üzerine çömelerek ateş yakmak zorunda kalmasınlar diye şömine yıkmakla geçmişti.</p>
<p>Her günün sonunda Jean Teyze, Ted Enişte’nin çayını kafasına vurur gibi masaya koyup –yanında da etli bir yemek ya da soslu biftekle sert bir içki alıp (daha vejetaryen olacak cesareti bulamamıştı)– karşısına geçiyor, Eva’yla babamı anlatmasını istiyordu.</p>
<p>“Peki dün gece ona ne anlattın Ted Enişte?” dedim ertesi gün çalışırken. Anlatacak ne vardı ki? Ted’in Eva’yla babamın katıksız mutluluğunu ya da nasıl her an birbirlerinin ev giysilerinin altını çekiştirerek indirdiklerini, kim kovaya on atışta en fazla çubuk şeker sokacak oyunlarını anlatacak değildi herhalde.</p>
<p>Belki de daha ayrıntıya giriyor ve her sabah işe geldiğinde gördüklerini anlatıyordu, Eva mavi ipek pijaması, kırmızı sabahlığıyla bağırıp kahkaha atarak bana kahvaltı için emirler yağdırıyor, gazetelerden yüksek sesle bir şeyler okuyordu. Eskiden annemle babam yalnız <i>Daily Mirror</i> alırlardı, hepsi o. Eva her gün evi beş gazete, üç dergiyle doldurup, <i>Vogue</i>’a, <i>New Statesman</i>’a, <i>Daily Express</i>’e göz gezdirdikten sonra hepsini yatağın yanındaki çöpe atmaya bayılıyordu. Belki Ted Jean’e Eva çalışmaktan yorulunca dördümüzün nasıl yürüyüşler yaptığını da anlatıyordu; Eva’nın ayağı incinince taksi çağırdığımız günü de; babam, Ted ve benim için Roma’nın çöküşü gibi olmuştu bu. Güney Londra’yı iki saat turlamıştık, Eva Guinness içip, Old Kent Road’dan geçerken pencereden sarkıp neşeyle bağırmış, Dr. Lal’in meşhur muayenehanesinde, annemle babamın tanışıp âşık olduğu âşıklar diskosunda durmuştuk. Ama Ted’in bütün bu keyifli, güzel anlardan söz ettiğini sanmıyordum. Jean’in hoşuna gitmezdi bunları duymak. İşine de yaramazdı zaten.</p>
<p>Ted’le ben bu taze aşkın gizli heyecanlarını yakından inceleyecek kadar da yanlarında kalmıyorduk zaten, özellikle babamla Eva’nın Londra’nın merkezinde nehir kıyısında geçirdiği, tiyatroya ilginç oyunlar izlemeye, sinemaya Alman filmleri görmeye ya da Markist konuşmaları dinlemeye, sosyete partilerine katılmaya gittikleri onca gece. Eva’nın eski arkadaşı Shadwell tiyatro yönetmeni olarak ünlenmeye başlıyordu, Royal Shakespeare Company’de asistan olarak çalışıyordu, Beckett atölyeleri düzenliyor, Artaud’nun ve adı duyulmamış yeni yazarların oyunlarını sahneye koyuyordu. Eva bu oyunlardan birinin kostümlerini tasarlayıp hazırlayarak Shadwell’e yardım ediyordu. Bayılıyordu bu işe, böylece o, babam ve Shadwell birlikte her türden (oldukça) önemli insanla yemeklere, partilere gidebiliyorlardı; bizim taşrada gördüğümüz türden insanlar değildi bunlar, gerçek insanlardı, yalnızca konuşmakla kalmayıp gerçekten yazan, oyun yöneten insanlar. Eva daha da fazla girmek istiyordu bu işe; aralarından kalburüstü olanlarla mobilyalardan, ev dekorasyonundan konuşuyordu; hep de şehir dışında yeni bir yer alıyordu bu insanlar, o da kendini satma fırsatı buluyordu tabii.</p>
<p>Geceleri Londra’ya giderken ne kadar şık ve ışıltılı görünüyorlardı, babam takım elbiseli, Eva şallar, şapkalar, pahalı ayakkabılar, çantalarla. Mutlulukları göz alıyordu. Ben de boş evde geziniyor, annemi arayıp biraz çene çalıyor; bazen de Charlie’nin çatı katında yere uzanıp acaba ne yapıyor şu an, nasıl eğleniyordur kimbilir diye düşünüyordum. Babamla Eva geç geliyorlardı, kalkıp giysilerini çıkarışlarını izliyor, en son bir oyun, romanla ya da seks skandalıyla ilgili kim kime ne demiş onu dinliyordum. Eva yatakta şampanya içip televizyon seyrediyordu, buna çok şaşırıyordum, haftada en az bir kez de Londra’ya yerleşmemize kesin kararlı olduğunu söylüyordu. Babam oyunu anlatıyor, yazarın Çehov’un eline nasıl su dökemeyeceğinden söz ediyordu. Çehov babamın gelmiş geçmiş en sevdiği yazardı, hep Çehov’un oyunlarıyla öykülerinin kendisine Hindistan’ı anımsattığını söylerdi. Neden sonra bununla, yazarın kişilerinin işe yaramazlığının, tembelliğinin, özlemlerinin çocukluğumdan hatırladığım büyüklere ne kadar benzediğini söylemek istediğini anladım.</p>
<p>Ama Jean’le Ted’in enine boyuna çekiştirebilecekleri konu paraydı. Benim bile canımı sıkmaya başlamıştı. Evde para konusunda anamız ağlıyordu. Kıtlık varmış gibi yaşayan annemin tersine, Eva canının her istediğini alıyordu. Bir dükkâna girip de gözü bir şeye takıldıysa –Matisse tablolarının albümü, bir plak, Yin ve Yang küpeleri, Çin şapkası– ânında alıyordu. Bizim para konusunda çektiğimiz sıkıntı ve suçluluktan onda eser yoktu. “Hak ediyorum,” diyordu hep. “Kocamla yaşarken mutsuzdum, bir daha mutsuz olmak istemiyorum.” Onu hiçbir şey durduramıyordu. Bir gün beraber resim yaparken ona bu hovardalığından söz edince hemen, “Paramız biterse ben bir yerden bulurum,” deyip susturdu beni.</p>
<p>“Nereden peki, Eva?”</p>
<p>“Galiba farkında değilsin, Karim, dünya para kaynıyor! Ülkenin her yanından akıyor para, görmüyor musun?”</p>
<p>“Evet, görüyorum, Eva, ama hiçbiri bizim evin üstünden akmıyor.”</p>
<p>“İhtiyacımız olursa birazını buraya akıtırım.”</p>
<p>“Haklı,” dedi babam da yargıç havalarında, sonradan yanına gidip Eva’nın bu sözlerini anlatıp aklından nasıl zoru olduğunu göstermeye çalıştığımda. “İnsanın paraları oluk oluk üzerine çekebilmesi için aklının dingilini sağlam tutması gerek.”</p>
<p>Tabii bu sözler onun maaşını mıknatıs gibi kendine çekmek dışında aklının dingilini sağlam tutmakla hiç işi olmamış birinin ağzına fazlaydı; Anwar bu paraya hep ‘kazanılmamış kazanç’ derdi. Ama babamın şu an üzerinde coşkuyla dans ettiği güven halısını yere yayan aşk ve Eva’ydı. Benim kendimi tutucu hissetmeme neden oluyorlardı.</p>
<p>Babam evde haftada bir Taoculuk ve meditasyon üzerine guruluk seanslarına başlamıştı, önceden olduğu gibi yani, ama bu kez Eva’nın ısrarıyla gelenler para ödüyorlardı. Babamın ağzının içine bakan dürüst, genç bir izleyici takımı vardı –öğrenciler, psikologlar, hemşireler, müzisyenler– hayranlardı ona, bazıları telefon edip gece geç saatte telaşla geliyorlardı, onun ilgiyle dinlemesi tiryakilik yaratmıştı bunlarda. Grubuna katılmak için bekleyenlerin bir listesi vardı. Bu toplantılar için ben odayı elektrik süpürgesiyle süpürüyor, tütsüleri yakıyor, misafirleri başgarson gibi karşılayıp onlara Hint tatlıları ikram ediyordum. Eva babamın da sunuşunu çeşitlendirmesi gerektiğini söylüyordu ısrarla; onu sabah işe gitmeden önce kütüphaneden aldığı zor kitapları okumaya zorluyor, kahvaltıda bir zamanlar herhalde Charlie’ye de teknik resim ödevini yapıp yapmadığını kontrol ederken kullandığı ses tonuyla soruyordu: “Peki bu sabah neler öğrendin bakalım?”</p>
<p>Eva’nın yerel gazetede bir tanıdığı vardı, Charlie’yi <i>Bromley and Kentish Times</i>’ın birinci sayfasına çıkaran yardımsever adamdı bu, babamla da röportaj yaptı. Babamın yaldızlı bir yastık üzerinde kırmızı yeleği ve Hint pijamalarıyla otururken resmini çekti. İşe giderken rastladığı insanlar bu ani ünden etkilendiler tabii, babam bana keyifle 2 numaralı platformda onu nasıl birbirlerine gösterdiklerini anlattı. Hayatta bir başarı yüzünden tanınmak babamı inanılmaz derecede etkiliyordu; Eva’dan önce kendini başarısız biri gibi görmeye, yaşamını bir hayal kırıklığı saymaya başlamıştı. Ama işte, karısını ve çocuklarını terk eden düzeysiz, tembel bir Hintli olarak görülüyordu, birlikte çalıştığı insanlar dışlıyorlardı onu, arkasından ya da yüzüne baka baka dalga geçiyorlardı. Gazetedeki resimde ağzına bir konuşma balonu yapıp şöyle yazmışlardı: “Yaşamın karanlık gizi kara bir şarlatan tarafından çözüldü –tabii vatandaşın parası karşılığında–.” Babam işini bırakmayı düşünüyordu. Eva canı ne isterse yapmasını söylüyordu ona; ikisine de bakardı o nasılsa, aşk açısından demek istiyordu herhalde.</p>
<p>Ted’in Jean Teyze’ye bunlardan söz ettiğini sanmıyordum, her saat yaşadığımız öbür aşk gösterilerinden de –Eva’nın babamın konuşurken noktalama işaretleri yerine kullandığı bütün o homurdanmaları, iç çekmeleri, kişneme ve inlemeleri taklit edişi filan–. Ted’le ben onu bir keresinde inşaat halindeki mutfakta çocuğunun ilk sözcüklerini gururla diline dolayan bir anne gibi babamın çıkardığı seslerden bir senfoniyle koşuşturur bulmuştuk. Babamla Eva en önemsiz şeyleri bile, örneğin babamın trende karşılaştığı insanların özelliklerini saatlerce tartışabiliyorlardı, ta ki ben dayanamayıp, “Ne boktan şeyler konuşuyorsunuz böyle!” diye bağırana dek. Kendilerini öyle kaptırmış oluyorlardı ki bana şaşkınlık içinde bakıyorlardı. Ne konuştuklarının önemi yoktu galiba, sözcükler yalnızca çiçekler ve öpücükler gibi alınıp verilen sevgi araçlarıydı. Eva evden her çıkışında mutlaka, “Hey, Haroon, seveceğin bir şey buldum,” diyerek dönüyordu –Japon bahçeleriyle ilgili bir kitap, ipek bir eşarp, bir Waterman dolmakalem, Ella Fitzgerald albümü, hatta bir keresinde yaptığı gibi bir uçurtma–.</p>
<p>Bunları izlerken ben de kendi öfke dolu aşk kuramlarımı geliştiriyordum. Aşk böyle iki kişiye özel bencilce ruh yücelmelerinden öte bir şey olmalıydı. Onların elinde aşk dar görüşlü, özel, bencil bir piçe dönmüştü, şu an Jean Teyze’nin evinde yatağında yatan kadın pahasına, onun yaşamını hiç önemsemeden keyfini sürüyordu. Babamın bu mutluluğa karşı ödemeyi kabul ettiği bedel annemin perişan haliydi. Nasıl yapabilmişti bunu?</p>
<p>Ona da haksızlık etmemek gerek, bu perişan durum onu da etkiliyordu. Eva’yla bu konuyu konuşuyorlardı: Eva ona aklını fazla taktığını söylüyordu. Ama başka türlüsü olabilir miydi ki? Televizyon seyrederken ya da yemekteyken babamın yüzünden pişmanlık dalgaları geçtiği oluyordu ara sıra. Pişmanlık, suçluluk ve acı içinde eziliyordu. Anneme çok kötü davranmıştı, bize bunu anlatıyordu. Annem kendisini, ilgisini, sevgisini vermişti ona, oysa şu an Eva’nın evinde mutlu, huzurlu yatağın yolunu gözlüyordu.</p>
<p>“Kendimi suç işlemiş biri hissediyorum,” deyivermişti bir keresinde Eva’ya saflıkla, bir an her şeyi unutmuş, şanssızlık eseri gerçek ağzından çıkıvermişti. “Parasıyla mutlu yaşayan ama o parayı elde etmek için başkasına ciddi bedensel zarar vermiş biri gibi yani.” Eva kendini tutamamış, bağırmıştı ona, babam onu bir anda nasıl acımasızca incittiğini anlamamıştı tabii. Aklı başından gitmişti Eva’nın.</p>
<p>“Ama sen onu istemiyordun ki! İkiniz birbirinize uygun değildiniz ki! Birbirinizi aptallaştırıyordunuz. Bunu anlayacak kadar uzun yaşamadınız mı beraber?”</p>
<p>“Daha fazlası gelmezdi elimden,” dedi. “Daha fazla ilgi göstermeye çabaladım. Bu kadar fazla incitilmeyi hak etmemişti tabii. İnsanların birbirlerini terk etmelerine karşıyım ben.”</p>
<p>“Bu suçluluk duygusu ve pişmanlık bizi mahvedecek!”</p>
<p>“İçimde benim bu...”</p>
<p>“Lütfen, lütfen, aklından sil at bunu.”</p>
<p>Ama nasıl atacaktı aklından? Sacdan bir damın üstündeki su gibi günden güne çürütüp bozuyor, aşındırıyordu onu bu. Her ne kadar bir daha böyle safça sözler etmemeye kararlıysa da ve Eva’yla babam her an sevişmeye can atsalar da, Eva’yı babamın kulaklarının ve burun deliklerinin kıllarını koca bir makasla kesmek gibi aptalca şeyler yaparak kıkırdarken yakalasam da yakalanması olanaksız bakışlar vardı, babamın mutluluğunun ancak lekeli bir mutluluk olabileceğini anlatan bakışlar.</p>
<p>Eva belki de bu havayı dağıtmak umuduyla, Ted’in dekore ettiği güzel beyaz evi biter bitmez satışa çıkardı. Babamı oralardan götürmeye karar verdi. Londra’da bir daire bulacaktı. Taşra yaşantısı bitmişti: Bırakacaklardı oraları artık. Belki de Eva mekân değişikliğiyle babamın annemi düşünmekten vazgeçeceğini sanıyordu. Bir keresinde üçümüz Eva’nın arabasıyla High Street’te giderken babam arkada bağırmaya başlamıştı. “Ne var?” dedim ben. “Ne oldu?”</p>
<p>“Oydu,” diye yanıtladı. “Anneni bir dükkâna girerken gördüğümü sandım. Yalnızdı. Yalnız olmasını istemiyorum.”</p>
<p>Babam annemle telefonla konuşmuyordu, görmüyordu da onu, uzun vadede en iyisinin bu olduğunu düşünüyordu. Yine de her ceketinin cebinde resimlerini taşıyordu onun, yanlış zamanlarda kitaplarının arasından düşürüp Eva’yı sinirlendiriyordu; babam bana annemi sorduğunda onunla birlikte başka bir odaya, Eva’dan uzağa gidiyorduk, utanılacak bir şey konuşuyormuşuz gibi yani.</p>
<br/>

<p>Evi toplayıp Londra’ya taşınırken Eva bir yandan da artık bu civara pek uğramayan Charlie’yi bulmaya çalışıyordu. Demek ki o da bizim gibi bu varoşu terk edip yeni bir yaşama başlamaya karar vermişti. Sonrası ya vezirlikti ya rezillik. Charlie orada burada yatmaktan, çulsuzluktan, bir yere yerleşmemekten, bulduğunu becermekten memnundu; bazen prova yapıp şarkı yazdığı bile oluyordu. Bu aşırılıklara umutsuzluktan değil, yaşam heyecanını artırmak için başvuruyordu. Ara sıra sabahları kalktığımda onu mutfakta buluyordum, deli gibi atıştırıyordu, bir sonraki lokmasının nereden geleceği belli değildi sanki, sanki her gün sonu her an gelebilecek bir maceraydı. Sonra da çekip gidiyordu.</p>
<p>Babamla Eva, Charlie’nin sanat okullarında, barlarda, çamurlu çayırlardaki ufak festivallerde verdiği bütün konserlere gidiyorlardı. Eva elinde birası zıp zıp zıplayarak coşturuyordu onları. Babam arkadan göz kırpıyordu ona, gürültüden ve kalabalıktan, vahşi St. Vitus birasının içinde boğulmuş, yarı baygın genç, uyuz tiplerin üstünde dans ediyordu. Babam acıdan, pis kokan giysilerden, hap krizlerinden, on dört yaşında çocukların ambulansla götürülmesinden, gelişigüzel sevgisiz sevişmelerden, sırf ailelerden kaçmak için Herne Hill’deki leş gibi yerlere gidilmesinden rahatsız oluyordu. Bunun yerine bir öğrenci eğitmeyi yeğlerdi –Fruitbat’taki dürüst kızı örneğin ya da Çin halısı giymiş gibi görünen sürekli gülen sevgilisi Chogyam-Jones’u–; onlar tarafından pohpohlanmaya ihtiyacı vardı. Yine de babam gereken her yerde Eva’nın yanındaydı. Yaşamdan öncesine göre daha fazla tat aldığı kesindi, sonunda Eva Londra’ya taşınacağımızı açıklayınca o da doğrusunun bu olduğunu itiraf etmişti.</p>
<p>Babamla tavan arasında Charlie’nin eşyalarını toplarken Charlie’nin sorunundan söz etmiştik; grubunun özgün bir müziği olmadığının farkındaydı aslında Charlie. İlgi çekmek için elmacık kemikleri çıkık, kız gibi uzun kirpikli ilginç vokalci-gitaristi kullanıyorlardı, çocuk Albert Hall’da çalmak için değil, moda dergilerine modellik etmek için teklif alıyordu. Başarısızlık Charlie’yi avareleştirmişti. Cebinde bir şiir kitabıyla dolaşıyor, canı çektikçe açıp bir fırt klasik dize çekiveriyordu. Ancak bir Oxford mezununa uyacak sinir bozucu bir özentilikti yaptığı, hele bir de Charlie’nin yaptığı gibi tam konuşmanın orta yerinde olunca, bir üniversite konserinde yapmıştı yine geçenlerde; tam Öğrenci Birliği Başkanı’yla konuşurken elini cebine atıvermişti Charlie, işaretli bölüm açılmış, Charlie sıcacık Güney’den ağız dolusu cevher saçarken adamın gözleri şaşkınlıktan yuvalarından fırlamıştı.</p>
<p>Ne şaşkın bir çocuktu. Ama Eva baştan beri yetenek küpü olduğunu iddia etmiş durmuştu, güzeldi de, Tanrı şeyini övüp yaratmıştı. En kötüsünden bir Orson Welles’ti. Tabii ki bu Tanrısal gücün uzun zamandır farkında olmak kişiliğini çarpıtmıştı. Kibirliydi, ukalaydı, anlaşılması zordu, canının istediğine iyiydi yalnızca. Kafasından mancınıkla dünyayı etkileyecek sözler atacağı duygusunu uyandırmaya çalışıyordu herkeste, öbür İngiliz çocuklar gibi yani: Lennon, Jagger, Bowie. Gençken insanların gelecekte yazacağı kitaplar için ona hayranlık duymasını bekleyen André Gide gibi, Charlie de yeteneği yüzünden sokaklarda sevgi gösterileriyle karşılanmaya bayılacak biriydi. Ama bu ilginin kaynağı çekiciliğiydi, yetenek sanılıyordu bu yalnızca. Çekiciliğine kendisi bile kapılıyordu anladığım kadarıyla.</p>
<p>Neydi çekiciliğinin sırrı? Beni nasıl o kadar uzun süre etkilemişti? Charlie için yapamayacağım şey yoktu, hatta şu an bile onun yirmi yıllık eşyalarını ayıklıyordum. Ona karşı böylesi zayıf olan bir ben değildim tabii. Başkaları da vardı, o daha bir şey istemeden vermeye hazır bekleyen. Nasıl oluyordu bu? Çekiciliğin çeşitlerini incelemiştim. Yalnızca çok keyif saçanlar vardı, en az yetenekli olanlar bunlardı. Bir de güçlüler vardı, başka bir erdemleri yoktu. Ama en azından gücü, çıkık elmacık kemiklerinin tersine, kendileri yaratıyorlardı. Bir de dinlemesi çok etkileyici olanlar vardı; onların üstünde de insanı güldürebilenler. Bir de zekâ ve bilgilerine hayran bırakanlar; bu, eğlenceden öte bir başarıydı tabii.</p>
<p>Charlie’de bunların hepsinden birazcık vardı; her telden çalabiliyordu o. Ama onun asıl gücü insanı kendi kendine hayran bırakabilmesiydi. Birine gösterdiği ilgi, tabii ilgisini gösteriyorsa, tartışmasızdı. O kişiye ilgisini çeken başka hiç kimse yokmuş gibi bakmayı çok iyi biliyordu. Yaşantısıyla ilgili sorular soruyor, konuşurken her ânın tadını çıkarmaya çalışıyor gibi görünüyordu. Kusursuz bir dinleyiciydi, içtenlikle yapıyordu bunu. Bunun bir sakıncası, bütün psikopatların üstüne üşüşmesiydi tabii. Başka kimse dinlemiyordu bu insanları, Charlie’yse bir kez öylesine yapıyordu ki bu işi, bir daha unutamıyorlardı; belki yatıyordu da onlarla. Eva’nın bu insanları ondan uzak tutması gerekiyordu, çok önemliyse mesaj bırakın diyordu onlara. Onlar ön kapıda bütün gün bekleşirken Charlie bahçenin arka çitlerinden aşıp evden kaçıyordu.</p>
<p>Uzun zamandır tanıktım işte başarısına, demek Charlie çekiciliğini kullanıp kendini ev sahiplerine davet ettiriyor, ona eşyalarını ikram ediyorlar, o da bu yöntemle evleri soymuş oluyordu. Hiç kuşkum yoktu, soygundu bunun adı; almak istediği eşyaları gözüne kestiriyor, alıyordu da. Yanlıştı bu yaptığı, aldatmacaydı ama ona müthiş bir hayranlık duyuyordum. Özellikle kızlar üzerinde etkili olan tekniklerini not aldığım oluyordu.</p>
<p>Tabii sonuçta bunlar zararsız şeyler sayılmazdı. Hayır; Charlie en acımasız, belki de en öldürücü baştan çıkarıcı tipiydi. Yalnızca seksi değil, aşkı, bağlılığı, iyiliği, desteği de zorla kullanıp çekip gidiyordu. Bu ustalığı göstermeye ben de can atıyordum ama bende önemli bir bileşen eksikti; Charlie’nin irade gücü ve aklına esen her şeye sahip olma yolundaki akıl almaz güçlü hırsı. Hata affetmiyordu, görülmemiş bir hırsa sahipti. Ama hiçbir yere varamıyor, mutsuz oluyordu. Zaman ilerliyordu, vardığı nokta Hawkwind gibi söyleyen Musn’t Grumble adlı kötü bir rock grubunda çalıp söylemekti.</p>
<p>Charlie öz babasını hastayken de, annesinin yanında mutsuzluk içinde yaşarken de pek görmedi. Ama Charlie Eva’nın evinde kalırken babamla saatlerce oturuyor, ona doğruları anlatıyordu. Birlikte Charlie’nin yeteneği üzerine kehanetlerde bulunuyorlardı. Babam ona bilinçaltı haritaları çiziyor; rotaya, hıza, yol için gerekli giysilere, tehlikeli iç bölgeye yaklaşırken direksiyonda nasıl oturması gerektiğine ilişkin önerilerde bulunuyordu. Charlie günler boyu çok yüksek bir beklentinin dolunayında ruhundaki güzellikten bir parçayı ayırmaya çalışıyor, bence (ve neyse ki) hiçbir yere de varamıyordu. Şarkıları hâlâ bok gibiydi.</p>
<p>Bunu anlamak biraz zamanımı aldı, çünkü Charlie’ye karşı hâlâ öyle yakınlık duyuyordum ki ona mesafeli bakamıyordum. Ama zayıflıklarını fark edince –Genius grubuna girme hevesini filan– artık avucumdasın dedim. Eğer istersem ondan intikam alabilirdim, böylece kendi –biraz güdük kalmış– amaçsız yaşamım da acı bir ders almış oluyordu tabii.</p>
<p>Arada Eva’ya fotoğrafçı ya da oyuncu, belki de gazeteci olursa eğer savaş bölgesinde, Kamboçya ya da Belfast’ta muhabir olmak istediğimi söylüyordum. Otoriteden ve emir almaktan nefret ettiğimi biliyordum. Ted ve Eva’yla çalışmaktan hoşlanıyordum, istediğim gibi gelip gitmeme izin veriyorlardı. Ama amacım Musn’t Grumble’a ritim gitar olarak girmekti. Biraz çalabiliyordum nasılsa. Bunu Charlie’ye açtığımda gülmekten boğuluyordu. “Ama sana çok uygun bir işimiz var,” dedi.</p>
<p>“Öyle mi, nedir peki?”</p>
<p>“Cumartesi başlıyorsun,” dedi.</p>
<p>Ve bana Musn’t Grumble’da yedek şoförlük verdi. Hâlâ bir hiçtim ama zamanı geldiğinde Charlie’den intikam alabilecek durumdaydım.</p>
<p>Doğru zaman bir gece geldi, bir sanat okulu konserinde eşyaları kamyonete taşımaya yardım ediyordum. Barda babamla Eva’nın sanki Miles Davis’in veda konseriymiş gibi konser üzerine konuştuklarını duydum. Charlie yanımdan geçti gitti, kolunu bir kızın omzuna atmıştı, kızın göğüs uçları belliydi, kızı güldürmek için bana, “Hadisene Karim, koca kız gömleği, Dorothy’nin arkadaşı, hadi. Hapımı soyunma odasına getir çabuk, oyalanma,” diye seslendi.</p>
<p>“Acelen ne peki?” dedim. “Bir yere gittiğin yok; grupla da, yalnız da.”</p>
<p>Her zamanki gibi saçını eliyle okşayıp yatırarak anlamamış gibi baktı bana, şaka yapıp yapmadığımı anlamaya çalışıyordu. “Ne demek istiyorsun?”</p>
<p>Evet... Elime geçirmiştim. Kendi ayağıyla gelmişti işte.</p>
<p>“Ne demek mi istiyorum?”</p>
<p>“Evet,” dedi.</p>
<p>“Bir şeyler olmak istiyorsan yetenek gerek, Charlie. Yukarıda bir yerlerde olmalı bu.” Alnıma vurdum elimle. “Görünüşe bakılırsa senin gibi arka kapıya layık birinde de yukarılarda bu yok. Sen her şeye öylece bakıyorsun, suratsın yalnızca, o kadarını söyleyeyim. İşin ilgimi çekmiyor, ilgimi çeken şeyler istiyorum. Beni bilirsin. Şoke olmak istiyorum ben. Ama hiç de şoke olduğum yok. Hiç hem de.”</p>
<p>Bir süre düşünceli baktı bana. Kız kolundan çekiştirdi. Sonunda, “Ben orasını bilmem. Zaten grubu dağıtıyorum. Söylediklerinin hiçbir anlamı yok yani,” dedi.</p>
<p>Charlie dönüp yürüdü. Ertesi gün yine kayboldu. Artık konser yoktu. Babamla ben eşyaları toplamayı bitirdik.</p>
<br/>

<p>Yatakta uyumadan önce Londra hayalleri kurdum, orada, şehir benim olunca neler yapacağımı filan. Londra’nın kendine özgü bir sesi vardı. Korkarım bu ses Hyde Park’ta elleriyle bongo çalanların çıkardığı sesti; Doors’un ‘Light My Fire’ının klavye sesi vardı bir de. Kadife pelerinli, özgür yaşayan çocuklar vardı; her yerde binlerce siyah vardı, kendimi dışlanmış hissetmeyecektim yani; raflarında başlıkları öyle çok büyük harflerle yazılmamış ya da burjuva özentisiyle nokta noktalar konmamış dergilerin satıldığı kitapçılar vardı; aklınıza gelecek her türlü plağı satan dükkânlar vardı; tanımadığı kızlarla oğlanların insanı yukarı çağırıp becerdiği partiler; akıl almayacak kadar çok hap vardı. Görüldüğü gibi yaşamdan çok fazla şey beklemiyordum, istediklerim bunlardı yalnızca. Ama en azından amaçlarım belliydi, ne istediğimi biliyordum. Yirmi yaşındaydım. Her şeye hazırdım.</p>
</body>
</html>