<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>
    <body>
<div class="bos6"></div>
<p class="baslik1">14. Bölüm</p>
<div class="bos2"></div>
<p>Eski halime dönmüştüm; hiç param yoktu. Her şey öyle kötü gitmişti ki çalışmam şart olmuştu. Louise bizim doğaçlama ve tiplemelerimizle kendi oyununu yapmak için ayrıldığında birkaç haftalık bir aranın tam ortasındaydık. Pyke’la bir oyun sahneye koymak haftalarımızı almıştı. Başladığımızda yaz başıydı, şimdi sonbahardaydık. Zaten, Pyke da Boston’a ders vermeye gitmişti. “Ne kadar gerekiyorsa o kadar uğraşacağız,” dedi. “Benim için önemli olan süreç, sonuç değil.” Bu bekleme süresinde Carol, Tracey ve Richard gibi tatile gitmek yerine dairenin dekorasyonunda –Eva’nın taktığı adla– çekçek arabası ustası olarak çalışmaya başlamıştım. Molozları gönülsüz de olsa tek başıma kaldırıyordum. Çok güç ve pis bir işti, bir gece Eleanor aniden bu işi benimle paylaşmak istediğini söyleyince şaşırdım. “Lütfen,” dedi. “Evden çıkmam gerek. Burada kalınca düşünmeye başlıyorum.”</p>
<p>Eleanor’un düşünmesini istemiyordum, bir de Pyke’la geçirdiği o geceden sonra (ki bu konuyu hiç açmadık) onu kendime çekmek istediğim için Eva’ya gidip Eleanor’a da iş vermesini söyledim. “Tabii benimle aynı ücreti alacak. Ortağız çünkü,” dedim.</p>
<p>Eva bu sıralar her anlamda yenilenmişti. Tam bir yönetici otoritesiyle davranmaya başlamıştı; yürüyüşü bile hızlanmıştı; daha uyanık, daha bakımlıydı. Her şey için liste yapıyordu. Biz evdeki yıkıntıları temizlerken işimizi aksatacak herhangi bir mistik hava estirmiyordu. Akıcı konuşmayı, duyarlı ve temkinli davranmayı aptallık saymıyordu artık. Her söyleyeceğini dosdoğru, dürüstçe dile getiriyordu. Bu yeni yaklaşım özellikle tesisatçıların gözünü korkutuyordu. Daha önce onlara hiç, “Bu basit işi nasıl böyle içinden çıkılmaz hale getiriyorsunuz söylesenize? Bu işte hep beşinci sınıf mı kalmak istiyorsunuz siz? İşleriniz hep pespaye mi kalacak?” diyen olmamıştı. Charlie’nin annesi olmanın havasını atmayı da ihmal etmiyordu. İki kez <i>Sunday Times</i>’ın ekinden röportaja gelmişlerdi.</p>
<p>Beni de aşağılıyordu artık. “Eleanor’u da işe almam mümkün değil. Zaten sen de bana deli demiştin onun için,” dedi.</p>
<p>“Sen de öylesin.”</p>
<p>“Karim, oyuncularla zaman geçirmek eğlencelidir. Komik sesle konuşur, taklit yaparlar. Ama kişilikleri gelişmemiştir.”</p>
<p>“Ben de oyucuyum, Eva.”</p>
<p>“Ah, tabii, unuttum. Öylesin. Ama ben seni öyle görmüyorum.”</p>
<p>“Neler diyorsun?”</p>
<p>“Öyle kızgın bakma, tatlım. Demek istediğim karşında bacaklarını ayıran ilk kadının kollarına atlaman gerekmiyor. “</p>
<p>“Eva!”</p>
<p><i>The Jungle Book</i>’tan beri altta kalmamayı öğrenmiştim, gerçi Eva’ya karşı gelmenin faturası ağırdı. Yeni annemi ürkütmek istemiyordum. Yine de, “Eva, Eleanor çalışmazsa ben de çalışmıyorum,” dedim.</p>
<p>“Pekâlâ, çok ısrar ediyorsan bir anlaşma yapalım. İkinize de aynı ücret. Ama ücretlerinizi yüzde yirmi beş düşürüyoruz.”</p>
<p>Böylece Eleanor’la o koca salonda tozun toprağın içinde boktan ne iş varsa yapmaya başladık, evin altını üstüne getirip geçmişi dışarıya volkan dağları gibi yığdık. Eva da boş durmuyordu. Amerika’da bulunan bir televizyon yönetmeninin evini yeniden dekore etme işini almıştı. Bu Ted’le Eva’nın dışarıya yapacakları ilk büyük işti, onun için Eleanor’la ben bizim evde çalışırken o da Ted’le Maida Vale’deki öbür evin planlarını yapacaktı. Eva’yla babam orada yatıyorlardı, arada ben de tabii.</p>
<p>Çalışırken Eleanor yeni grupları, Clash’i, Generation X’i, Belalılar’ı, the Adverts’ü, Pretenders’ı ve the Only Ones’ı dinliyordu; şarap içip yanında soğanla haşlanmış hardallı sosis yiyorduk. Akşam olunca Nothing Hill’e giden 28 numaralı otobüse biniyor, hep üst katta, en ön sırada Kensington’ın High Street’ten manzarasını seyrederek gidiyorduk. Ben aşağıdan geçen sekreter kızların bacaklarını seyrederken Eleanor da <i>Evening News</i>’tan o gece gideceğimiz oyunu seçiyordu.</p>
<p>Onun evine varınca duş alıp saçlarımıza şekerli su sürüp kirpilere dönüyor, üstümüze de siyah giysilerimizi geçiriyorduk. Ben bazen rimel ve oje de sürüyordum. Sonra doğru Bush’a, Shepherd’s Bush’ta bir barın üstündeki ufacık oda tiyatrosuna yollanıyorduk, salon öyle küçüktü ki ön sırada oturanlar ayaklarını sahneye uzatmak zorunda kalıyorlardı. Sloane Square’deki ünlü Royal Court Tiyatrosu’nun koltukları pelüştü, oyunlar da insanın beynini allak bullak eden Caryl Churchill, Sam Shepard türü şeylerdi. Bazen de Covent Garden’da karanlık bir yol üzerindeki Royal Shakespeare Company’s Warehouse’a gidiyor, Amerikalı ya da Kuzey Londralı parlak öğrencilerin arasına oturuyorduk. Çelik ve plastik sandalyelerde kıçımız ceza çekerken gri döşemelerin ötesini, olabilecek en az manzara dekoruyla, şişe kırıklarının içine konmuş dört sandalye, bir masayı, kuru buzdan bir duman içinde izleyicilere kadar ulaşıp onları öksürten bomba sahnelerini izliyorduk. Londra’ydı aslında izlediğimiz. Oyuncuların giysileri bizimkiler gibiydi ama daha pahalıydı. Oyunlar üç saat sürüyor, karmaşa, şiddet içeren, savaş ağırlıklı imgeler gırla gidiyordu. Yazarlar işçi sınıfı pisliklerden, burunları mosmor gezen serserilerden, kumar otomatları, pornolar ve hazır gıdayla doyan hayvanlardan oluşan İngiltere’nin ölümcül bir sınıf çatışmasıyla parçalanacağına kesin gözüyle bakıyorlardı. Evden dışarı adımını atmayan Oxfordlu çocukların bilim-kurgu fantezileri vardı bir de. Orta sınıf bunlara bayılıyordu.</p>
<p>Eleanor hep heyecanlı ve konuşkandı. Onun sevdiği türden tiyatro tam buydu; burada çalışmak istiyordu. Genelde oyundan olmasa da izleyiciler içinden epeyce tanıdığı çıkıyordu, ben de ona hep içlerinden kaçıyla yattığını sorup duruyordum. Bu sayı ve oyun ne olursa olsun karanlıkta onun yanında sıcacık oturmak beni müthiş tahrik ediyordu, aralarda ona istediği biçimde dokunabilmem için taytını indiriyordu.</p>
<p>En güzel günlerimizdi bunlar, uyanıp Eleanor’u sıcacık çörek gibi yanımda hissetmek; bazen uyurken bütün bedenini kaplayacak kadar yükselen göğsü oluk oluk ter içinde kalıyordu. Bir keresinde Jean Teyze’nin partilerinden birinde annem öfke içinde kadın şapkası büyüklüğünde bir pastanın çoğunu mideye indirirken babamın sarhoş kafayla bir belediye başkanına, “Biz ufak tefek Hintliler etli butlu, tombul, beyaz kadınlardan hoşlanırız,” dediğini duymuştum. Belki ben de Eleanor’a sarılırken, avuçlarımı usulca her yerinde gezdirip öperek uyandırırken, tam gözlerini açacağı sırada dilimi şeyine sokarken onun rüyasını gerçekleştiriyordum. Yarı uyanık sevişmeye başlıyorduk ama bazen zihnimde rahatsız edici imgeler geziniyordu. Sevgi dolu, tutkulu bir çifttik işte biz, ama tam doyuma ulaşırken, insanlar nasıl yaratıklar ki birleşme ânında tecavüz, kıyım, işkence, deşilen bağırsaklar düşünebiliyorlar, diyordum içimden. Şeytan işkence ediyordu bana. O korkunç şeylerin gerçek olacağı duygusuna kapılıyordum.</p>
<p>Eleanor’la ben evdeki pisliği boşaltmayı bitirdikten sonra, Ted’le Eva işe başlamadan önce, Jeeta ve Jamila’ya uğradım. Bütün istediğim akşamları bakkal dükkânında çalışıp biraz para kazanmaktı. Kendimi öyle ciddi bir dağılmanın ortasına atmak istemiyordum. Ama her şey çok değişmişti.</p>
<p>Anwar Amca artık hiç uyumuyordu. Geceleri koltuğunun ucuna tüneyip sigara ve İslam’ca günah sayılan içkilerden içiyor, hiç de hayırlı olmayan şeyler düşünüyor, başka ülkeleri, geçmişte kalan evleri, anneleri, kumsalları düşlüyordu. Anwar dükkânda hiçbir işe el sürmüyordu, dükkân farelerini, gömlek hırsızlarını gözlemek gibi eskiden gurur duyduğu şeyleri bile yapmıyordu. Jamila, sabah işe gitmeden önce annesini görmek için uğradığında onu çoğunlukla yerde mutsuz, perişan bir halde sızmış buluyordu. Anwar’ın açlık grevi ailesini duygusal olarak hiç etkilememişti, şimdi de kimse yanına uğramıyor, kırılan kalbinin durumunu merak edip sormuyordu. “Beni kimsesizler mezarlığına göm,” diyordu bana. “Benim işim tamam oğlum, Karim.” “Haklısın, amca,” dedim. Anwar güçten düştükçe Prenses Jeeta giderek daha güçleniyor, iradeli davranıyordu; burnu ağır salamura et kolilerini kaldırmak için kullandığı demir kanca gibi uzamıştı sanki. Artık Anwar’ı sızdığı yerde bırakıyor, hatta sebze bölümünün çelik sürgülerini açmak için geçerken ayağını üzerine sildiği bile oluyordu. Onu yerden Jamila kaldırıyor, koltuğuna oturtuyordu, gerçi hiç konuşmuyorlardı, alay ve öfkeyle karışık bir sevgiyle birbirlerine öylece bakıyorlardı.</p>
<p>Anwar’ın mutsuzluğunun yalnızca kendi yapısından kaynaklanmadığını anlamaya başlıyordum. Ona karşı bir kampanya yürütülüyordu. Prenses Jeeta, kocasının kendini açlıktan ölmeye mahkûm ettiği günden başlayarak içten içe, aydan aya onu kendi yöntemleriyle açlıktan öldürmeye çalışıyor gibiydi. Elle tutulur bir kanıt olmasa da kesindi bu. Örneğin, onunla ancak ara ara konuşuyor, gülmemeye özen gösteriyordu. Anwar bu su katılmamış ciddi tavırlar yüzünden yetersiz beslenme belirtileri gösteriyordu. Hiç fıkra anlatılmayan biri çok geçmeden coşku eksilmesine uğrar. Jeeta eskiden olduğu gibi yemeklerini hazırlıyordu ama hep basit yemeklerdi bunlar, her gün aynıydı ve beklenen saatten çok daha geç, ya uyurken ya da namaza otururken getiriliyorlardı. Yemekler kabızlığı garantileyecek biçimde seçiliyordu. Böylece bir kurtuluş umudu olmadan günler geçiyordu. “Bok gibiyim,” demişti Anwar bana. “Sanki içim dışım bok dolu. Bok kulaklarımı tıkıyor, oğul. Burnumu tıkıyor, lanet olası derimin gözeneklerinden dışarı sızıyor.”</p>
<p>Jeeta’ya bu bok konusunu açtığında hiçbir yanıt alamamıştı ama o gün mönü değişmişti. Midesi rahatlamıştı, ah, evet. Anwar’ın boku haftalarca tuvaletin çeperlerine uğramamış, iğne deliğinden geçecek kadar çıkabilmişti. Prenses Jeeta Anwar’dan akıl almayı sürdürüyorsa da bunu yalnızca çok ufak şeylerle sınırlıyordu, ekşi kremayı stoklasak mı, gibi. (Anwar da olmaz diyordu, çünkü sattıkları krema zaten genelde ekşi oluyordu.) Bir gün Jeeta’nın çağırdığı üç adam gelip ortadaki rafları kaldırdılar, böylece Cennet Bakkalı daha ferahladı. Adamlar ekşi krema da dahil büyük miktarlarda donmuş ve soğuk gıda depolayabilmek için üç tane ince uzun buzdolabı da taktılar; ve Jeeta Anwar’a, her şey bitene kadar bu değişiklikten hiç söz etmedi. Aşağıya dükkâna inip değişikliği görünce aklını oynattığını sanmıştır.</p>
<p>Prenses Jeeta haftada en az bir kez diyelim bir kutuyu kaldırırken Changez’ye aşağılayıcı laflar ediyordu: “Aslında bunu yaşlı bir kadının değil şöyle iyi bir damadın yapması gerekir ya.” Ya da Anwar’a bebekleri, çocukları işaret ediyor, tutup öperek annelerine bedava yiyecek veriyordu, çünkü onların hiç torunları olmayacaktı, Anwar’ın Bombay’daki sivri zekâlı kardeşi öyle bir seçim yapmıştı ki sağ olsun. Ya da daha ileri gidip kırk yılda bir, bazen bütün bir sabah Anwar’a iyi, sevgi dolu ve ilgili davranıyor, sonra birden adamın yüzü gülmeye başlarken ne olduğunu, başına ne geldiğini anlayamadan bir hafta ölüme mahkûm ediyordu.</p>
<p>Anwar bir gün camiden dönerken gözüne, içinde kopan acı fırtınasıyla, bir yerlerden tanıdığı biri ilişti, çok uzun zaman olmuştu görmeyeli (öyle kilo almıştı ki adam), oysa zihninde her gün öldüresiye taşladığı, benim yanımda ‘boktan, kel, işe yaramaz herifin teki’ diye söz ettiği biriydi bu. Changez’ydi, Shinko’yla alışverişe çıkmışlardı, en sevdiği işlerden biriydi bu. Paperback Exchange’e, sonra Catford’un en büyük seks mağazasına, Lounge of Love’a gitmişlerdi, Changez’nin sağlam elindeki kâğıt ambalajda yeni aldıkları şehvet aletleri vardı: kırmızı yarıklı donlar, çoraplar, askılar, <i>Openings for Gentlemen</i> gibi dergiler, <i>Yurttaş Cane</i> ve paketin yıldızı, tam ‘düzbenidüzbenikocaoğlankocaoğlankocaoğlan’ diye inlerken, ücretini ödeyerek Shinko’nun aşınmış kapısından içeri sokmayı düşündüğü kocaman yamru yumru pembe bir penis.</p>
<p>Bu unutulmaz günde Shinko’nun elinde de, daha sonra ellerinden yola yuvarlanacak olan ve mazgalda kalıp çürümeseydi, çayının yanında yemeyi planladığı bir ananasla greyfurt vardı. Changez’yle Shinko, İngiliz yağmurlarının çisentisinde çene çalarak, ağır ağır salınırken bir uçağa atlayıp gidecek kadar olmasa da müthiş özledikleri saygın anavatanları Hindistan ve Japonya’dan söz ediyorlardı. Oysa Changez, benim bildiğim Changez, yolda gördüğü her Pakistanlıya Hintliye dünyayı dar ederdi. “Şu aşağı sınıftan adama baksana!” derdi yüksek sesle durup vatandaşlarından birini işaret ederek –bu ya hızla işine koşan bir garson, ya avare adımlarla lokale giden yaşlı bir adam, özellikle de muhasebecileriyle görüşmeye giden bir şeyh grubu oluyordu–. “Evet, ruhları var ama bu feci ırkçılığın nedeni onların bu kadar pis, kaba görünüşlü, yol yordam bilmez olmaları. İngilizlere öyle tuhaf gelen giysiler giyiyorlar ki, türbanları filan yani. Kabul görmek için İngilizler gibi davranmalı, o pis köylerini akıllarından atmalılar! Ya buralı, ya oralı olmaya karar vermeliler! Bak ben nasıl da buralı oldum! Peki şuradaki sefil neden İngilizlerin gözünün içine bakmıyor! İngilizler tabii devirir geçerler böylesini!”</p>
<p>Birden bütün Lewisham’ı, Catford’u ve Bromley’i sarsan bir çığlık duyuldu. Changez bu gümbürtünün ortasına düşünce, ayağındaki yürüyüş ayakkabılarının bağcıkları açık olduğu halde elinden geldiğince çabuk döndü, tabii hiç de çabuk olmadı, o haliyle daha çok çıkmaz sokağa girmiş bir kamyonu andırıyordu. Doğu yönünden batı yönüne manevra yapar yapmaz da kayınpederiyle, kendisini İngiltere’ye, Shinko’ya, Karim’e, yer yatağına ve Harold Robbins’e kavuşturan adamın bastonu havada yalpalayarak kulübesinde ağzından tükürükler saçarak bela okuyan azgın köpekler gibi üstüne gelmekte olduğunu gördü. Changez bu dişli köpeklerin şakası olmadığını, boş tehdit savurmadıklarını ânında anladı. Hayır, hayal kırıklığına uğrayan kayınpederin niyeti oracıkta damadının kemiklerini kırmak; mümkünse öldürene kadar dövmekti. Shinko şaşkınlıkla Changez’nin baştan sona ne kadar soğukkanlı davrandığını fark etti. (Ona olan aşkı da tam o an doğdu zaten.)</p>
<p>Anwar bastonunu indirince Changez tam zamanında bir yana yuvarlandı, yumru organı kâğıt paketinden çıkarıp bir mücahit nidası patlatarak –en azından Shinko’ya göre bu mücahit nidasıydı, nereden biliyorduysa?– amcamın kafasına ustalıkla küt diye indirdi. Hindistan’dan Old Kent Road’a bir dişçinin yanında kalmaya, serserilik edip kumar oynamaya, servet edinip eve dönünce büyükbabasının Juhu Sahili’ndeki evi gibi bir ev yapmaya gelen Anwar Amca onca yıl önce hayatının ilerleyen yıllarında kafasına bir seks aleti yiyip de yere yığılacağını imkânı yok bilemezdi. Hiçbir falcı söyleyemezdi bunu. Kipling, “Herkesin başına korktuğu gelir,” demişti ama Anwar’ın korktuğu bu değildi.</p>
<p>Anwar inleyerek kaldırıma yığıldı.</p>
<p>Shinko üç çocuğun yeni işeyip çıktığı telefon kulübesine koşup bir ambulans çağırdı. Günün ilerleyen saatlerinde polis Changez’yi sorguya çekti, göçmen, Paki, pislik, Asyalı, piç, katil dedi durdu, yüz kızartıcı organ da masada tam önünde, <i>o ânın hatırası</i> olarak duruyordu. Changez’nin ilk tepkisi masumum demek oldu, organı polis uydurmuştu, bu tür suçlamalarda sık sık olurdu bu. Gerçi beyazlardan oluşan İngiliz jürisi önünde Constable McCrum’ın suçlunun cebine kocaman pembe bir seks oyuncağı atıverdiğini iddia etmenin faydasız olduğunun o da bal gibi farkındaydı ya. Changez saldırı suçundan gözaltına alındı.</p>
<p>O sırada Anwar, başında ölüm döşeğinde yatan Troçki’ye benzemesine neden olan bir bandajla bir hafta yoğun bakımda kaldı. Kalp yetmezliği vardı. Jamila’yla ben, arada Prenses Jeeta da, başucundaydık. Gerçi Jeeta gaddarlaşıyordu. “Bu siyah adamın nesini görmeye gidiyorum ki ben?” dedi bir gece otobüsle oraya giderken.</p>
<p>Neden bilmiyorum ama babam Anwar’ı görmeye hiç gelmedi. Babamın geçmişi konusunda ben ondan daha hassas davranıyor olabilirdim ama iki adamı yeniden bir arada görmeyi istiyordum. “Lütfen hastaneye git,” dedim.</p>
<p>“Üzülmek istemiyorum,” dedi babam direnerek.</p>
<p>Babamın yolu Anwar’la ciddi biçimde ayrılmıştı. Artık hiç konuşmuyorlardı. Nedeni Anwar’ın babamın annemi asla terk etmemesi gerektiğini düşünmesiydi. Ayıp bir şeydi yaptığı. Metresin olsun, diyordu Anwar, iki kadına da iyi davran, ama asla karını terk etme. Anwar Eva’nın ahlaksız bir kadın olduğunda da ısrarlıydı, babam Batı’nın tuzağına düşmüştü, toplumun geri kalan kesimi gibi o da çürümüş, değerlerini yitirmişti. Pop müzik bile dinliyordu, yalan mı? “Yakında domuz eti de yer,” dedi Anwar. Tabii bütün bunlar çürümeyi, yozlaşmayı kabul eden –‘ahlaksız’ sözcüğünü dilinden düşürmeyen– ama asla kendisine yakıştırmayan babamın tepesini attırıyordu.</p>
<p>Babamı Anwar’ı görmeye ikna etmeyi bir tek Eva becerebilirdi ama onun da evde durduğu yoktu ki. Eva nefes almadan çalışıyordu. Müthiş bir çift olmuşlardı, tam birbirlerini bulmuşlardı, çünkü babam, bütün o dünyadan habersizliği, kör cüreti, ‘Her şey olabilir’ yaklaşımı, şüpheye, bilgiye kulak asmayan haliyle Eva’ya her zaman ihtiyaç duyduğu desteği ve güveni veriyordu. Tabii Eva da açıldıkça ondan uzaklaşıyordu. Eva sürekli dışarıdaydı, babamın annemi her zamankinden daha fazla düşündüğünü, belki de olduğundan iyi hatırladığını biliyordum. Hiç görmemişti onu ama telefonda konuşmaya başlamışlardı, oysa önceden ortak işlerini ben hallediyordum.</p>
<p>Anwar, Bombay’ı, kumsalı, Katedral Okulu’ndaki çocukları sayıklayarak, annesini çağırarak öldü. Jamila ısrarla onun kendi sevdiği, sık sık okumaya gittiği, eşcinsellerin güneşlenip volta attığı küçük çimenli bir yere gömülmesini istedi. Anwar’ın vücudunu arkadaşları yakındaki bir camide yıkadılar, parlak ve birbiriyle uyumsuz giyimli beş Hintli tabutu mezarın başına getirdiler. Beşinden biri tavşan dudaklı sade bir adamdı; bir başkasının da ufak beyaz bir sakalı vardı. Tabutun kapağını açtılar, ben de hep bir şey kaçırmama hevesinde olduğum için en önde kuyruk halinde sıralananların yanına geçmek istedim; ama babam ufak bir çocukmuşum gibi elimden tuttu, ben elini çekiştirsem de bırakmadı ki gideyim. “Sonra hiç aklından çıkmaz,” dedi. “Anwar Amcanı başka yönleriyle hatırla sen.”</p>
<p>“Hangi yönleriyle?”</p>
<p>“Dükkânında mesela.”</p>
<p>“Gerçekten mi?”</p>
<p>“Rafları dizerken,” dedi dalga geçerek.</p>
<p>Hintlilerden biri hemen bir pusula çıkarıp çukurun doğru yere, yani Mekke’ye doğru kazılmamış olduğunu ilan edince ufak bir patırtı yaşandı. Beş Hintli tabutu biraz indirerek Kuran’dan ayetler mırıldandılar. Bütün bunlar bana okulda insanlar cennette üstlerine ne giyerler diye sorduğum için sınıftan dışarı atıldığım bir günü hatırlattı. Tarihte dinin bütünüyle çocukça ve açıklanamaz olduğunu düşünen ilk insanlar arasında olduğumu düşünüyordum.</p>
<p>Ama şu an bu tuhaf yaratıkları –Hintlileri– izlerken bu insanların bir biçimde benim insanlarım olduğunu, bütün yaşamımın bu gerçeği inkâr ederek ya da ondan kaçarak geçtiğini de biliyordum. Bir yandan da sanki yarım yokmuş ya da düşmanlarımla, Hintlileri kendilerine benzetmek isteyen beyazlarla, işbirliği yapıyormuş gibi utanıyor, kendimi eksik hissediyordum. Bundan bir ölçüde babamı sorumlu tutuyordum. Çünkü o da Anwar gibi Hindistan’a geri dönmek konusunda en ufak bir çaba göstermemişti. Bu konuda da hep dürüst davranmıştı; İngiltere’yi her açıdan yeğliyordu. Her şey iyi işliyordu burada; hava sıcak değildi; insan sokakta elinden bir şey gelmeden bakakaldığı korkunç olaylarla karşılaşmıyordu. Geçmişiyle gurur duymuyordu belki ama utandığı da yoktu; geçmişi oydu işte, bazı liberallerin ve Asyalı radikallerin yapmaya bayıldığı gibi buna aklını takmasına hiç gerek yoktu. Yani Hintli geçmişimi kişiliğime bir artı olarak ekleyeceksem önce onu bulup ortaya çıkarmam gerekiyordu.</p>
<p>Tabutu toprağın içine indirirlerken, yaşamın kendisinden daha zalim ne olabilirdi, Jamila sanki bir bacağı tutmuyormuş gibi, bayılacakmış gibi yana doğru sendeledi, az kalsın artık gözden kaybolan tabutun üstüne düşüyordu. Bütün gün gözünü karısından ayırmayan Changez, hemen yanı başında bitti, sonunda, ayakları bileğine kadar çamura bulanmış bir halde, karısına sarılma şansını bulmuştu, bedenleri birbirine yapışıktı, Changez’nin yüzünde coşkulu bir gülüş, aşağı tarafında da, gördüğüm kadarıyla, bir kabarma vardı. Cenaze hiç de yeri değil bunun, dedim içimden, özellikle de kurbanın katili durumundaki biri için.</p>
<p>O gece Jamila annesini yatırırken –Jeeta Cennet Bakkalı’nı yeniden düzenleme işine bir an önce başlamak istiyordu– ben de aşağıda son günlerde üçümüzün de çok fena alıştığı Newcastle Brown biralarını bulabilmek için dükkânın altını üstüne getirdim, sonra koca şişeleri toplayıp güçlükle yukarıya taşıdım. Etrafta, doğal olarak hâlâ Anwar’ın eşyaları vardı, sanki bir yere kadar gitmiş de hemen dönecek gibiydi. Çok üzücü eşyalardı hepsi de: terlikleri, sigaraları, kirli yelekler, Anwar’ın şaheser sandığı ve bana bıraktığı birkaç günbatımı tablosu.</p>
<p>Üçümüz de yorgunduk ama uyuyacak durumda değildik. Ayrıca, Jamila’yla benim sürekli ağlayan ve kendi aramızda Şeyli Katil dediğimiz Changez’ye göz kulak olmamız gerekiyordu. Aslında içimizde kendini en kolay koyuveren Şeyli Katil’di –galiba en az İngiliz olanımız o olduğu için– her ne kadar kurbanı, Anwar, ondan nefret ediyorduysa ve Changez’nin beynini patates gibi ezmek isterken öldüyse de. Changez’nin asılmış, hıçkırıklarla sarsılan suratına bakarken onun kafasının aslında Jamila’ya bozuk olduğunu anladım. Yoksa bunaktan kurtulduğuna seviniyordu. Changez’nin tek korkusu Jamila’nın babasının başına vurup öldürdüğü için kendisini suçlaması ve öncekinden daha da az sevmeye başlamasıydı.</p>
<p>Jamila’nın da normalden daha sessiz olması canımı sıkıyordu, hep benim konuşmam gerekiyordu, ama o uluorta ağlamayacak kadar onurlu, kendine hâkim ve hassastı. Babası yanlış zamanda ölmüştü. Düzelecek, kurulacak öyle çok şey vardı ki. Daha iki yetişkin gibi ilişki kurmaya bile başlamamışlardı. Oysa cennetti bir zaman burası, bu küçük kız dükkânda onun omuzlarının üstünde geziyordu; sonra bir gün gitti o kız, yerine bir yabancı, nasıl konuşacağını bilemediği düşman tavırlı bir yabancı geldi. Kafası öyle karışmıştı, öyle zayıf, öyle âşıktı ki gücü seçti, kızı kendisinden uzaklaştırdı. Son yıllar acaba nereye gitti diye meraklanmakla geçti, sonra yavaş yavaş anladı bir daha dönmeyeceğini, ona koca diye seçtiği adamın salağın teki olduğunu.</p>
<p>Jamila üstünde yine tersyüz eşofman üstü ve kot pantolonuyla kaba saba turuncu koltuğa geriye yaslanarak oturmuş, Brown şişesini dudaklarına götürüyordu. Changez’yle ben de bir şişeyi aramızda gezdiriyorduk. Çok sıkı Müslüman’dı ya dostumuz, cenaze günü içki içiyordu. Yalnız bu iki kişinin yanında kendimi bir ailenin parçası olarak hissediyordum. Üçümüz kişiliklerimizden, birbirimizi sevmek ya da sevmemekten daha sıkı bağlarla kenetliydik.</p>
<p>Jamila usulca ve düşünceli konuşmaya başladı. Bir-iki Valium mu aldı acaba dedim içimden. “Bütün bunlar bana hayatta ne yapmak istediğimi düşünme şansı verdi. Bir süredir olan bitenden çok bunaldım. Kendime yakıştıramadığım bir tutuculuk çöktü üstüme. Bu evden taşınıyorum. Ev sahibine geri verilir herhalde ev, tabii eğer sen –Şeyli Katil’e baktı– kirayı ödemeyi kabul edersen. Ben başka bir yerde yaşamak istiyorum.”</p>
<p>Katil’in suratı allak bullak oldu. Terk ediliyordu. İki arkadaşının arasında kendini kaybetmiş bir ifadeyle bakıyordu. Suratı taş kesmiş gibiydi. Demek böyle oluyordu bu işler. Bir-iki basit söz ediliyor, sonrasında her şey değişiveriyordu. İnsan bir gün yer yatağında mutlu yatarken ertesi gün boynuna kadar boka batabiliyordu. Jamila iyice dobra olmaya başlamıştı ve bu dobralık yöntemi pek bana göre değildi. Changez de hiç alışık değildi böyle bir şeye.</p>
<p>“Başka bir yere mi?” diyebildi güçlükle.</p>
<p>“Başka bir biçimde yaşamayı denemek istiyorum. Kendimi tecrit edilmiş gibi hissediyorum.”</p>
<p>“Ben her gün yanındayım ama.”</p>
<p>“Changez, ben bir grup insanla –arkadaşlarla– Peckham’da aldıkları büyük bir evde komün hayatı yaşamak istiyorum.”</p>
<p>Bu haberi verirken elini Changez’ninkinin üzerinde usulca gezdirdi. İlk kez kocasına kendi isteğiyle dokunduğunu görüyordum.</p>
<p>“Jammie, Changez ne olacak?”</p>
<p>“Ne yapmayı istersin?” diye sordu ona.</p>
<p>“Seninle gelmeyi. Beraber gidelim mi? Karı, koca hep bir arada, kişiliklerimiz uyuşmasa da, ha?”</p>
<p>“Hayır.” Başını kesin bir tavırla ama biraz da üzüntüyle salladı. “Hiç gerek yok buna.”</p>
<p>Ben araya girdim. “Changez yalnız başına yaşayamaz, Jammie. Yakında ben de gidiyorum. O ne olacak o zaman, hiç düşündün mü?”</p>
<p>İkimize de kararlılıkla baktı ama söyleyecekleri Changez’yeydi.</p>
<p>“Buna sen kendin karar vereceksin. Neden Bombay’a ailenin yanına dönmüyorsun? Bana orada bir evinizin olduğunu söylemiştin. Geniştir, hizmetçiler, şoförler filan.”</p>
<p>“Ama sen benim karımsın.”</p>
<p>“Yalnızca yasal olarak,” dedi incelikle.</p>
<p>“Hep karım olacaksın. Yasal olması önemli değil, bunu anladım. Kalbimde sen hep benim Jamilam olarak kalacaksın.”</p>
<p>“Evet, tamam, Changez ama hiç öyle olmadı biliyorsun.”</p>
<p>“Ben geri meri dönmüyorum,” dedi dosdoğru. “Asla. Zorlayamazsın beni.”</p>
<p>“Seni hiçbir şeye zorlamam zaten. Canın ne isterse onu yap.”</p>
<p>Changez düşündüğüm kadar da aptal değildi. Jamila’sını uzun zamandır tanımaya çalışıyordu. Ona ne söyleyeceğini biliyordu. “Bu benim için fazla Batılı bir davranış,” dedi. Bir an ‘Avrupa-merkezli’ sözcüğünü kullanacağını sandım ama bu kadarıyla yetinmeye karar verdi. “Burada, bu duygu kapitalizminde kimse kimseyi düşünmüyor. Öyle değil mi?”</p>
<p>“Evet, öyle,” dedi Jamila kabullenerek.</p>
<p>“Herkes kendi başına çürüyüp gidiyor. Düştüğünde kimse öbürünü yerden kaldırmıyor. Bu endüstriyel sistemi kaldıramıyorum. Onun için de düştüm işte. Tamam!” dedi bağırarak. “Yalnız başıma götürmeye çalışacağım.”</p>
<p>“İstediğin nedir peki senin?” diye sordum ona.</p>
<p>Duraksadı. Yalvarır gibi Jamila’ya baktı.</p>
<p>Jamila ânında, hiç düşünmeden, ani bir darbe gibi sordu: “Benimle mi gelmek istiyorsun?”</p>
<p>Changez kıllı kulaklarına inanamayarak başını salladı.</p>
<p>“Bu olabilir mi gerçekten?”</p>
<p>“Bilmiyorum,” dedi Jamila.</p>
<p>“Tabii olabilir,” dedi Changez.</p>
<p>“Changez...”</p>
<p>“Çok iyi,” dedim. “Harika.”</p>
<p>“Ama daha bu konuyu düşünmedim.”</p>
<p>“Yavaş yavaş konuşuruz,” dedi Changez.</p>
<p>“Ben pek emin değilim, Changez.”</p>
<p>“Jamila...”</p>
<p>“Karı koca olmayacağız; bu asla olmayacak anlıyor musun beni?” dedi. “O evdeki komün hayatına uymak zorundasın.”</p>
<p>“Bence komünde harika olacak bizim Changez,” dedim. Çünkü Şeyli Katil yine ağlamaya başlamıştı, ama bu kez sevinçten. “Bulaşıkları yıkama işine o bakar. Tabakları, çatal bıçağı müthiş yapıyor.”</p>
<p>Jamila’ya yapışıp kalmıştı artık. Kurtuluş yoktu. “Kendi masrafını kendin çıkaracaksın ama, Changez. Bu nasıl olacak bilmiyorum ya. Evimizin kirasını babam ödüyordu ama o günler bitti. Artık kendi başının çaresine bakacaksın,” dedi Jamila. Sonra da ekleyiverdi: “Çalışman gerekecek.”</p>
<p>Bu kadarı da fazlaydı. Changez endişeyle bana baktı.</p>
<p>“Heyecan verici, değil mi?” dedim.</p>
<p>Oturup bu konuyu enine boyuna konuştuk. Jamila’yla gidecekti. Artık Jamila’nın bu işten kaçması olanaksızdı.</p>
<p>Jamila’yı seyrederken ne kadar müthiş bir değişim geçirdiğini fark ettim. Bugün formunda değildi, benimle her zaman dalga geçerdi zaten, kibirli cadı, ama bunun yanında öyle de güçlü bir iradesi, yaşama keyfi ve sevme potansiyeli vardı ki. Bu gece beyazların İngiltere’sinde iyi bir yaşam sürmek isteyen Hintli bir kadın olarak hamlesini yaparken feministliği ve onun beslediği benlik ve mücadele duygusu, düşünceleri, planları, ilişkileri –şu kalıba değil de bu kalıba girmek isteyişi– bilmek zorunda olduğunu düşündüğü şeyler ve bunun getirdiği kavrayış yolunu aydınlatıyordu.</p>
<br/>

<p>Provalar yeniden başlayana kadar biraz zamanım olduğu için Ted’in kamyonetini ödünç alıp Jamila’yla Şeyli Katil’in yeni evlerine yerleşmelerine yardım ettim. Bir kamyon dolusu kitap, Conan Doylelar, çeşitli seks aletleri çıktı; karşımda anayoldan uzakta, uzun fundalıkların arkasında tek başına duran büyük, iki cepheli bir ev görünce şaşırdım. Muşambaları çürümüş, banyoları eski püsküydü, bahçenin her yanı dergilerle, sırılsıklam olmuş döküntülerle kaplıydı; malikâneyi andıran evin kendisi de eski bir tablo gibi çatlamıştı. Duvardan dışarıya bir borudan su akıyordu. O yörede yaşayan üç tane dazlak da her ne kadar birinin yüzünde örümcek ağı dövmesi olsa da, devlet memuru ciddiyetiyle, dışarıda durmuş laf atıyorlardı.</p>
<p>Evin içi şimdiye kadar gördüğüm en hevesli çalışkan vejetaryenlerle doluydu, dürüst ve espriliydiler, hepsinin şu ya da bu yerden diploması vardı, mavi tulumları ve kazancı giysileriyle su deposunu iterken Cage ve Schumacher’den söz ediyorlardı. Changez, üzerinde ‘Amerika, neredesin? Kızların ve oğulların artık umurunda değil mi?’ yazan bir bayrağın önünde durdu. Bir oda dolusu Paul Newman’ın içine düşmüş Oliver Hardy gibi görünüyordu, okula yeni gelmiş bir çocuk kadar ürkmüştü. Biri yanından, “Medeniyet yanlış yöne döndü,” diyerek hızlıca geçince Changez, Utopia dışında nerede olursam olayım, der gibi bir ifadeyle baktı. Hiç tarot kartı görmedim, ama biri ‘bahçeyle sevişeceğiz’ demişti galiba. Changez’yi orada bırakıp karakterine yeni rötuşlar yapmak için eve koştum.</p>
<p>Changez/Tariq tipini icat etmek kadar zevk aldığım çok az şey olmuştu daha önce. Masamda biram ve defterimle, çocukluğumdan beri ilk defa beni saran bir şeye yoğunlaşıyordum, düşünceler zihnimde yarışıyordu; sihirbazın mendilleri gibi bir düşünce arkasından öbürünü çekip getiriyordu. Kavramları, bağlantıları çözüyor, zihnimde daha önceden bilmediğim yeni tohumlar buluyordum. Yeni renkler ve tonlar bulurken olmadığım kadar canlı ve yaşam doluydum. Düzenli olarak çalışıyor, günlük tutuyordum; yaratımın telaşa gelmeyen, her şeyin art arda eklendiği, sabır ve en önemlisi aşk gerektiren bir süreç olduğunu anlıyordum. Kendimi binlerce imgenin, duygunun ışıklar çakarak gezindiği bir film gibi değil, tersine ağır hissediyordum. Buna değerdi, anlamı vardı bu yaptığımın, yaşamıma bir şeyler katıyordu. İşte bana Pyke’ın öğrettiği de buydu: yaratıcı bir yaşamın nasıl olduğu. Bana yaptıklarına karşın ona olan hayranlığım sürüyordu. Hiçbir şey için suçlamıyordum onu; onun kendine özgü deneyci kişiliğinin bedelini ödemeye hazırdım. Öğrenmek istediği şeyin peşine takılıyor, duyguları nereye giderse, kız arkadaşımın kıçına ve şeyine kadar da gitse, oraya gidiyordu.</p>
<p>Birkaç hafta sonra Changez/Tariq için biraz daha fikir alayım, bakayım Changez alışmış mı diye komüncülerin yanına gittiğimde ön bahçenin temizlenmiş olduğunu gördüm. Evin çevresine dikilmeye hazır iskeleler vardı. Çatı da yenilenecekti. Ted Amca değişiklikler için fikir veriyordu, birkaç kez kendisi de yardıma gelmişti.</p>
<p>Vejetaryenlerle yoldaşlarını, gerçi hepsi birbirlerine yoldaş diyorlardı, birlikte çalışırken görmek hoşuma gitti. Daha uzun kalıp onlarla içmeyi isterdim, ama onlar alkolsüz şarap içiyorlardı. Simon –evi idare ettiği anlaşılan kısa saçlı, bıyıksız sakalsız ateşli avukat– onları <i>Nashville Skyline</i>’dan vazgeçirince Charlie Mingus ve Mahavishnu Orkestrası’nı çalmaya başlamıştı. İşin doğrusu bu yeni müzikten feci sıkılınca bana hangi tür cazdan hoşlandığımı sordu.</p>
<p>Oturup nasıl eşitlikçi bir toplum kurulabileceğinden konuştuk. Ben ağzımı açmıyordum, çünkü aptalca bir şey demekten korkuyordum; ama bunun şart olduğunu biliyordum. Terry’nin takımının tersine bunlar güç istemiyorlardı. Simon’a göre sorun, şu an gücü elinde tutanları değil, bütün bu güç kavramını nasıl alt edebileceğimizdi.</p>
<p>Gece eve, Evalara ya da Eleanor’a dönerken keşke Jamila ve Changez’yle kalabilseydim diyordum içimden. Onların evinde en yeni düşünceler dolaşıyordu bence. Ama bir oyunun provalarını yapıyorduk, Louise Lawrence daha üçte birini ortaya çıkarabilmişti. Açılışa birkaç hafta kalmıştı. Yapılacak çok şey vardı ve ben korkuyordum.</p>
</body>
</html>