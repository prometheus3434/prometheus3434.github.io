<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>
    <body>
<div class="bos6"></div>
<p class="baslik1">16. Bölüm</p>
<div class="bos2"></div>
<p>Tiyatro her gece doluyordu, cuma ve cumartesi geceleri insanlar kapıdan dönüyorlardı, biz çok memnunduk tabii bundan. Ek oyunlar koymamız gerekiyordu. Bütün gün oyunla yaşıyordum. Nasıl yaşamayayım ki? Her gece oyunu kotarmak müthiş bir işti. İnsan aklını bütünüyle vermeden kesinlikle sonunu getiremezdi, bir gece sahnede gözüm Eleanor’a takılıp öylece kalınca oyunun hangi sahnesinde olduğumuzu unutmuştum. Akşamki oyunun bütün günümü berbat etmesine engel olmanın en iyi yolunun saatlerle oynayıp öğleden sonra üçte-dörtte uyanmak ve oyunun sabah oynandığını var saymak olduğunu keşfettim, böylelikle insanın oyundan sonra etkisinden kurtulmak için çok daha fazla zamanı kalıyordu.</p>
<p>Oyundan sonra gittiğimiz yemek yenen yerlerde herkesin gözü üzerimizde oluyordu. İnsanlar bizi işaret ederek birbirlerine gösteriyorlardı. Bize içki ısmarlıyor; bizimle tanıştıkları için kendilerini ayrıcalıklı hissediyorlardı. Bizi ısrarla renk katalım diye partilerine davet ediyorlardı. Biz de gidiyorduk partilere, gece yarısı elimiz kolumuz bira ve şarapla dolu olarak. Bir keresinde esrar da ikram etmişlerdi. Bir sürü kadınla yatmıştım; artık her şey daha kolaylaşmıştı. Bir ajan da edinmiştim kendime. Bir televizyon filminde ufak bir rol teklifi almıştım, taksi şoförünü oynayacaktım. Elimde oynayacak biraz param olmuştu. Bir gece Pyke gelip oyunu New York’a götürmek isteyip istemediğimizi sordu. Ufak ama prestijli bir tiyatrodan teklif gelmişti. Gerçekten gitmek istiyor muyduk? “Bu işle ilgileniyorsanız bana haber verin,” diyerek kestirip attı. “Kararı siz vereceksiniz.”</p>
<p>Pyke bize oyundan sonra bazı notlar verdi, ben de ona o hafta sonu ziyaretine gidip gidemeyeceğimi sordum. Gülümseyerek kıçıma hafifçe vurdu. “Ne zaman istersen,” dedi. “Neden olmasın?”</p>
<p>“Otur,” dedi oraya gittiğimde, ben de tam para istemeye hazırlanıyordum. Odaya elinde tozbeziyle pembe naylon iş elbisesi giymiş yaşlı bir kadın girdi. “Daha sonra, Maviş,” dedi Pyke.</p>
<p>“Matthew...” diye girdim söze.</p>
<p>“Sen otur, ben bir duş alıp geliyorum,” dedi. “Çok acelen yoktur herhalde?” Ve yine çıkıp beni odada kadın cinsel organı şekilli heykelle yalnız bıraktı. Ben de önceki gibi odada gezinmeye başladım. Aslında bir şey çalıp Terry’ye parti için satsın diye verebilirim, dedim içimden. Ödüllerden biri de olabilirdi bu. Vazolara bakıp kâğıt ağırlıklarını elime aldım, kaç para edecekleri konusunda hiçbir fikrim yoktu. Marlene üzerinde şortu ve tişörtüyle içeri girdiğinde tam kâğıt ağırlıklarından birini cebe indirmek üzereydim. Elleri ve kolları boya lekesi içindeydi. Süsleme yapıyordu. Teninin hasta gibi bembeyaz göründüğünü fark ettim. Nasıl öpmüş yalamıştım o teni ben?</p>
<p>“Sensin,” dedi. Önceki coşkusundan eser yoktu bu kez. Belli ki beni çoktan unutmuştu. Bu tür insanların böyle gelip geçici hevesleri olabiliyordu. “Ne haber?” dedi. Yanıma geldi. Birden gözleri parladı. “Bir öpücük ver bakalım, Karim.” Öne doğru eğilip gözlerini kapadı. Dudaklarına usulca bir öpücük kondurdum. Gözlerini açmadı. “Bu öpücük değil ki. Ben öpüldüm mü tam öpülmek isterim,” dedi. Dili ağzımın içindeydi; ağzı benimkiyle birlikte hareket ediyordu; elleri her yerimde geziniyordu.</p>
<p>“Çocuğu rahat bıraksana Tanrı aşkına!” dedi Pyke odaya girer girmez. “Benim sevdiğim o sandal ağacı özlü şampuan nerede?”</p>
<p>Marlene ayağa kalktı. “Ben nereden bileyim? Süslü olan ben değilim. Siz lanet olası erkekler sever o işi. Ben kullanmıyorum.”</p>
<p>Pyke Marlene’in çantasını karıştırdı; birkaç çekmeceyi açıp içindekileri boşalttı. Marlene elleri kalçalarında durmuş onu izliyordu. Kapıda görünür görünmez yeniden bağırmaya başladı: “Kendini ne sanıyorsun sen? Benimle öyle sürtük oyuncu kızlardan biriymişim gibi konuşamazsın. Neden rahat bırakacakmışım Karim’i? Sen de onun kız arkadaşıyla çıkmıyor musun?”</p>
<p>Pyke öylece durdu, “Onunla yat istersen. Umurumda değil. Umurumda olmadığını biliyorsun. Ne istersen onu yap, Marlene,” dedi.</p>
<p>“Canın cehenneme!” dedi Marlene. “Özgürlüğün de canı cehenneme! Al da kıçına sok!”</p>
<p>“Her neyse, zaten o Karim’in kız arkadaşı değil,” dedi Pyke.</p>
<p>“Onun kız arkadaşı değil mi?” diyerek bana döndü Marlene. “Doğru mu bu?” Pyke’a döndü.</p>
<p>“Ne yaptın sen?” Pyke bir şey demedi. “Aranızı bozdu ha, Karim?”</p>
<p>“Evet,” dedim. Ayağa kalktım. Marlene’le Pyke nefretle birbirlerine baktılar. “Matthew, ben aslında sana bir şey sormak için uğramıştım. Ufak bir mesele. Fazla zamanını almaz. Hemen halledebilir miyiz?” dedim.</p>
<p>“Ben sizi yalnız bırakayım öyleyse, çocuklar,” dedi Marlene alay ederek.</p>
<p>“Benim vücut şampuanım nerede?” diye sordu Pyke. “Gerçekten, nerede?”</p>
<p>“S.ktir git!” dedi Marlene dışarı çıkarken.</p>
<p>“Pekâlâ, pekâlâ,” dedi Pyke sakinleşip bana dönerek.</p>
<p>Ondan para istedim. Ne için istediğimi söyledim. Üç yüz sterlin istedim. “Politik bir iş için mi?” diye sordu. “Parti için, değil mi? Haklı mıyım?”</p>
<p>“Evet.”</p>
<p>“Sen mi?”</p>
<p>“Evet.”</p>
<p>“Ah, ah, Karim. Seninle ilgili ne kadar yanılmışım.”</p>
<p>Rahat görünmeye çalışarak, “Galiba haklısın,” dedim.</p>
<p>Bana ciddi ve yumuşak bir bakışla, sanki beni ilk kez gerçekten görüyormuş gibi baktı. “Seni hayal kırıklığına uğratmak istemedim. Yalnızca bu kadar aklını takmış olduğunu bilmiyordum,” dedi.</p>
<p>“Aslında o kadar değil,” dedim. “Yalnızca bana senden istememi söylediler.”</p>
<p>Çek defterini aldı. “Öyle demediklerine iddiaya girerim.” Tükenmezkalemini aldı. “Demek onlara ulaklık yapıyorsun. Sen çabuk kırılan bir çocuksun. Seni kullanmalarına izin verme. Al çekini.”</p>
<p>Çok hoştu. Beş yüz sterlinlik bir çek verdi. Bütün gün konuşabilirdim onunla aslında, arabasında yaptığımız gibi dedikodu yapabilir, sohbet edebilirdik. Ama parayı alır almaz ayrıldım; artık beni orada istemiyordu, ben de Marlene’le başımı belaya sokmak istemiyordum. Ben kapıdan çıkarken o da merdivenlerden iniyordu, “Karim, Karim!” diye seslendi, kapıyı ardımdan gürültüyle kaparken Pyke’ın ona, “Senden kaçamadı çocukcağız,” dediğini duydum.</p>
<br/>

<p>Bir daha Eleanor’un evine gidecek cesareti bulamadım. Onun için de ondan parayı bir gece tiyatroda istedim. Artık onunla konuşmakta güçlük çekiyordum. Ben ona anlatmaya çalışırken, bunun iş olduğunu, aşkla ilgisi olmadığını açıklarken onun sürekli bir şeylerle, soyunma odasındaki eşyalarıyla ilgilenmesi, oynaması işimi iyice güçleştiriyordu: kitaplar, kasetler, makyaj malzemesi, fotoğraflar, kartlar, mektuplar, giysiler. Olacak şey değildi ama birkaç şapka bile taktı çıkardı. Bütün bunları benimle yüz yüze gelmemek, karşılıklı oturup gözümün içine bakmamak için yapıyordu. Ama bir yandan da bana zihninde yer kalmadığını fark ettim. Onun için pek bir anlamım kalmamıştı; önemli bir hatası bile sayılmazdım.</p>
<p>Ben de ondan pek hoşlanmıyordum artık ama tam olarak bırakamıyordum da. Bir kenara itilmek, bırakılmak, gözden düşmek istemiyordum. Yine de öyle olmuştum. Ortadaydı işte. Yapabileceğim bir şey yoktu. Ona ne istediğimi söyledim. Başını sallayarak elindeki kitabı havaya kaldırdı. “Bunu okudun mu?” dedi. Bakmadım bile kitaba. Şu an kitap konuşacak halim yoktu. Ondan yeniden para istedim. Partinin ihtiyacı vardı, böylece değiştirilmesi gereken şeyleri değiştirebileceklerdi.</p>
<p>Sonunda, “Hayır, beş yüz sterlin vermem,” dedi.</p>
<p>“Neden?”</p>
<p>“Gene’i düşünüyordum da.”</p>
<p>“Sen zaten hep Gene’i düşünüyorsun...”</p>
<p>“Evet. Ne var bunda? Neden?”</p>
<p>“Unut gitsin, Eleanor,” dedim. “Şu konuyu halledelim.”</p>
<p>“Gene...”</p>
<p>Yumruğumu masaya vurdum. Artık yetmişti. Aklımdan da sürekli Bob Dylan’dan bir satır geçiyordu: <i>Yine Memphis Özlemiyle Arabada Daldım Gittim.</i></p>
<p>“Parti. Paraya ihtiyaçları var. Hepsi bu işte. Başka bir şey yok. Gene’le ilgisi yok. Bizimle de ilgisi yok.”</p>
<p>“Ben bir şey söylemeye çalışıyorum. Ama sen dinlemiyorsun,” dedi ısrarla.</p>
<p>“Zenginsin, değil mi? Saç bakalım biraz, sevgilim.”</p>
<p>“Seni pis zampara!” dedi. “Güzel günlerimiz olmadı mı seninle?”</p>
<p>“Evet, doğru. Ben de zevk aldım. Tiyatroya gittik. Seviştik. Sen Pyke’la beraber oldun.”</p>
<p>O zaman güldü ve, “Bak, sorun şu: Onlar siyahları savunan bir parti değil. Kuru gürültü koparıyorlar, hepsi o bana sorarsan. Ben öyle ayrımcı bir grup için zırnık vermem,” dedi.</p>
<p>“Pekâlâ,” dedim kalkarken. “Yine de teşekkürler.”</p>
<p>“Karim...” Bana baktı. Güzel bir şeyler söylemek istiyordu, onun için, “Kötü ayrılmayalım,” dedi.</p>
<br/>

<p>Boş günümde Terry’yi görmeye gittim. Arkadaşlarıyla birlikte Brixton’da bir eve postu sermişlerdi. Metro istasyonundan çıkıp bana tarif ettiği gibi kuzeye yürüdüm, Ted Enişte’yle koltukları parçaladığı gün, ‘şu lanet siyahlar’ dediği gün trenle geçtiğimiz demiryolu köprüsünün altından geçtim. Babam da yıllarca çantasında mavi sözlüğüyle o yoldan işe gitmişti.</p>
<p>Terry’nin kaldığı eve bakınca bu evler başka bir zaman dilimine ait sanki, dedim içimden. Beş katlı evlerdi bunlar; güzel parklara bakıyorlardı; şehrin hırsızlıkta nam salarken kendisi dökülen bu kesimi gibi evler de dökülüyordu. Çocuklar Londra’nın başka yerlerine kıyasla daha bir vahşiydiler. Charlie’nin başlattığı ve geliştirdiği saç stili –siyah, kirpi gibi, kazık gibi, süslü, işe değil gece bir yere giderken kullanılabilecek saçlar– iyice ilerleme kaydetmişti: Mohikan stiline geçilmişti. Kızlar, oğlanlar tepesi tıraşlı kafalarında kalan saçları gökkuşağı renklerine boyuyorlardı. Siyah çocuklar sırtlarına kadar ürkütücü zincirlere bürünmüş, bastonlarla, ayaklarında koşu ayakkabılarıyla dolaşıyorlardı. Kızlar bileklerden itibaren vücutlarına yapışık pantolonlar giyiyorlardı; oğlanların üstünde püsküllü, tokalı, fermuarlı siyah dar pantolonlar vardı. Her taraf ruhsatsız içki satan yerlerle, gecekondularla, lezbiyen barları, eşcinsel barları, esrar satılan barlar ve dükkânlarla, danışma ofisleriyle, çeşitli radikal politik kuramların ofisleriyle doluydu. Çok fazla bir iş yapıldığı yoktu; insanlar aylak dolaşıyorlardı; siyah haşhaş isteyen var mı diye soruyorlardı, ben istiyordum aslında ama onların sattığını değil.</p>
<p>Evin kapısı açıktı. Kilitler kırılmıştı. Hemen içeri dalıp Terry’yi buldum. Üzerinde şort ve tişört vardı, ayakları çıplaktı, büyük bir pencerenin önünde uzun şişkin bir koltukta vücut çalışıyordu. Ensesinde bir ağırlık çubuğuyla oturup kalkıyor, oturup kalkıyor, bir yandan da siyah-beyaz televizyondaki rugby maçını izliyordu. Bana şaşkın gözlerle baktı. Oturacak bir yer, kırık olmayan bir koltuk ya da lekesiz bir minder arandım. Çok pis bir yerdi burası ve Terry hali vakti yerinde bir oyuncuydu. Oturmadan önce beni fark etti, sarıldı. Öyle feci ter kokuyordu ki.</p>
<p>“Hey, hey, sensin bu gerçekten de, sensin, böyle ani çıkageldin ha? Nerelerdeydin?”</p>
<p>“Komiser Monty,” dedim.</p>
<p>“Nerelerdeydin? Anlatsana bana? Nerelerdeydin Karim?”</p>
<p>“Sana para bulmaya çalışıyordum.”</p>
<p>“Öyle mi?” dedi Terry. “Sana inanıyorum.”</p>
<p>“Öyle dememiş miydin bana?”</p>
<p>“Evet, ama...” Gözlerini kaçırdı.</p>
<p>“Sen dedin. Bana bok gibi emir verdin. Öyle değil mi? Şimdi hatırlamadığını mı söylüyorsun?”</p>
<p>“Hatırlamak mı? Nasıl unuturum böyle boktan bir şeyi, Karim? O geceyi. Haa? O para ve ihtişamı. O süslü püslü insanları. Üniversiteden piçleri. O zengin piçleri. O kokuşmuş piçleri. Benim gibi bir çocuğun tepesini attırır onlar.”</p>
<p>“Bırak şimdi bunları,” dedim.</p>
<p>Elleri kolları hareket halindeydi, ağzından güçlükle nefes aldı. “Yine de çok sevinmedim buna.”</p>
<p>Gidip çay koydu ama Typhoo çayı yapıyordu, fincanın dışında kahverengi lekeler vardı. Fincanı kenara koyup Pyke’ın çekini verdim. Şöyle bir baktı; sonra bana baktı. “Çok iyi iş becermişsin. Şaka yaptığını sanmıştım. Harika bir şey bu. Çok iyi, ahbap.”</p>
<p>“Ona lafı açmam yetti. Liberallerin elinden bir şey kurtulmaz, bilirsin.”</p>
<p>“Evet, güçleri yeter buna, orospu çocuklarının.” Çeki ceketinin cebine koyduktan sonra yeniden yanıma geldi: “Bak, parti için yapabileceğin başka şeyler de var aslında.”</p>
<p>“Pyke’la birlikte Amerika’ya gidiyorum,” dedim.</p>
<p>“S.ktir et. Niyeymiş?” Terry’yi yine böyle hırslı ve heyecanlı görmek güzeldi. “Bu ülkede hayat var. Dizlerinin üzerinde karşılıyor bizi. Bunun farkında değil misin?”</p>
<p>“Evet.”</p>
<p>“Tabii ki farkındasın. Callaghan’ın ömrü kısa. Sıra bize geliyor.”</p>
<p>“Amerika’da iş var ama.”</p>
<p>“Evet. Çok güzel.” Koluma bir yumruk indirdi. “Hadi.” Bana dokunma ihtiyacı içinde olduğunu hissettim bir an. Beni öpmek istediğini. “Tek kusuru, faşist, emperyalist, ırkçı bokun teki oluşu,” dedi.</p>
<p>“Öyle mi?”</p>
<p>“Orası...”</p>
<p>“Bazen cehaletin midemi bulandırıyor. Olanı biteni görmeni engelleyen o lanet olası körlüğün. Amerika. Eşcinsel savunuculuğu nerede başladı sanıyorsun?” dedim. Tabii bunun bana bir faydası olmadı. Biraz düşündüm. Beni dinliyordu ama daha alaya başlamamıştı. “Kadın hareketi. Siyahların ayaklanması. Sen Amerika derken neden söz ediyorsun, Terry? Hepsi çerçöp! Aptallık! Tanrı aşkına!”</p>
<p>“Bana bağırma. Ne dedim ki ben? Seni özleyeceğimi söyledim, hepsi bu! Bir de sana yaptıklarından sonra Pyke’la böyle yakın arkadaş havalarına girmen çok saçma bir şey diyorum. Tamam mı? Tamam mı?”</p>
<p>“Ne yapmış peki bana?” dedim.</p>
<p>“Sen biliyorsun. Orada değil miydin?”</p>
<p>“Biliyor muyum? Neyi biliyorum? Söylesene?”</p>
<p>“Duydum hepsini,” dedi. “Herkesin dilinde.”</p>
<p>Arkasını döndü. Başka bir şey söylemek istemiyordu. Artık benimle ve Pyke’la, bana yaptıklarıyla ilgili söylenenleri öğrenme şansım hiç kalmamıştı.</p>
<p>“Pekâlâ,” dedim. “Umurumda değil.”</p>
<p>“Hiçbir şey umurunda değil senin,” dedi. “Hiçbir şeyle bağın yok, partiyle bile. Sevmeyi bilmiyorsun. Burada kal ve savaş.”</p>
<p>Odada gezindim. Terry’nin uyku tulumu yerdeydi; yatağın yanı başında bir bıçak duruyordu. Gitme zamanım gelmişti. Londra’nın bu kesiminde biraz gezinmek istiyordum. Changez’yi aramayı, onun Charlie Chaplin adımlarıyla yanımda yürümesini istiyordum. Terry sinirleniyordu; bense sakinleşmeye çalışarak pencereden dışarı bakıyordum. Bir konuda ancak yarım haklı konumdaki insanlara sinir oluyordum. Bir sürü düşünce ileri sürülmesinden, kesinlikten, Küba, Rusya ve ekonomiyle ilgili boş laflardan nefret ediyordum, çünkü sözcüklerin katılığı altında bir umursamazlık ve bilgisizlik, bir anlamda da bilmeye niyeti olmama uçurumu vardı; Fruitbat-Jones’un sevgilisi, Chogyam-Rainbow-Jones’un borusu ötüyordu: Deneyimlerinden, kendi yaşantısından bildiği konularda konuşabiliyordu yalnızca. İyi bir yönetimdi yani onunki.</p>
<p>Tam ağzımı açıp Terry’ye onu ne kadar aptal bulduğumu, her şeye ne kadar köşeli baktığını söyleyecektim ki o erken davranıp, “Artık Eleanor seni defettiğine göre gelip burada yaşayabilirsin. Bu gecekondu mahallesinde öyle iyi işçi kızlar var ki. Hiç boş kalmazsın,” dedi.</p>
<p>“Öyledir eminim,” dedim.</p>
<p>Yanına gidip elimi bacaklarının arasına attım. Bundan çok hoşlanacağını sanmıyordum; şeyini çıkarmama izin vereceğini sanmıyordum ama insanın ya tutarsa diye aklına koyduğu herkesi denemesi gerektiğini hatırladım. Belli olmazdı, hoşlanabilirlerdi, olmazsa da, ne çıkar? Çekici insanları, ben de havadaysam, hepten kışkırtıcı buluyordum.</p>
<p>“Bana dokunma, Karim,” dedi.</p>
<p>Okşamayı sürdürdüm, apış arasına girdim, tırnaklarımı hayalarına geçirdim ki göz göze geldik. Ne kadar kızgın olsam da, ne kadar küçük düşürmek istesem de o an Terry’nin gözlerinde, zoraki gülümsemesinde –beni anlamaya çalışan, aslında bundan bir zarar gelmeyeceğini bilse de sonradan acı duyabileceğini gizleyemeyen o halinde– öyle insanca bir şey sezdim ki, hemen ondan uzaklaştım. Odanın öbür ucuna gittim. Duvara dönük oturdum. İşkenceyi ve zevk olarak bedensel acı çektirmeyi düşündüm. İnsan ruhunun derinliklerinden çığlık gibi gelen, insanı bir yıl ağlatacak kadar üzücü bakışlara rağmen nasıl yapabiliyorlardı bazı şeyleri?</p>
<p>Yanına gidip elini sıktım. Neler olduğunun farkında değildi. “Görüşürüz, Terry,” dedim.</p>
<p>“Ne zaman?” dedi ilgiyle.</p>
<p>“Amerika’dan döndüğümde.”</p>
<p>Benimle kapıya kadar geldi. Bana veda etti, üzgünüm, dedi. Doğrusu Brixton’a yerleşip onunla yaşamaya itirazım yoktu ama galiba bunun için biraz geçti artık. Amerika beni bekliyordu.</p>
</body>
</html>