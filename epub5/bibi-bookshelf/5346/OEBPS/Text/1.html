<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Uzun Bir Yolculuğun Bittiği Yer</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="calibre_"></p>

  <h2 class="calibre1" style="margin: 0pt; border: 0pt; height: 1em;"><br /></h2>

  <h2 class="calibre1" style="margin: 0pt; border: 0pt; height: 1em;">BİRİNCİ BÖLÜM</h2>

  <h2 class="calibre1" style="margin: 0pt; border: 0pt; height: 1em;"><br /></h2>

  <p class="calibre_2">Evvelsi gün öğle namazına doğru, avlu kapısında yaşlı bir adam belirdi.</p>

  <p class="calibre_">Avlu kalabalık.</p>

  <p class="calibre_">Cenaze sahipleri musalla taşının çevresinde geziniyorlar, çelenklere yaklaşıp uzaklaşıyorlardı. Şadırvan kubbesinin altında ağır hareketlerle eğilip kalkanların&nbsp;mırıltıları, musluklardan akan suyun şırıltısına karışıyordu. Aptes almak için sıraya&nbsp;girenler sessizce onları izliyorlardı.</p>

  <p class="calibre_">Dilenciler avlu duvarının önüne dizilmişler.</p>

  <p class="calibre_">Yaşlı adam, kalabalıktan uzak bir köşede, hazirenin parmaklıklarına yaslandı. Taş duvarlara tırmanan sarmaşıklara, duvar diplerine sıralanmış sardunyalara,&nbsp;haziredeki mezar taşlarına bakmaya başladı. Dilencileri, kara gözlükler takmış&nbsp;cenaze sahiplerini, aptes alıp camiye girenleri izledi. Ne namaz kılmaya gelenlere,&nbsp;ne cenaze sahiplerine, ne de bir dilenciye benziyordu. Onları benden iyi kimse&nbsp;tanıyamaz; yıllardır bu cami avlusundayım.</p>

  <p class="calibre_">Bir süre sonra ortalık tenhalaştı, tabutun başında duran birkaç adamdan başka kimse kalmadı. Kuşların cıvıltısından, şadırvanın mermer zeminine düşen su&nbsp;damlalarının şıpırtısından başka ses...</p>

  <p class="calibre_">Ben, ruhumu bahar esintisine bırakmış kıpırdanıyordum. Issız bir ovada tek başına kalmış ince bir buğday sapı gibi hışırdayıp duruyordum. Dünyayı dinliyordum.</p>

  <p class="calibre_">Dünyanın sesi vardı. Hep vardır. Kokusu, rengi vardı. Hep vardır. Havada düşünceler, sözler, davranışların anlamları uçuşur; kimse bilmez. Üzülen ya da&nbsp;korkan birinin canı kapkara olur. Sevinen ve iyi şeyler düşünenlerin canları hoş&nbsp;kokar.</p>

  <p class="calibre_">Yaşlı adam küçük adımlarla avlunun ortasına yürüdü. Revakın karşısındaki tahta sıraya oturdu.</p>

  <p class="calibre_">"Dünyanın sesini beraber dinleyelim mi?" dedi. Şaşırdım. Düşüncelerimi okumuştu. "Olur," dedim.</p>

  <p class="calibre_">Adını ve kaç yaşında olduğunu sordum. Dudaklarından iniltiye benzer bir ses çıktı.</p>

  <p class="calibre_">"İsmim Abdülhalim... Yaşımı tam olarak bilmiyorum, yüzümü aştım," dedi. Gözlerini yumdu. Uyuyakaldı. Düşünde kendi çocukluğunu görüyor.</p>

  <p class="calibre1" style="margin:0pt; border:0pt; height:1em">&nbsp;</p>
  <hr class="calibre_3" />

  <p class="calibre1" style="margin:0pt; border:0pt; height:1em">&nbsp;</p>

  <p class="calibre_4">Çelimsiz bir çocuktu.</p>

  <p class="calibre_">Arada bir düşüp bayılırdı.</p>

  <p class="calibre_">Evlerinin bahçesinde, komşu evlerde, sokakta arkadaşlarıyla oynarken, mahalle mektebindeki küçük sınıfta sıvaları dökülmüş tavanın altından çıkan eski işlemelere&nbsp;bakarken sinirleri birden çekiliverir, soluk almakta zorlanır, kendini kaybederdi.&nbsp;Ani, ağır bir baş dönmesi, bir cehennem ateşi; küçük bedenine binlerce iğne&nbsp;batar...</p>

  <p class="calibre_">Sokaktaysa esnaf başına toplanır, mektepteyse başı rahleye düşüverirdi. Arkadaşlarının korku dolu bakışları üstüne çökerdi.</p>

  <p class="calibre_">"Dağılın çocuklar, rahat bırakın Halim'i!" derdi bir ses.</p>

  <p class="calibre_">Uzaklaşıp giderlerdi. Sanki ruhu da uzaklaşıp giderdi. Geriye yalnızca bedeni kalırdı.</p>

  <p class="calibre_">Çoğu zaman başucundaki bir hocanın soluğuyla kendine gelirdi. Hoca dua okuyup derin soluğunu yüzüne üfler, uyanmasının kendi kerameti olduğuna çevresindekileri&nbsp;inandırmaya çalışırdı. Annesi bir yandan saçlarını okşar, bir yandan sessizce&nbsp;gözyaşı dökerdi.</p>

  <p class="calibre_">Üç kız kardeşi vardı; Hafize, Ayşe ve Huriye.</p>

  <p class="calibre_">Nöbeti atlattığında, kızları bir köşede birbirlerine sokulmuş bir halde görürdü. En büyükleri Hafize, ötekileri kanatlarının altına almış, hareli gözlerle büyük büyük&nbsp;bakıyor...</p>

  <p class="calibre_">Samatya'da, bir dönüm bahçe içinde, üç katlı, ahşap bir evde oturuyorlardı. Bahçe duvarına nar ağaçları, erguvanlar, şakayıklar omuz vermiş; ortada bir demir&nbsp;salıncak, babasının kucağında Kırım öyküleri dinlediği gölgelik yer...</p>

  <p class="calibre_">Seslerin durulduğu, fısıltıya dönüştüğü, renklerin iç içe girip bulanıklaştığı bir akşam alacasında, merdiven sahanlığında otururken görüyorum şimdi onu. Aşağıdan&nbsp;kardeşlerinin konuşmaları duyuluyor. Yan odada, annesinin sağa sola savurduğu&nbsp;mırıltılar:</p>

  <p class="calibre_">"Esselamünaleyküm ve rahmetullah, esselamünaleyküm ve rahmetullah..."</p>

  <p class="calibre_">"Allah kabul etsin ana!"</p>

  <p class="calibre_">Yaşlı halayık ağır adımlarla basamakları çıkıyor, yanı başına bir sahan bırakıyor.</p>

  <p class="calibre_">"Burada ye! Kardeşlerine gösterme!"</p>

  <p class="calibre_">Sessizce başını sallıyor. Kardeşlerine göstermeden, orada yiyor; bir parça karaciğer, bir parça dalak ya da iki kalem pirzola... Komşu avludan ney sesi geliyor.&nbsp;Lokmaları çiğnerken dalıp gidiyor.</p>

  <p class="calibre_">Çevresindekiler, geçirdiği nöbetleri bin bir türlü delilikle karıştırıyor, onu gördüklerinde irkiliyor, rahatsız oluyor, acıyorlar. Sık sık kolunun çıkmasını bile&nbsp;hastalığının bir belirtisi sayıyorlar.</p>

  <p class="calibre_">Merdivenleri aceleyle inip mutfakta yemek yapan halayığa koşuyor.</p>

  <p class="calibre_">"Emine Teyze, yine kolum çıktı."</p>

  <p class="calibre_">"Durup dururken çıkmaz a! Ne yaptın yine, takla mı attın?"</p>

  <p class="calibre_">"Tövbe, bir şey yapmadım."</p>

  <p class="calibre_">Halayık, zeytinyağına bulanmış bir bezle kolunu dakikalarca ovuyor. Eti iyice yumuşayınca, yerinden oynayan eklemi el yordamıyla bulup eski haline&nbsp;getiriveriyor.</p>

  <p class="calibre_">"Bunu nasıl yapıyorsun, Emine Teyze?"</p>

  <p class="calibre_">"Rahmetli anamdan kaldı, nasıl yaptığımı bilmem ama yapıyorum işte! Gözlerimi yumuyorum, kendiliğinden oluyor."</p>

  <p class="calibre_">"Ben de yapabilir miyim?"</p>

  <p class="calibre_">"Katiyen tevessül etme! Çıktığı vakit hep bana gel, ben yerine koyarım."</p>

  <p class="calibre_">Bir gün, yine ona kolunu uzatmışken, gözlerini tıpkı onun gibi yumuyor. Kemikli, sert parmakların dokunuşunu, zeytinyağının derisine işleyişini, yumuşaklığın&nbsp;sancıya doğru ilerleyişini, sancıyı ele geçirişini içinde duyuyor.</p>

  <p class="calibre_">O günden sonra, kolunun çıktığından artık kimsenin haberi olmuyor.</p>

  <p class="calibre_">Geceleri, yatağında iç organlarıyla, çıkan koluyla konuşuyor:</p>

  <p class="calibre_">"Çalışın tembeller! Yiyeceğinizi verdim, suyunuzu içirdim. Çalışın ve beni zor vaziyette bırakmayın! Bakın, kafam nasıl çalışıyor, kafamı emsal alın! Bugün&nbsp;babamdan yirmi Rusça, yirmi de Farsça kelime öğrendim. Sonra avluda tahta&nbsp;arabamı tamir ettim, annem seccademi yıkadı, ona yardım ettim. Akşamüstü, kız&nbsp;kardeşim Huriye'nin yüzüne bakınca ölümü gördüm. Niye böyle oluyor, mana&nbsp;veremiyorum. Huriye'nin büyümeden öleceğini zannediyorum. Başkalarının bilmediği hakikatleri biliyorum. O hakikatler daha hakikat olmadan evvel biliyorum."</p>

  <p class="calibre_">Babasının götürdüğü doktorlar hastalığına türlü adlar koyuyorlar ama çare bulamıyorlar. Kimi havale diyor, kimi de sara. Ancak, adı ne olursa olsun, yaşı ilerledikçe hastalığından korkmamayı öğreniyor.</p>

  <p class="calibre_">Bu acayip bir öğreti. Kötü şeylere hazırlıklı olması gerektiğini düşünüyor hep. Bundan da öte, daha gerçekleşmemişken o kötü şeylerden söz edebiliyor,&nbsp;öngörüleriyle kız kardeşlerini, annesini ürkütüyor.</p>

  <p class="calibre_">Sokak kapısının önünde oturuyorlar.</p>

  <p class="calibre_">"Bakın, yoğurt kovası yoğurtçunun sırığından düşecek," diyor.</p>

  <p class="calibre_">Düşüyor.</p>

  <p class="calibre_">Üç kadın geçiyor sokaktan.</p>

  <p class="calibre_">"Şu köpek kadınlara saldıracak," diyor.</p>

  <p class="calibre_">Köpek kadınlara saldırıyor.</p>

  <p class="calibre_">Az sonra gücü tükenebilir, yere yığılabilir... Bunu önceden bilirse acıdan kurtulacak belki. Yaşamla ölüm arasındaki çizginin üstünde kalmayı bir kez daha&nbsp;başaracak.</p>

  <p class="calibre_">Ölüm düşüncesi sekiz yaşında bir çocuk için de ağır bir yük. Zaman zaman her şeyin gelip geçici olduğu duygusuna kapılıyor ama bundan kimseye söz etmiyor;&nbsp;içinde uyanan dehşetin de gelip geçici olduğunu fark ediyor. Ne kadar çok şey&nbsp;bilirse, ne kadar çok şeyi öngörürse, dehşeti kendinden o kadar uzak tutacağına&nbsp;inanmaya başlıyor. Düşerse yine kalkacağına, bayılırsa yeniden uyanacağına...</p>

  <p class="calibre_">"Çalışın tembeller! Ben ölmeyeceğim, Huriye ölecek; ona çok acıyorum."</p>

  <p class="calibre_">Küçük kardeşi Huriye'nin zayıflığı, fersiz gözleri, incecik sesi karşısında eziliyor. Özel yemeklerini gizlice onunla paylaşıyor. O, merdivenlerden inip&nbsp;çıkarken, bir bahane uyduruyor, korumak için peşinden gidiyor.</p>

  <p class="calibre1" style="margin:0pt; border:0pt; height:1em">&nbsp;</p>
  <hr class="calibre_3" />

  <p class="calibre1" style="margin:0pt; border:0pt; height:1em">&nbsp;</p>

  <p class="calibre_4">Baytar rüştiyesine yazıldığı yıl hastalığı iyice azıyor, nöbetleri sıklaşıyor.</p>

  <p class="calibre_">Bütün bir kışı ikinci katta, kendisine ayrılan divanda, ayakları yorganla örtülü, pencere kafesinin arkasından sokağı seyrederek geçiriyor.</p>

  <p class="calibre_">Hastalığıyla birlikte başlayan tıbbiyeye gitme düşleri, sokağın görüntüsünün silik gerçekliği karşısında parlaklığını her gün biraz daha yitiriyor. Annesinin, kız&nbsp;kardeşlerinin, yaşlı halayığın, dayısının davranışlarındaki koruyuculuk gözünden&nbsp;kaçmıyor:</p>

  <p class="calibre_">"Senin bir şey yapman icap etmiyor Abdülhalim, tıbbiyeye gitmen de icap etmiyor. O pencere sana ait, o yün yorgan sana ait; en iyi gömlekler, pantolonlar, en&nbsp;kalın eldivenler, en besleyici yemekler sana ait. Sen öyle dur! Biz sana hep&nbsp;bakacağız!"</p>

  <p class="calibre_">Yalnızca babası, garip bir inatla, sağlıklı bir çocuğa nasıl davranılırsa öyle davranıyor ona. Bazı cumalar yanına alıp namaza götürüyor. Bazen de tramvaya&nbsp;binip Galata'daki Liman Kalemine gidiyorlar. Abdülhalim, orada, siyah kolluklu&nbsp;katiplerin çalıştığı büyük kapılı, büyük pencereli sessiz odalarda yabancı bir&nbsp;dünyanın havasını soluyor, evrak arasında küçülen ve giderek oğlunun varlığını&nbsp;unutan Kırımlızade Osman Tevfik Bey' in karşısında saatler boyu sessizce&nbsp;oturuyor.</p>

  <p class="calibre_">Arada bir dosyaların içinden başını kaldırıp bakıyor babası.</p>

  <p class="calibre_">"Şimdi iki fiil daha yazdırıyorum sana; Farsça ve Rusça olarak bunların geçmiş zamanlarını önündeki kağıda yaz! İdrak etmek, iman etmek!"</p>

  <p class="calibre_">Abdülhalim başını sallayıp kalemini tükürüklüyor. Tevfik Bey masasının arkasında yeniden küçülüyor. Soluk alıp rahatlamak için başını kaldırana kadar...</p>

  <p class="calibre_">"Bebinem neveşteyi?"*</p>

  <p class="calibre_">"Neveştem, baba."**</p>

  <p class="calibre_">"Dar in suret bekhan!"***</p>

  <p class="calibre_">"Fehmidem, fehmidi, fehmid... Etminan peyda kerdem, etminan peyda kerdi, etminan peyda kerd... ****</p>

  <p class="calibre_">"Bravo! Pa Ruski napisal?"*****</p>

  <p class="calibre_">"Da, napisal."******</p>

  <p class="calibre_">"Yiıh toje praçitay!"*******</p>

  <p class="calibre_">"Ya ponil, tıy ponil, on ponil... Ya pa veril, tıy pa veril, on pa veril..." ****</p>

  <p class="calibre_">"Bravo moy malçik! Şimdi kalem ocağına git, bana okkalı bir sade kahve söyle! Kendine de vişne şerbeti söyle, karşılıklı içelim, olur mu?"</p>

  <p class="calibre_"><span class="italic">* Yazdın mı bakalım?</span></p>

  <p class="calibre_"><span class="italic">** Yazdım, baba.</span></p>

  <p class="calibre_"><span class="italic">*** Oku öyleyse!</span></p>

  <p class="calibre_"><span class="italic">**** Anladım, anladın, anladı... İnandım, inandın, inandı...</span></p>

  <p class="calibre_"><span class="italic">***** Aferin, Rusçalarını da yazdın mı?</span></p>

  <p class="calibre_"><span class="italic">****** Evet, yazdım.</span></p>

  <p class="calibre_"><span class="italic">******* Onları&nbsp;da oku!</span></p>

  <p class="calibre_">Evde, babasının çalışma odasında, kilitli bir kitap dolabı var. Hastalığından çok, annesinin, hastalığına ilişkin kuruntuları nedeniyle evde oturmak zorunda kaldığı&nbsp;ikinci kış, o odaya girerek, önceden masanın üstüne konmuş kitapları okuma hakkına&nbsp;sahip oluyor. Sonra, yaza doğru, bu iznin kapsamı biraz daha genişliyor. Dolabın&nbsp;çekmecelerinden biri artık ona ait. Baştan çıkarıcı kokularıyla, Kelile ve Dimne'nin,&nbsp;Katip Çelebi'nin, Evliya Çelebi'nin, Battal Gazi'nin, Namık Kemal'in, Cevdet&nbsp;Tarihi'nin, ansiklopedilerin sayfaları, bez ciltleri elinin altında. Fotoğraf makinesinin nasıl bir şey olduğunu, telsiz telgrafın dünyayı nasıl küçülttüğünü&nbsp;öğreniyor. Kendini, babasını, ailesini, üstünde yaşadığı toprağın tarihini gün&nbsp;geçtikçe daha yakından tanıyor.</p>

  <p class="calibre1" style="margin:0pt; border:0pt; height:1em">&nbsp;</p>
  <hr class="calibre_3" />

  <p class="calibre1" style="margin:0pt; border:0pt; height:1em">&nbsp;</p>

  <p class="calibre_4">Rüştiyeyi bitirip askeri idadiye yazıldığında, bıyıkları terlemeye başlamış bir delikanlıydı. İki yıl evde oturmanın çelimsiz bedeninde ve ruhunda yarattığı izleri,&nbsp;rüştiyedeki son yılında silmeyi başarmıştı.</p>

  <p class="calibre_">Sara nöbetleri, idadiye başlayınca bıçak gibi kesilmiş, hastalığından eser kalmamıştı. Tembeller çalışıyorlardı artık; kolu da çıkmıyordu. Gerçi eskisi gibi&nbsp;besleyemiyordu onları. Eskisi gibi sıcak tutamıyor, koruyamıyordu.</p>

  <p class="calibre_">Babası, bir an önce adam olması için, okulun eve uzaklığını bahane ederek idadiye yatılı yazdırmıştı. Asker ocağı baba evine benzemiyordu; adam olmamak&nbsp;elde değil! Orta masalarında çoğu zaman mercimek, kara tayın ve kuru soğandan&nbsp;başka yiyecek yok. Haftada iki gün de helva...</p>

  <p class="calibre_">Talebe koğuşları soğuktu. Büyük, döküm sobalar, akşamları yalnızca birkaç saatliğine yanıyordu. Ama Abdülhalim halinden yakınmıyordu. Şimdi hayat,&nbsp;çocukluğunda esirgediği şeyi sunuyordu ona; arkadaşlığı.</p>

  <p class="calibre_">Geceleri, ranzalarda yün battaniyelerine sarınıp, yeni yeni kalınlaşan, tınısı kendilerini de ürküten ama içlerini de gıcıklayan genç erkek sesleriyle ülkenin&nbsp;geleceğini konuşuyorlardı. O yıllarda, büyüklerin olduğu kadar, lise öğrencilerinin&nbsp;de başlıca sohbet konusu yenilgilerdi.</p>

  <p class="calibre_">Yenilmiş çocuklar olarak birbirlerinin yüzlerine baktıklarında, geleceği aydınlatacak bir parça umut, birazcık ışık arıyorlardı. Kaderin ne olduğunu henüz&nbsp;hiçbiri bilmiyordu. Eğitim alanlarını, toplantı salonlarını temizler gibi, ellerindeki&nbsp;ıslak bezlerle toprağı karış karış silerek temizleyebileceklerine inanıyorlardı.&nbsp;Oysa uyumak için ayrılıp ranzalarına uzandıklarında, gözlerini yumup düşlerin&nbsp;içinde kaybolduklarında, kader denen şey tıkır tıkır işlemeye başlıyordu.&nbsp;Uzaklardaki dünya, tanımadıkları, adlarını bile duymadıkları olgular, kavramlar&nbsp;adım adım ilerliyor, yaklaşıyor, çevrelerini sarıyordu. Gemilerin hızı, makinelerin&nbsp;uğultusu, kapıların arkasında konuşulanlar, birkaç yeni yetmenin dinlemeye&nbsp;dayanamayacağı kadar gerçek!</p>

  <p class="calibre1" style="margin:0pt; border:0pt; height:1em">&nbsp;</p>
  <hr class="calibre_3" />

  <p class="calibre1" style="margin:0pt; border:0pt; height:1em">&nbsp;</p>

  <p class="calibre_4">Kader bu işte! Dışında kaldıkları, dışlarında kalan her şey.</p>

  <p class="calibre_">Askeri idadiyi bitirip özel izinle mülki baytar okuluna yazıldığı yıl, Abdülhalim'in elinde hala bir yer bezi vardı. Dünyayı silip temizlemek için hazırdı!</p>

  <p class="calibre_">Aynı yıl kız kardeşleri Hafize ve Ayşe evlendiler; başka semtlerdeki başka evlere taşındılar.</p>

  <p class="calibre_">Sonra Huriye öldü. Küçük, beyaz elleriyle işlediği yastık oyaları, kanaviçeler öksüz kaldı.</p>

  <p class="calibre1" style="margin:0pt; border:0pt; height:1em">&nbsp;</p>
  <hr class="calibre_3" />

  <p class="calibre1" style="margin:0pt; border:0pt; height:1em">&nbsp;</p>

  <p class="calibre_4">Avluda, revakın önünde hazırlık başlayınca uyandı. Namazdan çıkanların bir kısmı musalla taşının çevresinde toplanmış, siyah gözlüklülere başsağlığı&nbsp;diliyorlardı.</p>

  <p class="calibre_">"Bu camiye gelmemin sebebini biliyor musun, Çınar ağacı?" dedi.</p>

  <p class="calibre_">"Bilmiyorum," dedim.</p>

  <p class="calibre_">"İlk karım Nesibe'nin namazını burada eda etmiştik. Şu avlu senelerdir hatırımdan çıkmayan nadir bir manzaradır."</p>

  <p class="calibre_">Takunyaların, ayakkabıların arasında gezinen serçelere baktı.</p>

  <p class="calibre_">"Komşulardan biri höşmerim getirmişti eve o gün, Nesibe höşmerimi pek severdi," diye mırıldandı.</p>

  <p class="calibre1" style="margin:0pt; border:0pt; height:1em">&nbsp;</p>
  <hr class="calibre_3" />

  <p class="calibre1" style="margin:0pt; border:0pt; height:1em">&nbsp;</p>

  <p class="calibre_4">Dün sabah saat altıda ikinci katın telefonu çaldı.</p>

  <p class="calibre_">Enver Rıza gözlerini kırpıştırarak tavana baktı.</p>

  <p class="calibre_">Yataktan kalkmadan elini uzatıp başucundaki pencerenin perdesini çekiştirdi, sokağa göz attı. Henüz alacakaranlık; ortalık sessiz. Uzaklarda şehrin uğultusu&nbsp;başlamış, hırsız gibi sokak sokak yaklaşıyor. Neyi çaldığının kimse farkına&nbsp;varmıyor. Aydınlık her gün bir şeyleri alıp götürüyor, kimsenin ruhu duymuyor.</p>

  <p class="calibre_">Telefon üç kez çaldı. Karşı apartmanın bahçesindeki manolya bile uyandı.</p>

  <p class="calibre_">"İyi sabahlar Akasya ağacı," dedi bana..</p>

  <p class="calibre_">İyi sabahlar Manolya! Pencerelerde, duvar diplerinde hanımelleri, sardunyalar, akşamsefaları; sarı sarı, kırmızı kırmızı. Üşüyorlar. Üşüyorum. İyi sabahlar&nbsp;akşamsefaları, sardunyalar, hanımelleri.</p>

  <p class="calibre_">Bahçe duvarında uyuklayan sarman gözlerini açıp gerindi. Hemen sabah temizliğine başladı. Yakınlarda geceleyen kuşlar telefon sesinden ürküp&nbsp;havalandılar.</p>

  <p class="calibre_">Enver Rıza, dergiden aramış olabileceklerini düşündü. Belki baskıya yetişmesi gereken bir haber çıkmıştı; bir kahve taranmıştı, bir öğrenci yurduna bomba&nbsp;atılmıştı, bir profesör, bir gazeteci öldürülmüştü.</p>

  <p class="calibre_">Telesekreterde kendi sesini dinledi; metalik bir ses. Bu aleti, lise arkadaşlarından avukat Salih üç ay önce Almanya'dan getirmişti. İşe yarıyordu.</p>

  <p class="calibre_">"Ben Enver Rıza Kırımlı! Lütfedip not bırakın!"</p>

  <p class="calibre_">Kısa bir sessizlikten sonra not bırakıldı: "Enver, oğlum, üç gündür seni arıyorum, neredesin? Evde olduğunu biliyorum, uyan da telefonu aç!"</p>

  <p class="calibre_">Başının altındaki uzun pamuk yastığı çekip aldı. İki yanını kıvırıp yüzüne bastırdı, kulaklarını tıkadı. Yastık Şule kokuyordu.</p>

  <p class="calibre_">Telefondaki sesin sahibi Münir Bey, Enver Rıza'nın babası... Yakınlarına olan sevgisini onları rahatsız ederek göstermeye doğuştan gelen bir yatkınlığı var bu&nbsp;adamın. Küçük rahatsızlıklar, büyük yatkınlık.</p>

  <p class="calibre_">Münir Bey, Enver Rıza Nilgün'den boşandıktan sonra günde iki kez arıyor oğlunu. Evden aramışsa telesekretere not bırakıyor, dergiden aramışsa sekreter&nbsp;kızla dertleşiyor. Olur da karşısına Enver Rıza çıkarsa, onun acılarını dindirmeye&nbsp;çalışıyor, sıkıntılarını paylaşıyor. "Açana kadar konuşacağım Enver, uyan dedim!"</p>

  <p class="calibre_">Enver Rıza, üç gündür ilk kez yatağında uyuyordu. Babasının, yöneticiliğini yaptığı dergiyi nasıl çıkardığını anlamaya çalışmasını aslında hoş görebiliyordu ama&nbsp;henüz bunu kendi de anlayabilmiş değildi.</p>

  <p class="calibre_">"Yazı işleri müdürlüğü önemli, rahat bir iş değildir, baba!"</p>

  <p class="calibre_">"Değildir tabii, biliyorum."</p>

  <p class="calibre_">"Nereden biliyorsun?"</p>

  <p class="calibre_">"Rahat olsa bizi ara sıra ararsın, önemli olsa televizyonda görünürsün."</p>

  <p class="calibre_">"Geçenlerde göründüm ya, seyretmedin mi?"</p>

  <p class="calibre_">"Evet, mahkemedeydin, seyrettim. Arkanda da bir avuç solcu şakşakçı!"</p>

  <p class="calibre_">Sokak artık iyiden iyiye aydınlanmıştı. Lütfü Bakkal'ın önünde su kamyonu durmuş, homurdanarak bekliyor, römorktaki damacanalar şıngırdıyordu. Sonra tüp&nbsp;kamyonu geldi, sonra da ekmek arabası, süt arabası... Dün sıradan bir gündü.</p>

  <p class="calibre_">"Enver, bak, büyükdeden hakkında konuşmalıyız. Bir haftadır bizde kalıyor, ben seni bir haftadır arıyorum, bulamıyorum."</p>

  <p class="calibre_">"Büyükdede!"</p>

  <p class="calibre_">Yastığı duvara fırlattı. Başını hızla iki yana sallayıp kendine gelmeye çalıştı. Sonra durdu, yatağında doğruldu, pencereyi açtı.</p>

  <p class="calibre_">"Benim büyükdedem yok baba! Benim uykum var! Benim cumartesi sabahım var. Kapının önünde gazetelerim var, kapıcı İbrahim bıraktı, kapıcı İbrahim var. Dergiyi&nbsp;sabahın dördünde baskıya verip eve döndüm; benim bazı haklarım var. Hem&nbsp;büyükdede ne demek? Dede zaten büyük!"</p>

  <p class="calibre_">O kadar sesli düşünmüştü ki, bahçe duvarında oturan sarmanın tüyleri ürperdi. Duvardan atlayıp sokağın başına kadar koştu, orada beklemeye başladı. Uzaktan&nbsp;korku içinde ikinci katın penceresine baktı.</p>

  <p class="calibre_">"Aç şu telefonu, kapatacağımı sanıyorsan yanılıyorsun."</p>

  <p class="calibre_">Artık tamamen uyanmıştı. Ayak başparmağıyla televizyonun sesini sonuna kadar açtı.</p>

  <p class="calibre_">"Hükümet, gübre fiyatlarındaki artışın üreticiye yansımaması için lüzumlu tedbirlerin alınacağını açıkladı. Konuyla ilgili bir basın toplantısı düzenleyen Gıda&nbsp;Tarım ve Hayvan..."</p>

  <p class="calibre_">"Enver, uyandığını biliyorum. Sesimi duymamak için televizyonun sesini açtığını da biliyorum."</p>

  <p class="calibre_">"Hindistan'ın Pencap eyaletinde meydana gelen sel baskınında ölenlerin sayısı yedi yüz seksene ulaştı. Yetkililer, ölü sayısının artmasından duyulan endişeyi dile&nbsp;getirdiler. Başbakan Süleyman Demirel dün akşam saatlerinde düzenlediği basın&nbsp;toplantısında, hafta başında gönderilen iki yüz çadır, iki ton gıda ve ilaç&nbsp;yardımından sonra, yarın da giyecek ve ilaç taşıyan ikinci bir uçağın Esenboğa&nbsp;Havaalanından hareket edeceğini açıkladı."</p>

  <p class="calibre_">"Enver, açmazsan Büyükdedenle birlikte bir taksiye atlayıp oraya geleceğim, anladın mı? Bunun bir tehdit olduğunu sanma; çünkü açsan da geleceğim! Taksi&nbsp;parasını da senden alacağım!"</p>

  <p class="calibre_">İşte bu ciddi bir uyarıydı!</p>

  <p class="calibre_">Yataktan fırladı.</p>

  <p class="calibre_">Münir Bey iyi ve tatlı sözler söylediğinde aldırış etmezdi. Kötü bir şey söylediğinde de aldırış etmezdi. Ama taksi parası! Bu sıradan bir şey değildi.</p>

  <p class="calibre_">Bir taksinin Bakırköy'den Şişli'ye ne kadar zamanda gelebileceğini düşündü. Cumartesi sabahı, boş yollar, acele eden bir baba; babanın adı Münir!</p>

  <p class="calibre_">En çok yarım saat... Sokakta karşılaşma olasılığı da hesaba katılırsa yirmi beş dakika!</p>

  <p class="calibre_">Alelacele duş yapıp giyindi. Anahtarlarını, cüzdanını kontrol etti, merdivenleri koşarak, zıplayarak indi. Girişte, alışkanlıkla posta kutusuna baktı.</p>

  <p class="calibre_">Her zamanki gibi, katlanmış bir kağıt buldu kutuda.</p>

  <p class="calibre_">"Kırlangıç! Sabaha karşı eve döndüğümde kutu boştu; demek hiç uyumuyor bu kız!"</p>

  <p class="calibre_">Kâğıdı cebine attı.</p>

  <p class="calibre_">Sokağın başındaki taksi durağına doğru yürürken sarman onu gördü. Yan yan bakıp birkaç adım geriledi.</p>

  <p class="calibre_">Durak kulübesinde bir sürücünün başı masaya düşmüştü; uyuyordu. Yanındaki elektrik ocağının üstünde boş bir çaydanlık; kıpkırmızı.</p>

  <p class="calibre_">"Tahsin kalk! Yangın çıkaracaksın, oğlum," diye bağırdı.</p>

  <p class="calibre_">Tahsin hemen kalktı, elektrik ocağının fişini çekti. Uykusunda arabaya binip kontağı çevirdi, uykusunda gaza bastı. Her şey bu kadar hızlı oldu. Uykusunda oldu.</p>

  <p class="calibre_">Sokaklar bomboştu. Öyle boş ki, neredeyse ıhlamur kokacak, deniz kokacak, bahar kokacak.</p>

  <p class="calibre_">"Yakınlarda hesaplı bir otel biliyor musun, Tahsin?"</p>

  <p class="calibre_">Tahsin'in gözleri bomboştu. Şişli meydanı bomboştu. Caminin bahçesinde güvercinler öbek öbek toplanmış, guruldayıp duruyorlar. Gazete büfelerinin&nbsp;önünde kâğıt yığınları, arabalarında uyuyan taksi sürücüleri, rüzgârda oradan oraya&nbsp;uçuşan naylon torbalar...</p>

  <p class="calibre_">"Valla Enver abi, biliyorum ama sana uymaz."</p>

  <p class="calibre_">Enver Rıza'ya kolay kolay bir şey uymaz; herkes öyle bilir. Ama yaşadığı zorlukları anlatsa Tahsin bile kendini iyi hissederdi. Günün on beş saatini yazı&nbsp;masasının başında geçirir, haftada birkaç kez duruşmalara girip çıkar, çoğundan&nbsp;para cezası alırdı. İki yıl önce boşandığı karısı yeniden birlikte olmak ister, bu&nbsp;isteğini hakaret ederek, kavga çıkararak açığa vururdu. Kızı, uykusunda bile&nbsp;babasının adını sayıklardı ama bir araya geldiklerinde Enver Rıza'yı çıldırtmaktan&nbsp;geri durmazdı.</p>

  <p class="calibre_">"Aksaray'a gidelim o zaman, ben piresiz bir yer biliyorum, Tahsin," dedi.</p>

  <p class="calibre_">Piresiz yerde eskiden Şule'yle buluşurlardı. Ne güzel, ne heyecanlı günlerdi. O sıralarda Nilgün'den yeni boşanmıştı ama uygun bir yer bulamadığı için henüz&nbsp;evden ayrılmamıştı. Tabi bir de Defne vardı; dört yaşındaydı. Ailenin dağılışını,&nbsp;onun hatırı için yumuşak bir geçiş dönemiyle atlatmayı planlamışlardı.</p>

  <p class="calibre_">Belediye binasının önünden geçerken ayakkabılarını bağlamadığını fark etti. Eğilip bağladı. Sonra cebinden Kırlangıç'ın mesajını çıkardı. Okudu.</p>

  <p class="calibre1" style="margin:0pt; border:0pt; height:1em">&nbsp;</p>

  <p class="calibre_"><span class="italic"><i>"İkinci katın penceresinde demir var, birinci katın yok! Nedense! He-densa! Basura karşı! Her neyse, sonuçta tedbirlere uzanan bakışlarımız bunalıyor. Kanama&nbsp;devam ediyor. Panamalı bir hasta için her aşk pozitif... Korunmayı aşan bir maksat...&nbsp;Demir camı mı koruyor, farkında olduğumuz bu mu? Yoksa farkında olduğumuzu&nbsp;mu? En iyisi bir genelge yayınlasın Demirel hükümeti. Fehmi N ise, isimsiz kadın&nbsp;O2'dir desin. İkiyi yukarı koyun, karesi olur. Donunuzu ütülemekle kalmaz,&nbsp;pabucunuzu da yalar! İyi döpiyes mevzuu, sahte şehit analarının muhabbeti, kuşu. İnsan, davranışlarından önce şükranını tasarlar mı? Bu şükranı pazarlar mı? Ne kıç&nbsp;varmış ama bizde! Babam beni adam etti, annem beni kadın etti, buna da şükür!&nbsp;Araçlar çok kırıcıdır. Burası Türkiye Cumhuriyeti. İbnelere kucak açar,&nbsp;milliyetçilere çukur bile değil."</i></span></p>

  <p class="calibre1" style="margin:0pt; border:0pt; height:1em">&nbsp;</p>

  <p class="calibre_">Kağıdı katlayıp cebine koydu.</p>

  <p class="calibre_">"Abi, sorması ayıp, sabah sabah niye otele gidiyorsun?" dedi Tahsin.</p>

  <p class="calibre_">"Babamdan kaçıyorum."</p>

  <p class="calibre1" style="margin:0pt; border:0pt; height:1em">&nbsp;</p>
  <hr class="calibre_3" />

  <p class="calibre1" style="margin:0pt; border:0pt; height:1em">&nbsp;</p>

  <p class="calibre_4">"Cenaze namazına katılmayacak mısın?" dedim. Yanıt vermedi. Gözlerini musalla taşının karşısında toplananlara dikmişti.</p>

  <p class="calibre_">İmam, siyah cüppesini savurarak kalabalığı yardı. Cebinden çıkardığı kağıda baktı; ölünün kimliği hakkındaki bilgileri son kez gözden geçirdi.</p>

  <p class="calibre_">"Hazır mıyız?" dedi topluluğa.</p>

  <p class="calibre_">Abdülhalim, Samatya'daki evin üst katında buldu kendini. Salon yakın akrabalarla doluydu. İmamın önünde Nesibe'yle birlikte diz çökmüşlerdi.&nbsp;Yanlarında şahitler vardı. Az ötede, kapının yanında annesi, kız kardeşleri, yaşlı&nbsp;halayık.</p>

  <p class="calibre_">"Hazır mıyız?"</p>

  <p class="calibre_">Hazırdı.</p>

  <p class="calibre_">Ailesi, evlenmesi için, idadinin son sınıfındayken baskı yapmaya başlamıştı. Küçük kardeşi Huriye öleli iki yıl olmuş, Hafize'yle Ayşe birer çocuk doğurmuştu.&nbsp;O günlerde, annesi Gülten Hanım, Abdülhalim'e bir şey sezdirmeden, yalnızca kız&nbsp;beğenmek amacıyla birkaç kez gelin hamamına gitmiş ama aradığını bulamamıştı. Bu&nbsp;konuda Tevfik Bey de istekliydi. Farkında olmadan, yetişkin kızları olan iş&nbsp;arkadaşlarıyla muhabbeti ilerletmiş, hiç adeti değilken kadınlı erkekli ev&nbsp;gezmelerine gider olmuştu. Ülkenin içine sürüklendiği belirsizlikten, kargaşadan&nbsp;korkuyor, süregiden çatışmalara yeni bir savaş eklenmeden, soyunu sürdürecek bir&nbsp;erkek torunu olsun istiyordu. Bir süre önce limandaki görevinden ayrılmış, Nafia&nbsp;Nezaretine verilmişti; maddi durumu, oğlunu asken rüştiyeye yazdırdığı günlerden&nbsp;çok daha iyiydi. Üstelik, Abdülhalim ne yapmak istediğini bilen, aklı başında,&nbsp;uyumlu, olgun&nbsp;bir çocuktu. Aile büyüklerinin gözetiminde, evliliği kolaya&nbsp;sürdürebilirdi.</p>

  <p class="calibre_">Bir yıl süren araştırmalar sonunda, Abdülhalim'in Beykoz'da oturan teyzesinin kızı Sultan'ın arkadaşlarından biri evlilik için uygun görüldü.</p>

  <p class="calibre_">Kızın adı Nesibe. On altısında, bembeyaz, inci dişli ve hep gülümseyen bir kız.</p>

  <p class="calibre_">Abdülhalim, ilk kez nişandan üç gün önce Beykoz'da, sandal sefasında gördü onu. İçinde Sultan'la üç kızın daha bulunduğu sandal, Abdülhalim'in bindiği sandalın&nbsp;önünde gidiyordu. Sultan, dönüp dönüp kaş göz ederek, ellerini sallayarak yanındaki&nbsp;kızı işaret ediyordu.</p>

  <p class="calibre_">"Bu, bu!"</p>

  <p class="calibre_">Abdülhalim anlamıyordu. Sultan sanki fısıltısını duyacakmış gibi soruyordu.</p>

  <p class="calibre_">"Hangisi?"</p>

  <p class="calibre_">"Bu dedim a, bu işte!"</p>

  <p class="calibre_">Bu dediği, çarşafın içinde endamı belli belirsiz fark edilen Nesibe'ydi.</p>

  <p class="calibre_">"Arkana baksana kız!" dedi Sultan ona.</p>

  <p class="calibre_">Nesibe baktı. Yuvarlak yüzü açık. Yüzüne yakışan gülümseyişiyle ışıldayınca, ışık Abdülhalim'in gözünü aldı.</p>

  <p class="calibre_">"Demek bu!"</p>

  <p class="calibre_">"Hazır mıyız?"</p>

  <p class="calibre_">"Hazırız!"</p>

  <p class="calibre_">O hafta sonu nişanlandılar. Sonbaharda da evlendiler. Bir yıl sonra sağlıklı bir çocukları oldu; Enver Münir adını koydular.</p>

  <p class="calibre_">Başlangıçta Enver adına ısınamayan Tevfik Bey, çocuğa bir süre Münir diye seslendi. Ancak birkaç yıl içinde Enver Paşa'nın yıldızı parlayınca, kendi dedesinin&nbsp;adında ısrar etmekten vazgeçti.</p>

  <p class="calibre_">Samatya'daki ahşap ev, Nesibe'nin ve küçük Enver Münir'in katılımıyla eski canlılığına kavuşmuştu. Gündüzleri kadınların koşuşturmalarıyla sarsılıp gıcırdıyor,&nbsp;akşama doğru yemek hazırlıklarının telaşıyla kıpırdanıyordu. Geceleri, idare&nbsp;lambalarının solgun ışığında mırıltılar, gülüşler titriyor açılıp kapanan kapılardan&nbsp;sevincin, güler yüzün gölgeleri girip çıkıyordu. Bayramlarda Nezihe'yle Hafize&nbsp;yatıya geliyorlardı. Çocukların çığlıkları yeşil bahçede yankılanıyor, çınlıyor,&nbsp;pencere kafeslerinden sokağa taşıyordu. Tevfik Bey'le Gülten Hanım uzun&nbsp;sedirlerde sade kahvelerini yudumlarken, böyle bir mutluluk bağışladığı için&nbsp;Allah'a şükrediyorlardı.</p>

  <p class="calibre_">Ancak mutlulukları uzun sürmedi.</p>

  <p class="calibre_">Deneyimlerime dayanarak şunu söyleyebilirim ki, insanoğlunun mutluluğu uzun sürmez.</p>

  <p class="calibre_">Abdülhalim bir kış akşamı okuldan eve geldiğinde, annesini sundurmadaki mangalın başında sessizce ağlarken buldu. Tevfik Bey henüz işten dönmemişti.</p>

  <p class="calibre_">"Ne oldu valide hanım?" dedi.</p>

  <p class="calibre_">"Nesibe rahatsız."</p>

  <p class="calibre_">Gaz lambasını alıp yatak odasına çıktı.</p>

  <p class="calibre_">Nesibe yatağa uzanmıştı. Sağ kolunu alnına koymuştu, inleyerek soluk alıyordu.</p>

  <p class="calibre_">"Neyin var Nesibe'm?"</p>

  <p class="calibre_">"Başım çatlıyor."</p>

  <p class="calibre_">Gözünü açamıyor. Açtığı anda gözbebekleri kayıyor, bakışı bembeyaz oluyor.</p>

  <p class="calibre_">O gece götürdükleri hastanede, Abdülhalim sabaha dek Nesibe'nin başında bekledi. Daha sonraki günlerde de yanından ayrılmadı.</p>

  <p class="calibre_">Bir ay içinde hızla küçülüp eridi Nesibe. Sol gözü görmüyordu, konuşmak istediğinde ağzından tuhaf hırıltılar çıkarıyordu. Başını dik tutamıyordu artık;&nbsp;beynini ele geçiren şey, zamanla kırılgan bedenine de hükmetmeye başlamıştı.</p>

  <p class="calibre_">Arkasında üç yaşında bir çocukla kederli bir adam bırakıp sessizce öldü.</p>

  <p class="calibre1" style="margin:0pt; border:0pt; height:1em">&nbsp;</p>
  <hr class="calibre_3" />

  <p class="calibre1" style="margin:0pt; border:0pt; height:1em">&nbsp;</p>

  <p class="calibre_4">Abdülhalim Nesibe'nin ölümünden iki yıl sonra mülki baytar okulunu bitirdi. Okula kaydolması için ordu tarafından verilen özel izin, yeniden ordu hizmetine&nbsp;girmesi koşuluna bağlanmıştı. Tevfik Bey oğlunun asker olmasını istemiyordu.&nbsp;Balkanlarda, Trablusgarp'ta savaş hala sürüyordu. Sabahları işe giderken, Sirkeci&nbsp;ve Galata sokaklarında hayaletler gibi dolaşan askerler görüyordu. Çantaları&nbsp;sırtlarında, başları önde, gemilerden, trenlerden iniyor, gemilere, trenlere&nbsp;biniyorlardı. Yüzlerinde genç olmanın sevincinden, coşkusundan eser yoktu.</p>

  <p class="calibre_">Yapılacak en doğru şeyin tazminat ödeyerek ya da torpil bularak bu yükten kurtulmak olduğunu düşünüyordu. Ancak düşüncesini gerçekleştiremedi.&nbsp;Abdülhalim, askeri okul eğitiminin verdiği bağlılık duygularıyla, hiç hizmet&nbsp;vermeden ocaktan kopmayı gururuna yediremedi; babasının önerisini reddetti.&nbsp;Tevfik Bey'in yapabildiği tek şey, Nezaretteki dostlarının gücünü kullanıp, oğlunun&nbsp;Maltepe'deki askeri hayvan alım komisyonuna atanmasını sağlamak oldu.</p>

  <p class="calibre_">Abdülhalim'in kız kardeşi Ayşe üçüncü kızı doğurduğunda, yaşlı halayık ölmüş, Enver Münir yedi yaşına girmişti.</p>

  <p class="calibre_">Yaklaşan savaşın hırıltılı sesi, 1914 baharında, evlerin, bahçelerin, sokakların sesini bastırmaya başlamıştı. Yatak odalarında gizlice konuşulan, dileklerle, iç&nbsp;çekişlerle geçiştirilen ve adı ağza alınmayan şey, birkaç ay içinde kapı kapı dolaşıp&nbsp;kendini kabul ettiren, kaçınılmaz bir gerçek haline gelmişti.</p>

  <p class="calibre_">O günlerde Abdülhalim, cumalarını ve bayram tatillerini de ev dışında geçirmek gibi yeni bir huy edindi. Satın alma komisyondaki işinin yanı sıra, yatılı kaldığı&nbsp;Maltepe'deki eğitim birliğinde gönüllü çalışıyor, yeni mezun baytarları savaşa&nbsp;hazırlıyordu. Akşamları subay mahfelinde, rüştiyeden, idadiden tanıdığı subaylarla&nbsp;buluşuyor, talimgâh gecelerinin insanları birbirine yaklaştıran havası içinde yeni&nbsp;dostlar ediniyordu. Evde kaldığı günlerin sabahında, daha oğlu uyanmadan namazı&nbsp;bahane edip dışarı fırlıyor, Beyazıt kahvehanelerinde genç subayların,&nbsp;öğretmenlerin, gazetecilerin sabah sohbetlerine katılıyordu.</p>

  <p class="calibre_">Geçip giden bahar, eski baharlara benzemiyor, kafasında bambaşka düşünceler uyandırıyordu. Eyüp sırtlarının yeşili, Beyoğlu'nun karmaşası, çekiciliği, aşka&nbsp;benzeyen, durduk yerde duygularını coşturan yeni bir anlam kazanmıştı. Gördüğü&nbsp;her şey, bulunduğu her ortam, ortak bir kaderin içine sürüklüyordu onu.&nbsp;Çocukluğundan beri yakasını bırakmayan korkuları, çekingenliği sinmiş, yerini ancak&nbsp;büyük düşüncelerle, güçle ve cesaretle doyabilecek bir açlığa bırakmıştı.</p>

  <p class="calibre1" style="margin:0pt; border:0pt; height:1em">&nbsp;</p>
  <hr class="calibre_3" />

  <p class="calibre1" style="margin:0pt; border:0pt; height:1em">&nbsp;</p>

  <p class="calibre_4">Seferberliğin ilan edildiği gün, arkadaşlarıyla birlikte davullar, bayraklar ve şahadet sancakları taşıyan bir kalabalık arasında buldu kendini. O kalabalıkla&nbsp;meydanlara aktı, konuşmaları dinledi, alkış tuttu, marş söyledi. İmamların&nbsp;tekbirlerini şahadet yeminlerini, Padişaha ve Enver Paşa'ya bağlılık sözlerini&nbsp;yineledi.</p>

  <p class="calibre_">Beyazıt meydanı dolup boşalan sokakların aktığı koca bir okyanus, savaşı haykıran büyük bir ağız olmuştu. Çocuklar sokak içlerinde tahta tüfeklerle&nbsp;birbirlerini süngülüyor, gözü yaşlı kadınlar kapı aralarından, yüzlerce yıldır&nbsp;yinelenen bu oyunun anlamını hala çözememiş olmanın iç sıkıntısıyla, kederli bakışlarla, dışlarında kalan dünyayı seyrediyorlardı. Konuşmacıların, imamların sesleri,&nbsp;öğrencilerin bağırış çağırışları bazen davulların gümbürtüsü ve zurnaların çığlığı&nbsp;altında eziliyor, bir an sonra dalgalar halinde yeniden ortaya çıkıyordu. Kalabalık,&nbsp;bazen de bir söz ya da hareketle birdenbire galeyana geliyor, herkes birbirinin&nbsp;üstüne yığılıyor, birbirini ateşleyip yakıyordu.</p>

  <p class="calibre_">"Ne oldu?" dedi, Abdülhalim'in yanına sokulan bir ihtiyar.</p>

  <p class="calibre_">"Seferberlik ilan edildi, baba!"</p>

  <p class="calibre_">"Öyle mi? Biz mi ettik?"</p>

  <p class="calibre_">Birkaç gün içinde, insan seli sessizce akan incecik bir su oldu.</p>

  <p class="calibre_">Gönüllü yazılanlar, Trakya köylerinden gelenler, okulunu yeni bitirmiş teğmenler, Harp Okulu öğrencileri, yüzlerce yıl akışıyla aşınmış, düzlenmiş nehir&nbsp;yatağından şıpırtıyla Haydarpaşa'ya doğru akmaya başladılar.</p>

  <p class="calibre_">Oğlan sürüleri talimgâhlara sürülüyordu. Yaşamları boyunca en iyi olasılıkla av tüfeğinden başka silah tutmamış eller top namlularını okşuyor, kundakları parlatıyordu. Sonra ağırlıklarını sırtlayıp birbirlerine yaslanıyor, kara vagonlarla,&nbsp;eşeklerle, develerle, yayan yapıldak yola koyuluyorlardı.</p>

  <p class="calibre_">Haydarpaşa'da kalanların sessiz bekleyişleri, gidenlerin sırtına yapışıyordu.</p>

  <p class="calibre_">Abdülhalim bir hafta boyunca tatlı bir düşün içinde yaşadı.</p>

  <p class="calibre_">Cepheye gitmenin, arkada bir anne, bir baba, yedi yaşında bir oğlan ve sıcak bir ev bırakmanın, sonra siperlerin içinden fırlayıp gür bir sesle "Allah aşkına, hücum!"&nbsp;diye haykırmanın melankolisi, bir serap gibi kendine çekiyordu onu.</p>

  <p class="calibre_">Kıdem almak için askeri eğitim kurslarına yazılmaya, sonra da cepheye gitmeye karar verdiğini babasına açıkladığında hiç beklemediği bir dirençle karşılaştı.</p>

  <p class="calibre_">"Aklını kaybetmiş olmalısın, bunu bir daha duymayayım!"</p>

  <p class="calibre_">Annesiyle kız kardeşleri dünyadan habersizdiler. Belki bir şeyler seziyorlardı ama karşı çıkışlarını dile getirecek cesaretleri yoktu. Zaten kim ne dese&nbsp;durduramazdı Abdülhalim'i. Onlar, iki baytar, iki eczacı, bir de mühendis, savaş&nbsp;için sözleşmişlerdi.</p>

  <p class="calibre_">Babasının gösterdiği tepkiden sonra artık evde yatmıyordu. Cuma günleri, Tevfik Bey'in eve döndüğü saatlerde ortadan kayboluyor, geceyi iki sokak ötede&nbsp;oturan küçük dayısının evinde geçiriyordu.</p>

  <p class="calibre_">Bir cuma gecesi yengesinin sesiyle uyandı.</p>

  <p class="calibre_">"Halim, kalk! Baban geldi."</p>

  <p class="calibre_">Yataktan çıkıp giyindi. Oda terlikleriyle sofaya indi.</p>

  <p class="calibre_">Divanda, dayısının yanında oturan, çökmüşlüğünü, hayal kırıklığını gizlemek için artık bir şey yapmaya gerek duymayan babasını gördü.</p>

  <p class="calibre_">Dayısı ayağa kalkıp uzaklaşınca baş başa kaldılar.</p>

  <p class="calibre_">"Kararın kati mi?" dedi Tevfik Bey.</p>

  <p class="calibre_">"Öyle," diye yanıtladı Abdülhalim.</p>

  <p class="calibre_">Katiliği vurgulamak için babasının gözlerine daha önce hiç bakmadığı kadar kararlı bakıyordu.</p>

  <p class="calibre_">"Az bir talim göreceksin, kifayet etmeyecektir, ilk muharebende vurulursun."</p>

  <p class="calibre_">"Bunun bir vazife olduğu fikrindeyiz."</p>

  <p class="calibre_">Tevfik Bey'in yüzü, uzak, koyu bir gölgeye batıp çıktı.</p>

  <p class="calibre_">"Ethem amcanın, Kamil dayının mezarları bile yok," dedi. "Senin de olmayacak."</p>

  <p class="calibre_">"Merak etmeyin, biz döneceğiz!"</p>

  <p class="calibre_">"Biz ha! Kaç kişisiniz siz? Birbirinizi mi ayarttınız?"</p>

  <p class="calibre_">"Ben kararımı verdim, efendim; bunda benden başka kimsenin bir gayreti ve mesuliyeti yoktur."</p>

  <p class="calibre_">Beklemediği bir biçimde başını ellerinin arasına aldı Tevfik Bey. Hıçkıra hıçkıra ağlamaya başladı.</p>

  <p class="calibre_">Abdülhalim ne yapacağını bilmiyordu. Babasının davranışı gözüne zayıflık olarak görünüyordu. Onu seviyordu. Annesini, teyzesini, anneannesini, kız kardeşlerini,&nbsp;dayısını, yengesini ve oğlu Enver'i de seviyordu. Ama sevgi, bir milletin namusu için&nbsp;silaha sarılmanın yanında küçük kalıyordu. Samatya'da sonsuza dek iyi bir insan&nbsp;olarak yaşamak düşüncesi, cephede takımının başında tüfek tutan kolunu kaldırıp&nbsp;yoldaşlarını yüreklendirme rüyasının yanında küçük kalıyordu.</p>

  <p class="calibre_">O gece, gözyaşları dindikten sonra, Tevfik Bey, Rus savaşında ölen Ethem amcası ve Hicaz'da ölen Kâmil dayısı hakkında, süregiden yaşamlarının değeri&nbsp;hakkında, şahadet hakkında, çocuk yetiştirmek hakkında uzun uzun konuştu.</p>

  <p class="calibre_">Abdülhalim dinledi ve sustu. Oysa söylemek istediği çok şey vardı. Sözlerinin babasını incitmeyeceğini bilse, "hayat insana büyük bir şeyler yapmak için çok az fırsat tanır; ben bu fırsatları kaçırmak istemiyorum," diyecekti. "Bir masalın, bir&nbsp;rüyanın içinde yaşamaktansa, hakikati ve onun hükümranlığını tercih ederim,"&nbsp;diyecekti.</p>

  <p class="calibre_">Sonunda, "Nesibe vefat etmeseydi bunlar başımıza gelmezdi," dedi Tevfik Bey, "en iyisi tekrar izdivaç yapmandır."</p>

  <p class="calibre_">Abdülhalim yine cevap vermedi.</p>

  <p class="calibre_">Ertesi sabah uyandığında, hiçbir şey yemeden sokağa atladı.</p>

  <p class="calibre_">Beyazıt'a kadar yürüyüp oradan tramvaya bindi, Eminönü'ne gitti. Yenicami'de sabah namazını kıldı. Büyük kubbenin içinde küçüldü, küçüldü, kaybolana dek dua&nbsp;etti.</p>

  <p class="calibre_">Maltepe'ye ulaştığında, doğruca talimgah yazıcılarının odasına yöneldi. Sözleştiği arkadaşları gelmiş, onu bekliyorlardı. Yazıcıların başında genç bir&nbsp;yüzbaşı, uzun konçlu çizmeleri, Enver bıyıkları ve aydınlık, saf yüzüyle ayakta&nbsp;duruyordu. Olmak istediği menzil buydu işte! Dimdik bir asker; omuzlarında&nbsp;milletin kaderini taşıyan, gururlu, sağlıklı bir vatan evladı!</p>

  <p class="calibre_">O günlerde İstanbul'da görev yapan yazıcı subayların çoğunun veremli, savaşamayacak kadar hasta ya da torpilli olduklarını nereden bilebilirdi ki?</p>

  <p class="calibre_">Bir ay süren kurslar sırasında, ihtiyatlar, süvari teğmenleri ve baytarlar için hazırlanmış dersleri izledi. İaşe idaresini, istasyon idaresini, telgraf makinesi&nbsp;kullanmayı, sıcak temas taktiklerini öğrendi. Ancak derslerde edindiği bilgi,&nbsp;akşamları mahfellerde, subay koğuşlarında, gündüzleri molalarda öbek öbek altına&nbsp;serildikleri gölgeliklerde konuşulanlardan daha eğitici değildi.</p>

  <p class="calibre_">Bu toplantılarda her gün yeni bir şey öğreniyordu. Bağlı olduğu idealleri besleyen, nutukların, marşların içinde kıpırdayan, ayaklarını yerden kesen yeni&nbsp;sözler... Kaderin yaklaştığı, baştan çıkarıcı soluğunu hissettirdiği bir zamanda&nbsp;söylenen her söz yeniydi.</p>

  <p class="calibre_">Evci çıktığında oğluna hasretle sarılıyor, sarıldıkça Nesibe'nin kokusunu anımsıyor, ama bir an önce yeniden kışlaya dönmek için içinde beliren isteği&nbsp;bastıramıyordu. Evdeyken babasıyla karşılaşmaktan korkmuyordu artık.&nbsp;Bakışlarından rahatsız oluyordu yalnızca. Bir yaraya bakar gibi bakıyordu Tevfik&nbsp;Bey ona. Bir acının içinden, bir ölüye...</p>

  <p class="calibre_">Cuma akşamları küçük Enver'in saçlarına dokunuyordu. Sonra kışlanın ahırlarına dönüp, atların dizlerini kırıp bileklerine dokunuyordu. Babasına dokunamıyordu.</p>

  <p class="calibre_">"Annen güzel bir kadındı," diyordu oğluna.</p>

  <p class="calibre_">Çocuk dinliyordu.</p>

  <p class="calibre_">"Dikkatli bakın!" diyordu erlere. "Hayvanın canı yanmadıkça huysuzluk etmez; böyle durumlarda önce nallarını kontrol edin, sonra da yükünü!"</p>

  <p class="calibre_">Erler dinliyordu.</p>

  <p class="calibre_">"Bunu yapamazsam, gitmezsem öleceğimi hissediyorum," diyordu babasına. "Say ki, on beş yaşında, hastalığımın son nöbetinde öldüm!"</p>

  <p class="calibre_">Ama içinden diyordu. Sözcükler bir türlü ağzından çıkmıyordu.</p>

  <p class="calibre_">Başlangıçta, dört aylık bir eğitime tabi tutulacakları söylenmişti. Oysa görev emri çıktığında, kışlada henüz bir ayını yeni doldurmuştu.</p>

  <p class="calibre_">O gün, gündüz izniyle eve geldiğinde herkes şaşırdı.</p>

  <p class="calibre_">"Gidiyorum," dedi.</p>

  <p class="calibre_">Herkes şaşırdı.</p>

  <p class="calibre_">Tesadüfen orada bulunan kız kardeşlerini, damatları kucaklayıp öptü. Sonra anasını, Enver'i... İkisinin kokusunu hiç unutmadı.</p>

  <p class="calibre_">Babası vedalaşmayı sokak kapısında izliyordu.</p>

  <p class="calibre_">"Yarın Haydarpaşa'ya gelirim Halim!" dedi çıkarken.</p>

  <p class="calibre_">"Külfet olur baba, emrimde elliye yakın nefer var, onlarla alakadar olacağım."</p>

  <p class="calibre_">Yalandı, emrinde kimse yoktu. Acemi erler gibi, o da genç bir sevkiyat subayının emrindeydi. Ulukışla'ya varıp da hayvan bakım istasyonunda göreve başlayana dek,&nbsp;bir erden tek farkı subay vagonunda seyahat edecek olmasıydı.</p>

  <p class="calibre_">Birbirlerine sarıldılar.</p>

  <p class="calibre_">Ertesi gün, Tevfik Bey, oğlunu trene binene dek izledi. Geniş, yuvarlak kolonlardan birinin arkasına sığınıp, kalabalığın içinde koşuşturan gölgeleri&nbsp;seyretti; ak sakallı ihtiyarlar, sessizce hıçkıran kadınlar, ellerinde bayraklarla&nbsp;çocuklar...</p>

  <p class="calibre_">İmamların tiz perdeden yükselen tekbirleri şahadeti haykırıyordu:</p>

  <p class="calibre_">"Allahüekber, Allahüekber..."</p>

  <p class="calibre_">Tren, geride kalanların üstünden ağır bir taş gibi kalktı, aydınlık ağustos sabahının içinde iniltilerle kayboldu.</p>

  <p class="calibre_">Kalanlar şaşkın. Fısıltıları, duaları, duvarlara çarpıp yere düşüyor.</p>

  <p class="calibre_">Bir süre sonra tamamen sustular. Kapılardan çıkıp, ışığa yakalanmış böcekler gibi korku içinde dört bir yana dağıldılar.</p>

  <p class="calibre_">Tevfik Bey bayrakların altından geçti, artık kendisine yabancı gelen bir aydınlığa doğru sessizce yürüdü.</p>

  <p class="calibre1" style="margin:0pt; border:0pt; height:1em">&nbsp;</p>
  <hr class="calibre_3" />

  <p class="calibre1" style="margin:0pt; border:0pt; height:1em">&nbsp;</p>

  <p class="calibre_4">Enver Rıza ilk gazetesini çıkardığında beş yaşındaydı. Kestiği gazete küpürlerini ablasının okul defterinden kopardığı formalara yapıştırırdı. Sol üst&nbsp;köşeye kendi adını, ortaya da büyük harflerle gazetenin adını yazardı. Okuma&nbsp;yazmayı henüz beceremediği için, ne yazmak istiyorsa önce ablasına yazdırır, sonra&nbsp;da onun yazdığı harfleri taklit ederdi.</p>

  <p class="calibre_">Önceleri gazetesini iki günde bir çıkarıyordu. Sonra her gün çıkarmaya başladı; iki yıl boyunca her gün... Enver Rıza çocukluğunda da takıntılı biriydi. Yaptığı işin&nbsp;anlamsızlığını kavraması, bu yüzden biraz zaman aldı.</p>

  <p class="calibre_">Bir gün ablası Ayla, "sen en iyisi aylık bir dergi çıkar, böylece olaylar üstüne bir ay boyunca düşünebilir, daha tutarlı yorumlar yapabilirsin," dedi.</p>

  <p class="calibre_">Alay edilmeyi hak edecek bir iş yaptığını işte o zaman anladı.</p>

  <p class="calibre_">O yıllarda, Bakırköy'de, anneannesine ait üç katlı ahşap bir evde yaşıyorlardı. Evin yakınında küçük bir oyun parkı, parkın yanında da gazete satıcılığı yapan&nbsp;dayısının büfesi vardı. Annesi, ablasını ve onu başından savmak istediğinde o parka&nbsp;yollardı.</p>

  <p class="calibre_">Park aslında fena değildi; bir tahterevalli, bir kaydırak, iki de salıncak... Ama zamanla ablasının ve onun arkadaşlarının aşağılayan davranışlarına katlanamaz hale&nbsp;geldi. Oyunlara katılmayı o kadar çok istiyordu ki, bu istek, ısrarlarının çekilmez&nbsp;bir sıkıntı yarattığını ve densizlik haline geldiğini fark etmesini engelliyordu.&nbsp;Üstelik gözlükleri vardı... Yalnızca bu bile kendisini yabancı hissetmesine&nbsp;yetiyordu. Parktaki çocuklar neye gülseler ona gülmüş gibi oluyorlardı. Gözlerinde&nbsp;küçümseyen bir bakış yakalasa onu küçümsemiş oluyorlardı.</p>

  <p class="calibre_">Sonunda, küçük vücudu ve çocuk aklı gazete tomarlarının, dergi paketlerinin üstüne düştü... Dayısının büfesine sığınmaya başladı. Orada çizgi roman&nbsp;kahramanlarının arasında kendisine bir yer buldu.</p>

  <p class="calibre_">Başını çizgi romanlardan kaldırdığında, artık liseye gidiyordu. Okuldaki duvar gazetesine yazı yazıyor, evrim kuramıyla, Franz Kafka'yla, ilk çağ tarihiyle,&nbsp;Eagles'ın gitaristiyle, Yaşar Kemal'in röportajlarıyla, sibernetikle, termodinamiğin&nbsp;ikinci yasasıyla ilgileniyordu...</p>

  <p class="calibre_">Liseyi bitirince, bütün bunları önemseyen bir yeniyetmenin yapacağını yaptı...</p>

  <p class="calibre_">Gazetecilik okumaya karar verdi.</p>

  <p class="calibre1" style="margin:0pt; border:0pt; height:1em">&nbsp;</p>
  <hr class="calibre_3" />

  <p class="calibre1" style="margin:0pt; border:0pt; height:1em">&nbsp;</p>

  <p class="calibre_4">Az önce, iki günlük otel macerasından sonra dairesine döndü.</p>

  <p class="calibre_">Ben bu daire sözcüğüne nedense hep gülerim, hışırdarım. Niye kare ya da yamuk dememişler de daire demişler? Kare yeterince kuşatıcı değil mi? Değil! Aklınız&nbsp;üçüncü boyuttan kaçıp gider. Yamuk yeterince güvenli değil mi? Değil! Güvenli olsa&nbsp;yamuk demezlerdi. Sanırım, daireye daire denmesinin asıl nedeni, içinde dönmenin,&nbsp;öteki geometrik biçimlerin içinde dönmekten daha kolay olmasıdır. Ayrıca, insanlar&nbsp;gittikleri her yerden dairelerine dönerler. Dairelerin içinde birbirlerinden&nbsp;uzaklaşıp birbirlerine dönerler. Eski eşyalardan ayrılıp yeni eşyalara dönerler.&nbsp;Mutfaktan çıkıp odaya, odadan çıkıp banyoya dönerler. Birbirlerinden sıkılıp&nbsp;birbirlerine kıçlarını dönerler. Hep dönerler, durmadan dönerler. Bir karenin ya da&nbsp;bir yamuğun içinde dönmeye kalkışsalardı kafaları duvarlara toslardı. Oysa daire&nbsp;yumuşacıktır; kuşluk vakti gibi, ikindi gibi... Akşam ya da sabah değildir. Yuvarlanır&nbsp;gider, köşelerini kimse görmez.</p>

  <p class="calibre_">Küçük bir akasyayken, Koparan apartmanının dairelerinde dönüp duranları göbek adlarıyla sayabilirdim. Şimdi merakımı yitirdim, saymıyorum. Altıncı kattaki&nbsp;dairede emekli bir çift dönüyor. Geçen yıl taşındılar, adlarını bile bilmem Dördüncü&nbsp;katta yıllardır Hulki Bey var; karısı ve annesiyle birlikte döner durur. Apartman&nbsp;yöneticisidir, tek kızları üç yıl önce evlenip Fransa'ya gitti. Hulki Bey'in açık&nbsp;bıraktığı kitaplar ve arada bir üflediği ney dışında artık onlarla ilgilenmiyorum.&nbsp;Ama üçüncü katta dönen ailenin kızını yakından tanıyorum. Üç yıl öncesine kadar&nbsp;bir de oğulları vardı; öldü. Kız şimdi on sekiz yaşında, o yaştaki her kız gibi alımlı,&nbsp;güzel. Ancak tuhaflıkları akranlarıyla kıyaslanmayacak kadar fazla. Ağabeyinin&nbsp;öldüğüne inanmıyor. İnançsızlığını küçük kağıtlar halinde sağa sola savuruyor.&nbsp;Epeydir apartmandan çıktığını görmedim. Bir kısım zamane genci gibi pastanelere&nbsp;takıldığına, çay partilerine, doğum günü kutlamalarına, bira içilen akşam buluşmalarına gittiğine de tanık olmadım. Zaten arkadaşı da yok. Kuaförü de yok. Saçlarını&nbsp;kendi kesiyor, kısacık kesiyor; bazen perçemine kına yakıyor. Kurbanlık koçlar gibi.&nbsp;Ne diyeyim? Yakışıyor.</p>

  <p class="calibre_">İki yıldır okula gitmiyor, günlerini evde oturarak geçiriyor. Okula gitmediğini bütün komşular biliyor ama annesi Nurcan Hanım bunu hâlâ gizleyebildiğini sanıyor.&nbsp;Kapıcı İbrahim, sabahın erken saatlerinde çöp torbalarını bahçe duvarının önüne&nbsp;yığarken pencerede onu görüyor ve mırıldanıyor:</p>

  <p class="calibre_">"Yazık bu kıza, yazık."</p>

  <p class="calibre_">Daima pencerede. Yüzü büyük bir göz gibi. Dalgın dalgın bakıyor. Daha çok bana bakıyor; uğuldayışıma, hışırtıma, soluk alıp verdiğime... Geceler süren&nbsp;uykusuzluğuna tanık oluyorum; günlerce uykusuna... Perdeleri çekiyor ama yine de&nbsp;görüyorum; tanıklığımdan kurtulamıyor. Yatağında büzülüp oturuyor; kıçında yeni&nbsp;yıkanmış, ıslak bir külot. Yüz çizgileri aşağı düşüyor. Dudakları, çenesi, alnı,&nbsp;gözleri, her şey aşağı. Benim susuzluğuma benzer bir susuzluk çektiğini&nbsp;düşünüyorum. Aklımın karıncalandığı, ürpertilerle titrediğim, korkuyla hışırdadığım delikanlılık çağımı, bunaltıcı sıcakları, kuraklıkları anımsıyorum.</p>

  <p class="calibre_">Günde birkaç kez apartman kapısına iniyor. Annesi mutfakta iş yaparken, gözünü daire kapısından bir an ayırdığında ya da daha gün ağarmamışken, herkes&nbsp;uyurken, ağabeyi Eyüp'ün duvardaki fotoğrafı da konuşmaktan yorulup bakışlarını&nbsp;yatağın karşısında duran sarı çiçekli eski koltuğa dikmişken, açık oda kapılarının&nbsp;önünden kırlangıç ayaklarıyla geçiyor, kapıyı aralayıp yalınayak merdivenlere&nbsp;fırlıyor. Ya posta kutularına mektup bırakıyor ya da bıraktığı mektupların alınıp&nbsp;alınmadığını kontrol ediyor. Kimi zaman inci gibi, kimi zaman kargacık burgacık&nbsp;yazılar; okuyanlara bakılırsa deli saçmaları... Böylelikle, artık ne olduğunu&nbsp;kendisinin de unuttuğu bir şeyi kovalıyor. O şey kaçıyor, Kırlangıç kovalıyor.&nbsp;Sanırım birilerine, bir şeylere ulaşmayı umut ediyor. Belki de yitirdiği sağlığına.&nbsp;Bilmiyorum. Ben yalnızca tanıklığımın gereklerini yerine getirmeye çalışıyorum.</p>

  <p class="calibre_">Uyumadığı, yemek yemediği, kendini banyoya kilitleyip iç çamaşırlarını, ellerini, ayaklarını yıkamadığı ya da saçlarını boyamadığı zamanlarda penceresinden dünyayı&nbsp;izliyor. Sokaktan geçenleri gözlüyor; yürüyüşlere, bakışlara, tavırlara,&nbsp;davranışlara anlamlar yüklüyor. Aklının karanlıklarından çıkıp gelen gölgelerin&nbsp;fısıldadığı sözlere kulak kabartıyor. O sözlerin anlamlarına göre dünyayı yeniden&nbsp;kurguluyor, bir daha kurguluyor. Düşmanlarının acımasızlığını ve gücünü alt etmek&nbsp;için acımasız ve güçlü planlar yapıyor. Alt katlarda, üst katlarda, merdivende&nbsp;yankılanan gürültüleri dinliyor. Tırmanan adımlar, öksürükler, anahtar şıngırtısı,&nbsp;kilit tıkırtısı. Hangi kapı açıldı, hangi posta kutusu; hangi mesaj kime ulaştı, hepsini&nbsp;duyuyor ve biliyor. "İşte bu Enver Rıza'dır," diyor içinden. Tipik Enver Rıza&nbsp;tıkırtısı. Solcu gazeteci. Onun posta kutusu ötekilerden büyüktür. Çünkü o&nbsp;gazetecidir; çünkü ona her gün onlarca zarf gelir. Ayrıca kilidi de var. Büyük bir&nbsp;kilit, büyük bir anahtar; daire anahtarı gibi... Bu yüzden ve biraz da yaşamın&nbsp;ayrıntılarına karşı doğuştan gelen ilgisizliğinden, posta kutusunun anahtarını her&nbsp;zaman dış kapı ve daireninkilerle karıştırır. Bütün anahtarları denemeden önce&nbsp;kutunun anahtarını bulmayı başardığı görülmemiştir. Başardığında ise gerçekten&nbsp;büyük bir iş başarmış gibi sevinç duyar. Kutunun içindekileri alır, otomatın&nbsp;düğmesine basar, merdivenleri çıkarken Kırlangıç'ın mesajını zarflardan ayırır.&nbsp;Hemen açıp okur:</p>

  <p class="calibre1" style="margin:0pt; border:0pt; height:1em">&nbsp;</p>

  <p class="calibre_"><span class="italic"><i>"Paket paket kraker hemen yiyin içinizi&nbsp;</i></span></p>

  <p class="calibre_"><span class="italic"><i>Hepsini tüketiniz, çöpe dönüştürünüz!</i></span></p>

  <p class="calibre_"><span class="italic"><i>Hücrelerinizle beraber ölsünler; önce gıda maddelerini öldürünüz! Hayat çünkü budur; hareket halinde organizma mezarlığıdır. Yani yaşamadan önce belleğinizi&nbsp;kırdığınızın resmi! Yani! Bu kadar olur! Tamamıyla resmî Hatta bir damarı kırmak&nbsp;gibi batıya terk edilmiş hareket alanlarımızı. Kırana sorsalardı kâinatın rengini, yok&nbsp;derdi."</i></span></p>

  <p class="calibre1" style="margin:0pt; border:0pt; height:1em">&nbsp;</p>

  <p class="calibre_">Enver Rıza, kağıdı katlayıp çöpe gidecek gazetelerin arasına koydu. Bu kız hep canını sıkıyor.</p>

  <p class="calibre_">Kapıyı açtığında eşiğe düşen diğer kağıtta yazılanları da okudu:</p>

  <p class="calibre1" style="margin:0pt; border:0pt; height:1em">&nbsp;</p>

  <p class="calibre_"><span class="italic"><i>"Bugün cumartesi. Büyükdedenle birlikte buradaydık, önceden haber verdiğim halde yoktun. Kaçtın... Bu yaptığın terbiyesizlik!</i></span></p>

  <p class="calibre_"><span class="italic"><i>Baban."</i></span></p>

  <p class="calibre1" style="margin:0pt; border:0pt; height:1em">&nbsp;</p>
  <hr class="calibre_3" />

  <p class="calibre1" style="margin:0pt; border:0pt; height:1em">&nbsp;</p>

  <p class="calibre_4">Tren, günlerce memleket masalının içinde ilerledi. Bir bahar ırmağı gibi köpürerek, haykırarak, çalkalanarak, uzun aralıklarla attığı çığlıkların işaret ettiği&nbsp;birkaç toprak damın altında pinekleyen ihtiyarların solgun, kara yüzlerini&nbsp;yalayarak, ise bulayıp geçti.</p>

  <p class="calibre_">Güneş, saçlarını vagonlardaki Keloğlanların omuzlarına günlerce döktü. Gece olduğunda topladı; kulesine çıkıp zamanın karanlık hücresine çekildi. Kurumuş dere&nbsp;yataklarındaki ak çakıllar, haramilerin kaçarken heybelerinden düşürdükleri altınlar gibi ay ışığında ışıldayıp duruyordu. Bozkır denen şey bir dev! Ne bulduysa&nbsp;yemiş bitirmiş. Hala süren açlığını, yılan dokunuşlarıyla göbeğini okşayarak&nbsp;bastırmaya çalışıyor. Göğsünden akıp geçen demir ırmağın verdiği huzursuzlukla&nbsp;uykusunda inliyor, homurdanıyor. Bazen ırmağın kıyısında, topraktaki tuz pırıltıları&nbsp;arasında birkaç bodur ağaç, birkaç toprak dam, susuz bir kuyu ağzı beliriyor.&nbsp;Coğrafyasını yitirip tarihin içine çekilmiş göllerin hayaleti, meyvesiz buğday ve&nbsp;arpa sapları, bitki cüceleri, deliceler, dikenler; unutulmuş bir dünya yeniden keşfedildiğimde büyük düşüncelerden, büyük imparatorluklardan, masal&nbsp;yaratıklarından, varlığı yalnızca adı sayıklandıkça acıyla duyumsanan güzel&nbsp;prensesten geriye ne kaldıysa ve zaman kendilerini neye benzettiyse, işte onlar!</p>

  <p class="calibre_">Kirli başlarını vagon pencerelerine dayamış, bol ya da dar, ama üstlerine hiçbir zaman uymayan giysileri içinde bedenlerini akıntıya bırakmış gençlerin dalıp gittiği&nbsp;büyük memleket masalı!</p>

  <p class="calibre_">Eylül gecesi serin. Subay vagonunun ortasındaki odun sobasını yaz boyunca söküp kaldırmamışlar. Tren sallandıkça kapağı tıkırdıyor. Sanki yanıyor. Tıkırtı&nbsp;horlayanların düşlerini yönlendiriyor. Kendilerini sıcak evlerinde, yumuşak&nbsp;minderlerin üstünde, bir dağ başında yamaçlardan çekilen bulutlara karşı, gölgeli&nbsp;bahçelerde, temiz yataklarda, türlü hallerde buluyorlar; yanı başlarında aile&nbsp;efradı, sevgili yüzler, belki bir keçi yavrusu, belki bir kedi.</p>

  <p class="calibre_">İnce bıyıklı bir yarbayın belinden sarkan kırbaç, sarsıntılarla uyumlu daireler çiziyor havada. Boşluğa ait bir şeymiş gibi döndükçe anlamsızlaşıyor.</p>

  <p class="calibre_">Kapılar açılıp kapanıyor. Her açılış, her kapanış genç düşlerin içine kurşun gibi saplanıyor. Sonra keskin bir sidik kokusu.</p>

  <p class="calibre_">Uykusu bölünenler gözlerini açıp çevrelerine bakıyorlar:</p>

  <p class="calibre_">"Neredeyiz biz? Burası neresi?"</p>

  <p class="calibre_">Burası Osmanlı toprağı.</p>

  <p class="calibre_">Uyumayanlar, özellikle Balkan savaşını görmüş subaylar anlayışla gülümsüyor.</p>

  <p class="calibre_">"Endişeye mahal yok, henüz harbin uzağındayız."</p>

  <p class="calibre_">Gözlerini yeniden yumuyorlar. Yarbayın kırbacı ırmağın burgacında dönüp duruyor, dönüp duruyor.</p>

  <p class="calibre_">Üç gün sonra, ırmak bir çağlayan olup Ulukışla istasyonuna dökülüyor.</p>

  <p class="calibre_">Keloğlanlar uykulu gözlerini ovuşturarak vagonlardan iniyorlar. Kimi, uyuşmuş ayaklarını yeniden hissedebilmek için masal toprağının üstünde tepiniyor, kimi de&nbsp;yanındakine sokulup sessizce beklemeye başlıyor. Cesaret gösterip azarlanmayı&nbsp;göze alanlarsa küçük istasyon binasının duvarına sırtlarını verip yarım kalan&nbsp;uykularını tamamlamaya çalışıyorlar.</p>

  <p class="calibre_">Ortalığı bir toz bulutu sarmış. İlerde, üst üste yığılmış tepelerin arasında, Ulukışla boz bir kütle halinde inliyor. Bozkır kasabaları hep inler. Çok acı çekmiş,&nbsp;acısını hiç dile getirmemiş, geleceği olmayan aç çocuklar gibi inler. Düşlerle gerçek&nbsp;arasındaki uçurumun içinden, bir göz gibi bakarlar ve zamanın sonuna dek öyle&nbsp;kalırlar.</p>

  <p class="calibre_">Trenden inen subaylar, kırbacı sallanan yarbayın önderliğinde, menzil komutanlığından gelen başka bir yarbayın çevresini sarıyorlar.</p>

  <p class="calibre_">Karşılama uzun sürmüyor. Kısa bir görüşmeden sonra, çavuşlar dağılan erleri yürüyüş nizamına sokuyorlar.</p>

  <p class="calibre_">İstikamet menzil hanının önüdür.</p>

  <p class="calibre1" style="margin:0pt; border:0pt; height:1em">&nbsp;</p>
  <hr class="calibre_3" />

  <p class="calibre1" style="margin:0pt; border:0pt; height:1em">&nbsp;</p>

  <p class="calibre_4">Ben bir çınar ağacıyım.</p>

  <p class="calibre_">Evvelsi gün, haddim olmayarak bir insanın düşüne ve düşüncelerine girdim.</p>

  <p class="calibre_">Cenaze arabasının şoförü avlu kapısında bekliyordu. Sigara içiyor, gelip geçenleri seyrediyordu.</p>

  <p class="calibre_">Cenaze namazını kılan yaşlılar avlu kapısından ağır ağır çıkıyorlardı. Mırıltıları, yürüyüşleri bir alışkanlığın tazelenmesi gibi.</p>

  <p class="calibre_">"Vakit geç olmadan torunumun evine dönmeliyim," dedi Abdülhalim.</p>

  <p class="calibre_">"Torununda mı kalıyorsun?" diye sordum. "Evet, Yeşilköy'de... Fakat beni başından def etmeye çalışıyor! Muharrirlik yapan bir oğlu var, zannederim yarın&nbsp;sabah ona gönderecek."</p>

  <p class="calibre_">"Bu kötü bir şey mi?"</p>

  <p class="calibre_">"Doğrusunu istersen, değil! Torunum çok konuşuyor ve her şeyden şikayet ediyor."</p>

  <p class="calibre_">"Şimdi nereye gideceksin, peki?"</p>

  <p class="calibre_">"Ona gideceğim, Yeşilköy'e."</p>

  <p class="calibre_">"Otobüse bin, yarım saatte gidersin."</p>

  <p class="calibre_">"Mecbur olmadıkça otobüse binmem, yürüyeceğim."</p>

  <p class="calibre_">"Yeşilköy'e kadar yürüyecek misin?"</p>

  <p class="calibre_">"Ne var bunda? Senin ayakların olsa yürümez miydin? Ben senelerce yürüdüm, harp boyunca yürüdüm. Harpten sonra da yürüdüm."</p>

  <p class="calibre_">"Savaştığını biliyorum ama yaşın uzun yürüyüşler için pek elverişli görünmüyor artık."</p>

  <p class="calibre_">Ayağa kalktı, ceketini giydi. Caddenin kalabalığına karışıp, Sultanahmet'e doğru uzaklaştı.</p>

  <p class="calibre_">Kardeş çınarların, atkestanelerinin, akkavakların kokusunu aldım. Camilerin kubbelerinde rüzgâr uğulduyordu. Baharın son esintileri.</p>

  <p class="calibre_">Yorulup bir banka oturdu meydanda. Bir turist fotoğrafını çekti. Bir çocuk, "sakız alır mısın dede?" dedi. Aldı.</p>

  <p class="calibre_">Ansızın ters bir rüzgâr esti. Ne kokusu kaldı ne düşünceleri. Artık, bir bulutun sardığı bir dağ doruğu kadar uzaktı bana.</p>

  <p class="calibre_">Eski imaretin avlusuna güvercinler konup kalkıyordu. Rüzgârın döktüğü, oraya buraya sürüklediği tohumları, çiçekleri gagalıyorlardı.</p>

  <p class="calibre_">Sonra kapılardan Kuran kursu öğrencileri fırladılar. Başörtüleriyle kızlar, takkeleriyle oğlanlar yollara döküldüler.</p>

  <p class="calibre_">Cenaze arabasının şoförü bir vazgeçilmezi, bir ulu kişiyi yüklendi, gitti. Yaşlılar içten bir üzüntüyle arkasından baktılar arabanın; ulu kişi evine döndü.</p>

  <p class="calibre_">Ön koltuğa ölünün yakınlarından biri oturdu. Herhalde mezarlığa kadar susmamıştır; ölü yakınları konuşkandır.</p>

  <p class="calibre_">Caddenin karşısından pişmiş et kokusu geliyordu; fırının iki yanında dönerciler var.</p>

  <p class="calibre_">Bıçaklar hızla işliyor, müşteriler hızla yiyor.</p>

  <p class="calibre_">Türler birbirini yer.</p>

  <p class="calibre_">İtirazım yok.</p>

  <p class="calibre_">Yesinler.</p>

  <div class="mbp_pagebreak" id="calibre_pb_0"></div>
</body>
</html>
