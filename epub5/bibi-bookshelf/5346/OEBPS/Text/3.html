<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Uzun Bir Yolculuğun Bittiği Yer</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h2 class="calibre1" style="margin: 0pt; border: 0pt; height: 1em;"><a><br /></a></h2>

  <h2 class="calibre1" style="margin: 0pt; border: 0pt; height: 1em;"><a id="u3">ÜÇÜNCÜ BÖLÜM</a><br /></h2>

  <h2 class="calibre1" style="margin: 0pt; border: 0pt; height: 1em;">&nbsp;</h2>

  <p class="calibre_2">Ben bir çınar ağacıyım.</p>

  <p class="calibre_">Bugün Abdülhalim yine geldi, altımdaki tahta sıraya oturdu. Yorulmuştu. Bir ara, revakın altında guruldayıp duran güvercinleri izlerken içi geçti. Simit satan bir&nbsp;çocuğun sesiyle irkilip uyandı sonra. Çocuğu yanına çağırıp bir simit aldı, parçalayıp&nbsp;kuşlara atmaya başladı. Parçalarken, atarken elleri titriyordu. Davranışları&nbsp;acemiydi. Bir şeyleri kırmaktan, birilerini incitmekten korkuyor gibiydi. Bedeni ve&nbsp;aklı, bu iki acemi çırak, uzun süren bir yaşamın sonunda dükkanı terk eden ustalarının, geçip giden zamanın arkasından endişeyle bakıyorlar, birbirlerine "ne&nbsp;yapacağız şimdi?" diye soruyorlardı sanki.</p>

  <p class="calibre_">Minarelerle, komşu ağaçlarla, sarmaşıklarla birlikte yavaş yavaş karanlığa çekiliyoruz. Abdülhalim'in giderken bıraktığı eski kokuların, eski renklerin, eski&nbsp;seslerin rüzgârı uçuşuyor başımda. Yapraklarımla, dallarımla çok uzaktaki, çok&nbsp;derindeki izleri eşeliyorum.</p>

  <p class="calibre_">Bomboş bir köyden çıkıyor, uçsuz bucaksız düzlüklerde at sırtında uyukluyor, sessiz şehirlere giriyor. O güne kadar görmediği renkler, koklamadığı kokular...&nbsp;Şaşırıyor, hayran kalıyor, mucizevî armağanlar alıyor, hayal etmeyi öğreniyor.</p>

  <p class="calibre_">Bir grup askerle birlikte ayaklarını sürüyerek yürüyor şimdi. Atının dizgini emirberin elinde. At yüklü.</p>

  <p class="calibre_">Ovayı arkalarında bırakıp şoseden ayrılıyorlar, çıplak bir tepeye tırmanmaya başlıyorlar.</p>

  <p class="calibre_">Başını çevirip ovaya bakıyor. Az önce ayrıldıkları piyade birlikleri Erzincan'a yönelmişler. Bir toz bulutunun içinde, bir H gibi ağır ağır ilerliyorlar. Şosenin ikiye&nbsp;böldüğü, yüksek, beyaz doruklu dağların kuşattığı düzlük, kuru otlarla, dikenlerle&nbsp;kaplı. Yamaçlara, yolun iki yanına sıralanmış köyler, parıldayan dereler, söğütler,&nbsp;bir hayal ülkesine ait; sonradan yalnızca uyandırdığı duygularla anımsanan,&nbsp;gerçeğin ancak çok azını anlatan yarım bir resim.</p>

  <p class="calibre_">Üç saatlik bir yürüyüşten sonra, uzaktan ovayı gören Gedikli köyüne girdiler. Erler, köy meydanında çadırlarını açtılar ateş yaktılar. Hayvanlar köydeki ahırlara&nbsp;dağıtıldı.</p>

  <p class="calibre_">Güneş, dorukları aydınlatarak battı.</p>

  <p class="calibre_">Geceler artık soğuk. Mürit dağlarından inen rüzgar, yırtıcı bir hayvan gibi çadırların çevresinde dolaşıyor.</p>

  <p class="calibre_">Gedikli kırk beş hanelik bir köy. Beş hane subaylar için boşaltıldı. Yastıklar, yorganlar omuzlarda taşındı, yerlere serildi, döşekler hazırlandı.</p>

  <p class="calibre_">Erzurum'a ne kaldı? Hayvan alımları olmasa, köyden köye yağmur altında, ayazın bıçağı üstünde yürümeseler üç beş günlük yol.</p>

  <p class="calibre_">Yarın sabah gün doğmadan kalkıp yola koyulacaklar. Bozkırın bir kapısı daha açılacak önlerinde. Dere kıyılarını çevreleyen söğütler, çalılıkların rengârenk dansı;&nbsp;insana hüzün veren bir iklim. Yağmurun bir tütsü dumanıyla üstünde gezindiği&nbsp;toprak düşlerdeki gibi kokacak. Sanki o kapının eşiğinde çok uzaktaki sevgililer,&nbsp;analar, babalar, çocuklar belirecek. Dumanın içinde birdenbire ortaya çıkacaklar.&nbsp;Elleri de var, koşan ayakları da var; gülümseyişleri, sesleri, sevgili kokuları da var.</p>

  <p class="calibre_">Abdülhalim, ışıksız geçen üç gecenin sonunda biraz haşhaş yağı ve pek rahat olmasa da tertemiz bir yatak buldu. Tıraş oldu, tıraştan sonra bir an&nbsp;çocukluğundaki yüzünü gördü aynada.</p>

  <p class="calibre_">Şimdi, köy camiine bitişik odada İstanbul'u ve oğlunu düşünebileceği, sıcak, kötülüklerden uzak bir havanın içinde, yatağında uzanıyor. Dışarıdan zaman zaman&nbsp;katır kişnemeleri, köpek havlamaları duyuluyor. Yanındaki yatakta yatan Kadıköylü teğmen Rıza Bey de aynı huzur akıntısında boğuluyor olmalı ki horultularla&nbsp;uyumakta.</p>

  <p class="calibre_">İnsanoğluna sunulabilecek en iyi şey bu barış hali değil midir? Oysa ikisi de yarın yeni bir menzil için yola koyulacaklar. Sonra da başka bir menzil için. Ve en&nbsp;sonunda düşman adı verilen o yaratıkla karşılaşacaklar. Doksan üç harbinde&nbsp;savaşan yaşlı köylülerin anlattıklarına bakılırsa düşman iki metre boyunda, kalın&nbsp;paltolar, kalın ve yüksek kalpaklar, keçe çizmeler ve büyük eldivenler giyen&nbsp;amansız bir dev. Konuştuğu tek söz anlaşılmıyor, konuşulan tek sözü dinlemiyor,&nbsp;kadınlara, kızlara musallat oluyor, esirlerine acımasız davranıyor, öldürüyor.</p>

  <p class="calibre_">Sarı yapraklı defterini açtı, kalemini tükürükledi, kaldığı yerden sürdürdü:</p>

  <p class="calibre_"><br /></p>

  <p class="calibre_"><i>"Yürüyüşte kestirme yolları, boğazları kullanamıyoruz. Firariler toplaşıp gelip asker sivil demeden kafileleri durduruyorlar, aralarında eski şakiler de var.&nbsp;Mesela, Kaman civarında halka korku salan Deli Hami namındaki şahıs kırk elli&nbsp;firariyi etrafında toplayıp dağları mesken tutmuş. Esasında biz de yol boyunca yüz&nbsp;elli kişilik bir nizami kuvvet teşkil etmiş bulunuyoruz fakat yolda sevkiyat kolunun&nbsp;komutasını alan Binbaşı Ekrem Bey tamamen haklı olarak, bir vuruşmaya girmekten&nbsp;çok, hayvanların ve piyadenin Erzurum'a salimen intikalinin hesabını yapıyor.&nbsp;Herhalde selamet fikri bizim için daha hayırlıdır. Hiç olmazsa ve inşallah usul usul,&nbsp;mesele çıkmadan Erzurum'a vasıl oluruz.</i></p>

  <p class="calibre_"><i>Ekrem Bey benden yedi sekiz yaş büyük genç bir zabit. Balkan savaşında bulunmuş, döner dönmez on birinci orduya vermişler. Bilhassa çeteciler ve çete harbine ait&nbsp;mühim tecrübeye sahip. Her şeyi teferruatıyla muhasebe ediyor. Askerler arazide&nbsp;gecelemekten bıktılar ama o, istirahat maksadıyla köylere girmekten hep imtina&nbsp;ediyor. Bugüne kadar, kendi iaşemiz için mecbur olmadıkça köylere girmedik.&nbsp;Ancak mecbur olunca birkaç er gönderip hayvanlar için erzak aldırıyoruz, köy&nbsp;içinde istirahatımızı teklif ettiklerinde de reddetmiyoruz.</i></p>

  <p class="calibre_"><i>Her ne kadar bir muharebenin içine düşmediysek de artık harp başlamıştır diyor Ekrem Bey. Bu harbi daha hayat bulmadan köylüye hissettirmenin manası&nbsp;olmadığını söylüyor. Haksız da değil! Zaten senelerdir harbi kafi derecede&nbsp;hissediyorlar. Tarlada çalışan, hayvanlarına bakan evlatlarını senelerdir memleket&nbsp;davasına emanet etmişler ve daha da edecekler. Onların himmeti ve şevki bize&nbsp;daha çok zaman lazım olacak.</i></p>

  <p class="calibre_"><i>Tabii, işler her vakit istediğimiz gibi yürümüyor. Geçen çarşamba, yine Kaman ovasında bir köyün haricinde, dere boyunda geceledik. O akşamüstü köy heyetiyle&nbsp;görüşmüş, senetle hayvan almak için ağızlarını yoklamıştım, fakat bir netice hasıl&nbsp;olmamıştı. İstirahat yerine avdetimde de olanları Ekrem Bey'e rapor etmiştim.&nbsp;Ekrem Bey sırtımı sıvazlayıp gülümsedi, "iş mecrasına dökülür, merak etme," dedi.&nbsp;Anladığım kadarıyla köyde hayvan bulabileceğimizden daha o vakit emindi. Bense&nbsp;şu fikirdeydim; vermek istemiyorlarsa vermezler, onların hayatında bir manda, bir&nbsp;öküz, bir at, harpten hasıl olan ihtiyaçlardan daha mühim bir şeydir. Kaldı ki&nbsp;ellerinde ihtiyaçları olduğundan bir fazlasını bulmak mümkün değildir. Fakat bu&nbsp;fikrimi kendisine nasıl söyleyeyim?</i></p>

  <p class="calibre_"><i>Neticede, bu şekilde konuştuklarımız jandarma komutanı Miralay Hulusi Bey'in de alakasını celp etti. Sonradan bizi yanına istetti, hemen ikimizin de köye&nbsp;dönmemizi, köy heyetinden iki kişiyi araziyi tanıtmaları bahanesiyle kampa&nbsp;getirmemizi emretti. Ekrem Bey'le yeniden köye çıktık, iki ihtiyar alıp kampa&nbsp;indirdik. Hulusi Bey onlara hürmet gösterdi, ikramda bulundu fakat bir yandan da&nbsp;hissettirmeden sorgu sual etmeye başladı. Neticede, gece yarısı çadırımıza bizzat&nbsp;gelip Ekrem Bey'le beni ayaklandırdı.</i></p>

  <p class="calibre_"><i>"Yanınıza iki manga alın, baskına gidiyorsunuz," dedi.</i></p>

  <p class="calibre_"><i>Dediğini yaptık, mangaları üç beş dakikada hazır ettik. İhtiyar köylüleri önümüze kattık, dereyi yukarı doğru takip ederek bir dağa tırmandık. Herhalde iki,&nbsp;iki buçuk saat yürümüşüzdür. Köylüler bizi iki dağ arasında, fazla derin olmayan bir&nbsp;vadide bırakıp geri döndüler. Biz de ne olur ne olmaz diye yanlarına iki er kattık.</i></p>

  <p class="calibre_"><i>Karanlıkta, koyun ağılı olduğunu tahmin ettiğimiz uzunca bir toprak dam, biraz ötede de daha büyükçe iki dam daha gördük. Ekrem Bey'le mangaları paylaşıp&nbsp;büyük damlara tevcih ettik. Ben askerlere süngü takmalarını emrettim, kendim de&nbsp;tabancamı kılıfından çıkardım. Binayı sessizce sardık. Kapıyı tekmeledim, ardına&nbsp;kadar açıldı, hazır bekleyen dört er süngü hücumuyla içeri daldı. Birinin elinde&nbsp;hemen yakıverdiği petrol feneri vardı, biz girer girmez ortalık bir lahzada&nbsp;aydınlanmıştı.</i></p>

  <p class="calibre_"><i>Karşılaştığım manzarayı nasıl tasvir edeyim? Ve manzaradan evvel yüzüme çarpan o kokuyu!</i></p>

  <p class="calibre_"><i>Dört metre uzunluğunda, üç metre eninde bir oda. Sağ cenahta külleri hala sıcak bir ocak. İp gibi duman tütüyor. Ocağın iki yanında ikişer kişi sırt sırta&nbsp;vermiş uyuyor. Adamlar ayaklanınca gördük ki biri topal, birinin sağ kolu yok,&nbsp;üçüncünün trahomlu mu cüzamlı mı olduğunu anlayamadığım bir suratı var.&nbsp;Sonuncusu da on, on iki yaşında bir sabi. Duvara üç tüfek dayanmış. Asılı fişeklikler&nbsp;de var ama hiç tevessül etmediler. Sükûnetle ayağa kalktılar, ellerini kaldırdılar.&nbsp;Uzun zamandır tevekkül içinde bizi bekliyormuş gibiydiler. Çocuk diğerlerine bakıp&nbsp;onların yaptıklarını taklit ediyordu, şaşkındı. Bize tuhaf mahluklarmışız gibi&nbsp;bakıyordu. Fakat bana ve yanımdaki dört nefere fena tesir eden şey bu çocuk ve&nbsp;hastalıklı üç adam değildi. Odaya girdiğimizde, iç boğucu, ağır bir koku midemizi&nbsp;yerinden oynatmıştı. Ben hava almak için kapıya yakın bir yere yürüdüm, düşüp&nbsp;bayılmaktan korktum. Gördük ki zemin tamamen kandı, kıpkırmızıydı. Koku kan&nbsp;kokusuydu. Tavandaki çengellerin ucunda, bakar bakmaz birinin tay, diğer ikisinin&nbsp;yetişkin at olduğunu anladığım derisi yüzülmüş üç hayvan sallanıyordu. Birkaç boş&nbsp;çengel daha vardı ve nedense içimde derin, eski, acayip hisler uyandırdı bunlar;&nbsp;çocukluğumun kurban bayramları geldi aklıma. Solumuzda kalan duvarda, mazgala&nbsp;benzeyen pencerenin altına hayvanların derileri üst üste konmuştu. Yanlarında&nbsp;bakır bir leğen ve yüzülmemiş, gözleri açık, sırıtıyor gibi duran üç at kafası.&nbsp;Neferden Hamit diye bir çocuk var. Manzaraya hakim olunca birden bakışları&nbsp;değişti çocuğun. İki üç adım ilerledi, kolsuz adamın olmayan kolunu süngüsüyle&nbsp;birkaç defa dürttü. Fakat hızla dürtüyordu, ben de korkutmak istiyor zannettim.&nbsp;Sonra, yapma etme demeye kalmadan süngü adamın omzuna cırt diye girdi. Adam&nbsp;öyle duruyordu, yerinden kımıldamadı bile. Sonra sağ baldırına soktu süngüyü,&nbsp;adam yine öyle durdu. Aslında, birkaç dakika evvel benim aklımdan geçen de farklı&nbsp;bir şey değildi, hatta daha fenasıydı. Tabancamı kafalarına dayayıp çocuk dışında&nbsp;hepsini öldürmek istemiştim ama çocuğun bakışları bunu yapmama mani olmuştu.&nbsp;Bir de Hamit'in hareketi beni kendime getirdi. Gittim arkadan kollarını yakaladım&nbsp;onun. Çocuklar tüfeğini aldılar, yere indirdiler. Hamit hasta gibi nefes alıp&nbsp;veriyordu, deli gibi bakıyordu ve durmadan "tayın kafası nerede dürzülerl" diye&nbsp;bağırıyordu. Neyse, adamları derdest edip dışarı çıktık. Hamit'i teskin ettik.&nbsp;Ekrem Bey de kopardığımız şamataya pasıyla koşup geldi. Diğer damda dört&nbsp;beygirle iki tay bulmuşlar, Şükür ki bu hayvanlar canlıydı. Ağılda da hala uyuyan&nbsp;dilsiz bir çobanla sekiz koyun bulduk. Hepsini önümüze katıp adamları dürte dürte&nbsp;kampa indirdik.</i></p>

  <p class="calibre_"><i>Neredeyse sabah olmuştu, birkaç saat sonra tekrar yola çıkacak koyunları çadırların az ötesine bağladık, atları da kendi kendime verdiğim seyyar istasyon&nbsp;reisi muavini sıfatıyla kayda geçirdim. Reis kim denecek olursa buna cevap&nbsp;veremem; çünkü yok!</i></p>

  <p class="calibre_"><i>Aslında, Ekrem Bey'in de, benim de koyunlar hakkında fena fikirlerimiz yoktu. Haftalardır kavurgayla, bulgur lapasıyla, sabit birlikler bulursak onlardan aldığımız&nbsp;peksimet ve tayınla nefsimizi körletiyoruz; bir koyun ziyafetini hak ettik diye&nbsp;konuşuyorduk. Fakat Miralay Hulusi Bey uyanınca hevesimizi kursağımızda bıraktı.&nbsp;Niyetimizi de anlamış olmalı ki azıcık sert çıktı.</i></p>

  <p class="calibre_"><i>"Şimdi köye gidin, at sahiplerini tespit edip uyandırın, senet yapın; koyunları da heyete teslim edin, sahiplerine iade etsinler," diye emir verdi.</i></p>

  <p class="calibre_"><i>Biz ikimiz kös kös dinledik emri. Atları diğer hayvanların yanına yolladık, yanımıza birkaç nefer alıp koyunları köye götürdük."</i></p>

  <p class="calibre_"><br /></p>

  <p class="calibre_"></p>
  <hr class="sigil_split_marker" />

  <p><br /></p>

  <p class="calibre_">Ben bir akasya ağacıyım.</p>

  <p class="calibre_">Akşam hışırtılarımı işiten bir kör bile başını kaldırıp bakar. Kendi kendine mırıldanır; "yeşil nasıl bir renk böyle?"</p>

  <p class="calibre_">Kırlangıç saatlerdir pencerede. Kıpırtısız bir akşam suyu gibi; yemyeşil, ıssız bir kıyıya bakıyor. Su şıpır şıpır yaşamın kıyılarında geziniyor. Bir kat altta, yaşlı&nbsp;Abdülhalim, gocuğunu, ceketini, yün başlığını çıkarmış, küçücük kalmış, mutfakta&nbsp;patlıcan soyuyor.</p>

  <p class="calibre_">Enver Rıza sokağın başında taksiden indi. Lütfü Bakkal'ı her zamanki gibi kepengi indirirken yakaladı.</p>

  <p class="calibre_">"Yiyecek bir şeyler alacağım," dedi.</p>

  <p class="calibre_">Yorgun, uykusuzdu. Geceyi salondaki yemek masasının başında geçirmiş, sabahleyin, yorgunluğunu, içki kokusunu üstünden atmak için su soğuyana dek duşta&nbsp;kalmıştı.</p>

  <p class="calibre_">Lütfü Bakkal'ın kepengi yeniden kaldırmasını beklerken, bir güne sığdırdığı işleri anımsadı. Sabahın dokuzunda bir tazminat davası için ifade vermeye gitmiş,&nbsp;duruşma salonuna ancak saat on birde girebilmişti. Duruşmadan sonra, dört saat&nbsp;süren yayın grubu toplantısına, ardından da yazı işleri toplantısına katılmıştı.</p>

  <p class="calibre_">Hepsi bu değil!</p>

  <p class="calibre_">Araya, Ulus'tan Defne'yi alıp Yeşilköy'e götürme angaryası ve Nilgün'le yaklaşık bir saat süren kaçınılmaz bir tartışma girmişti.</p>

  <p class="calibre_">"Sen bu çocuğun babasısın, anladın mı?"</p>

  <p class="calibre_">"Bundan eminim Nilgün, sen hiçbir zaman girişken bir kadın olmadın!"</p>

  <p class="calibre_">"Ben dalga geçmiyorum, sabahın köründe içki kokuyorsun! Şayet hala kızını görebiliyorsan babana dua et!"</p>

  <p class="calibre_">"Bunu durmadan yapıyorum Nilgün. Ama bugün çok işim var, kızı giydir de çıkalım biz."</p>

  <p class="calibre_">"Benim işim yok mu sanıyorsun? Yalnızca senin işin mi önemli? Bu da bir iş değil mi?"</p>

  <p class="calibre_">"Değil Nilgün, bu bir iş değil, bunu yapmakla yalnızca sana yardım etmek istiyorum ve sen de burnumdan getiriyorsun."</p>

  <p class="calibre_">Yardım etme isteği, artık kendine acımaya dönüşmüştü.</p>

  <p class="calibre_">"Niye erken evlendim ben? Niye çocuk yaptım? Babamla dedem de erken evlenmişler. Bir tür kalıtım mı bu?"</p>

  <p class="calibre_">"Bir el atar mısınız Enver bey, kepengi kaldıramıyorum da," dedi Lütfü Bakkal.</p>

  <p class="calibre_">El attı. Demir kafes gıcırdayarak yukarı çıktı. Lütfü Bakkal bir kedi gibi içeri süzüldü, tezgâhın arkasına geçti.</p>

  <p class="calibre_">"Evet, ne vereyim Enver Bey?"</p>

  <p class="calibre_">Rafların karşısında durdu. Uzun uzun baktı.</p>

  <p class="calibre_">"Yüz yaşında bir adam ne yer acaba? Her şeyi yer mi? Niye yemesin? Belki yüzünü buruşturur ama yer."</p>

  <p class="calibre_">Aslında, işten çıkınca sebze ve meyve almayı düşünmemiş değildi. Ancak yazı kurulu toplantısı bittiğinde, yalnızca yemek yapmak için değil, yaşamak, soluk almak&nbsp;için bile en küçük isteği kalmamıştı.</p>

  <p class="calibre_">"Oysa bugün arkadaşlarla Pasaj'da buluşacaktık. Gece yarısına kadar ağzımızdan köpükler saçarak siyaset konuşacaktık. Canım nasıl da balık istiyor!&nbsp;Marul salatası, biraz da lakerda, bir kadeh de rakı..."</p>

  <p class="calibre_">"Dükkanı sigorta ettirdik, Enver Bey," dedi Lütfü Bakkal.</p>

  <p class="calibre_">"İyi yapmışsınız, nereden aklınıza geldi?"</p>

  <p class="calibre_">"Soyulduk ya, bilmiyor musunuz?"</p>

  <p class="calibre_">"Bilmiyorum."</p>

  <p class="calibre_">"İki ay oldu... Yazar kasayı boşaltmış, sigaraları almış, bir de peynirleri..."</p>

  <p class="calibre_">"Ucuz atlatmışsınız! Polise gittiniz mi?"</p>

  <p class="calibre_">"Gittim ama ne olacak ki? Gelip baktılar, parmak izi filan aldılar, işte!"</p>

  <p class="calibre_">Lütfü Bakkal, tezgahın arkasında durmaktan zevk alıyormuş gibi gülümsüyordu. Bütün ticari anlamları aşan, iyi niyetli, amatör bir görünüşü var.</p>

  <p class="calibre_">"Patlıcan konserven var mı?"</p>

  <p class="calibre_">Umutsuz bir soru! Raflarda patlıcan konservesi ararmış gibi yapan gözler, eller. Enver Rıza, iki yıldır bu adamdan ne istediyse o yok! Ya da Lütfü Bakkal' m bakış&nbsp;açısıyla, Enver Rıza dükkanda ne yoksa onu istiyor!</p>

  <p class="calibre_">"Ne yazık ki patlıcan konservesi kalmamış, yaprak dolması var!"</p>

  <p class="calibre_">İçinden, "ona sarma denir," diye geçirdi Enver Rıza.</p>

  <p class="calibre_">"Yaprak sarması... Niye olmasın? Yanında da yoğurt! Niye olmasın?"</p>

  <p class="calibre_">"Mayonez vereyim, vallahi son yoğurdu Hulki Bey aldı."</p>

  <p class="calibre_">"Olur, mayonez ver, ikisi de beyaz... Bir de şu peksimet paketini alayım, nasılsa ekmek de kalmamıştır bu saate."</p>

  <p class="calibre_">"Kalmadı, evet!"</p>

  <p class="calibre_">"Rakı var mı?"</p>

  <p class="calibre_">Lütfü Bakkal başını yana eğip şirin görünme ihtiyacı hissetti, gülümsedi ve bu kez "yok" bile demedi; bira önermeye de utandı.</p>

  <p class="calibre_">"İki şişe şarap ver öyleyse, iki paket de Samsun!"</p>

  <p class="calibre_">"Siz Samsun içmezdiniz!"</p>

  <p class="calibre_">Evet, içmez! Maltepe içer. Bu küçük şaşırtmacayla şansını deniyor yalnızca. "Şarap beyaz mı?"</p>

  <p class="calibre_">"Evet, soğuk olsun! Samsun yok, değil mi?"</p>

  <p class="calibre_">"Şey... Maltepe var. Ama siz Maltepe içmiyor muydunuz zaten!"</p>

  <p class="calibre_">"Maltepe içiyorum!"</p>

  <p class="calibre_">Lütfü Bakkal şaşkın bir ifadeyle uzattı sigara paketlerini.</p>

  <p class="calibre_">Dükkândan birlikte çıktılar, kepengi her zamanki gibi birlikte indirdiler.</p>

  <p class="calibre_"><br /></p>

  <p class="calibre_"></p>
  <hr class="sigil_split_marker" />

  <p><br /></p>

  <p class="calibre_">Eve girince neyle karşılaşacağını bilmiyordu. Sabah altıda tuvalete kalktığında Büyükdede evde değildi, masanın üstüne bıraktığı anahtarları alıp gitmişti.</p>

  <p class="calibre_">"O saatte çok yaşlı bir adam nereye gider? Herhalde camiye, sabah namazına. Ya dönüşte evin yolunu bulamamışsa? Geceyi sokakta&nbsp;geçirirse, başına bir şey gelirse;&nbsp;ya ölürse? Ya da bir mucize olup geri dönebilmişse! Evi yakmışsa, tanımadığı&nbsp;adamları, sokak satıcılarını eve aldıysa, komşularla kavga edip başımı belaya&nbsp;soktuysa bozuk çamaşır makinesini çalıştırmaya kalkışıp çarpılmışsa!"</p>

  <p class="calibre_">Hiçbiri olmamıştı.</p>

  <p class="calibre_">Anahtarını daha kilide sokmadan daire kapısı açılıverdi. Büyükdede'nin dikkatli bakışlarını önce yüzünde sonra da ayaklarında hissetti.</p>

  <p class="calibre_">"Hoş geldin, çocuğum."</p>

  <p class="calibre_">Terlikler, ayakkabılar girişe özenle sıralanmış, evcilik oyunlarındaki sevgili eşyalar gibi duruyorlar.</p>

  <p class="calibre_">Bir an Nilgün'ün geri döndüğünü, kaldığı yerden oyuna devam ettiğini düşündü Enver Rıza.</p>

  <p class="calibre_">"Ama daha bu sabah kavga ettik; olamaz!"</p>

  <p class="calibre_">Ayakkabılarını çıkarıp terlik giymesi gerekiyor.</p>

  <p class="calibre_">Mutfağa girdi; mutfak limonlu deterjan kokuyor.</p>

  <p class="calibre_">Lavaboyu dolduran kirli tabaklar, tavalar, bardaklar yıkanmış, kaldırılmış, çöp kutusu boşalmış, yerler yeni silinmiş, ocak tertemiz, pırıl pırıl.</p>

  <p class="calibre_">Elindeki naylon torbayı mutfak tezgahına bırakıp salona geçti.</p>

  <p class="calibre_">Düşündüklerinin hiçbiri olmamış; ne iyi! Görünüşe bakılırsa ihtiyar, eve birkaç saat önce dönmüş, salonu toplamaya henüz zaman bulamamış. Evi yakmamış, bozuk&nbsp;çamaşır makinesini çalıştırmaya da kalkışmamış. Yalnızca, salondaki masanın&nbsp;üstünde duran dosyanın kapağını kaldırmış. Bir de, girişte, iki yıldır tavandan&nbsp;sarkarak kendi ağıyla yoyo oynayan örümcek yok olmuş!</p>

  <p class="calibre_">İlk yarım saatte Büyükdede' nin ağzından tek sözcük çıkmadı. Enver Rıza salonla mutfak arasında birkaç kez gidip geldi. Televizyonu açtı, haberleri dinledi.</p>

  <p class="calibre_">"Konuşmayacak mı? Hep böyle dilsiz mi kalacak? Tavandan sarkan örümcek bile neredeyse konuşacaktı."</p>

  <p class="calibre_">Haberler bitince, oturduğu koltuktan kalkıp kararlı bir biçimde mutfağa döndü. Tezgâha bıraktığı torbayı gösterip, özür diler gibi, "yiyecek bir şeyler almıştım,"&nbsp;dedi.</p>

  <p class="calibre_">Sonra, ocağın yanında duran su dolu tencereyi ve içindeki patlıcanları, biberleri gördü.</p>

  <p class="calibre_">"Ama siz yemek yapıyorsunuz galiba!"</p>

  <p class="calibre_">Patlıcanlar uzunlamasına dörde bölünmüş, biberlerin çekirdekleri çıkarılmıştı. Tepsinin yanındaki tabakta kabukları soyulmuş iki domates duruyordu.&nbsp;Büyükdede torbayı tezgâha boşaltmış, peksimet paketini, konserve kutusunu evire&nbsp;çevire inceliyordu.</p>

  <p class="calibre_">"Çamaşır makinesinin harici kablosunda arıza varmış, tamir ettim," dedi birden, "Öyle mi?" diye yanıtladı Enver Rıza.</p>

  <p class="calibre_">Şaşkınlığını gizlemek için buzdolabını açıp Büyükdede'nin az önce içeri koyduğu şarap şişelerinden birini çıkardı, açtı.</p>

  <p class="calibre_">"Sonra bir kadın telefon etti."</p>

  <p class="calibre_">"Kim?"</p>

  <p class="calibre_">"İsmi Şule."</p>

  <p class="calibre_">"Bir şey söyledi mi?"</p>

  <p class="calibre_">"Evet, seni sordu. Ben de onu yemeğe çağırdım. Biraz dertleştik telefonda. Çalıştığı yerden arıyormuş, sesi yorgun geliyordu. Yalnız yaşıyormuş galiba. Haline&nbsp;acıdım, nasılsa evde yemek pişiyor dedim. Davet edince o da senin gibi şaşırdı;&nbsp;Enver bu işe ne der, dedi."</p>

  <p class="calibre_">Enver Rıza başını kaldırıp bir kez daha mutfağı kokladı. Limon kokusunu bastırabilmek için yüzünü şarap kadehine gömdü.</p>

  <p class="calibre_">"Bu akşam çalışmayı düşünüyordum ben," dedi.</p>

  <p class="calibre_">"İşte çalışıyorsun ya bütün gün, bu kadar çok çalışırsan mesut olamazsın."</p>

  <p class="calibre_">"Hayır, ben çalıştıkça mutlu oluyorum."</p>

  <p class="calibre_">"Sana öyle geliyordur."</p>

  <p class="calibre_">Bir an öfkelendi Enver Rıza. Defne'ye kızdığı zamanlar yaptığı gibi derin bir soluk alıp yatıştı.</p>

  <p class="calibre_">Aslında keyfini kaçıran şey çalışamayacak olması değil, Şule'nin gelmesiydi. İki yıldır, yalnızca hafta sonları görüşüyorlardı Şule'yle. Enver Rıza için bir tür&nbsp;güvenlik önlemiydi bu. Daha üniversitede okurken evlenmiş, kısa sayılmayacak bir&nbsp;evlilikten sonra, boşanmak için çocuğu dört yaşına gelene dek sabretmiş biri&nbsp;olarak, özgürlüğüne fazlasıyla düşkündü.</p>

  <p class="calibre_">Salona gitti, kadehini yemek masasına koydu. Büyükdede'nin açık bıraktığı dosyanın üstünde duran derginin sayfalarını çevirmeye başladı. 187. sayı...&nbsp;Ortadaki sekiz sayfa Ulaştırma Bakanlığının ihalelerindeki yolsuzluklara ayrılmıştı.&nbsp;Bir müsteşarla röportaj, uzman görüşleri, mahkeme tutanakları; sivri bir dil...&nbsp;Sonraki sayfalardaki haber, İstanbul Üniversitesinde çıkan olaylarla ilgiliydi.&nbsp;Yarım sayfalık bir fotoğrafta, toplum polisleri bir kızın üstüne çökmüş&nbsp;tekmeliyorlardı.</p>

  <p class="calibre_">"Aslında kimsenin suçu yok, ceza almak için elimden geleni yapıyorum," diye düşündü.</p>

  <p class="calibre_">İlk sayfaya döndü. Robert de Niro'nun sözlerini bir kez daha okudu</p>

  <p class="calibre_">"Malatya'da bu işlerle uğraşan İhsan ve Nuri Demirci var. Bunlar geniş bir ailedir; yetmişlerden önce kumarhane çalıştırıyorlardı Sonra Ankara'da yetmiş&nbsp;altıda ilk defa İranlılarla bir asit işine girdiler, öyle başladılar. Birkaç defa onlar&nbsp;için Almanya'ya gidip geldim. Geçen yılın mayısında yakalandığımda bunların hepsini&nbsp;anlattım emniyette. Silah getirdiklerine dair bildiklerimi de söyledim. Gerekirse&nbsp;yakalanmaları için ifade verebileceğimi de söyledim."</p>

  <p class="calibre_">"Siz silah getirdiniz mi peki?"</p>

  <p class="calibre_">"Almanya'dan mı?"</p>

  <p class="calibre_">"Almanya'dan diyelim."</p>

  <p class="calibre_">"Bakın, benim Almanya dışında yurtdışı çıkışım yoktur. Silahlar da Bulgaristan, Romanya üstünden girer. Yani bu başka bir iş, bulaşmışlığım yoktur."</p>

  <p class="calibre_">"Mermiler?"</p>

  <p class="calibre_">"Mermi işi de aynıdır, belki oradan alırlar ama girişi aynı yoldandır. Daha çok deniz yoluyla girer. Gümrükten de büyük partiler halinde girişler vardır."</p>

  <p class="calibre_">"Yani siz bir şey yapmadınız ama her şeyi biliyorsunuz!"</p>

  <p class="calibre_">"Yalnızca ben değil, emniyet de biliyor. Açın sanık ifadelerini okuyun! Hangisinin üstüne gidilmiş bugüne kadar? Hangisi yakalanmış? Kabak her zaman üç beş küçük&nbsp;adamın başına patlamıştır; birkaç torbacının, birkaç İranlının... Ben yıllarca&nbsp;İranlılarla çalıştım..."</p>

  <p class="calibre_">Enver Rıza dosyadan başını kaldırdı, Büyükdede'yle burun buruna geldi.</p>

  <p class="calibre_">Elinde soyulmuş, ikiye bölünmüş bir salatalık vardı ihtiyarın.</p>

  <p class="calibre_">"Yağ bulamadım da..."</p>

  <p class="calibre_">"Kalmamış olabilir, buzdolabında margarin olacak."</p>

  <p class="calibre_">"Az evvel bana öfkelendin... Bir fenalık ettiğimi zannetmiyorum ama yine de bir sulh yapmak ihtiyacı hissediyorum."</p>

  <p class="calibre_">"Bu bir sulh hıyarı mı yani? Ya birkaç İranlı? Ne dedi adam? İranlılarla çalıştım dedi! Adamın adı neydi?"</p>

  <p class="calibre_">"Adamın adı neydi?"</p>

  <p class="calibre_">"Hangi adamın?"</p>

  <p class="calibre_">"Şu, Farsça konuştuğunuz adam! İranlı."</p>

  <p class="calibre_">Büyükdede hafızasını yokladı.</p>

  <p class="calibre_">"Cemşid," dedi.</p>

  <p class="calibre_">Enver Rıza salatalığı dişledi. Büyükdede onu izliyordu.</p>

  <p class="calibre_">"Herhangi bir şeyle sulh yapabilirsin!" dedi. "Bir hıyarla da yapabilirsin!"</p>

  <p class="calibre_">Enver Rıza onun bakışlarında hakaret içeren bir anlam aradı ama bulamadı. Yumuşadı, rahatladı.</p>

  <p class="calibre_">"Çocukluğumdaki tatları artık alamıyorum ama yine de tesir ediyorlar bana," dedi Büyükdede. "Biri adımı söylemiş gibi oluyor."</p>

  <p class="calibre_">"Ne güzel! Bir hıyarla bile öfkemi satın alabiliyor!"</p>

  <p class="calibre_">"Babam bir hafta boyunca hiç konuşmadığınızı söyledi, oysa konuşuyorsunuz."&nbsp;</p>

  <p class="calibre_">"Evet, Türkçe konuşmayı biliyorum, biraz eski bir lisanım var ama olsun. Çocukken&nbsp;mahallede neyzen Kemal Bey vardı, komşumuz... Bazı akşamlar, bahçelerinde,&nbsp;santur çalan bir ihtiyar Rumla meşk ederlerdi. Biz de hemşirelerimle gidip kapı&nbsp;ağzından onları dinlerdik. Yahut bahçe duvarına tırmanıp bakardık. Bazen santur&nbsp;dem tutardı, bazen de tambur. Biri dem tutmaya başladığında diğeri nağmeleri&nbsp;çalardı. Böylece birbirlerine içlerini boşaltma, hünerlerini gösterme fırsatını&nbsp;verirlerdi. Annenle baban öyle değil! Onlar hep konuşmak, hep nağmeleri çalmak&nbsp;istiyorlar. O vakit de insanda meşk etme şevki kalmıyor."</p>

  <p class="calibre_">Birlikte mutfağa girdiler.</p>

  <p class="calibre_">Büyükdede patlıcanları kızartmaya başladı. Sonra birkaç dolabın kapağını açıp kapadı, elleriyle rafları yokladı.</p>

  <p class="calibre_">"Ne arıyorsunuz?" diye sordu Enver Rıza.</p>

  <p class="calibre_">"Tuz," dedi. "Sen gelmeden evvel de aradım ama bulamadım."</p>

  <p class="calibre_">Açtığı dolaplara bir de Enver Rıza baktı.</p>

  <p class="calibre_">"Kalmamış herhalde, gidip alırım," dedi.</p>

  <p class="calibre_">"Hayır, zahmet etme, ben komşudan isterim."</p>

  <p class="calibre_"><br /></p>

  <p class="calibre_"></p>
  <hr class="sigil_split_marker" />

  <p><br /></p>

  <p class="calibre_">Erzurum, uzun bir yoldan gelmiş, ovanın ortasında uzayan şosenin bittiği yerde dizlerinin üstüne birden yığılıvermiş, sessiz, kıpırtısız, heybetli cüssesiyle&nbsp;karşımda duruyor. Sisin ve bacalardan yükselen dumanların içinde minareler ve sur&nbsp;duvarları belirip kayboluyor. Dört bir yanda karanlık, yüksek tepeler, bulutların&nbsp;sakladığı boğazlar. Yalnızca Palandöken dağı duru bir beyazlıkla günün son ışıklarını&nbsp;yansıtıyor.</p>

  <p class="calibre_">Ben yaşlı bir çınar ağacıyım; her şeyi görüyorum.</p>

  <p class="calibre_">Abdülhalim'in üç gün önce yolda katıldığı iaşe kolunun piyadeleri birbirlerine ve çevrelerine bakmadan yürüyüşlerini sürdürüyorlar. Yürürken teçhizatları&nbsp;şıngırdıyor, ayak sesleri kaba bir gürültü halinde, tozla birlikte, şehrin üstüne&nbsp;çökmüş balçığa benzeyen bulutlara doğru yükseliyor. Önde mandaların, öküzlerin&nbsp;çektiği kağnılar eski bir ezgiyi mırıldanıyor. Kağnılardan yüz metre kadar ilerde,&nbsp;homurtularla yol alan iki kamyon, şoseye başka bir çağdan yanlışlıkla düşmüş&nbsp;gibiler. Develerle yan yana ilerliyorlar.</p>

  <p class="calibre_">Kolun iki yanını saran yirmi kadar subay atlarından inip hayvanları emirberlere emanet ettiler. Saatlerdir uyuklayarak yürüyen piyadeleri düzene sokmak için&nbsp;kolun arkasına koşuşturdular. Emirler naralarla yinelendi. Sigaralar söndürüldü,&nbsp;yaka düğmeleri iliklendi, serbest taşınan teçhizat çantaları sırta, tüfekler omuza&nbsp;alındı.</p>

  <p class="calibre_">Yeniden yürüyüşe geçtiklerinde teçhizatları daha canlı, daha sert bir tempoyla şıngırdamaya başladı. Ancak kağnıların ezgisi hep aynı; bir gün önceki gibi, bir ay&nbsp;önceki gibi, bir yıl bir yüzyıl, bin yıl önceki gibi.</p>

  <p class="calibre_">Erzurum, o günlerde yalnız askerler için değil, yaklaşan savaşın korkusuyla köylerini terk eden kalabalıklar içinde bir menzildi. Akşam alacasında, sabah&nbsp;ayazında, dağ yollarından, tozlu şoselerden sessizce çıkıp gelen paçavralara&nbsp;sarınmış yaşlılar, kadınlar, çocuklar, şehirde kendilerini konuk edecek bir tanıdıkları yoksa, kışlanın çevresine, Ulu Cami'nin, Yakutiye'nin, taş hanların&nbsp;avlularına doluşuyorlardı. Sonra Erzurum'un yoksul evlerinden uzanan elleri tutup&nbsp;garip bir biçimde ortadan kayboluyor, yerlerini yeni gelenlere bırakıyorlardı.</p>

  <p class="calibre_">Menzil, yolcunun ruhunu karıştırıyordu. Yolcuya yalnızca yeniden umutlanmayı öğretmekle kalmıyor, onu kedere de boğuyordu. Özlenen bir zafer havası&nbsp;yaratıyordu ama sabırla beklediği şeyin aslında neye benzediğini de gösteriyordu.</p>

  <p class="calibre_">Erzurum bir mahşer yeri. Yaylanın büyük dumanında boğulmadan ayakta kalmaya çalışan yaşlı bir çoban. Gündüzleri oradan oraya koşuyor, sessiz yolculara&nbsp;kapılar açıyor, ağlaşanların başını okşuyor, olup bitenlere bir anlam veremese de&nbsp;umutsuz bir çabayla kağnıları, develeri, kamyonları, bölük bölük askeri karşılıyor.</p>

  <p class="calibre_">Çarşıdaki dükkanların taş duvarlarında, güneş batana dek, savaşa hazırlanan, yünlü giysiler, gocuklar, çizmeler satın alan genç subayların gölgeleri dolaşıyor. İki&nbsp;katlı evlerin çıkmalarına gizlenen başı örtülü kızlar, kadınlar, hüzünlü bakışlarla bu&nbsp;hayaletleri izliyorlar. Sonra karanlıkla birlikte yitik bir zamanın, yitik bir mekânın&nbsp;içindeki düşlerine çekiliyorlar.</p>

  <p class="calibre_">Uyandıklarında hiçbir şeyin değişmediğini görüyorlar.</p>

  <p class="calibre_"><br /></p>

  <p class="calibre_"></p>
  <hr class="sigil_split_marker" />

  <p><br /></p>

  <p class="calibre_">Burası Ahurcuk kampı.</p>

  <p class="calibre_">11 Ekim 1914...</p>

  <p class="calibre_">Bazı çadırların önünde ateş yanıyor. Gökyüzü günlerdir ilk kez açık, pırıltılı. Ay da yok. Yıldızlar, gözlerini açmış, ovadaki yüzlerce çadıra bakıyorlar. Yamaçlardan&nbsp;parola naraları, yanık türküler duyuluyor. Bazen de yıldızları seyreden bir nöbetçi&nbsp;erin iç çektiği. Kuru soğuk, ovaya dört bir yandan, geniş damarlardan akıyor.&nbsp;Çadırların çevrelediği alanın ortasında tümen komutanı Yusuf İzzet Bey'in atı,&nbsp;sağrısında siyah bir çuha, eşinip duruyor. Geceyi teftişle geçiren komutan az önce&nbsp;çadırına çekildi. Yağ kandilini yakıp portatif masanın arkasındaki iskemleye oturdu.&nbsp;Başını ellerinin arasına aldı ve bir gün önce akıl defterine yazdıklarına bakarken&nbsp;uyuyakaldı.</p>

  <p class="calibre_">Ova, birkaç saat sonra arada bir çakan şimşeklerin ışıltısıyla aydınlanmaya başladı. Ansızın ortaya çıkan bulutlar yıldızları yuttu. Yağmur kokusu içli bir türkü&nbsp;havasında, büyük depo çadırının önünde, ateşin çevresinde toplanmış, mırıltılarla&nbsp;konuşan bir grup subayı alıp götürdü; bir düşün içine bıraktı.</p>

  <p class="calibre_">"Daldınız İsmail Bey," dedi Abdülhalim.</p>

  <p class="calibre_">Bir hafta önceki manevralar sırasında yeniden bir araya geldiklerinde, sevinçle birbirlerine sarılmışlardı. Gecelerdir aynı çadırın önünde çay içip, sigara tüttürüp&nbsp;dertleşiyorlardı.</p>

  <p class="calibre_">İsmail toparlandı, fokurdayan çaydanlığın dumanından çekip aldı gözlerini. Giresun'a, dumanlar içindeki yeşile, fındıklıklara gömülen gözlerini.</p>

  <p class="calibre_">Herkes bir şeyler konuşuyor ama başka şeyler düşünüyor. Yüksekçe bir yerden, yamaçlara serpilmiş, kerpiç ya da ahşap, toprak ya da kiremitle kapatılmış, ağaçlar&nbsp;içindeki evlerine, köylerine, kasabalarına bakıyorlar.</p>

  <p class="calibre_">"Yedikule, Samatya ne haldedir şimdi? Pederbey, anam, Enver ne haldedir? Paldımlar, koşumlar kağnılara yüklendi mi? Elliye yakın hasta beygir var, sabaha&nbsp;kaçı çıkar? Cephenin tamamen karla kaplı olduğu söyleniyor. Bu hayvanlarla erzak&nbsp;ikmali nasıl yapılacak? İnsan, boş kaldıkça hatıralarına gömülüyor. İki gündür&nbsp;hiçbir şey hayal etmiyordum. Şimdi İstanbul gözümün önünde büyüdükçe büyüyor,&nbsp;yakınlaştıkça yakınlaşıyor. Pederbey yatsıyı kılıp kahvesini içtikten sonra cumbanın&nbsp;içinde Fih-i Mafih okurken uyuyakalıyor mudur hala? Yoksa ruhu, karanlık sokağı&nbsp;arada bir aydınlatan kâğıt fenerlerin peşine takılıp endişe dolu bir yolculuğa mı&nbsp;çıkıyor? Tımarcılar inşallah erken uyumuşlardır, üç saat sonra herkesten evvel&nbsp;kalkıp süvari atlarını koşumlayacaklar. Sonra, hava daha aydınlanmadan uzaktaki&nbsp;piyade kuvvetlerinin kalk borusu çalacak. Kamp efradı top arabalarının iniltisiyle,&nbsp;atların, katırların kişnemeleriyle uyanacak. Enver uyuyor mudur şimdi?"</p>

  <p class="calibre_">Ateşte çay kaynıyor; bir buçuk saattir kaynıyor, artık dili damağı büzüştüren bir tadı var.</p>

  <p class="calibre_">İsmail, karşısındaki üç genç subayın sabah kendisiyle birlikte yola çıkmayacak olmalarının onlarda yaratabileceği gönül kırıklığını giderebilmek için gülünç şeyler&nbsp;anlatmaya başlıyor. İçlerinde en genç olanı, Harp Okulu öğrencisi, komutan yaveri&nbsp;Kütahyalı Mustafa kandilini yakıp çadırına doğru yürüyor, yatağına çöküp uzun bir&nbsp;mektuba başlıyor. İsmail'in anlattıklarını ilgiyle dinleyen bir başka subay vekilinin&nbsp;dışında herkes endişeli görünüyor. Herkes onun için endişeleniyor. İyi nişancı olduğu için küçük bir avcı piyade birliğine komuta edecek. Keşfe çıkacak, en önde&nbsp;savaşacak, düşmanı ilk gören o olacak. Kalın paltolar giymiş, büyük başlıklar takmış,&nbsp;acımasız düşmanı.</p>

  <p class="calibre_">Uzaktan yine parolalar duyuluyor, hayvanlar homurdanıyor. Akşamdan beri bekledikleri son mekkâreler gelmiş olmalı.</p>

  <p class="calibre_">Abdülhalim, "ben bir bakayım," deyip ayağa kalktı.</p>

  <p class="calibre_">Petrol fenerini yakıp karanlığa daldı. Hayvan homurtularına, bayırda kıpırdaşan gölgelere doğru yürüdü. Mekkâreleri getiren manganın çavuşundan hayvanları&nbsp;teslim aldı, küçük not defterine teslimi kaydetti. Nöbetçi erlerden birini yeni gelenlerin yanına katıp çadırlara yolladı.</p>

  <p class="calibre_">Dönüşte, revir çadırının önünde, ateşin karşısında oturan doktorlarla selamlaştı. Alevler yüzlerinde oynaşıyor, yüzlerinin anlamı değişip duruyor.&nbsp;Endişesiz ve iyi görünmeye çalışıyorlar ama ateşin ani canlanmaları kaygılarını&nbsp;ortaya döküyor.</p>

  <p class="calibre_"><br /></p>

  <p class="calibre_"></p>
  <hr class="sigil_split_marker" />

  <p><br /></p>

  <p class="calibre_">Sokakta, uzun süren bir mayıs akşamının gölgeleri kıpırdaşıyor şimdi.</p>

  <p class="calibre_">Kırlangıç yuvasında ürperdi, ruhunu kanatlarının altına aldı.</p>

  <p class="calibre_">Omuzları pencerenin önündeki mermere yıkılmış; dağınık kınalı saçlarıyla, dalgınlığıyla, bir çocuğun henüz bitirdiği bir kuş resmi gibi duruyor.</p>

  <p class="calibre_">Çocuk kalemi fırlatıp atmış, yapıtına bakıyor: "Her şey yerli yerinde, yalnızca gülümseyişi eksik!"</p>

  <p class="calibre_">Kırlangıç beyaz bir sayfanın içinden mırıldanıyor: "Yine hastalıklarımı çizdin orospu çocuğu!"</p>

  <p class="calibre_">Gözünün önünde, annesinin eline yapışmış bir kızın hayaleti. İlk tokadı yediğinde o eli bırakıyor ve bir daha hiç tutmuyor. Yaptığı resimleri yırtıp yırtıp atıyor. Eyüp&nbsp;abisinin durgun, renk vermeyen yüzüne eğiliyor, dalıp gidiyor.</p>

  <p class="calibre_">Gözleri, kaşları belalı bir ifade taşıyorlar şimdi. Burun delikleri hep açık, soluk alamıyor gibi. Dudakları oldum olası gergin, saldırgan. Artık varlığından kuşku&nbsp;duyuyor. Aklın ihaneti hiçbir şeye benzemiyor.</p>

  <p class="calibre_">İki yıldır gidip geldiği doktorlar hastalığı hakkında çok az şey söylediler; çünkü çok az gidip geldi. Soğuk masaların karşısında soğuk sandalyelere, soğuk koltuklara&nbsp;oturdu. Duvarları, rafları inceledi, doktorların yüzüne uzun uzun baktı.</p>

  <p class="calibre_">"Peki anlat! Senin de bir hikâyen olmalı! Uykuların bölünüyor mu? Takıntıların var mı? Ne hissediyorsun?"</p>

  <p class="calibre_">Hissetmiyor! Uykusu da bölünmüyor, takıntısı da yok.</p>

  <p class="calibre_">"Beni buraya annem getirdi, hikâyemi anlatmak zorunda değilim, ben iyiyim, siktirin gidin, hepsi bu!"</p>

  <p class="calibre_">1977 yılının 4 Eylül akşamı gökyüzünü birdenbire bulutlar sarmıştı. Oysa ikindi saatlerinde dünya cam bir bilye gibi aydınlık, ışıl ışıldı.</p>

  <p class="calibre_">Kırlangıç okuldan dönmüş, abisinin de, kendisinin de çok sevdiği o tatlıyı yapmak için mutfağa kapanmıştı. Yarım litre süt, iki çorba kaşığı kakao, yüz elli gram şeker,&nbsp;biraz vanilya ve yeterince pirinç unu.</p>

  <p class="calibre_">"Anne, toz şekeri bulamıyorum."</p>

  <p class="calibre_">"Her zamanki yerindedir, iyi bak!"</p>

  <p class="calibre_">"Orospu! Her zamanki yerinde olsa niye sana sorayım ki?"</p>

  <p class="calibre_">Annesi, Hulki Bey'in karısı Ayten Hanım'la salonda çay içiyordu. Karnabaharı haşlamış, makarnanın sosunu hazırlamış, iç rahatlığıyla çayının şekerini&nbsp;karıştırıyordu.</p>

  <p class="calibre_">Kırlangıç, dolap kapaklarını açıp şeker arıyordu.</p>

  <p class="calibre_">Daha o zamandan Kırlangıç'tı adı. Balkon tavanına yuva yapan, durmadan yuvalarına bir şeyler taşıyan kuşların günlük yaşamlarını aylar boyu dakikası&nbsp;dakikasına izlemiş, hatıra defterine onların davranışları hakkında sayfalar dolusu&nbsp;yazı yazmış, sonunda, çabasının yeterliliğine inandığında bu garip ismi kendine&nbsp;yakıştırmış ve onları izlemeyi bırakmıştı.</p>

  <p class="calibre_">Bir süredir Eyüp abisinin odasında kalıyordu. Eyüp abisi hapisanede değilse, eve iki üç ayda bir uğruyordu. Önemli işleri vardı. Önemli işleri olduğu için önemli bir&nbsp;adamdı. Görüştüklerinde emperyalistlerin Türkiye üstündeki kirli emellerinden söz&nbsp;ediyordu Kırlangıç'a. Liberaller, mollalar, komünistler, hepsi bu oyunun figüranıydı.</p>

  <p class="calibre_">Odasındaki raflar kitap doluydu. Yatağının altı Ülkü Ocakları'nın üye kayıt defterleriyle, eski bildirilerle, afişlerle doluydu.</p>

  <p class="calibre_">O akşam mutfak karnabahar kokuyordu.</p>

  <p class="calibre_">Kırlangıç toz şekeri bulmuş, kakaolu sütü kaynatıp kaselere boşaltmış, soğutup buzdolabına kaldırmıştı.</p>

  <p class="calibre_">"İçimde bir his var, bugün Eyüp abim gelecek!"</p>

  <p class="calibre_">Beyaz külotlu çorabı yine kirlenmişti. Kırmızı.</p>

  <p class="calibre_">Yüz Türk Büyüğü albümü masanın üstünde açık duruyor. Atlas da açık.</p>

  <p class="calibre_">Atlasta, kalın kırmızı çizgilerle son savaşı çalışmıştı sabahleyin.</p>

  <p class="calibre_">Komünistler, Türkiye siyasi haritasının kuzeyinden saldırıyorlardı. Yunanlılar da batısından. Banyoda külot değiştirmek<span style="text-indent: 0.4in;">ten yorulmuştu. Çıkarıp çıkarıp kirlilerin arasına atıyordu. Sonra Araplar saldırıyordu. Kürtler ve Lazlar içerden başkaldırıyorlardı. Bir külot daha kırmızı&nbsp;oluyordu, sonra bir külot daha.</span></p>

  <p class="calibre_">Siyah bir gergefe gümüş sırmalı iplikle üç hilal işledi. Küçük atlarından inen adamlar hilalin çevresinde toplanıp zafer yemini ettiler. Atlasın açık sayfasında,&nbsp;doğuda ve batıda, güneyde ve kuzeyde kırmızı cepheler yarıldı. Karnabahar kokusu&nbsp;pencerelerden çıkıp sokağı fethetti.</p>

  <p class="calibre_">"Akşama başka yemek yok mu anne?" dedi.</p>

  <p class="calibre_">"Makarna var, Allah'ın cezası! Sen ne yapıyorsun abinin odasında? Banyoyu temizlesene!"</p>

  <p class="calibre_">Allah'ın cezası yeniden odaya döndü. Yunanistan'ı, Bulgaristan'ı, Romanya'yı, bütün orta Avrupa'yı kırmızı kalemle fethetti.</p>

  <p class="calibre_">Babası, emekli astsubay Fehmi Bey, yatak odasında uzanmış, cinsel hayaller kuruyordu o sırada.</p>

  <p class="calibre_">Ansızın çalan telefonla irkildi, yataktan kalkıp salona yöneldi. Kırlangıç'ın, çocukluğu boyunca haftada bir kurup çalıştırdığı duvar saati de aynı anda çalmaya&nbsp;başladı. Hulki Bey'in karısı boş çay bardağını sehpaya bıraktı, izin isteyip kalktı.&nbsp;Kırlangıç odasından fırladı; tıka basa eşyayla doldurulmuş salonda bir kuşun kanat&nbsp;sesleri yankılandı. Donmuş, kısacık bir zamanın içine yavaşça kuş tüyleri döküldü.</p>

  <p class="calibre_">Fehmi astsubay ahizeyi kaldırdı.</p>

  <p class="calibre_">"Buyurun," dedi.</p>

  <p class="calibre_">"Fehmi Bey'le mi görüşüyorum?"</p>

  <p class="calibre_">"Evet, benim."</p>

  <p class="calibre_">"Fehmi Bey, ben Şişli karakolundan arıyorum. Sizi karakola bekliyoruz, oğlunuz Eyüp'le ilgili!"</p>

  <p class="calibre_">"Ne olmuş Eyüp'e? Yanlış bir şey mi var? Ben subayım."</p>

  <p class="calibre_">Hayallerin kabından hayatın içine döküldü Fehmi Bey. Çimento gibiydi. Az sonra kaskatı kesildi.</p>

  <p class="calibre_">"Bir müşahede için çağırıyoruz komutanım."</p>

  <p class="calibre_">Hemen yatak odasına koşup soyundu; yıllardır gardıroptan çıkarmadığı resmî giysilerini giydi.</p>

  <p class="calibre_">"Baba, nereye?"</p>

  <p class="calibre_">"Bey, nereye?"</p>

  <p class="calibre_">Salon karnabahar kokuyor. Eylül akşamı yapraklarımın arasında küçük kıpırdanışlarla geziniyor. Halının üstünde kırlangıç tüyleri.</p>

  <p class="calibre_">"Abime bir şey mi oldu, baba?"</p>

  <p class="calibre_">"Oğlana bir şey mi oldu, bey?"</p>

  <p class="calibre_">Eyüp'e bir şey olmaz! Eyüp bir buçuk yıl önce Niğde'de ruhsatsız tabancayla yakalandı, tabanca kirliydi; altı ay yattı çıktı. Ankara'da, Abidinpaşa'da bir&nbsp;kahveyi tarayanların arasında olduğu söylendi sonra. Olay yerindeki devriye&nbsp;polislerinin hepsi sürüldü, Eyüp'e bir şey olmadı.</p>

  <p class="calibre_">Eyüp, başı belaya girdiğinde Fehmi Bey'den kesinlikle yardım istemez, yalnızca haber vermekle yetinirdi. Sonra, her nasılsa beladan kurtulmanın bir yolunu bulur,&nbsp;birkaç ay içinde kapıda beliriverirdi.</p>

  <p class="calibre_">"Merak edilecek, endişe edecek bir şey yok, baba! Bana bir şey olmaz, biliyorsun."</p>

  <p class="calibre_">Eyüp'e bir şey olmaz! O peygamber gibidir; arada bir yukarı çıkar ama mutlaka geri gelir. Yüzü her gelişinde daha aydınlıktır. Takım elbise giyer, kravat takar,&nbsp;tertemizdir. Fehmi Bey'in yanında fazla konuşmaz, yalnızca gülümser. Üniversiteyi&nbsp;bıraktıktan sonra sarkık bıyıklarını da kesti.</p>

  <p class="calibre_">Kırlangıç, babasının elini tuttu kapıda. Sarılmak için öne atıldığında Fehmi Bey iteledi onu. Memeleri büyüdükten sonra, banyo kirlendikten sonra kızına hiç&nbsp;sarılmamıştı. Nurcan Hanım şapkasını getirmek için içeri gidince Kırlangıç'ın kulağına eğildi.</p>

  <p class="calibre_">"Annene bir şey söyleme, abin için karakola gidiyorum."</p>

  <p class="calibre_">"Ben de geleceğim! N'olur! Kötü bir şey oldu değil mi?"</p>

  <p class="calibre_">"Sen otur oturduğun yerde, annene mukayyet ol, tamam mı?"</p>

  <p class="calibre_">Karısının uzattığı şapkayı başına geçirip dışarı çıktı Fehmi Bey. Kapı açılınca karnabahar kokusu merdiven boşluğuna yayıldı. Makarna da var. Yoğurtlu makarna.</p>

  <p class="calibre_">Sonra, uzun bir yolculuğun bittiği yerde, ağır demir kapıların siren seslerini andıran gıcırtıları, bir çelik çekmecenin açılışı, soğuk bir beden, soğuk bir yüz.</p>

  <p class="calibre_">Şakağında iki, çenesinde bir kurşun deliği. Şakağındakiler şark çıbanı gibi, çenesi dağılmış, iki yarım diş açık yanağından dışarı fırlamış. Omzunda da bir delik&nbsp;var; kül rengi. Eyüp!</p>

  <p class="calibre_">Görevli telaşla çekmeceyi kapadı.</p>

  <p class="calibre_">"Affedersiniz, yirmi dört numara değildi! Benimle gelin!"</p>

  <p class="calibre_">Savcı, polis memuru ve Fehmi Bey, beyaz önlüklü morg görevlisinin peşine takıldılar. Yeni bir çekmece açıldı. Yeni bir soğuk beden, yeni bir soğuk yüz. Ne&nbsp;rastlantı! Şakağının aynı yerinde, çenesinin aynı yerinde iki delik!</p>

  <p class="calibre_">O mu? Babasının silahıyla oynayan çocuk mu? Gayet başarılı, lider ruhuna sahip, girişken, otoriter, ocak başkanlığı yapmış, yirmi yedi yaşında, vatan delisi delikanlı&nbsp;mı?</p>

  <p class="calibre_">"Ben onu on beş yaşında kendi haline bıraktım. Hiçbir hatasını görmedim. Ondaki vatan sevgisini dizginlemek istemedim. Çünkü vatan balık gibidir,&nbsp;avucumuzdan kayar gider. Sonra onu yerler!"</p>

  <p class="calibre_">Fehmi Bey genç ölünün alnına dokunur gibi yaptı; kurşun yarasının az üstüne.</p>

  <p class="calibre_">"O!" dedi.</p>

  <p class="calibre_"><br /></p>

  <p class="calibre_"></p>
  <hr class="sigil_split_marker" />

  <p><br /></p>

  <p class="calibre_">Ev karnabahar kokuyordu.</p>

  <p class="calibre_">Kırlangıç atlasın üstüne çöktü; yeni bir ülke fethetti.</p>

  <p class="calibre_">O günden sonra duvar saatine hiç dokunmadı. Bir daha hiçbir şey utandırmadı onu; annesinin yaralayıcı sözleri bile.</p>

  <p class="calibre_">Külotlarını her gün yıkadı; ellerini, ayaklarını, bacaklarını, her gün.</p>

  <p class="calibre_">Şimdi pencerede geçmişe dalıp giden kocaman bir göz gibi. Eski atlas, raftaki kitapların arasında çoktan unutulmuş, kaybolmuş. Kırmızı cephe hatları kendi&nbsp;kendilerine ilerleyip geriliyorlar. Silah sesleri, vurulanların çığlıkları, kan kırmızı&nbsp;soluk alıp veren yaralardan boşalan ırmağın çağıltısı odanın duvarlarında&nbsp;yankılanıyor. Kırlangıç uzun süredir kendi ülkesini arıyor fethetmek için.&nbsp;Bulamıyor. Hala bir telefon bekliyor. Babasının esirgediği son bir yüz.</p>

  <p class="calibre_">"Kaç kurşun deliği vardı, baba?"</p>

  <p class="calibre_">"İki!"</p>

  <p class="calibre_">"Orospu çocukları!"</p>

  <p class="calibre_">Peki bu telefon çalmayacak mı? Eyüp aramayacak mı?</p>

  <p class="calibre_">"N'aber kız?"</p>

  <p class="calibre_">"İyiyim abi, artık banyoyu annem temizlemiyor, ben temizliyorum. Külotlarımı da kendim yıkıyorum, her gün, her saat yıkıyorum. Odama büyük bir fotoğrafını&nbsp;astım, bıyıkların çok güzel, yüzün çok güzel; bu kadar basit! Senden telefon&nbsp;bekliyorum, kapı zili bekliyorum, pencerede bekliyorum. Küçük kağıtlara yazılar&nbsp;yazıp senin hakkını arıyorum. Şimdi zil çalmalı! Şimdi çalmalı! Kapıyı açıp ellerini&nbsp;ısırmalıyım, saçını koparmalıyım. Neredeydin abi?"</p>

  <p class="calibre_">"Uzun hikâye... Ülkeler fethediyordum."</p>

  <p class="calibre_">"Ben de, ben de! Ama şimdi zil çalmalı!<span style="font-size: 11px;">"</span></p>

  <p class="calibre_">Kapı zili çaldı.</p>

  <p class="calibre_">Kırlangıç, neredeyse oda kapısını açmadan içinden geçip salona, oradan da daire girişine fırladı.</p>

  <p class="calibre_">"Kızım ne oluyor yine?"</p>

  <p class="calibre_">"Sana ne orospu? Bütün külotlarımı yıkadım, daha ne istiyorsun?"</p>

  <p class="calibre_">Fehmi Bey televizyonun sesini kısıp ayağa kalktı.</p>

  <p class="calibre_">"Hanım, ne oluyor?"</p>

  <p class="calibre_">"Yok bir şey bey, kapı çaldı."</p>

  <p class="calibre_">Kırlangıç kapıyı açtı. Onu gördü.</p>

  <p class="calibre_">"Bu kadar mı unutuldun Eyüp abi? Çok yaşlısın, ellerin çok yaşlı, mavi beyaz bir çay tabağı tutan ellerin! Omuzların sıskacık, gözlerin yüzüne gömülmüş. Ölü&nbsp;gibisin!"</p>

  <p class="calibre_">Fehmi Bey, Kırlangıç'ın önünü kesti.</p>

  <p class="calibre_">"Kızım, sen şöyle dur!"</p>

  <p class="calibre_">"Şöyle dur, evet! Utancımızın arkasında, hastalığının içinde, kendi ruhunun bataklığında dur."</p>

  <p class="calibre_">Büyükdede karşısındaki üçlüye baktı ve arkaya itilen Kırlangıç'ı seçti konuşmak için.</p>

  <p class="calibre_">"Komşu, ben alt katta oturuyorum, muharrir Enver Bey'in dedesiyim, biraz tuz rica edecektim, bizde kalmamış da..."</p>

  <p class="calibre_">Fehmi Bey'le Nurcan Hanım geri çekildiler. Sözcüklerin iç dünyasında yaşayan kokuyu algılayamadılar. Oysa Kırlangıç onun kokusuyla büyülendi. Az önce cansız bir&nbsp;bedene aitmiş görünen ellerin kıpırdanışını, sıcaklığını fark etti. Bir şey söylemeden&nbsp;mutfağa gitti, avucuna tuz doldurdu paketten. Dökmeden kapıya kadar getirip&nbsp;Büyükdede'nin ellerine boşalttı. Mavi beyaz çay tabağı yere düştü. Eğilip aldı,&nbsp;tuzun üstüne koydu.</p>

  <p class="calibre_"><br /></p>

  <p class="calibre_"></p>
  <hr class="sigil_split_marker" />

  <p><br /></p>

  <p class="calibre_">Feneri çadırının kapısına gelince söndürdü, yağ kandilini yaktı. Yatağına uzanıp sarı defterini açtı, kalemini tükürükledi.</p>

  <p class="calibre_"><br /></p>

  <p class="calibre_"><i>"Günlerdir yazmaya ne vaktim oldu, ne de arzum. Nesibe rüyalarıma girmiyor artık. Onu rüyamda görünce sabahları keyifli uyanıyordum. Ruhumdan sebepsiz bir&nbsp;neşe taşıyordu. Koşmak, konuşmak, her dakika hareket edip bir şeyler yapmak&nbsp;istiyordum. Şimdi isteksizim. Hayatla alakam kopmuş sanki...</i></p>

  <p class="calibre_"><i>Kaç gündür Pederbey'e ve hemşireme de yazmadım. Halbuki buna ihtiyaçları vardır. Ahurcuk evvelindeki talimler sırasında bir şeyler karalamıştım fakat ne&nbsp;manasız şeyler! Yazmaktan geçtim, zabıtlar haricinde iki satır bir şey okuduğum&nbsp;dahi olmadı. Tevfik Bey'in geçen hafta elime tutuşturduğu Oppenheim&nbsp;tercümesinin kapağını kaldırmadım. Nalbant neferleriyle ülfetten midir nedir,&nbsp;hayatını zamanın seyelanına bırakmış bir köylü gibi yaşamaya başladım. İnsan köylü&nbsp;gibi yaşayınca hayatı da köylü gibi mülahaza ediyor. Eskiden ehemmiyet arz&nbsp;etmeyen şeyler artık benim için pek mühim. Kaledeyken, sabahları farkında&nbsp;olmadan karargah mutfağının etrafında dolanıyordum. Niye dolandığımı henüz&nbsp;idrak ediyorum; Stange Bey'in pek sevdiği sebze çorbası benim de hoşuma&nbsp;gidiyordu. Sonra, şuradan buradan bulduğum peksimetleri onbaşılara, erlere&nbsp;dağıtma huyumu da terk ettim. Bunu da şimdi idrak etmiş bulunuyorum. Çantamda&nbsp;daima çıkın vazifesi gören pamuklu bir bez taşıyordum. Peksimetleri, meyve&nbsp;kurularını, akide şekerlerini bu beze sarıyordum. Fakat sadece yemeyi değil,&nbsp;yemek aramayı da iş edinmişim meğer! Kaleden çıkamadığım günlerde, bir tutam&nbsp;tütün için, bir fincan kahve için aslında pek heveskârı olmadığım sohbetlere iştirak&nbsp;ettiğim de oldu. Aman yarabbi, neler yapmışım! Pederbey liman kalemindeki&nbsp;rüşvetçi kaim memurları için "insan zarafetini kaybetmeye görsün" derdi. Şimdi bu&nbsp;söz bana fena halde dokunuyor. Başkalarının gözünden, hele Pederbey'in gözünden&nbsp;kendime bakıyorum da hicap duyuyorum. Çünkü bu çeşit hareketler neticede&nbsp;insanın kendisini rahatsız eder, hürmeti azaltır ve lüzumsuzlaştırır. "İnsan&nbsp;zarafetini kaybetmeye görsün." Sahip olduğumuz daha kıymetli bir şey var mıdır?&nbsp;Çok şükür, araziye çıktığımdan beri böyle şeylere tevessül etmiyorum. Binbaşı&nbsp;Ekrem Bey tevekkeli söylemiyordu, "neferi boş bırakırsan, iş vermezsen aş ister"&nbsp;diye. Neyse...</i></p>

  <p class="calibre_"><i>Hayvan alımlarını bitirip Erzurum'a gelince vaziyetin ciddiyetine vakıf oldum. Harp dedikleri şey menzilden menzile yürümek değilmiş! Kale içinde, kale dışında,&nbsp;arazide öyle bir hazırlık var ki, bu hazırlığın neticesinde bir cehennem&nbsp;peydahlanmazsa sukutu hayale uğrayacağım.</i></p>

  <p class="calibre_"><i>Kalenin idaresine Almanlar da iştirak ediyor. Kendilerine göre bir tarzları var. Zaman hususunda pek dikkatliler, teftiş hususunda da öyle. Fakat bazı rivayetlere&nbsp;kulak misafiri olmaktan imtina edemiyorum. Koskoca Osmanlıyı kendi şark ve cenup&nbsp;cephelerini rahatlatmak için harbe sokmak istemeleri ihtimali zihnimi meşgul&nbsp;ediyor. Aslında böyle bir gaye takip edermiş gibi bir halleri yok. Titiz çalışıyorlar,&nbsp;hatta bazı hususlarda bizim kurmayın fevkinde bir gayretleri var. Posselt Paşa bir&nbsp;seferinde haber vermeden komisyon mesaimizi şereflendirdi ve iki saat bizimle&nbsp;beraber bulundu.</i></p>

  <p class="calibre_"><i>Erzurum'da ilk intibam şehrin kalabalıklığı oldu. Sivas'ta, Kayseri'de böyle bir şey görmedim. Düşmanın Kars'a yığınak yaptığı haberi yayıldıkça, köylerden, Aras&nbsp;havzasından, komşu şehirlerden ahali buraya akın etmiş, Erzurum Hazreti&nbsp;Mevlânâ'nın kapısına dönmüş. Anlaşılmayacak şey değil, ahali harpten korkuyor.&nbsp;Korkusunu öyle ah-ü vah ile ilan etmiyor, sükûnet içinde korkuyor. Bunlar 93&nbsp;harbini görmüş, pek tabii ki hafızaları da var. Hayvan teslimatı sırasında&nbsp;umumiyetle mesele çıkarmıyorlar. Senetlere filan pek itimat ettikleri söylenemez&nbsp;fakat yine de boyun büküp parmak basıyorlar. Binaenaleyh iş yemlik zahire&nbsp;vermeye geldiğinde samimiyetten eser kalmıyor. Köydeki, mezradaki her dama&nbsp;girip arama yapamıyoruz. Yapsak da bir şey bulamıyoruz. Dört at çıkardığımız&nbsp;köyden, dört atın o günkü iaşesini temin edecek erzakı çıkaramıyoruz. Dağlar&nbsp;çıplak, ot yok, saman yok, münbit arazi yok. "Peki bu atlar bugüne kadar nasıl canlı&nbsp;kaldı," diye sual ettiğimizde ya sükût ediyorlar ya da "Allah rızkını veriyor" diyorlar.&nbsp;Herhalde müşterek ya da ferdi ambarları var ve biz bunları keşfetmekte aciz&nbsp;kalıyoruz. Rızkını temin eden Allah, hıfzını da temin&nbsp;<span style="text-indent: 0.4in;">ediyor demek ki! Bu ambarlardaki erzakı yiyen başka atları da var. Ve biz bunları keşfetmekte de aciz kalıyoruz. Zannediyorum bunlar Palandöken sırtlarındaki&nbsp;mezralarda birkaç çobanın eline bırakılmış mallardır.</span></i></p>

  <p class="calibre_"><i>Bulduklarımız umumiyetle alil ve cılız hayvanlardı fakat iaşe meselesi halledildiğinde yine de işe yarayacaklarını ümit ediyordum. Ancak geçen hafta&nbsp;çıkan emirle hayvan başına arpa istihkakı çeyreğe indirildi. Ne yapalım, altından&nbsp;kalkmaya çalışacağız.</i></p>

  <p class="calibre_"><i>Hayvanlar böyle de insanlar farklı mı? Fırınlar gece gündüz münavebe usulüyle çalıştığı halde ordunun ihtiyacını karşılamak mümkün olmuyor. Hasankale'deki&nbsp;ambar hizmete girince bir nebze rahatlayacağız, hiç değilse araziye un, bulgur&nbsp;naklinden kurtulacağız. Ama ne felah! Arazideki mevcudun on bini aştığı söyleniyor.&nbsp;Kırk ambar olsa bunu doyurur mu? Eminim ki, her teşkilat kendi kabiliyeti&nbsp;nispetinde bir hal yolu buluyor dur. Bu da buğday lapasıyla nefis körletmektir ki,&nbsp;Ulukışla'dan bu yana haftalarca yedim. Yürüyüş haline pek münasip. Karnın şişiyor,&nbsp;yürümezsen olduğun yere yığılıyorsun.</i></p>

  <p class="calibre_"><i>Avdetimden beri, kalede nakil vasıtaları idaresinde mesaideyim. Umumiyetle arazideyim. Kaleye döndükçe komisyon çalışmalarına iştirak ediyorum, nalbantlarla&nbsp;mekkârecilerin tedibiyle alakadar oluyorum.</i></p>

  <p class="calibre_"><i>Şu kısa zamanda Erzurum bende öyle bir tesir bıraktı ki, köylerden döndüğümde evime dönmüş gibi oluyorum. Evvela hamama gidiyorum, sonra&nbsp;berbere. Kalede üniformamı yıkatıyorum, çizmelerimi parlatıyorum. İsmail Bey'in&nbsp;verdiği Alman yağı hâlâ tükenmedi, bu gidişle harbin sonuna kadar tükenmez de! Bu&nbsp;idareli kullanma huyu bana anamdan geçmiş olmalı!</i></p>

  <p class="calibre_"><i>Erzurum, harp hazırlıklarının müşkülleştirdiği hayata rağmen hâlâ bir şehir havası taşıyor. Sokaklardan az da olsa faytonlar, furgunlar geçiyor. Bizimle&nbsp;beraber gelen iki kamyon da petrol buldukça boy gösteriyorlar. Bir de tabii birkaç&nbsp;otomobil! Seyirleri çocuklara bayram oluyor, peşlerine takılıyorlar. Gerçi&nbsp;kamyonların da, otomobillerin de varabilecekleri menzil pek uzak değil.&nbsp;Hasankale'ye kadar şose var. Oradan Köprüköy'e kadar da, eh, idare eder. Fakat&nbsp;sonrası, bu mevsim şartlarında bile müphem.</i></p>

  <p class="calibre_"><i>Şehirde bazı dükkânlar akşama kadar açık. Ufak tefek ihtiyacımızı temin edebiliyoruz. Rus Konsolosluğu bile hâlâ açık. Komutanlık, halk arasında&nbsp;görünmelerini de yasaklamış değil. Yalnız, askeri mümessilin arabasının taşlanması&nbsp;milleti biraz tedirgin etti. Bunun haricinde hayat neredeyse sulh halindeymişiz gibi&nbsp;devam ediyor.</i></p>

  <p class="calibre_"><i>Erzurum'a nihai avdetimde İsmail Bey'in alayda vazifelendirildiğini, araziye çıktığını öğrendim. Nihayet arzusuna nail oldu, dedim. Biz de ertesi gün manevralar&nbsp;sebebiyle kamp mahalline intikal ettik. Kendisiyle görüşüp dertleştik.&nbsp;Hemşiresinden gelen mektubu okudu, anamla, Nezihe'yle görüşmüşler, birbirlerine&nbsp;gidip geliyorlarmış.</i></p>

  <p class="calibre_"><i>Kampa yapılan yığınak dün Erzincan ve Karaköse'den gelen piyadelerle tamamlandı. Neticede bini aşkın bir mevcuda eriştik. Bir hafta evvelki atlı&nbsp;manevralarda epey yorulduk. Kale komutanıyla üçüncü ordu kurmayları manevrayı&nbsp;otomobillerinde, faytonlarında seyrettiler. Halkın alakası da dikkate şayandı.&nbsp;Bunca derdin, açlığın, zaruretin içindeyken, o kadar yolu kat edip manevra sahasına&nbsp;geldiler: Daha evvel kale inşaatında da canla başla çalıştıklarına şahit olup hayrete&nbsp;düşmüştüm.</i></p>

  <p class="calibre_"><i>Dün öğle vakti yarım saatlik bir istirahat fırsatı buldum, çadıra çekildim. Beş dakika geçti geçmedi, kapı bezi aralandı. Telefon hizmetinde çalışan Selanikli&nbsp;cevval bir çavuş var, baktım o. Buyur ettim, girdi. Fakat yüzü bir tuhaf. Korkulu,&nbsp;endişe içinde, sararmış; velhasıl tuhaf.</i></p>

  <p class="calibre_"><i>"Komutanım, Karadeniz'de Rus gemisi bizimkilere hücum etmiş," deyiverdi.</i></p>

  <p class="calibre_"><i>Bir an öyle kaldım, cevap veremedim. Tafsilatını sual ettiysem de çocuk bir şey söyleyemedi. O da öyle karşımda durmuş, bir şey dememi bekliyor. Hani, mühim&nbsp;değil, merak etme desem rahatlayacak ve çekip gidecek. Fakat diyemiyorum.</i></p>

  <p class="calibre_"><i>O vakitten bu yana kamptaki faaliyet fazlalaştı. Bu sabah da, tümenin yarın erken saatte Hasankale cihetine yola çıkacağı ilan edildi. Ekrem Bey, Tevfik Bey,&nbsp;İsmail Bey, hepsi gidecekler. Ben tümen emrine verilmiş olmama rağmen nakil&nbsp;komisyonuyla beraber Erzurum'a, kaleye döneceğim. Ne denir? Allah, hayırlısı&nbsp;neyse onu göstersin.</i></p>

  <p class="calibre_"><i>Ekime kadar maaşımın dörtte üçünü anama yolluyordum. Fakat Ekim maaşımızı yarım alacağımız söyleniyor. Benim için bir sıktntı hasıl olmasa da eve&nbsp;göndereceğim miktar azalacaktır diye kederleniyorum."</i></p>

  <p class="calibre_"><br /></p>

  <p class="calibre_"></p>
  <hr class="sigil_split_marker" />

  <p><br /></p>

  <p class="calibre_">Ekim sonu.</p>

  <p class="calibre_">Abdülhalim bir aydır yeni görevine alışmaya çalışıyor.</p>

  <p class="calibre_">Günlerdir Erzurum'dan Hasankale'ye ve Köprüköy'e erzak taşıyor. Erzurum'a geri dönerken sıhhiye çadırlarından yaralıları toplayıp hastanelere yerleştiriyor.&nbsp;Sonra yine bir iaşe kafilesine ya da bir sevkiyat koluna katılıp araziye çıkıyor.</p>

  <p class="calibre_">Şimdi yine Köprüköy güzergâhında. Birliklerine katılmak üzere Erzincan'dan gelen iki yüz kadar erle birlikte, kağnılarla çamaşır, buğday ve ilaç götürüyor.</p>

  <p class="calibre_">Yağmur çiseliyor.</p>

  <p class="calibre_">Erler, ovadaki seyrek ağaçların altında yağmurdan sakınmaya çalışarak bekleşiyorlar. Develer düzlükte geviş getiriyor; erzak katırları, subayların atları&nbsp;bileklerine kadar balçığa bulanmış, eşinip duruyorlar.</p>

  <p class="calibre_">Hava toprak kokuyor.</p>

  <p class="calibre_">Son menzilleri Köprüköy'e iki saat kala mola verdiler. Develerin, katırların yükleri çözüldü. Sevkiyat koluna Hasankale'den beri komuta eden Yarbay Tevfik&nbsp;Bey birliğin yerleşmesini denetledikten sonra düzlüğe tentesini kurdurdu, ateş&nbsp;yaktırdı.</p>

  <p class="calibre_">Tentenin altında, ateşin karşısında ayaklarını uzatmış, sekisinde oturuyor. Kahve kokusunu içine çekiyor.</p>

  <p class="calibre_">"Abdülhalim Bey, verin bakalım şu zabıtlarınızı!"</p>

  <p class="calibre_">Abdülhalim çantasından bir tomar kâğıt çıkarıp uzattı.</p>

  <p class="calibre_">"İlk sayfa umumi bir listedir, komutanım," dedi.</p>

  <p class="calibre_">Yarbay gülümsedi.</p>

  <p class="calibre_">"Daha evvel de baytar zabtı okudum Abdülhalim Bey! Siz bir devir evvel gelip Enveriyeyle yazacaktınız ki baytarlık neymiş o vakit öğrenirdiniz!"</p>

  <p class="calibre_">Kalın camlı gözlüklerini düzeltti, kaygılı bir yüz ifadesiyle okuduktan sonra kâğıtları geri verdi.</p>

  <p class="calibre_">"Binbaşı Saim Bey icap edeni yazmış. Cepheye nasılsa beraber gidiyoruz, siz Köprüköy'e kadar yine de hayvanları kontrol altında tutun, ümit ederim artık&nbsp;istirahat lazım gelmez."</p>

  <p class="calibre_">Saim Bey Erzurum'daki heyette baş veterinerdi. Birliklerin Erzurum'dan Köprüköy'e doğru yola çıkmasından üç gün sonra çatışma haberleri gelmeye&nbsp;başlayınca, kale komutanlığı ahırlarda fazla hayvan bulunmamasına karşın, bölgeye&nbsp;yeniden hayvan gönderilmesi emrini vermişti. Baytar heyetinin, semirmeleri için&nbsp;bir hafta daha kalede kalmalarına karar verdiği katırlar cılız ya da hastaydı; erzak&nbsp;çuvallarını taşıyacak güçten yoksundular. Saim Bey sevkiyatı iki gün geciktirmeyi&nbsp;başarmış ama daha fazlası elinden gelmemişti. Abdülhalim'le vedalaşırken, "bu&nbsp;hayvanları üç saatten fazla yürütmesinler, yıkılıp kalırlar," demişti.</p>

  <p class="calibre_">Yağmur sabahtan beri dinmedi.</p>

  <p class="calibre_">Hava toprak kokuyor.</p>

  <p class="calibre_">Nizamettin cezveyi ateşten aldı, subayların yanına gelip çömeldi. Kahveyi küçük, bakır kupalara boşalttı.</p>

  <p class="calibre_">"Kalanına su ekle, bizim atların başındaki çavuşa götür," dedi Tevfik Bey.</p>

  <p class="calibre_">Nizamettin başını salladı, komutanın sözünden suyu biraz fazla ekleyip kendine de pay ayırmanın bir sakıncası olmadığı anlamını çıkardı.</p>

  <p class="calibre_">Yarbay Tevfik, "tuhaf çocuk," diye mırıldandı. "Saygısında samimi midir yoksa mübalağa mı ediyor, belli değil. Diğerleri kumandanım diye hitap eder, bu sadece&nbsp;kafasını sallar, sırıtır!"</p>

  <p class="calibre_">Nizamettin Todaverenliydi. Garip davranışları yüzünden cephe gerisinde, Hasankale ambarında bırakılmıştı. Ancak araziyi tanıyan fazla sayıda ere ihtiyaç&nbsp;duyulunca, Tevfik Bey, nakliye işinde ve keşiflerde yararı dokunacağını düşünerek&nbsp;süvari tümeni emrine verilmek üzere onu da sevkiyat grubuna aldı. Çalışmayı seven,&nbsp;girişken, hatta subaylara kahve pişirmek gibi üstüne vazife olmayan işleri de&nbsp;hevesle yapan, canı tez bir gençti. Tek kusuru aklının biraz kıt olması. Kendisine&nbsp;söylenenleri çoğu zaman anlamaz ama anlarmış gibi görünür, biriyle konuşurken&nbsp;sırıtmaktan kendini alamazdı. Hasankale'den mola yerine kadar, dört saatlik&nbsp;yürüyüş boyunca çavuşların, erlerin eğlencesi olmuştu.</p>

  <p class="calibre_">Abdülhalim, yamacın altındaki yolda ilerleyen göç koluna baktı.</p>

  <p class="calibre_">Dakikalardır onlara bakıyor.</p>

  <p class="calibre_">Kırk kişi kadar. Art arda sıralanmışlar. Önde, kemikleri üç yüz metreden de seçilebilen yüklü bir katır. Arkasında erkekler onların da arkasında çocuklar,&nbsp;kadınlar. Ne buldularsa sırtlarına geçirmişler, olduklarından cüsseli görünüyorlar;&nbsp;bu halleriyle insandan çok yabani hayvanlara benziyorlar. Balçığın içinde&nbsp;bacaklarını karınlarına doğru kaldırarak yürüyorlar, çarıklarından çamurlar&nbsp;saçılıyor.</p>

  <p class="calibre_">"Geç kalmışlar," dedi Tevfik Bey. "Bu yağmurda Erzurum'a varmaları on beş saat alır."</p>

  <p class="calibre_">Az önce acılı bir göç öyküsü dinlemiş gibi söyledi bunu. Tanık olduğu şey gerçek değil, yalnızca bir öykü. Öyküyü anlatanın mırıltılarıyla daldığı uykuda gördüğü bir&nbsp;düş.</p>

  <p class="calibre_">Aşağıdan bir köy geçiyor. Yağmurun altında, toprak damların, kaynak sularının, köpek seslerinin, çocukların koşuşturduğu bahçelerin hayaleti geçiyor. Tandır&nbsp;ateşinin titreştiği havasız odalardaki sessizlikler, kurtların koşuşturduğu gece&nbsp;karanlıkları, tezek kokan sabahlar geçiyor.</p>

  <p class="calibre_">"Hasankale'den sonrası nispeten kolay," dedi Abdülhalim.</p>

  <p class="calibre_">Göç kolundan gözünü alamıyor. Baktıkça, aralarında yürüyormuş duygusuna kapılıyor. En arkadaki kadının sırtında taşıdığı çocuk oluyor bir an. Düşünde kendini&nbsp;büyümüş, savaşa gitmiş görüyor. Bir mola yerinde subaylara kahve kaynatıyor.&nbsp;Gerekmedikçe konuşmuyor. Fırıncılara şaklabanlıklar yapıyor, karşılığında&nbsp;fazladan tayın alıyor. Bölük arkadaşlarının bitli çamaşırlarını kaynatıyor,&nbsp;karşılığında tütün alıyor. Hep gülümsüyor ve hep gülümsemeyenler ona bir deliye&nbsp;bakar gibi bakıyorlar.</p>

  <p class="calibre_">Çocuk birden uyanıyor, ağlamaya başlıyor. Abdülhalim adımlarını sıklaştırıyor. Öndeki katırın yanında yürüyen iki ihtiyara yaklaşıyor. Yüzlerine bakıyor.</p>

  <p class="calibre_">Ulukışla'dan beri bazen köy odalarında, bazen de arazide birlikte geceledikleri bu insanlarla bir arada olduğunda, düşünemediğini hissediyor artık. Düşününce de&nbsp;ne düşündüğünü tam olarak bilemiyor. Dillerini anlıyor, dilini anlıyorlar ama anlaşamıyorlar. Onlardan daha güçlü, daha sağlıklı, daha başarılı olmaktan utanç&nbsp;duyuyor. Bazıları, kendi hayvanlarının yiyeceğini kendi rızalarıyla getirip&nbsp;mekkarelerin önüne atıyorlar. Bazıları da mekkarelere yiyecek bir şeymiş gibi&nbsp;bakıyorlar. Her iki durumda da güç, sağlık ve başarı silinip gidiyor, geriye yalnızca&nbsp;utanç kalıyor. Okuması yazması olmayan bu ev sahipleri, bu yol arkadaşları,&nbsp;Abdülhalim'i kendilerine özgü çekim güçleriyle İstanbul düşlerinden koparıp&nbsp;kargatulumba gerçeğe taşıyorlar, aralarına alıyorlar. Artık kendisi gibi&nbsp;davranamıyor. İstanbul'da kalan şey her neyse, o parçayı yavaş yavaş unuttuğunu&nbsp;anlıyor ve üzülüyor. Ama unutmaktan utanç duymuyor. Yalnızca, yaşamın daha önce&nbsp;tanımadığı bir başka yüzüne, gerçeğin arkasında duran karanlık zemine birdenbire&nbsp;alışıvermiş olmaktan kaynaklanan derin bir huzursuzluğun ve yoksunluğun içine&nbsp;gömüldüğünü hissediyor.</p>

  <p class="calibre_">"Küçükken, Pederbey'in nargile içmeye gittiği kıraathaneden bir gün dönmeyeceğini ve hep orada kalacağını tahayyül ederdim, onun oradaki hayatına&nbsp;aklımca bir mana vermeye çalışırdım. Şimdi Pederbey benim için aynı endişeyi&nbsp;hissediyor; aynı hayalleri kuruyordur. Benim namıma üzülüyor, düşmanla karşılaşıp&nbsp;karşılaşmadığımı merak ediyordur. Düşman; yani Ruslar! Onlardan beyhude&nbsp;korkuyoruz aslında. Tüylü papaklar takmış, kalın, uzun paltolar giymiş, sakallı, dev&nbsp;gibi masal mahlukları henüz bir hakikat değiller. Fakat işte her gün defalarca&nbsp;karşıma çıkan bu düşman bir hakikat! Baktığım her yerde görebiliyorum onu.&nbsp;Saklanmıyor. Tam tersine, mevcudiyetini ilan etmek için, hatları aslından da kalın&nbsp;çizilmiş, aşikâr bir resim halinde önümde duruyor. Ne Rus, ne de Ermenidir bu&nbsp;düşman. Rusların ve Ermenilerin de teçhizat meseleleri var. Fakat cehalet ve&nbsp;fukaralık tam teçhizatlı. Nasıl saracağını, nasıl ihata edeceğini, nasıl imha&nbsp;edeceğini bütün ordulardan daha iyi biliyor.</p>

  <p class="calibre_">Şimdi, babamın gittiği kıraathaneyle emsal bir hayalin içindeyim. Bütün ülkeyi doyuran bu ambar hayal değil de nedir? Bize ağzına kadar dolu olduğu anlatıldı;&nbsp;lakin görüyorum ki boş! İaşesini kendi ifrazatıyla temin eden sürüler oradan oraya&nbsp;koşuşturuyorlar. Gözyaşlarını içiyorlar, birbirlerini yiyorlar.</p>

  <p class="calibre_">Peki, biz esasen neyle doyuyoruz? Etle ve otla! Bir de bazen bunlardan daha doyurucu olan fikir ifrazatıyla! Böyle bir şey kimseye müstekreh gelmez fakat&nbsp;insanın karşısına hakikat olarak çıktıklarında, fikir ifrazatı vücut ifrazatından&nbsp;daha kötü kokar. Peşi sıra binlerce, on binlerce insanın hayatını sürükler bu&nbsp;ifrazat. Hanelere girer, mesaimizi ve hayatımızı teslim alır. Kimse gıkını&nbsp;çıkaramaz, kimse kaçamaz, hayır diyemez; çünkü bir felah, bir hibe, bir devlet&nbsp;olarak önümüze gelirler. Hayatı tek bir fermanla berhava ederler. İfrazat&nbsp;sahipleri ne kadar zenginse sürü de o kadar fukaradır. İfrazat sahipleri ne kadar&nbsp;fukaraysa, sürü yine o kadar fukaradır."</p>

  <p class="calibre_">Nizamettin bir ağaç gövdesine yaslanmış, koca imparatorluğun karnında bir cenin gibi kıvrılmış, dalgın bakışlarla göç kolunu izliyor. Elindeki teneke kutuda&nbsp;<span style="text-indent: 0.4in;">artık kokusu olmayan bir tutam kahve. Az ötesinde, Köprüköy'e götürmek için Hasankale ambarından katırlara, develere yüklenip getirilen erzak çuvallarının&nbsp;başında nöbet tutan bir başka er, çantasındaki dört peksimetten birini geveliyor.&nbsp;Tevfik Bey saatine bakıyor.</span></p>

  <p class="calibre_">"Hayvanlar yediler ve istirahat ettiler," diyor. "Mangaları yürüyüş nizamına sokun, Abdülhalim Bey!"</p>

  <p class="calibre_"><br /></p>

  <p class="calibre_"></p>
  <hr class="sigil_split_marker" />

  <p><br /></p>

  <p class="calibre_">Avucunda tuzla geri döndüğünde, "bu kız biraz tuhaf," dedi Büyükdede. Afallamış bir hali vardı. Hala 187. sayıyı karıştıran torununun çevresinde iki tur&nbsp;attı.</p>

  <p class="calibre_">Enver Rıza, onun içeri girdiğini fark etmemişti. O sırada içinden Robert de Niro'yla ve polisin dövdüğü öğrencilerle konuşuyor, satır aralarında, muhabirin&nbsp;sormayı unuttuğu soruların yanıtlarını arıyordu.</p>

  <p class="calibre_">"Anlamadım," dedi, dosyadan başını kaldırmadan.</p>

  <p class="calibre_">Büyükdede başında dikilmiş, öyle duruyordu.</p>

  <p class="calibre_">"Avucuma tuzu boşaltıverdi; çok tuhaf!"</p>

  <p class="calibre_">"Kim? Kırlangıç mı?"</p>

  <p class="calibre_">"Adı Kırlangıç mı?"</p>

  <p class="calibre_">"Asıl adını bilmiyorum ama yazılarına Kırlangıç diye imza atıyor."</p>

  <p class="calibre_">"O da mı muharrir, senin gibi?"</p>

  <p class="calibre_">"Hayır, belki ilerde olur ama şimdilik yalnızca posta kutularını kullanıyor."&nbsp;</p>

  <p class="calibre_">"Gözlerinde bir şey gördüm ben onun!"</p>

  <p class="calibre_">Enver Rıza dergiyi kapatmak zorunda kaldı.</p>

  <p class="calibre_">"Ne gördünüz gözlerinde!"</p>

  <p class="calibre_">Büyükdede dalgın, hüzünlü bir tavırla başını iki yana salladı:</p>

  <p class="calibre_">"Hiç... Hiç!"</p>

  <p class="calibre_">"O kız hasta, ruh hastası; iki yıl önce abisini öldürmüşler, o günden sonra iyice kötüleşmiş."</p>

  <p class="calibre_">Büyükdede aynı uyurgezer yüz ifadesiyle mutfağa gidip tuzu bir kaba boşalttı; geri döndü.</p>

  <p class="calibre_">"Hayır," dedi. "Benim söylemek istediğim o değil! Ben o kızın gözlerinde ışık gördüm."</p>

  <p class="calibre_">Enver Rıza başını ellerinin arasına aldı.</p>

  <p class="calibre_">"Bir bu eksikti! Büyükdedem insanların gözlerine bakınca ışık görüyor, iyi mi? Peki, ben bu saçmalıkları hak etmek için ne yaptım? Nilgün'le iyi geçinmeye&nbsp;çalışıyorum, alttan alıyorum; üstüme çıkıyor. Aynı yıl mezun olduğum adamlar ve&nbsp;kadınlar hayatlarında bir gün bile muhabirlik yapmadan köşe yazarı oldular. Bense,&nbsp;çocuk sayılacak yaşta gazeteciliğe başladım, spor servisinde, üçüncü sayfada&nbsp;yıllarca süründüm. Sırf açgözlülük etmiş olmamak için, başımı büyük belalardan&nbsp;korumak için küçük başarılara fit oldum. Ödül olarak ne çıktı peki karşıma? Babam,&nbsp;Nilgün ve şimdi de bu ihtiyar! Kırlangıcın gözünde ışık görmüşmüş!"</p>

  <p class="calibre_">"O kız gerçekten hasta, gördüğünüz ışık hastalığının ışığı olmalı."</p>

  <p class="calibre_">Büyükdede mırıldanarak yanıt verdi.</p>

  <p class="calibre_">"Sen bunu idrak edemezsin ama ben edebiliyorum," dedi. "Kızın gözünde ışık var. Tıpkı yıllar önce Kam Kepkey'in bana söylediği gibi; gözünde ışık var!"</p>

  <p class="calibre_">Enver Rıza onu daha fazla sinirlendirmemek için yanıt vermedi; altına bir sandalye çekip oturmasına yardım etti. İhtiyarın kaşları, dudakları eğilip bükülmüş,&nbsp;yüzü ağlamak üzere olan bir çocuğun yüzüne dönüşmüştü.</p>

  <p class="calibre_">Kırlangıç'ı ilk görüşte tanımıştı. Yüzü bir ayna gibiydi kızın. İnsan ona bakıp kendi düşündükleriyle, hatta düşünemedikleriyle yüzleşebilirdi.</p>

  <p class="calibre_">"Ne istiyorsun? Tuz mu? Al sana tuz! Bu hareketi kelimelerle süsleyip kapalı hale getirmek hayatı çok mu kolaylaştırıyor? Birbirimizden asıl istediğimizi nasıl&nbsp;istediğimizi sevk ve idare eden kanunların dışında kalmak sadece bir hastalık&nbsp;mıdır? Bu hastalığı dışarı vurmak sadece bir üslup farkı mıdır? İnsan tabiatı&nbsp;dediğimiz şey, sadece kabul etmeye meyilli olduğumuz şekillerden ibaret midir?&nbsp;Şuur böyle cansız mıdır? O zaman bu hastalık dediğiniz şeyi tedavi ettiğinizde,&nbsp;kendi şuurunuzun hamlığını, açlığı, korkuyu, hırsı, kuşkuyu, vehminizi tasdik&nbsp;etmekten nasıl imtina edeceksiniz? O kız hastaymış! Evet, hasta. Sen mesai&nbsp;arkadaşlarına köpek gibi davran, suratından düşen bin parça! Kendinle sulh&nbsp;edememişsin, etrafına yabancı olmuşsun. Neymiş? O kız hasta! Sen çok mu iyisin?"</p>

  <p class="calibre_">Enver Rıza bir bardak su koydu Büyükdede'nin önüne. Sonra yine karşısına geçip oturdu. Onu bu kadar sinirlendiren, bu kadar üzen şeyin ne olduğunu anlamak&nbsp;ister gibi yüzüne baktı. Kırlangıç'ın bu denli güçlü bir etkiye sahip olması&nbsp;şaşırtıcıydı.</p>

  <p class="calibre_">Büyükdede bir yudum su içti. Geniş, alabildiğine rahat bir "şükür" çekti. Hezeyanı dinmişti; iyileşmiş görünüyordu.</p>

  <p class="calibre_">Kapı zili çaldı.</p>

  <p class="calibre_">"Ben bakarım," deyip kapıya yürüdü.</p>

  <p class="calibre_">Enver Rıza, ondaki bu hızlı değişime anlam veremedi. Az önce diken üstünde duran, tasalı bir yüz ifadesiyle sandalyeye çöken adam gitmiş, yerine, zıplayarak&nbsp;yürüyen, gülümseyen biri gelmişti.</p>

  <p class="calibre_">"Bu Kepkey de kim?" diye söylendi kendi kendine.</p>

  <p class="calibre_">Büyükdede geri geldiğinde yine değişmişti. Yüzü kül gibiydi. Çocukluğunda anlatılan hortlak hikayelerinin içinden çıkmış gibi bir hali vardı.</p>

  <p class="calibre_">"Stalin'in komiserlerine benziyor. Asa gibi dimdik duruyor; bir kaşı havada, yay olmuş,'mevcudiyetinin arkasında durabilecek misin, tavariş?' diye soruyor.&nbsp;Durabilecek miyim?"</p>

  <p class="calibre_">Enver Rıza yeniden sandalyesine oturttu onu. Su bardağını abartılı bir hareketle yeniden önüne sürdü.</p>

  <p class="calibre_">"Kim geldi?" dedi. "Kapıcı mı?"</p>

  <p class="calibre_">"Hayır, polis!"</p>

  <p class="calibre_">"Polis mi?"&nbsp;</p>

  <p class="calibre_">"Polis!"</p>

  <p class="calibre_">Bardaktaki suyu yarıladığı halde, yüzü hala kül rengiydi. Bir yudum daha içip yutkundu. Enver Rıza durumu anladı, gülümseyerek kapıya koştu.</p>

  <p class="calibre_">Şule ellerini göğsünde birleştirmiş, omzunu kapı kasasına dayamış, öyle bakıyordu.</p>

  <p class="calibre_">"Kapıyı açan deden miydi?" dedi. "Evet."</p>

  <p class="calibre_">"Keşke eve uğrayıp üstümü değiştirseydim! Beni görünce hayalet görmüş gibi içeri kaçtı, gayri meşru işleri mi var yoksa?"</p>

  <p class="calibre_">"Bilmem, kendisine sor!"</p>

  <p class="calibre_">Büyükdede dua okuyormuş gibi kendi kendine mırıldanıyordu masada. Gözleri kapalıydı, su bardağı boştu.</p>

  <p class="calibre_">Şule şapkasını, ceketini çıkardı, kravatını çözdü. Sonra yanına gidip ani bir hareketle eğilerek elini öptü.</p>

  <p class="calibre_">"Telefonda konuşmuştuk," dedi bağırarak, "hatırlıyor musunuz?"</p>

  <p class="calibre_">Büyükdede yavaşça başını salladı. Duyulur duyulmaz bir sesle yanıtladı:</p>

  <p class="calibre_">"Niye bağırıyorsun?"</p>

  <p class="calibre_">Sonra kendisinden beklenmeyecek bir çeviklikle ayağa kalkıp Şule'yi yanaklarından öptü. Yine eski haline dönmüştü. Bakışlarında az önceki endişeden&nbsp;eser kalmamıştı.</p>

  <p class="calibre_">"Misafirimiz polismiş!" dedi.</p>

  <p class="calibre_">"Evet, polisim."</p>

  <p class="calibre_">"Lahana çorbasıyla imambayıldı yaptım, ümit ederim seviyorsundur."</p>

  <p class="calibre_">Bu gece, Enver Rıza, Büyükdede ve Şule, yemek masasının çevresinde akıl almaz bir üçlü oluşturdular.</p>

  <p class="calibre_">Büyükdede'nin yaptığı yemekler rezaletti. Patlıcanlar yeterince pişmemişti, tatları sasıydı. Lahana çorbasıysa Beluhalı göçmen Rusları bile kusturabilirdi.&nbsp;Suyun üstünde öbek öbek margarin yüzüyordu. O kadar kaynadıktan sonra hâlâ&nbsp;tazeliğini koruyan iri lahana parçaları kaşıklardan taşıyordu.</p>

  <p class="calibre_">Enver Rıza, gece boyunca, bir türlü konuşma fırsatı bulamamanın, bulduğunda da ağzına tıkanan sözlerin gerisini bir türlü getirememenin yılgınlığını yaşadı. Belki&nbsp;durumu kurtarır diye Schubert'in triolarına sarılmıştı. Keman, viyola ve çello,&nbsp;salonun bir köşesinde sırayla birbirlerine söz veriyorlar, saygılı eşliklerle&nbsp;birbirlerini ağırlıyorlardı.</p>

  <p class="calibre_">"Normal bir görüşme böyle olmalı, değil mi? Herkes sırayla konuşmalı, sırayla dinlemeli! Sözünü ettiği neyzenin adı neydi, Kemal miydi? Öteki ne çalıyordu? Rum&nbsp;olanı! Kanun mu, santur mu? İşte onlar gibi! Meğer konuşacak ne çok şeyleri varmış!&nbsp;Ne çok ortak yanları! Sabah programlarındaki ziraatçiler bile bitkiler hakkında bir&nbsp;buçuk saat konuşamazlar ama bunlar konuştu. Şule nin köyde doğduğunu&nbsp;biliyordum, evet; Aşağıveliler köyü. Altı aylıkken İstanbul'a taşındıklarını&nbsp;söylemişti bana. Yalan mı söyledi acaba? Çünkü susamın yararları hakkında o kadar&nbsp;uzun konuşabilmek için köyde doğmak yetmez, köylü olmak ve susam ziraatı yapmak&nbsp;da gerekir. Sonra çocuğunun, Etkin'in parlak zekası! Bundan daha önce niye&nbsp;bahsetmedi bana? Önemsiz mi buldu? Kim önemsiz? Oğlu mu, ben mi?"</p>

  <p class="calibre_"><br /></p>

  <p class="calibre_"></p>
  <hr class="sigil_split_marker" />

  <p><br /></p>

  <p class="calibre_">Köprüköy ovasına gün batımında vardılar. Yağmur hâlâ dinmemiş, bir de sis bastırmış; köy, uzaktan bir masal ülkesi gibi görünüyor.</p>

  <p class="calibre_">Az sonra bu ülkenin kapıları açıldı.</p>

  <p class="calibre_">Askerler çadırların, evlerin önünde öbekler halinde toplanmış, sessizce bekliyorlar. Havada kaynamış buğday kokusu.</p>

  <p class="calibre_">Revir olarak kullanılan evlerden arada bir bağırtılar geliyor.</p>

  <p class="calibre_">"Hiç cepheye bu kadar yakın oldunuz mu?" dedi Tevfik Bey.</p>

  <p class="calibre_">Atlarının üstünde yan yana gidiyorlar.</p>

  <p class="calibre_">"Olmadım, komutanım."</p>

  <p class="calibre_">"İşte! Neferlerin yüzlerine bak! Asabiyet son haddinde. Bizim vazifemiz de bu cinnet halini makul bir seviyeye indirmek; yani onlara harbin de içinde yaşanabilir&nbsp;bir şey olduğunu öğretmek."</p>

  <p class="calibre_">Büyüklüğüyle, demir kapısıyla ötekilerden farklı görünen bir evin önünde durdular. Bir çavuş atlarını aldı götürdü. Kapıdaki yaver, "Miralay toplantıda,&nbsp;kumandanım," dedi Tevfik Bey'e.</p>

  <p class="calibre_">"İaşe kolunun geldiğini söyle sen ona!"</p>

  <p class="calibre_">Az sonra eve girdiler. Birkaç çıplak kavak ağacıyla yazdan kalma kurumuş çiçek saplarının süslediği avluyu geçip hayata çıktılar, evin büyük odasına açılan kapıyı&nbsp;tıklattılar.</p>

  <p class="calibre_">Uzun portatif masanın çevresindeki dokuz asker, divanlara, bez sekilere oturmuş konuşuyorlar. Sigara dumanı havayı ağırlaştırmış, soluk alınmaz hale&nbsp;getirmiş. Toplantının bittiği oturuşlarından belli; rahatlamışlar.</p>

  <p class="calibre_">İçlerinden biri, solgun, sakallı bir yüz; İsmail!</p>

  <p class="calibre_">Abdülhalim'e selam verip gülümsedi. Sağ kolu sargıla askıya alınmış.</p>

  <p class="calibre_">Tevfik Bey, girdiklerinde ayağa kalkan Doktor Cenap Bey'e doğru iki adım atıp selamladı.</p>

  <p class="calibre_">"Nereden?" dedi Cenap Bey.</p>

  <p class="calibre_">"Hasankale'den komutanım, erzak ve hayvan getirdik."</p>

  <p class="calibre_">"Kaç hayvan var?"</p>

  <p class="calibre_">"Elli altı katır, on bir deve!"</p>

  <p class="calibre_">"Hepsi bu mu?"</p>

  <p class="calibre_">"Evet!"</p>

  <p class="calibre_">"İlaç getirdiniz mi?"</p>

  <p class="calibre_">"Kâfi miktarda değilse de getirdik... Fakat bildiğim kadarıyla tekrar sevkıyat yapılacak. Listeler Abdülhalim Bey'de."</p>

  <p class="calibre_">Cenap Bey'in yüzü karardı. Eliyle odanın bir köşesinde duran bez sekileri gösterdi.</p>

  <p class="calibre_">"Hoş geldiniz, oturunuz!"</p>

  <p class="calibre_">Abdülhalim'le Tevfik Bey sekileri masaya çekip oturdular.</p>

  <p class="calibre_">Masanın üstünde, her birinin önünde kağıtlar, defterler, hasta raporları. "Bugün karargâh Badıcivan'a döndü. Biz de hasta ve mecruhlarla burada kaldık,&nbsp;bunları Hasankale'ye, Erzurum'a nasıl sevk edeceğimizi konuşuyorduk. Aslında&nbsp;esas yükümüz seyyar hastanelerde. Bazılarının tedavisini arazide ve köyde devam&nbsp;ettirmemiz imkânsız görünüyor."</p>

  <p class="calibre_">Tevfik Bey, bir erin getirip önüne bıraktığı porselen kahve fincanına baktı. Kenarları yaldızlı menekşeler. Yeşil, parlak yaprakları da var.</p>

  <p class="calibre_">Tatlı bir anıyı hatırlamış gibiydi.</p>

  <p class="calibre_">"Elimizde yedi kağnıyla dört at arabası var," dedi. "Bunlar kafi gelirse, Abdülhalim Bey bu işle alakadar olabilir. Zaten hayvan alımları için tekrar Erzurum'a dönmesi&nbsp;icap ediyor."</p>

  <p class="calibre_">Abdülhalim başını salladı:</p>

  <p class="calibre_">"Emredersiniz!"</p>

  <p class="calibre_">Alacakaranlık. Yağmur henüz dinmiş. Sis dağılmış, ay var. Büyük bir bulut, içinde ışıklar yanan bir ev gibi, Öyle duruyor yukarda.</p>

  <p class="calibre_">İsmail toprak kokusunu içine çekti; kendini o evde hissetti Toprak kokusu ne dokunaklı şeydir!</p>

  <p class="calibre_">Bazı evlerde kandil ışığı var. Titriyor, parlıyor, küçülüyor. Dev gibi gölgeler oturup kalkıyorlar.</p>

  <p class="calibre_">"Kolunuza ne oldu?" dedi Abdülhalim.</p>

  <p class="calibre_">İsmail sargısına dokundu.</p>

  <p class="calibre_">"Bir şey değil, çıktı."</p>

  <p class="calibre_">Toplantı bitmiş, Tevfik Bey'le Cenap Bey dışında herkes evden çıkmıştı. Çamurlu sokakta ağır ağır yürüyorlardı.</p>

  <p class="calibre_">"Yalnızca çıkık mı? Başka bir şey yok ya?"</p>

  <p class="calibre_">"Yok, yalnızca çıkık. Bayramın ikinci günü Kazak süvarisinin hücumuna uğradık. At, sabahki küsuftan beri huysuzdu zaten. Geri çekilirken beni üstünden attı,&nbsp;hendeğe yuvarlandım."</p>

  <p class="calibre_">"Hepsi bu mu?"</p>

  <p class="calibre_">"Hepsi bu! Çocuklar gelip aldılar sonra."</p>

  <p class="calibre_">"Tedavi ettirdiniz mi?"</p>

  <p class="calibre_">"Doktorlar merhem sürdü, bir hafta kımıldatmazsam geçermiş."</p>

  <p class="calibre_">"Tümende çıkıkçı yok mu?"</p>

  <p class="calibre_">"Çıkıkçı yok, doktor var."</p>

  <p class="calibre_">"Peki, gelin revire gidelim, ben sizi iyi edeceğim!"</p>

  <p class="calibre_">"Nasıl?"</p>

  <p class="calibre_">"E benim de bilmediğiniz marifetlerim var, kuzum."</p>

  <p class="calibre_">Alçak çatısından Hilâl-i Ahmer bayrağı sarkan bir eve yöneldiler.</p>

  <p class="calibre_">Girdikleri oda ana baba günü. Dört bir yana petrol fenerleri asılmış. Sarı, soluk bir aydınlık. Sıhhiye erleri, sedyelerde yatan yaralıların arasında koşuşturuyor,&nbsp;<span style="text-indent: 0.4in;">bazen yatıştırıcı sözlerle, bazen de sertçe çıkışarak duruma hakim olmaya çalışıyorlar. Yaralıların kimi bilinçsiz bir halde inliyor, sayıklıyor. Kiminin başı,&nbsp;kiminin ayağı, kolu sargılı.</span></p>

  <p class="calibre_">"Sen bir de müsademelerden hemen sonra sargı mahallerinin vaziyetini göreceksin," dedi İsmail. "Böyle inlediklerine bakma, bunların yaraları hafif; birkaç&nbsp;güne kalmadan hepsi ayağa kalkar."</p>

  <p class="calibre_">"Biraz zeytinyağı bulabilir miyiz?"</p>

  <p class="calibre_">İsmail çevresine baktı. Dışarıda, oda kapısında tütün içen sıhhiye erini çağırdı.</p>

  <p class="calibre_">"Oğlum, bize biraz zeytinyağı bul!"</p>

  <p class="calibre_">Er şaşırdı, "malzemeler Miralay Cenap Bey'in emrinde, kumandanım," dedi.</p>

  <p class="calibre_">'İyi ya, gidip iste!"</p>

  <p class="calibre_">"Cenap Bey, ne yapacaksın diye sorar, kumandanım!"</p>

  <p class="calibre_">"Nerelisin sen?"</p>

  <p class="calibre_">"Niksarlıyım, kumandanım!"</p>

  <p class="calibre_">"Peki Niksarlı! Katırlardan birinin ayağının burkulduğunu söyle, Baytar Abdülhalim Bey istiyor de!"</p>

  <p class="calibre_">"Emredersiniz, kumandanım!"</p>

  <p class="calibre_">Er, az sonra elinde bir fincanla döndü.</p>

  <p class="calibre_">Abdülhalim, İsmail'in sargısını çözdü, ceketini, gömleğini çıkarmasına yardım etti.</p>

  <p class="calibre_">"Acıyor mu?"</p>

  <p class="calibre_">"Acı denmez de, tuhaf bir ağrı... Can sıkıcı bir şey."</p>

  <p class="calibre_">Odanın bir köşesindeki boş sedyeye oturdu.</p>

  <p class="calibre_">"Kolunuzu uzatın bana!" dedi Abdülhalim.</p>

  <p class="calibre_">İsmail'in omuzunu zeytinyağıyla uzun uzun ovdu. Sonra pazısını, dirseğini ve sonra yine omuzunu.</p>

  <p class="calibre_">İsmail'in eti yumuşuyor, eklem yerleri gevşiyor. Öyle rahatladı ki, sedyeye uzanıp uykuya dalmamak için kendini zorlaması gerekiyor artık. Gözünün önünde&nbsp;birtakım hayaller beliriyor, uykuya çağırıyorlar. Öptüğü ilk ve tek kızın yüzü, Fatih&nbsp;sokakları, Giresun sokakları, eski bahçeler, askeri rüştiyedeki ilk günleri, ilk&nbsp;arkadaşları, Balkan savaşında ölen ağabeyi Rüstem, iki bayrağın arasında&nbsp;kamburuyla barışık bir tavırla duran Abdülhamit'in resmi...</p>

  <p class="calibre_">Başını kaldırınca Doktor Cenap Bey'le göz göze geldi. Doktor, bir onlara bir de zeytinyağı fincanına bakıyor, bir açıklama yapmalarını bekliyordu.</p>

  <p class="calibre_">"Hayrola İsmail Bey? Ayağı burkulan bir at var dedilerdi bana!"</p>

  <p class="calibre_">Abdülhalim başıyla selamlayıp işini sürdürdü.</p>

  <p class="calibre_">"Rahatladınız mı İsmail Bey?" dedi.</p>

  <p class="calibre_">"Hâlâ ağrıyor!"</p>

  <p class="calibre_">Yavaşça yukarı kaldırdı İsmail'in kolunu. Bir eliyle omuzunu kavradı, öteki eliyle dirseğini. Kendine doğru çekti ve ansızın geriye itti. Acılı bir inilti,&nbsp;dizginlenmiş bir feryat:</p>

  <p class="calibre_">"Allah!"</p>

  <p class="calibre_">"Allah ya! Şimdi rahatladınız mı?"</p>

  <p class="calibre_">İsmail birden hafifleyiverdi. Ayağa kalkıp sağ kolunu yavaşça öne arkaya sallamaya başladı. İki gündür yerinde olmayan omuzu, yerine konmuş gibi.</p>

  <p class="calibre_">"Bitti mi Abdülhalim Bey?"</p>

  <p class="calibre_">"Bitti. Geçmiş olsun!"</p>

  <p class="calibre_">"Tuhaf şey! Hakikaten ağrım kesildi. Yani, biri etimi sıkıyor gibiydi ve sanki buna alışmam icap ediyordu."</p>

  <p class="calibre_">"Yine de birkaç gün dikkatli olun, askıyı kullanmaya devam edin!"</p>

  <p class="calibre_">Doktor Cenap Bey, o ana kadar kuşkuyla izlediği bu küçük gösteri karşısında şaşkınlığını gizleyemedi.</p>

  <p class="calibre_">"Bunu nasıl yaptığınızı bilmiyorum ama işe yarıyor galiba. Bir piyade yüzbaşımızın da bileğinde çıkık var, günlerdir kolu askıda, bakabilirseniz memnun&nbsp;oluruz!"</p>

  <p class="calibre_">İsmail gömleğini, ceketini giydi. Giyerken sağ kolunu rahat hareket ettirebildiğine şaştı. Doktor Cenap, odanın girişindeki yazı masasının arkasına&nbsp;geçti.</p>

  <p class="calibre_">"Ben size on gün istirahat yazmıştım," dedi, "şimdi bu istirahatı iptal ediyorum..."</p>

  <p class="calibre_">Dışarı çıktılar. Cenap Bey'in odaya girmesiyle kesilen iniltiler yeniden başladı.</p>

  <p class="calibre_">"İşte harp böyle bir şey," dedi Cenap Bey.</p>

  <p class="calibre_">"Nasıl bir şey, komutanım?"</p>

  <p class="calibre_">"İnliyor!"</p>

  <p class="calibre_">Köy evlerinin az ötesine kurulmuş çadırların arkasındaki yamaçtan gelen sert komutlar ve emir tekrarları iniltileri bastırdı.</p>

  <p class="calibre_"><br /></p>

  <p class="calibre_"></p>
  <hr class="sigil_split_marker" />

  <p><br /></p>

  <p class="calibre_">Abdülhalim, ertesi sabah, piyade yüzbaşısının çıkığını iyileştirip İsmail'i ve Albay Tevfik Bey'i cepheye uğurladıktan sonra yeniden Erzurum yoluna düştü.</p>

  <p class="calibre_">Yürüyüş koşulları ağırlaşmış, şose tamamen balçık halini almıştı. Öküzlerin çektiği kağnıların ilerleyişi fena sayılmazdı ama arabaları çeken atlardan biri&nbsp;bazen duruveriyor, başını çevirip arkasına bakıyordu.</p>

  <p class="calibre_">"Herhalde bir daha Erzurum'dan çıkamaz," diye düşündü.</p>

  <p class="calibre_">Hasankale sıhhiyesine yirmi dört, Amerikan hastanesine on yedi yaralı bırakacaktı. Büyük kısmı sırt sırta verip arabalara uzanmış, yürüyebilecek&nbsp;durumda olanlar yürüyüş kolunun ortasına alınmıştı. Petrol lambası ışığında&nbsp;ameliyat edilen bir çavuşla dört er de sedyelerde taşınıyordu. Bunlardan ikisi Kazak kılıçlarıyla yaralanmıştı, kanamaları tamamen durmamıştı.</p>

  <p class="calibre_">Nizamettin her yarım saatte bir yokluyordu onları. Cenap Bey'in son anda eline tutuşturduğu votka dolu matarayı bin derde deva zemzem suyu taşıyormuş gibi&nbsp;omuzuna asmış, aralarında geziniyordu.</p>

  <p class="calibre_">Yarbay Tevfik, ayrılırlarken bir isteği olup olmadığını sormuştu Abdülhalim'e. İyi ki sormuştu. Abdülhalim, durduk yerde isteyemeyeceği bir şey istedi ondan.</p>

  <p class="calibre_">"Todaverenli Nizamettin'i yanıma verin, komutanım!" dedi.</p>

  <p class="calibre_">Tevfik Bey şaşırdı. Dudak büktü.</p>

  <p class="calibre_">"Al, senin olsun," dedi. "Bu yolu daha bin defa yürüyeceksin, neye ihtiyacın olduğunu bilmen hoşuma gitti!"</p>

  <p class="calibre_">O yolu daha bin defa yürüyecekti. Hasankale-Erzurum, Erzurum-Hasankale, Hasankale-Köprüköy, Köprüköy-Hasankale... Bazen sislere gömülen, bazen de&nbsp;tipiyle uğuldayan ova, Palandöken'in devasa hayaleti, ağırlaşan toprak, ağaran&nbsp;tepeler, ağaran düzlükler, hastaların iniltisi, Nizamettin'in oradan oraya&nbsp;koşuşturan silueti, hayvanlarla peksimetlerini paylaşanlar, henüz ölmüş, amele&nbsp;mangalarının gömmesi için şosenin kıygına bırakılmış, çarığı, kaputu yağmalanmış,&nbsp;ağızları, gözleri açık kalmış erler; atıştıran kar, tipiye dönen kar, kağnıların ezgisi,&nbsp;moraran ayaklar, bacaklar, günden güne yakınlaşan gökyüzü, beyaz, beyaz, beyaz...&nbsp;Mola yerlerinde birbirlerinin başına eğilenler, bit kıranlar, çözülen yakalardan içeri&nbsp;uzanan eller, Eltilerle sarsılanlar, ateşi yükselenler, titreyenler, kaynayan kazanlar, çamaşır kazanları; tifüs...</p>

  <p class="calibre_">Günlerin sırt sırta bindiği, anımsamanın yük olduğu beyaz ve uzun bir mevsim, açlığın ve soğuğun kurt olup kemirdiği gövdelere basıp yükselen sabahlar, ikindiler,&nbsp;akşamlar gece yarıları. Menzilden menzile, çağların ayak izlerine basarak koşan,&nbsp;tipiye karşı soluksuz kalıp birdenbire sıçrayarak, böğürerek, kristalleşen havayı&nbsp;ümitsiz bir çabayla içine çeken eneze merkeplerin, develerin, atların düş gördüğü&nbsp;çıplak, beyaz, hazin bozkır. Hastalıklı bir uykudan ansızın uyananlar; fal taşı gibi&nbsp;açılan gözler. Kazakların boşlukta sallanan kılıçları, ağaçların arkasında parıldayan&nbsp;namlular, karanlığa suya atılmış bir taş gibi düşen ve halka halka aydınlık saçan&nbsp;fişekler, tenvir topları, patlayan lağımlar, siperlerin üstünden kuş sürüleri gibi&nbsp;geçen, sonra karlara sessizce gömülen kurşunlar, bir kurşunun kalbini delip&nbsp;geçeceğini düşünen, bin yıldır sakladığı bu korkusunu birdenbire açığa vuran, yirmi&nbsp;kiloluk ağırlığını karlara atıp ay ışığında büyülenmiş gibi yavaşça siperden çıkan&nbsp;gölgeler, gölgeleri görmek istemeyen, kaputunun içine çekilen başka gölgeler,&nbsp;kütüklüklerden telaşla çıkardıkları mermileri buz tutan yuvalara sokamayınca her&nbsp;şeyi fırlatıp çılgın gibi koşmaya başlayanlar, toprağa basıp donmamak için ağaçlara&nbsp;tırmanan, dallarda uyuyakalan etten meyveler, karınları kurtlar tarafından&nbsp;boşaltılmış, gözlerini kargaların oyduğu, bir zamanlar soluk alıp veren kaskatı&nbsp;heykeller, Plaston pususunda dağılıveren, sonra beyaz kayaların arkasında&nbsp;yaralıların başında ağlaşan ve ağlarken gözyaşı dökmeyen yılgınlar, taştan sert&nbsp;buzun üstünde kaymadan, düşmeden, kazma kürekle yol açmaya çalışan hayaletler;&nbsp;burunları artık koku almayanlar, elleri artık çarıklarını çıkaramayanlar,&nbsp;çıkarmaktan korkanlar, komutanları emrettiğinde çıldırmış gibi zıplayanlar, ölen&nbsp;katırların karnını yarıp içine girenler, yaralılarının kaputlarını, gömleklerini alıp&nbsp;çırılçıplak bırakanlar, ölülerin sırt çantalarına, battaniyelerine dokunamayanlar,&nbsp;tükenip yol kıyısına yığılanlar, onları görmemek için başlarını eğip geçenler, fırsat&nbsp;bulduklarında birbirlerini ayartıp yamaçlara vuranlar, köylerine dönenler ve&nbsp;köylerinden geriye hiçbir şey kalmadığını görüp yeniden birliklerine dönenler; bir&nbsp;zamanların yağız oğlanları, bir zamanların sevgilileri, bir zamanların umutları,&nbsp;beklentileri, çocukları; köylerin, şehirlerin sakinleri, çobanlar, kunduracı&nbsp;yamakları, barış halinin sessiz onaylayıcıları, kıdemliler, acemiler, tüyü&nbsp;bitmemişler, yorgunlar; bir çağın yaralarını sarsın diye kollarını, bacaklarını sessizce sıhhiyecilere uzatanlar.</p>

  <p class="calibre_">Bu yolu daha bin defa yürüdü Abdülhalim. Artık beyaza alıştı. Dünya yaratılışından beri böyle sanki. Bu insanlar, kaskatı çaputlarıyla yaratılıştan beri&nbsp;böyle. Hiç idealleri olmamış, hiç doymamışlar, hiç sevmemişler, dokunmamışlar.&nbsp;Yalnızca hiçbir zaman giderilemeyeceğini bildikleri garip bir açlık çekmişler ve&nbsp;yalnızca türkü söylemişler. Soğuk hastane odalarında, boşaltılmış okullarda,&nbsp;tahtaların üstünde kucak kucağa yatıyorlar. Yüz metre ötedeki sargı yerine&nbsp;ümitsizce bakarak titriyor, artık hissetmeyen ellerini kılıç yaralarına, mermi&nbsp;yaralarına bastırıyorlar. Kendilerini almaları için arkadaşlarına sesleniyorlar ama&nbsp;çığlıkları tükenmiş oluyor; sesleri çıkmıyor. Yanlarına kadar gelen sıhhiye erleri,&nbsp;önce yaralarına bakıyorlar; yaraları ağırsa, "dayan, şimdi gelirim!" deyip,&nbsp;yürüyebilecek durumda olanlara yöneliyorlar. Bakışlardaki acıma yaralarının&nbsp;üstünde kalıyor, kabuklaşıyor, uyutuyor. Ürpertileri birdenbire kesiliveriyor,&nbsp;sonra yine başlıyor, o kısacık anda uyuduklarını anlıyorlar. Kulakları artık ses&nbsp;duymuyor, yanıbaşlarında patlayan bir top mermisinden havaya metal parçalarının&nbsp;savrulduğunu görüyor, bunun bir düş olduğunu sanıyorlar. Sonra bütün bu görüntüler kayboluyor; zaman algılanması olanaksız bir şey haline geliyor. Çok uzakta&nbsp;resimler beliriyor, sesler duyuluyor, saatlerdir bedenlerine batan iğnelerin verdiği&nbsp;acı, yerini hayallere bırakıyor.</p>

  <p class="calibre_">Çıplak bir ağacın dallarında kargalar.</p>

  <p class="calibre_"><br /></p>

  <p class="calibre_"></p>
  <hr class="sigil_split_marker" />

  <p><br /></p>

  <p class="calibre_">Enver Rıza üçüncü şarap şişesini açtı. Şişenin mantarını uzun süre çevirip durdu elinde. Boşlukta uçuşan sözcükler yüzüne çarpıyor, anlamlarını çığlıklarla haykırıp&nbsp;yeniden uzaklaşıyorlardı. Şule uzun zamandır yıldızları seyretmemişti; "ay,&nbsp;yıllardır..." Peki, Büyükdede'nin geldiği yerde, Beluha eteklerinde de böyle miydi&nbsp;hayat? İnsanlar birbirlerine ve doğaya burada olduğu kadar uzak mıydı?</p>

  <p class="calibre_">Hiç olur mu? Yıldızlar, dünyayı seyretmek için açılmış büyük ve meraklı gözler gibiydi Beluha'da. Onlara bakan, oradan kendine bakmış, kendi yaradılış hikayesini&nbsp;anlamış gibi olurdu.</p>

  <p class="calibre_">"Beluha! Beluha da neresi? Büyükdede böyle bir yerden söz etmedi bana. Peki, Şule'ye ne zaman söz etti? Hep masadaydım, konuştukları her şeyi dinledim.&nbsp;Önceden mi biliyordu? Gizlice buluşup birbirlerine geçmişlerini mi anlattı bunlar?"</p>

  <p class="calibre_">"Öyle değil mi Enver?" dedi Şule.</p>

  <p class="calibre_">Sık sık dizine dokunup yineliyordu bu soruyu. Büyükdede ağzından çıkan her cümlenin sonunda durup yine bu anlama gelen bir bakış fırlatıyordu yüzüne.</p>

  <p class="calibre_">"Öyle değil mi çocuğum?"</p>

  <p class="calibre_">"Öyle, öyle...""</p>

  <p class="calibre_">Şule kalktı, çantasını alıp banyoya gitti. Makyajını tazeleyip geri döndü.</p>

  <p class="calibre_">"Ne oluyor Şule? Tanıdığımdan beri benim için bir kez olsun tazelenmedin sen! Nilgün bile tazelenirdi, kavgalarımızdan önce mutlaka tazelenirdi. Seninle&nbsp;buluştuğumuzda ne konuşurduk biz, söylesene! Pasaport polislerinin anlatacak tek&nbsp;şeyleri sıkıntıları değil miydi? Böyle anlaşmamış mıydık?"</p>

  <p class="calibre_">Büyükdede memnun! Gözleri, yanakları şarabın yaktığı ateşle kıpkırmızı! Gülüşü açık bir kapı gibi. Bütün kadınları mutlu edebilir; içerde hayat var!</p>

  <p class="calibre_">"Bir gün Nilgün'le de tanış Büyükdede! Dergideki sekreter kızla da tanış; çünkü onlar da çok mutsuz."</p>

  <p class="calibre_">Salon şarap kokuyordu.</p>

  <p class="calibre_">Enver Rıza ağırlaşan başını, teypte saatlerdir dönüp duran triolara dayamıştı. Konuşulanları dinlemiyordu. Kemanın sesi, insanoğlunun tanıdığı bütün duyguların&nbsp;sıradanlığını açıklıyordu. Çello, viyola, içinde bulunduğu kuyunun dibine itmişlerdi&nbsp;onu. Sonra orada bırakıp bir çöküş vurgusuyla huzurdan çekilmişlerdi.</p>

  <p class="calibre_">Şimdi yalnızca Büyükdede'nin ezgili mırıltısı duyuluyordu.</p>

  <p class="calibre_">"Oğlum İhsan Stalingrad'da öldü benim... Onun vefatından sonra İstanbul'a gelmeyi çok arzu ettim fakat olmadı... O vakitler Stalin vardı. Ulala'da, Tarih&nbsp;enstitüsünde saha tetkiki işinde çalışıyordum. Bir türlü müsaade alamadım&nbsp;hükümetten. Halbuki burada da bir oğlum vardı, onun da adı Enver'di...&nbsp;Küçüklüğünde bırakmıştım... Geçende Münir fotoğraflarını gösterdi... İhtiyarlamış,&nbsp;saçı ağarmış... Mezarına da gittim ama neye yarar? Bu evde hiç fotoğrafı yok. İzi&nbsp;kalmamış... Yaşadı mı yaşamadı mı belli değil..."</p>

  <p class="calibre_">Şule'nin gözleri doldu. Bir an, Etkin'e bakar gibi baktı Büyükdede'ye.</p>

  <p class="calibre_">"Karım Bakaş da vefat edince tekrar Türkiye hasreti hissettim fakat yine olmadı. Kızlarım evlenip uzaklara gitmişlerdi. Ulala'daki işimden tekaüte&nbsp;ayrılmıştım. Pasaport vermediler... O vakitler Kruşçev vardı... Ne yapayım? Her&nbsp;şeyimi bir kamyona yükleyip karım Bakaş'ın köyüne, Beluha'ya döndüm..."</p>

  <p class="calibre_">Enver Rıza artık çok az şey algılıyordu.</p>

  <p class="calibre_">Gözleri büfenin üstündeki dergiye takıldı. Dosya kıpırdıyormuş gibiydi. Robert de Niro bir böceğin sesiyle haykırıyordu:</p>

  <p class="calibre_">"Çıkar beni buradan, çıkar beni buradan! Büyük bağlantı hakkında bilmen gereken şeyler var! Menuhin çalıyor bunu, değil mi? Yahudi Menuhin! Yani Yahudi ve&nbsp;keman! Akdeniz ve çöl! Silah ve beyaz! bunlar birbirini çeviren dişlilerdir Enver&nbsp;Bey. Birbirlerini aşmak, birbirlerine dönüşmek için yaratılmışlardır. Keman&nbsp;olmasaydı Yahudi mi olurdu? Yahudi olmasaydı keman mı? Bunlar Almanlardan&nbsp;intikam alıyorlar, biliyor musun? İnanmıyorsan Yahudi yorumcuları çek çıkar&nbsp;bayattan! Bakalım ne göreceksin! Ne göreceğini biliyorum Enver Bey; Alman&nbsp;besteci kalmayacak ortada! İşte intikam diye buna derim ben!"</p>

  <p class="calibre_">Enver Rıza, Robert de Niro'yu duymamak için kulaklarını tıkadı.</p>

  <p class="calibre_">Büyükdede susmuş, sazı Şule'ye bırakmıştı Şule'nin anlatacakları tükenmiş olmalıydı ki yeniden oğlu Etkin'e dönmüştü. Sonra yeniden eski kocasına!&nbsp;Büyükdede imrenilecek bir ilgiyle, hatta sevgiyle dinliyordu onu. Hiç öyle&nbsp;zorunluymuş, esirmiş gibi değil; gerçek bir aşık gibi dinliyordu. Arada bir Kam&nbsp;Kepkey'in kurduğu cümleleri peş peşe sıralıyordu.</p>

  <p class="calibre_">"Sahi, kim bu Kam Kepkey? Bir tür ermiş mi?"</p>

  <p class="calibre_">Enver Rıza ayağa kalktı.</p>

  <p class="calibre_">"Ben kendime kahve yapmaya gidiyorum, içen var mı?" dedi.</p>

  <p class="calibre_">Yoktu! Geç vakit içerse Büyükdede'de çarpıntı yapıyordu. Şule'yse yalnızca ona eşlik etmek için içmek istemiyordu.</p>

  <p class="calibre_">Enver Rıza mutfağa girdi. Apartmanın arka bahçesine bakan balkon kapısını açıp derin derin soluk aldı. Cezveyi ocağa oturttu, kahve taşana dek pencerede kaldı.&nbsp;Salondan kulağına çalınan sesleri dinledi bir süre.</p>

  <p class="calibre_">"İnsan ölümü hep yakınında hissediyor," diyordu Şule. "Yani ben hep öyle hissediyorum."</p>

  <p class="calibre_">Büyükdede şarabını yudumlamış; ağız şapırtısından belli!</p>

  <p class="calibre_">"Kaç yaşında bu adam? Bu kaçıncı kadeh?"</p>

  <p class="calibre_">"Ölümü hissetmek fena bir şey değildir ki kızım, belki keçilerde, kurtlar da, ağaçlar da hissediyordur; onların saadetinden ya da kederinden ne kadar&nbsp;bahsedebiliyoruz?"</p>

  <p class="calibre_">Çok bilmiş biri gibi söylemiyordu bunu. Yaşamış ya da yaşayamadıklarının altında ezilmemiş biri gibi söylüyordu.</p>

  <p class="calibre_">Schubert birden sustu. Elektrikler kesildi.</p>

  <p class="calibre_"><br /></p>

  <p class="calibre_"></p>
  <hr class="sigil_split_marker" />

  <p><br /></p>

  <p class="calibre_">Karanlıkta yatağa uzanıyorlar. Şule, Enver Rıza'nın göğsüne başını koyup mırıldanıyor:</p>

  <p class="calibre_">"Deden çok tatlı."</p>

  <p class="calibre_">Mutfakta bir tıkırtı; buzdolabı homurdanarak çalışmaya başlıyor; Schubert'in yaylıları kaldıkları yerden sürdürüyorlar müziği.</p>

  <p class="calibre_">Enver Rıza üçüncü kahveyi içtikten sonra tamamen ayılmış; tavandan sarkan lambanın çizdiği daireler giderek küçülmüş, sonra da yok olmuş.</p>

  <p class="calibre_">"Her şeyin eskisi gibi olması ne iyi! Yatağa uzandığımızda dört lamba vardı yukarda, dördü de sallanıyordu. Şimdi bir tane var sallanmıyor."</p>

  <p class="calibre_">Çok uzaklarda bir horoz çığlık atıyor, ikisi de duymuyorlar bunu, kimse duymuyor, yalnızca ben duyuyorum.</p>

  <p class="calibre_">"Çok sevdiysen dedemi evine götürebilirsin," diyor Enver Rıza.</p>

  <p class="calibre_">Kendi çapında bir tür savunma alanı yaratıyor.</p>

  <p class="calibre_">"Bak, eğer evlilik için küçük adımlar atmaya çalışıyorsan, bu adımlara karşı koyacak gücüm var! Beni kafeslemek için Büyükdedemi kullanmanın sana bir yararı&nbsp;olmaz!" diye bağırıyor bilinçaltı.</p>

  <p class="calibre_">"Ben dalga geçmiyorum," diyor Şule, "gerçekten çok tatlı bir ihtiyar."</p>

  <p class="calibre_">"Ben de dalga geçmiyorum, gerçekten alıp götürebilirsin!"</p>

  <p class="calibre_">O horoz yine ötüyor.</p>

  <p class="calibre_">Birbirlerine daha çok sokuluyorlar, bakışları iç içe geçiyor, kokuları birbirine karışıyor. Sonra bedenleri ruhlarının egemenliğinden birden kurtuluveriyor.&nbsp;Aralarında bir karanfil tutuşmuş gibi. Dudakları bir an ayrıldığında görüyorum o&nbsp;karanfili. Horoz yine ötüyor. Nerede yaşıyorsun horoz? Tıka basa apartmanlarla&nbsp;dolu mahallenin hangi kuytusunda?</p>

  <p class="calibre_">Enver Rıza ve Şule, daha önce de pek çok kez tanık olduğum, açık pencerelerin iniltilerle anlattığı bir maceranın içinde yalnızca giysilerinden değil, kişiliklerinden&nbsp;de soyunmuşlar.</p>

  <p class="calibre_">Böyledir!</p>

  <p class="calibre_">Ben ne ceberut insanlar gördüm; soyunduklarında, tüyleri yolunmuş horozlardan farkları kalmaz. Zaten insan bedeni güzel bir şey değildir. İnsanlar, uydurdukları&nbsp;masallarla onu güzel göstermeye çalışırlar. Kollarının, bacaklarının, benim eğri&nbsp;büğrü dallarımdan ne farkı var? Üstelik yaprakları da yok, gölge de vermezler.&nbsp;Yağmurlu bir havada uzaktan baktığınızda duruşlarında ihtişam göremezsiniz.&nbsp;Kamburları çıkmıştır, çırpı gibi kollarıyla çirkinliklerini gizlemeye çalışırlar.</p>

  <p class="calibre_">Enver Rıza'yla Şule adlarından da soyunup kadın ve erkek oldular şimdi.</p>

  <p class="calibre_">Gözlerim açılıyor, yapraklarım canlanıyor.</p>

  <p class="calibre_">Hayvanlar gibi birbirlerini kokluyorlar, hayvanlar gibi ağız ağıza verip hırlıyorlar. Sonra kadın adamın üstünde zıplıyor. Ters dönmüş, türeyen bir T&nbsp;harfine benziyorlar. Sonra da L oluyorlar; düz bir L, titreyen bir L... Altlarındaki&nbsp;yatak iniltilerine gıcırtısıyla eşlik ediyor. Dalıma konan bir baykuş manzaraya&nbsp;dehşetle bakıp çığlık atıyor: "Huu!"</p>

  <p class="calibre_">"Bir dakika," diyor Şule.</p>

  <p class="calibre_">Yataktan kalkıp daire girişine gidiyor, şapkasını başına geçiriyor parlak düğmeli ceketini omuzuna atıyor.</p>

  <p class="calibre_">Bunları yaparken, tuvaletin kapısında bekleyen, karanlığa gizlenmiş Büyükdede'yi görmüyor.</p>

  <p class="calibre_">Büyükdede uykudan uyanmış, şaşkın! Karşısındaki huriden gözlerini alamıyor.</p>

  <p class="calibre_">"Öldüm mü ben? Cennette miyim? Yoksa rüya mı görüyorum? Bu kadın gerçekten çıplak mı? Bu kadın torunumun yavuklusu değil mi? Evet, o! Polis şapkasını, ceketini&nbsp;giydi az evvel. Rüya olmalı!"</p>

  <p class="calibre_">"Cumartesi günü gelip seni alayım mı?" diyor Şule ona. "Dolaşırız!"</p>

  <p class="calibre_">Şaşkınlığından diyor, birden diyor; hiç aklında yokken. Sonra hızla odaya, Enver Rıza'nın yanına kaçıyor.</p>

  <p class="calibre_">Büyükdede hala bir rüyanın içinde. Önünden geçen biçimli, çıplak popoyu hayranlıkla izlerken mırıldanıyor:</p>

  <p class="calibre_">Kaset bitmiş, Schubert çoktan susmuş.</p>

  <p class="calibre_">Tavana bakıyorlar. Ayakları karşılarındaki aynada kıpırtısız. Şule ceketini komodinin üstüne atmış, şapkası hala başında.</p>

  <p class="calibre_">"Etkin, o ve sen çok iyi bir üçlü olabilirsiniz," diyor bilinçaltı. " Schubert'inkinden daha iyi!"</p>

  <p class="calibre_">"Ya Ragıp Bey... Sekizinci noter... Pek yakışıklı değil ama evlenmek istiyor!</p>

  <p class="calibre_">Enver Rıza aşktan yorulmuş, ansızın çıkıp gelen korkularıyla yüzleşiyor.</p>

  <p class="calibre_">"Evlenmek zorunda değilim... Evlenmek zorunda değilim. Bundan hoşlandığımı nasıl bilebilir ki? Şapka, üniforma... Ne yapıyorum ben? Türk polisinden intikam mı&nbsp;alıyorum? Ya o ne yapıyor? Kafeslemeye mi çalışıyor? Hayır, evlenmek zorunda&nbsp;değilim!"</p>

  <p class="calibre_">"Cumartesi günü Büyükdede'ni gezdireceğim," diyor Şule.</p>

  <p class="calibre_">"Öyle mi?"</p>

  <p class="calibre_">"Evet, belki Etkin'i de alırım annemden."</p>

  <p class="calibre_">"Peki ya Ragıp Bey ne olacak?"</p>

  <p class="calibre_">Şapkasını çıkarıp yere bırakıyor. Başını yastığa koyar koymaz uyuyor.</p>

  <p class="calibre_">"Olur!"</p>

  <div class="mbp_pagebreak" id="calibre_pb_2"></div>
</body>
</html>
