<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Uzun Bir Yolculuğun Bittiği Yer</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h2 class="calibre1" style="margin: 0pt; border: 0pt; height: 1em;"><a><br /></a></h2>

  <h2 class="calibre1" style="margin: 0pt; border: 0pt; height: 1em;"><a id="u6">ALTINCI BÖLÜM</a><br /></h2>

  <h2 class="calibre1" style="margin: 0pt; border: 0pt; height: 1em;">&nbsp;</h2>

  <p class="calibre_2">1920 kışı Sibirya'ya binicisiz bir at gibi girdi.</p>

  <p class="calibre_">Soluk soluğaydı. içgüdüsel bir coşkuyla durmadan koşuyor, kalabalıkları peşinden sürüklüyordu. Amiral Kolçak'ın askerleri, Çekler, Bolşevik demiryolu&nbsp;işçileri, onu dizginlerinden yakalamaya, bir ahıra kapatmaya çalışıyorlardı.&nbsp;Krasnoyarsk kampının esirleri bu ölümcül koşuşturmayı çaresizlik içinde izliyorlardı.</p>

  <p class="calibre_">Moskova'daki devrimin ve Erzincan mütarekesinin haberleri sonsuzluğa uzanan beyazın üstünde ışımış, esirlerin barakalarında, büyük kışla binasında çığlıklarla&nbsp;yankılanmıştı.</p>

  <p class="calibre_">Kızılay başkanı Yusuf Bey'in Moskova ziyareti herkesi heyecanlandırmıştı. Genç subay vekilleri kente indiklerinde sağlam, büyük valizler satın alıyor, esaret&nbsp;günlerini valizlerin içine dolduruyorlardı. Güngörmüş subaylar bile akşam&nbsp;buluşmalarında sevinçlerini gizleyemiyorlardı. Terzilere yolculuk giysileri&nbsp;diktiriyorlar, sağlam Rus çizmeleri satın alıyorlar, birbirlerine yarınlarına ilişkin&nbsp;masallar anlatıyorlardı.</p>

  <p class="calibre_">Kolçak hükümetinin kurulmasından sonra kentteki huzursuzluk iyice artmıştı. Sendikalar hemen her gün gösteri düzenliyor, bu gösteriler çoğunlukla taşlı sopalı&nbsp;kavgalarla sonuçlanıyordu. Önceleri kasabalarda ve kentte askeri görevlilerin el&nbsp;koyduğu evlere yerleştirilen esir subaylar, kentteki çatışmaların ve siyasi&nbsp;dalgalanmaların ortasında kalmamak için birer ikişer kampa dönmeye başlamışlardı.</p>

  <p class="calibre_">Kamp yönetimi hala Çek lejyonunun elindeydi ama artık tel örgüleri ve gözetleme kulelerini aydınlatan ateşler yakmıyor, şarkılar söylemiyor, dans&nbsp;etmiyorlardı. Buna rağmen, kamp iki yıl önceki canlılığına yeniden kavuşmuştu.&nbsp;Esirler zaman öldürmek için değişik silahlar icat ediyorlardı. Macarların&nbsp;düzenlediği satranç turnuvasında Yarbay Tevfik Bey yarı finale kalmıştı.&nbsp;Avusturyalı bir subay grubu Mozart'ın yaylı dörtlülerini seslendiriyordu. Konser&nbsp;pek muhteşem değildi ama yeterince alkış almışlardı. Pazar akşamları kışlanın&nbsp;önündeki geniş alanda futbol maçları yapılıyor, etkinlikler için elden geçirilen,&nbsp;duvarları İstanbul resimleriyle süslenen eski ahırda Namık Kemal'in oyunları&nbsp;sahneleniyor, Rusça, Almanca, Macarca dil kursları düzenleniyordu. Almanca&nbsp;bilenler günlerini Kızılhaç'ın kütüphanesinde geçiriyorlar, okumaktan&nbsp;sıkıldıklarında kışlanın beyaz avlusuna bakıp kederleniyorlar, sarı yapraklı&nbsp;defterlerini açarak şiirler karalıyorlardı. Türk subaylarının çıkardığı elyazması&nbsp;gazete elden ele dolaşıyor, kulaktan kulağa yayılan haberler yenilmiş askerlerin&nbsp;umudunu canlandırıyordu. Aslında, herkesin ilgilendiği tek bir haber vardı;&nbsp;sevkıyat! Kızılay'ın girişimleri Krasnoyarsk'a aylar sonra yansıyordu. Umut verici&nbsp;bir haber dağları ve karla kaplı düzlüğü aşıp kampa ulaştığında gerçekliğini çoktan&nbsp;yitirmiş oluyordu. İsveçlilerin yönetimindeki Kızılhaç bürosu, duyulan her&nbsp;haberde esir subaylarla dolup taşıyor, büro çalışanları durumda hiçbir değişiklik&nbsp;olmadığını açıklayabilmek için bağırıp çağırıyorlardı.</p>

  <p class="calibre_">Öte yandan, eski alışkanlıklar esaretin surlarında gedikler açıp yeniden günlük yaşamın içine sızıyordu. Subaylar, Rusların ödediği maaşla barakalarında küçük&nbsp;mutfaklar kuruyor, bulabildikleri malzemeleri birbirine katarak pişirdikleri yemeklerin analarının pişirdiği yemeklere benzeyip benzemediğini konuşuyorlardı&nbsp;aralarında. Eskiden hizmetli olarak esir subayların emrine verilen erler yakın&nbsp;köylerde iş bulmuş, çalışmaya başlamışlardı. Artık kendi işlerini kendileri yapmak&nbsp;zorundaydılar.</p>

  <p class="calibre_">Bayramlarda, Tanzimat'ın yıldönümlerinde en temiz giysilerini giyiyorlar, fotoğraf çektiriyorlardı. Rus askerleri, Çekler, namazları hayretle izliyorlardı.&nbsp;Kandil gecelerinde onlar da ahırın duvarlarına sıralanıyor, sessizce Tanrı'yı&nbsp;düşünüyorlardı.</p>

  <p class="calibre_">Barakaların, tuğla binaların, revirin duvarları İstanbul manzaralarıyla, Sultan Reşat'ın ve Enver Paşa'nın resimleriyle&nbsp;doluydu. Geceleri, petrol lambalarının&nbsp;ışığında Sarayburnu'na, Yenikapı'ya, Topkapı surlarına, Reşat'ın ak sakallarıyla&nbsp;Enver'in bıyıklarına bakıp hayallere dalıyor, düşlerinde Beyoğlu'nda, Yedikule&nbsp;bostanlarında, Maltepe bağlarında dolaşıp, Kalamış'ta sandala biniyorlardı.</p>

  <p class="calibre_">Çektiklerini unutmaya hazırdılar. Bir gün önce yemek kuyruğunda kavga eden erler, ertesi gün aldıkları haberin sevinciyle birbirlerine sarılıyorlardı. Kaçma&nbsp;girişiminde bulunup yakalananlar, kışlanın zemin katında hücrelere kapatılanlar,&nbsp;İstanbul düşünün, Viyana düşünün içine girip kaybolanlar, çıldıranlar geri&nbsp;dönüyorlardı. Kampın bir köşesine dikilmiş meçhul asker anıtı olmasa, kente her&nbsp;gidişlerinde yol üstündeki şehitliği görmeseler, iki yıl önce zatürreeden ölen on bir&nbsp;bin esir askeri de unutacaklardı. Nargin adasını nasıl unutmuşlarsa bunu da öyle&nbsp;unutacaklardı. Nargin'de taş kırdıkları, yılan ve akrep avladıkları, nöbetçilerin&nbsp;dipçikleri altında inleyip cenin gibi büzüldükleri, su diye çamur yudumladıkları&nbsp;günleri, ancak yirmi kişinin sığabileceği barakalarda yüz kişi, iki yüz kişi koyun&nbsp;koyuna, üst üste uyudukları ve akrep nöbeti tuttukları geceleri; Krasnoyarsk'ta&nbsp;Rus yetkililerin, rayların üstünde günlerce bekledikten sonra fark ettiği kaskatı iki&nbsp;yüz askerle dolu vagonu sarı yapraklı defterlere gömmüşlerdi.</p>

  <p class="calibre_">Erler pazar günleri kente iniyor, köylere dağılıyor, Rusların verdiği iç çamaşırlarını uzun pazarlıklar sonunda satıp tütün ve pipo alıyorlardı. Aklını&nbsp;kaybedenlerin çevresinde kalabalık halkalar oluşturuyor, uçup giden gerçeği&nbsp;şakayla, alayla yeniden yaratmaya çalışıyorlardı. Tifüsten ölenlerin cenazelerinde&nbsp;dualar, marşlar okuyorlardı. Sonra, koğuşlarına döndüklerinde, akşam yemeğinin ne&nbsp;kadar berbat olduğunu konuşuyorlardı.</p>

  <p class="calibre_">Unutmaya hazırdılar. Unutamayacakları yalnızca iyi şeylerdi. Nargin'e giderken, yol üstünde, vagon tahtalarının aralıklarından ekmek uzatan, gazete&nbsp;uzatan, anlamadıkları bir dilde dualar mırıldanan Azeriler, Gürcüler, Çerkezler,&nbsp;hangi milletten olduklarını bilmedikleri kadınlar ve erkekler.</p>

  <p class="calibre_">Krasnoyarsk'ta, demiryolu işçilerinin kaldığı iki odalı, küçük evlerden birinde toplanan beş Türk subayı, Tomsk kampından kaçıp gelen konukları Yüzbaşı Ethem&nbsp;Bey'in söylediklerini dinlediler.</p>

  <p class="calibre_">Evin avlusunda, karların içinde, iki yaşında bir kız çocuğu bir köpeğin başını okşuyor.</p>

  <p class="calibre_">Kam Kepkey, kapıda bastonuna dayanmış, ayakta duruyor, gülümsüyor. Bahçenin arkasında art arda sıralanmış vagonlara bakıyor.</p>

  <p class="calibre_">Bakaş, lahana çorbasını ateşten aldı, iki odayı ayıran kilimi aralayıp Abdülhalim'in yanına sokuldu.</p>

  <p class="calibre_">"Ben hastaneye gidiyorum, Akbala sana emanet," dedi kulağına eğilip.</p>

  <p class="calibre_">Subaylar saygıyla selamlayıp uğurladılar onu.</p>

  <p class="calibre_">Yarbay Tevfik Bey tütün kesesini çıkarıp piposunu doldurdu. Bir süre sessizce önüne baktı. Sözcükleri dişleriyle ezer gibi konuşmaya başladı sonra.</p>

  <p class="calibre_">"Harp bitti Ethem Bey!" dedi. "Bunun farkında mısınız?"</p>

  <p class="calibre_">Bu cümle bir rüzgar olup dolaştı odada. Doktor Cenap'la Abdülhalim yaşamlarına yön verecek bir şey işitmişler gibi ona döndüler. Bunu ilk kez&nbsp;duymuyorlardı ama gerçeğin ilk kez farkına varmışlardı sanki.</p>

  <p class="calibre_">Ethem Bey elindeki kalemi düşünceli bir tavırla iki kez masaya vurdu.</p>

  <p class="calibre_">"Biz asker değil miyiz, komutanım?" dedi. "Her şeyi ortada mı bırakacağız?"</p>

  <p class="calibre_">Tevfik Bey bir kurdun gözleriyle masada oturanlara baktı, başını havayı koklar gibi kaldırıp piposundan bir nefes çekti.</p>

  <p class="calibre_">"Teklifiniz bana münasip görünmüyor. Arkadaşlar ne der bilemem ama ben şahsen yeni bir maceraya atılmak için kendimi kâfi derecede güçlü hissetmiyorum.&nbsp;<span style="text-indent: 0.4in;">Esaretin tahammül edilir bir şey olmadığını hepimiz biliyoruz. Lakin harp de nihayetsiz değildir. Bolşevik olmuşuz, Turancı olmuşuz, ne olursak olalım, neticede&nbsp;yine harp edeceğiz, öyle değil mi?"</span></p>

  <p class="calibre_">"Evet, harp etmeden olmayacak; bugüne kadar da olmadı."</p>

  <p class="calibre_">Ethem Bey iki haftadır Krasnoyarsk bölgesinde dolaşıyor Enver Paşa'nın Kafkaslarda girişeceği yeni bir harekat için esir subaylardan yandaş toplamaya&nbsp;çalışıyordu. Anlattıklarına bakılırsa Bolşeviklerin desteği alınmıştı. Yeni, daha&nbsp;güçlü bir Müslüman Türk imparatorluğu için siyasi zemin bundan daha hazır&nbsp;olamazdı.</p>

  <p class="calibre_">"Azerileri gördünüz," diyordu. "Ben Türkmenleri de gördüm, niyetlerine şahit oldum. Bize düşen, bu büyük gücü teşkilatlandırmak, mahalli hükümetlerin&nbsp;imkânlarını kullanarak harp etmeye hazır bir ordu vücuda getirmektir. Bu orduyla&nbsp;Anadolu'ya yürümektir."</p>

  <p class="calibre_">Günlerdir dinliyorlardı bu adamı. İyi niyetinden, içtenliğinden kuşku duymuyorlardı. Balkan savaşında, Yemen'de çetecilerle, düzenli ordularla&nbsp;savaşmıştı. Ama beyaz bir coğrafyada sonu belirsiz bir yolculuğa çıkmanın&nbsp;yararları hakkında daha fazla inandırıcılığa ihtiyacı vardı.</p>

  <p class="calibre_">Tevfik Bey masada oturan dört subaya, açıkça, destek ister gibi baktı.</p>

  <p class="calibre_">"Ben Enver Paşa'nın yapacağı hiçbir harpte yokum!" dedi Doktor Cenap.</p>

  <p class="calibre_">Abdülhalim ayağa kalktı, öteki odaya gidip çorba tenceresini masaya getirdi. Kaşıkları tabakların yanına koydu. Bahçeye çıktı.</p>

  <p class="calibre_">Kapıda, Kam Kepkey'in yanında durdu. Hâlâ köpekle oynaşan kızını, Akbala'yı seyretti.</p>

  <p class="calibre_">"Dünya ne kadar basit," dedi Kepkey.</p>

  <p class="calibre_">Abdülhalim gülümsedi, ihtiyarın yüzüne baktı.</p>

  <p class="calibre_">"Bir çocuk, ağaçlar ve taşlar... Hepsi uyum içinde," diye sürdürdü ihtiyar.</p>

  <p class="calibre_">"Evet, öyle görünüyor."</p>

  <p class="calibre_">"Sen bu askerin peşinden gidecek misin? Kızımı ve torunumu bırakacak mısın?"</p>

  <p class="calibre_">Bahçedeki ağaçlarda kuşlar ötüyordu. Tren yolu, sonsuzmuş gibi görünen düzlüğün ortasında uzayıp gidiyor.</p>

  <p class="calibre_">"Ben de basitim," dedi Abdülhalim. "Hiçbir yere gitmeyeceğim."</p>

  <p class="calibre_">Kam Kepkey başını salladı.</p>

  <p class="calibre_">"Bravo moy malçik!" dedi.</p>

  <p class="calibre_"><br /></p>

  <p class="calibre_"></p>
  <hr class="sigil_split_marker" />

  <p><br /></p>

  <p class="calibre_">Bir yıldır, Krasnoyarsk'la kamp arasındaki yol üstünde kiraladıkları bu evde oturuyorlardı. Kam Kepkey Abdülhalim'e iş bulmuştu. Asker ceketlerine ilik açıp&nbsp;düğme diken Yahudi, savaşın başında Vladivostok'tan Krasnoyarsk'a taşınmıştı.&nbsp;Şimdi Kolçak'ın ordusu için çalışıyordu. Kentte küçük bir atölyesi vardı; yirmi&nbsp;kadar da işçisi. Haftalık on bir ruble ödüyordu. Yakacak parasına yetiyordu bu.</p>

  <p class="calibre_">Nesibe'nin ve oğlunun adını artık anmıyordu Abdülhalim. Tifüsün eli, hayatın karalamalarını bir silgiyle, bastırarak silmişti. İstanbul'da bir oğlu, bir annesi, bir&nbsp;babası olduğunu biliyordu ama kendini onlara ait hissetmiyordu. Bakaş, küçük kurbağa yavrusu, canıyla, teniyle, içinde ve çevresinde yaşıyordu. Hünerli elleriyle&nbsp;yemek pişiriyor, çalışıp para kazanıyor, ellerine, yüzüne, etine dokunuyordu.</p>

  <p class="calibre_">Kepkey Abdülhalim'i bir oğul gibi benimsemişti. Onun gözlerinde gördüğü ışık, pırıltısını hiç yitirmemişti.</p>

  <p class="calibre_">Bu küçük evde, dünyanın basitliğine uygun ölçüler içinde iki yıl daha yaşadılar.</p>

  <p class="calibre_">Yaşadıklarının gerçeğe benzediğini kimse söyleyemez. Çünkü yanıbaşlarında bir çocuk büyüyordu. Sözcükler mırıldanıyor, ağlıyor, gülüyor; güçlü ellerini uzatıp&nbsp;düşenleri ayağa kaldırıyordu.</p>

  <p class="calibre_">Yüzbaşı Ethem Bey, o günden sonra bir daha ortalıkta görünmemişti. Tevfik Bey kamptan uzaklaşma fırsatı bulduğunda yanlarına geliyor, Kepkey'le satranç&nbsp;oynuyordu. Bakaş, Doktor Cenap Bey'e bölge hastanesinde geçici bir iş bulmuştu,&nbsp;sık sık görüşüyorlardı.</p>

  <p class="calibre_">Sibirya iki yıl boyunca içten içe yanmış, sonunda birdenbire alev almıştı. Çek lejyonu Kolçak'ı terk etmiş, ortada bırakmıştı. Kampta gerginlikler yaşanıyordu.&nbsp;Rus askerleri hızla Bolşeviklerin safına geçiyor, birlikler arasında çatışmalar çıkıyordu. Krasnoyarsk'ta da durum farklı değildi. Kolçak'ın askerleri, Bakaş'ın ve&nbsp;Doktor Cenap Bey'in çalıştığı bölge hastanesinin koridorlarında Bolşeviklerle&nbsp;yumruklaşıyor, yaralı göstericilerin hastaneye alınmaması için çalışanlara baskı&nbsp;yapıyorlardı.</p>

  <p class="calibre_">Şehir yarılmıştı. Yarığın içinden kan akıyordu.</p>

  <p class="calibre_"><span style="text-indent: 0.4in;">Bir sabah, ceket düğmesi imalatçısı, ilik ustası Nikolay Efimoviç, bütün çalışanlarını atölyedeki küçük odasına çağırdı. Masasının karşısına dizilen yirmi&nbsp;işçiden on altısı Voyenni Koruduk esir kampının Macar ve Avusturyalı&nbsp;misafirleriydi. Aralarındaki tek Türk Abdülhalim'di.</span><br /></p>

  <p class="calibre_">"Şimdi beni dinleyin!" dedi yaşlı Yahudi.</p>

  <p class="calibre_">Ayağa kalkmıştı, tedirgin görünüyordu, işçilerle göz göze gelmemek için bakışlarını kaçırıyordu.</p>

  <p class="calibre_">"Atölyeyi kapatıp Rusya'ya gidiyorum," diye sürdürdü. "Ben her zaman sürgünlerle ve esirlerle çalıştım, onlara bir yararım dokunsun istedim. Ama şimdi&nbsp;burası cehenneme döndü, artık burada kalamam. Hepinize ellişer ruble&nbsp;ödeyeceğim. Aklınız varsa siz de bir yolunu bulup Krasnoyarsk'ı terk edin!"</p>

  <p class="calibre_">Otuz yıldır bu işi yapıyordu. Çar'ın ve Kolçak ordularının ceketlerine ilik açmış, düğme dikmişti. Şimdi sıra Bolşeviklerdeydi.</p>

  <p class="calibre_">Abdülhalim, o gün eve döndüğünde, Bakaş'ı kucağında çocukla kapıda bekler buldu. Kam Kepkey kapının önüne bir sandalye atmış, güneşleniyordu.</p>

  <p class="calibre_">"Senin hastanede olman gerekmiyor mu? Bir şey mi oldu?" dedi Bakaş'a.</p>

  <p class="calibre_">Bakaş babasına baktı, Abdülhalim'i içeri sürükledi.</p>

  <p class="calibre_">"Hastanede çatışma çıktı, iki sendikacıyı öldürdüler," dedi ve ağlamaya başladı.</p>

  <p class="calibre_">Hıçkırıklar içindeydi, güçlükle konuşuyordu:</p>

  <p class="calibre_">"Hastaneye getirildiklerinde sendikacılar yaralıydı. Beyazlar, kapıda durdurup yanındakileri tutuklamak istediler. İtişme başladı aralarında. Sonra biri&nbsp;tabancasını çıkardı. Sedyede yatıyorlardı, baygındılar. Kafalarına ateş etti."</p>

  <p class="calibre_">Bakaş, önce ne olduğunu anlamamıştı. Beyaz önlüğüne bulaşan kanı ve beyin parçalarını fark edince, gördüğünün bir düş olduğunu düşünmüştü. Bir an, kızı&nbsp;Akbala'nın hayali gelip geçmişti gözlerinin önünden; Akbala şaşkın şaşkın&nbsp;bakıyordu. Çığlık atmaya, iri yarı iki Beyaz polise bağırmaya başladı. Ama sonra&nbsp;birden durdu. Olduğu yere yığıldı ve hiçbir şey söylemeden, hiçbir şey yapmadan&nbsp;öylece kaldı, kaskatı kesildi. O kısa süre içinde yaşamın aslında neye benzediğini&nbsp;görmüştü.</p>

  <p class="calibre_">"Buradan gitmeliyiz," dedi.</p>

  <p class="calibre_">"Nereye gidebiliriz ki?"</p>

  <p class="calibre_">"Bilmiyorum. Gitmeliyiz."</p>

  <p class="calibre_">Kapıda duran Kepkey'in gölgesini neden sonra fark ettiler.</p>

  <p class="calibre_">İhtiyar, her zamankinden dinç görünüyordu. Odaya vuran ışığın içinde kımıldamadan duruyordu.</p>

  <p class="calibre_">"Keçilerimle atlarımı Surazbay'a emanet ettim... Evim de orada duruyor..." dedi.</p>

  <p class="calibre_">Derin bir vadinin dibinden bakıyordu. Yüksek kayınların gölgelediği toprak ıslaktı. Hava ıtırlı bir esintiyle hafifçe dalgalanıyor, yakınlarda bir yerde akan&nbsp;derenin çağıltısı duyuluyordu. Vadiyi çevreleyen tepeler sis içindeydi. Bir geyiğin,&nbsp;bir yaban keçisinin ayak seslerinden ürken kuşlar kayından kayına uçuşuyor,&nbsp;uzaktan çobanların, avcıların sesleri geliyordu. Bahar, rengarenk bir cümbüş olmuş,&nbsp;tepelerden çağıldayarak iniyordu. Yamaçların bir ucundan diğer ucuna uzayan&nbsp;toprak yola serpiştirilmiş ahşap evlerin kapılarında, kadınlar, çocuklar, yaşlılar,&nbsp;baharı karşılıyorlardı. Kam Kepkey de oradaydı. Az önce bahçeye serdiği kilimin&nbsp;üstünde uyuklamış, düşünde kendini büyük bir kentte, kalabalığın arasında&nbsp;yürürken görmüştü.</p>

  <p class="calibre_">Bir ayağı yoktu.</p>

  <p class="calibre_"><br /></p>

  <p class="calibre_"></p>
  <hr class="sigil_split_marker" />

  <p><br /></p>

  <p class="calibre_">Eylül sisi sokağı bastı. Apartmanlar, çöp bidonları, arabalar, alacakaranlığın, sisin içinde bulanık resimlere dönüşmüş.</p>

  <p class="calibre_">Bahçe duvarında uyuklayan sarman başını kaldırıp havayı kokladı. Manolya da uyandı, hafifçe sallanıp silkindi; sarı yapraklarından biri taklalar atarak yere&nbsp;düştü.</p>

  <p class="calibre_">"Ne oluyor? Bu gürültü ne?" dedi.</p>

  <p class="calibre_">Sokak boş. Otomobiller homurdanmıyor, kapılar açılıp kapanmıyor; çöp arabası da gelmedi bu sabah. Ama sürekli bir uğultu var. Yer sarsılıyor gibi.</p>

  <p class="calibre_">Sokağın başından gelen kokuyu içime çektim. Anacaddeye kadar sürükledi beni koku. Orada soluk renklere karıştım. Bir elektrik direğinin dibinde Büyükdede'ye&nbsp;rastladım.</p>

  <p class="calibre_">Caddede ondan başka kimse yoktu. Gocuğunun içinde büzülmüştü. Gözleri hayretle açılmıştı.</p>

  <p class="calibre_">"Bunlar ne?" diye mırıldandı.</p>

  <p class="calibre_">Askeri bir cipin peşine takılmış üç tank sisi yararak ilerliyordu. Vitrin camları sarsılıyordu.</p>

  <p class="calibre_">"Beni duyuyor musun?" diye bağırdım Büyükdede'ye.</p>

  <p class="calibre_">"Elbette duyuyorum, sağır değilim, sen bahçedeki akasya ağacısın," diye yanıtladı.</p>

  <p class="calibre_">"Madem duyuyorsun, öyleyse eve dön, burada tuhaf şeyler oluyor."</p>

  <p class="calibre_">Bir apartman girişine sığınıp tankların gözden kaybolmasını bekledi. Ortaya çıkacağı sırada bir ambulansla dört cemse belirdi yolda.</p>

  <p class="calibre_">"Bunlar ne yapıyor?"</p>

  <p class="calibre_">Sorunun yanıtını ben de bilmiyordum.</p>

  <p class="calibre_">"Deprem mi oluyor?" dedi Manolya.</p>

  <p class="calibre_">"Hayır," dedim. "Askerler geçiyor, tanklar geçiyor, bir ağacın anlayabileceğinden çok daha fazlası geçiyor."</p>

  <p class="calibre_">Büyükdede geri dönüp koşar adım eve girdi. Enver Rıza'yı uyandırdı.</p>

  <p class="calibre_">"Enver, çocuğum, kalk! Dışarıda bir şeyler oluyor. Tanklar gördüm, askerler gördüm."</p>

  <p class="calibre_">Enver Rıza uyanıp perdeyi araladı.</p>

  <p class="calibre_">Sis var.</p>

  <p class="calibre_">Televizyonu açtı. Davudi bir ses türkü söylüyordu. Davudi sesin sahibi ortada görünmüyordu, yalnızca sesi vardı. Bir de bayrak vardı. Anıtkabir vardı, Atatürk&nbsp;vardı. Askerler, okul çocukları, tanklar; sonra yine bayrak.</p>

  <p class="calibre_">Ekranda ansızın beliriveren yüzü, uyku mahmurluğuyla bir an Kenan Pars'a benzetti. Kenan Pars asker üniforması giymişti. Önce önündeki kağıda bakıyor,&nbsp;sonra başını kaldırmadan kameraya çeviriyordu gözlerini. Sert olmak için çaba&nbsp;harcadığı açıkça belli oluyordu. İncinmiş bir hali de vardı. Ayrıca, bir suç işlemiş de&nbsp;suçunu örtbas etmeye çalışıyormuş gibiydi.</p>

  <p class="calibre_">"Şimdi boku yedik!" diye mırıldandı Enver Rıza.</p>

  <p class="calibre_"><br /></p>

  <p class="calibre_"></p>
  <hr class="sigil_split_marker" />

  <p><br /></p>

  <p class="calibre_">Yürüyüşleri sırasında, Askiz'de, Taştip'te, köylerin yakınlarında karşılaştıkları Kolçak atlıları, Bolşevikler ve başıbozuk asker kaçakları sık sık yollarını kesmişler,&nbsp;kısa süren sorgulamaların ardından hallerine acıyıp serbest bırakmışlardı.&nbsp;Kepkey'in eksik ayağı, Abdülhalim'in solgun, sakallı yüzü, Bakaş'ın sırtına asılı&nbsp;duran Akbala ve koynunda taşıdığı Kızılhaç kartı adamları yumuşatıyordu.&nbsp;Kardeşlerini, dedelerini, çocuklarını, savaşta yaralı arkadaşlarına el uzatan&nbsp;sıhhiyecileri görmüş gibi oluyorlar, yolu açıyorlardı.</p>

  <p class="calibre_">Geçtikleri birçok kasaba, birçok köy Bolşeviklerin elindeydi. Gençler ve savaştan dönen askerler halkı meydanlarda topluyor, bildiriler okuyorlardı. Ateşli&nbsp;söylevler birbirini izliyor, silahlar çekiliyor, gökyüzüne ateş ediliyordu. Kalabalıklar, daha önce hiç duymadıkları bir şarkıyı dinlermiş gibi konuşanlara bakıyordu.&nbsp;Yoksul yaşamlarının ne anlama geldiğini açıklayan sözlerle ilk kez karşılaşıyorlardı.&nbsp;Şarkı, sonsuz bir coğrafyada, her geçen gün daha parlak, daha yüksek tonlarla&nbsp;yankılanıyordu.</p>

  <p class="calibre_">Altıngöl kıyısındaki üç günlük konaklamadan sonra Moğol tüccarlardan oluşan bir kervana katıldılar. Dağlara tırmanmaya başladılar.</p>

  <p class="calibre_">Stepteki kargaşa Sayan dağlarında birdenbire huzura dönüştü.</p>

  <p class="calibre_">Sonbahar, altın yaldızıyla ağaçları boyamıştı. Yamaçlarda başlayan kayın ormanları tepelere doğru yükseliyor, sisin içinde kayboluyordu. Güneş yağmurlu&nbsp;vadilere yüzünü gösteriyor, ebemkuşaklarıyla doğayı selamlayıp evine çekiliyordu.</p>

  <p class="calibre_">Katun ırmağına ulaştıklarında, Moğollar atlarının dizginlerine asıldılar.</p>

  <p class="calibre_">"Biz burada ayrılıyoruz," dediler.</p>

  <p class="calibre_">Karşılıklı armağanlar sundular birbirlerine. Kam Kepkey onlara bir bastonla bir pipo verdi. Onlar da Akbala'ya boncuklardan örülmüş bir kolye verdiler.</p>

  <p class="calibre_">Abdülhalim, Bakaş, Akbala ve Kepkey, geyiklerin, dağ keçilerinin, kuşların ve ağaçların dünyasına doğru yeniden yola koyulduklarında, yol arkadaşları onlar&nbsp;gözden kaybolana dek, gülümseyerek arkalarından baktılar.</p>

  <p class="calibre_">Akşamüstü, yüksek tepelerin kuşattığı vadiye dağılmış evler göründü. Köyün girişindeki dere kıyısında oturmuş dinlenen üç avcı, Kepkey'i tanıyıp çevresini&nbsp;sardılar hemen. Kucaklaşıp hasret giderdiler. Abdülhalim'e, Bakaş'a ve sırtında&nbsp;taşıdığı Akbala'ya bakıp gülümsediler.</p>

  <p class="calibre_">Vadide üç yılda hiçbir şey değişmemişti. Yamaçlardan akan suların toplandığı yeşil göl kıpırtısızdı. Kıyısında su kuşları tembel tembel geziniyor. Oğlaklar&nbsp;annelerinin peşine takılmış, mırıldanarak koşuyorlar. Evlerden çocuk sesleri geliyor. Havada yolcuların iştahını kabartan lahana kokusu, pilmeni kokusu, yüzlerce&nbsp;çiçeğin kokusu birbirine karışmış. Yağmur az önce dinmiş, toprağa can vermiş.&nbsp;Toprak ağır ağır soluk alıp veriyor şimdi. Bir tütsü dumanı otların, çalıların üstünde&nbsp;geziniyor.</p>

  <p class="calibre_">Kepkey atından inip bastonuna dayandı. Yüz metre kadar ötede, terk edilmişliğin bütün izlerini taşıyan kulübesine baktı.</p>

  <p class="calibre_">"İşte evimiz," dedi.</p>

  <p class="calibre_">Kulübenin ön cephesindeki pencere camları kırılmıştı. Ahşap kubbenin üstündeki tandır deliği iyice açılmış, kirişler içeri çökmüştü. Bahçe sararmaya yüz&nbsp;tutmuş insan boyunda otlarla, çalılarla kaplı. Ağaçlar bakımsızlıktan kurumuş.</p>

  <p class="calibre_">Abdülhalim atların yükünü indirip kapının önüne yığdı.</p>

  <p class="calibre_">"İşte evimiz."</p>

  <p class="calibre_">Yaşlılığında, her akşamüstü vadiyi saran tepeleri seyredeceği tahtaboşta durup çevresine baktı. Bakaş yanındaydı, kızını kucağına almıştı; gülümsüyordu.</p>

  <p class="calibre_">Sekiz yıl süren savaştan ve tutsaklıktan sonra bunun iyi bir ödül olduğunu düşündü.</p>

  <p class="calibre_">Az sonra köylüler doluştu bahçeye. Kucaklaşmalar, şakalaşmalar, gülüşler, gözyaşları...</p>

  <p class="calibre_"><br /></p>

  <p class="calibre_"></p>
  <hr class="sigil_split_marker" />

  <p><br /></p>

  <p class="calibre_">Kalabalığın özel bir saygı gösterdiği cüppeli bir adam kulübeye girdi. Cebinden çıkardığı küçük deri torbadaki sütü evin dört bir yanına saçtı, acı çekiyormuş gibi&nbsp;sesler çıkardı. Sonra çıkardığı sesler sürekli yinelediği bir ezgi halini aldı. O&nbsp;bunları yaparken, kalabalık sessizlik içinde kapıda bekledi.</p>

  <p class="calibre_">Dışarı çıkınca Kepkey'in yanına geldi.</p>

  <p class="calibre_">"Teşekkür ederim, Surazbay," dedi Kepkey.</p>

  <p class="calibre_">Surazbay Akbala'ya baktı.</p>

  <p class="calibre_">"Kız mı?" diye sordu Kepkey'e.</p>

  <p class="calibre_">"Kız."</p>

  <p class="calibre_">"Buna da mı oğlan adı koydun?"</p>

  <p class="calibre_">"Hayır, onun adı Akbala. Adını anası koydu."</p>

  <p class="calibre_">Süt saçışından Akbala da nasibini aldı. Giysisindeki beyaz lekelere çekik gözleriyle merakla baktı bir süre.</p>

  <p class="calibre_">"Bu gece benim konuğum olun!" dedi Surazbay. "Yarın evini onarırız!"</p>

  <p class="calibre_">Köylüler kapının önündeki eşyaları içeri taşıdılar. Kubbeye ve bahçeye bakıp aralarında bir şeyler konuştular.</p>

  <p class="calibre_">Ertesi sabah, pilmeni ve sütten oluşan kahvaltıdan sonra, Surazbay konuklarına köyü gezdirdi; üç yılda nelerin değiştiğini anlattı. Köyü çevreleyen patikanın&nbsp;üstündeki her kulübenin önünde duruyor, ahırda yemlenen atlar hakkında, hane&nbsp;halkı hakkında uzun açıklamalara girişiyordu. Ölenleri anarken başını hafifçe sağa&nbsp;ya da sola eğiyor, yuvarlak, kemikli yüzü kederli bir ifadeye bürünüyordu. Sıra bir&nbsp;doğuma geldiğinde bu ifade değişiyordu.</p>

  <p class="calibre_">Sevinç içinde, "oğlan tıpkı bir tay gibi," diyordu Kepkey'e.</p>

  <p class="calibre_">Sevincinin, oğlanın taya benzemesinden çok, erkek çocuğu olmayan Kepkey'i bir kez daha utandırmış olmaktan kaynaklandığını gizlemek istemiyormuş gibi bir hali&nbsp;vardı.</p>

  <p class="calibre_">"Kim bu Surazbay?" dedi Abdülhalim Bakaş'a.</p>

  <p class="calibre_">İki ihtiyarın arkasında yürüyorlardı.</p>

  <p class="calibre_">Bakaş gülümsedi.</p>

  <p class="calibre_">"Babamın en büyük düşmanı ve en iyi dostu," diye yanıtladı. "Ben küçükken babamı Kazaklara ihbar etti, sürgün edilmesine neden oldu."</p>

  <p class="calibre_">"Kam Kepkey bir suç mu işledi?"</p>

  <p class="calibre_">"Siyasi bir şeydi, suç sayılmaz. Burkancılar vardı o zaman. Bağımsızlıktan söz ediyorlar, Kara Kamlara soytarı diyorlardı; babam da onlardandı. Surazbay bir&nbsp;Kara Kamdır, büyü yapar, öteki dünyaya gidip geldiğini söyler, köylüler de ona&nbsp;inanır. Gerçekten soytarı!"</p>

  <p class="calibre_">Surazbay yirmi adım kadar önlerinde anlatmayı sürdürüyordu:</p>

  <p class="calibre_">"Adaş'ın iki oğluyla küçük kızı Bolşevik oldular. Barnaul'dan yabancıları getirdiler köye; silahları da var. Geçen yıl köye gelen Kazak polislerini teslim&nbsp;aldılar, üniformalarını çıkarıp iç donlarıyla köyün dışına attılar. Mokoluş'un,&nbsp;Termeş'in, Çıçak'ın oğullarıysa gönüllü olup askere gittiler; hiçbiri dönmedi.&nbsp;Mokoluş'un oğlunun Türklerin ülkesinde esir olduğunu duydum, gerçek mi,&nbsp;bilmiyorum."</p>

  <p class="calibre_">Köy gezisini bitirip Surazbay'ın evine döndüklerinde sonbahar güneşi artık tepelerindeydi.</p>

  <p class="calibre_">"Önce yemek yiyelim, sonra sizi evinize götürürüm," dedi Surazbay.</p>

  <p class="calibre_">Lahana çorbası içip pilmeni yediler. Bakır bardaklardan saba yudumladılar. Sonra kalkıp Kepkey'in kulübesine gittiler.</p>

  <p class="calibre_">Köylüler birkaç saat içinde kubbenin çöken bölümünü yeni bir iskelet yaparak onarmışlar, pencereleri kilimlerle kapatmışlardı. Bahçedeki otlar biçilmiş,&nbsp;yamaçtan akan suyu bahçeye yönlendiren eski ark açığa çıkmıştı. Evin çevresini&nbsp;boydan boya saran su şırıltısı uyku verici bir ezgi mırıldanıyordu.</p>

  <p class="calibre_">İçeri girdiklerinde karşılaştıkları üç kadın, kulübenin mutfak olarak kullanılacak köşesindeki raflara tencereleri, çanakları koyuyorlardı. Ayakuçlarında hala&nbsp;boşaltılmamış iki çuval eşya vardı.</p>

  <p class="calibre_">Tandırın iki yanına, ahşap sedirlerin üstüne iki keçe yatak serilmişti. İlerde, penceresiz duvarın önünde geniş bir yatak daha vardı; yanında da ahşap bir beşik.&nbsp;Yerde bir koyun postu duruyordu. Tavandaki iki büyük kirişten peynir ve mısır&nbsp;torbaları, bakır tencereler sarkıyordu. Bir de küçük ispirto lambası.</p>

  <p class="calibre_">"Hâlâ temizliği bitiremediniz mi?" dedi Surazbay kadınlara.</p>

  <p class="calibre_">Kadınlar gülüştüler.</p>

  <p class="calibre_">Surazbay Kepkey'e döndü:</p>

  <p class="calibre_">"Hayvanların yaylada, benim hayvanlarımın arasında... İstediğin zaman alabilirsin."</p>

  <p class="calibre_">Kepkey bir kez daha teşekkür etti ona. Sarılıp ayrıldılar.</p>

  <p class="calibre_">O gece Kam Kepkey ve Akbala uyuduktan sonra, Abdülhalim'le Bakaş kapı önüne serdikleri kilimin üstünde oturup çay içtiler.</p>

  <p class="calibre_">"Surazbay iyi bir düşman!" dedi Abdülhalim bir ara.</p>

  <p class="calibre_">Bakaş güldü.</p>

  <p class="calibre_">"Birbirleri için iyi ve kötü her şeyi yaparlar!"</p>

  <p class="calibre_">Tepelerde gece böcekleri ötüyordu. Arkta akan suyun şırıltısı, karanlıkta siyah bir taş gibi parıldayan gölün sessizliğine dökülüyordu. Evlerin ışıkları sönmüştü.&nbsp;Bazen bir köpek sesi, bazen de bir çocuğun hıçkırıkları yankılanıyordu vadide.</p>

  <p class="calibre_">Bakaş'ın başı Abdülhalim'in omuzundaydı.</p>

  <p class="calibre_">"Burada yapabilecek misin?" dedi.</p>

  <p class="calibre_">Abdülhalim gülümsedi, başını kaldırıp havayı kokladı. Kendisine sunulan büyük bağışa baktı. Hışırdayan ormana, uğuldayan tepelere, suların akışına kulak verdi.</p>

  <p class="calibre_">"Buranın nesi varmış?" dedi.</p>

  <p class="calibre_">Öğle yemeğinden beri üstünden atamadığı tedirginliği gizlemeye çalışıyordu.</p>

  <p class="calibre_">Yemekten sonra saba içmişti. İçkinin tadı bir tuhaftı; bira maltı kokuyordu. İlk yudumda aklı karışmış, geçmişin omuzlarına dokunduğunu hissetmişti. Koku,&nbsp;savaştan önce arkadaşlarıyla birkaç kez bira içmeye gittiği Galata meyhanelerini&nbsp;hatırlatmıştı. Acılı bir dokunuştu bu. Sarayburnu'nun silueti bir anlığına gözlerinin&nbsp;önünde belirmişti. Yenicami'nin minareleri, karşısında duran tepenin üstüne&nbsp;oturmuştu. Bir yaz günüydü. Köprü kalabalıktı. Şerbetçiler, şekerciler, nalın satanlar, bıçak bileyenler, çocuklarını ellerinden tutmuş sürükleyen kadınlar, işe&nbsp;gidenler, işten dönenler, beyaz sakallarını sıvazlayarak ağır ağır yürüyen Tevfik&nbsp;Bey ve başında kalıpsız fesiyle, aklında bin bir hülyayla gemileri, kayıkları&nbsp;seyreden, mavnacıların naralarına hayretle kulak kabartan bir çocuk; çocukluğu.</p>

  <p class="calibre_">"Buranın nesi varmış," diye yineledi.</p>

  <p class="calibre_">Ayağa kalkıp içeri girdi. Beşikte uyuyan Akbala'yı koklayıp döndü. Gözlerini karanlığa dikti, kahramanı olduğu öyküyü fısıldayan sesleri dinledi, gölün ışıltıları&nbsp;arasında oynaşan geleceğin gölgelerini seyretti. Bir adam kısrak sağıyordu. Bir ay&nbsp;önce doğan tayı kısrağın yanından uzaklaştırmış, az ötedeki elma ağacına&nbsp;bağlamıştı. Hayvanın memesini çekiştirirken, Kam Kepkey'den öğrendiği içli ezgiyi&nbsp;mırıldanıyordu. Sonra doldurma tüfeğini sırtına asıp geyik vurmaya gidiyordu.&nbsp;Topladığı geyik boynuzlarını Ulala pazarına götürüyor, balsamcılara satıyordu. İç&nbsp;içe geçmiş vadileri, art arda sıralanan tepeleri aşıp beyaz duvaklı, çıplak Kadınbaşı&nbsp;doruğuna tırmanıyordu. Düğünlerde, El Oyun'da güreşen, ata binen gençleri,&nbsp;topşur çalan kayçıları izleyip heyecanlanıyordu. Bayram yerlerinde karşılaştığı&nbsp;Türkmenlerle, Azerilerle konuşurken gözleri doluyordu. Kam Kepkey'e kırıkları,&nbsp;çıkıkları tedavi etmeyi, yaralanmalarda, yanmalarda ot ve ilaç kullanmayı&nbsp;öğretiyordu. Bahar geldiğinde hayvanları yaylaya çıkarıyor, sonbaharda yanık&nbsp;yüzüyle, uzamış sakallarıyla vadiye dönüyordu. İhtiyar Kepkey'in mezarına süt ve&nbsp;arak saçıyor, dördüncü çocuğunu, İhsan adını verdiği oğlunu kucağına alıyordu.&nbsp;Veterinerlik sınavlarına giriyor, dört köyün ortak kolhozunda başveterinerliğe&nbsp;atanıyordu. Sonra Bakaş'ı ve çocukları alıp Ulala'ya taşınıyordu. Çocuklar artık&nbsp;büyümüştü; okula gitmeleri gerekiyordu.</p>

  <p class="calibre_"><br /></p>

  <p class="calibre_"></p>
  <hr class="sigil_split_marker" />

  <p><br /></p>

  <p class="calibre_">Huriye kapıyı açtı.</p>

  <p class="calibre_">Karşısında duran ak sakallı adam onu görünce kardan bembeyaz olmuş papağını eline aldı.</p>

  <p class="calibre_">"Kepkey'in damadının evi burası mı?" dedi.</p>

  <p class="calibre_">Soğuktan titriyordu.</p>

  <p class="calibre_">"İçeri girin!" dedi Huriye.</p>

  <p class="calibre_">Bakaş mutfaktan seslendi.</p>

  <p class="calibre_">"Kızım, baban mı geldi?"</p>

  <p class="calibre_">"Hayır, anne!"</p>

  <p class="calibre_">İhtiyarı salondaki odun sobasının yanına oturttu, gocuğunu alıp sandalyeye astı.</p>

  <p class="calibre_">Az sonra mutfak kapısında Bakaş belirdi. Sevinci, hayreti boğazında düğümlendi.</p>

  <p class="calibre_">"Surazbay!" diye çığlık attı.</p>

  <p class="calibre_">İhtiyar ayağa kalkmak istedi ama beceremedi. Merhamet dileyen bakışlarını Bakaş'a ve Huriye'ye dikmişti.</p>

  <p class="calibre_">"Stalin beni öldürmek istiyor," dedi ve ağlamaya başladı.</p>

  <p class="calibre_">Yıllardır birbirlerini görmemişlerdi. Surazbay tanınmayacak kadar yaşlanmış, küçülmüş, yuvarlak, dolgun yüzü bir üçgene dönüşmüştü. Geçmişini anımsatan,&nbsp;kimliğini ele veren tek şey, hala fıldır fıldır dönen siyah gözleriydi.</p>

  <p class="calibre_">"Abdülhalim nasıl, İhsan nasıl?" dedi gözyaşlarını silerken.</p>

  <p class="calibre_">Bakaş bir sandalye çekip yanına oturdu.</p>

  <p class="calibre_">"Abdülhalim az sonra gelir... İhsan'ı Stalingrad'da kaybettik."</p>

  <p class="calibre_">Sıradan bir bilgi verirmiş gibi söyledi bunu. Yaşadığı acı belleğinden silinmiş, geriye yalnızca o acının adı kalmıştı; dile getirildiğinde artık tek bir şey ifade&nbsp;ediyordu. Sızı...</p>

  <p class="calibre_">"Gideceğim hiçbir yer yoktu," dedi ihtiyar.</p>

  <p class="calibre_">Yeniden gözyaşlarına boğulmuştu. Neden ağladığını tam olarak bilmiyordu. Kepkey'in erkek torunu için gözyaşı döküyordu belki.</p>

  <p class="calibre_">Gideceği hiçbir yer yoktu.</p>

  <p class="calibre_">İki ay öncesine dek işler yolunda gidiyordu. Surazbay 1922'den beri Bolşeviklere direnmemişti. Hayvanlarını kolhoza eksiksiz teslim etmiş, verilen her&nbsp;işe koşmuştu. Ayin yapmasına, davul çalmasına, cenazeleri kaldırmasına yıllarca hiç&nbsp;kimse karışmamıştı.</p>

  <p class="calibre_">Her şey iki ay önce yerel polisin şaman derneğini kapatmasıyla başladı. Bir gece evini bastılar, davulunu alıp götürdüler, Surazbay'ı da sabaha kadar nezarette&nbsp;tutup bıraktılar.</p>

  <p class="calibre_">Durum önemsizmiş gibi görünüyordu ama yıllar önce Kepkey'in başına gelenleri anımsadıkça ağlamaklı oluyordu. Geceleri yatağına uzandığında, yaşlı bedeninin&nbsp;Vladivostok kışlarına nasıl dayanacağını düşünmekten gözüne uyku girmiyordu.</p>

  <p class="calibre_">Yerel mahkemedeki ilk duruşması iki gün önceydi ve korktuğu başına gelmişti; Siyasi Komiser sürgününü istiyordu.</p>

  <p class="calibre_">Kaçmaktan başka çaresi kalmamıştı.</p>

  <p class="calibre_">Bir zamanlar küçük bir ders vermek için ihbar ettiği Kam Kepkey'in kızı karşısında duruyordu şimdi. Az önce salondaki divanın üstüne temiz bir çarşaf&nbsp;sermiş, konuğuna yatacak yer hazırlamıştı. Evin küçük kızı Sarımay yemek&nbsp;masasına tabakları dizmişti. Ortanca kız Huriye mutfaktaydı, yemek yapıyordu.</p>

  <p class="calibre_">"Akbala nerede?" dedi Surazbay.</p>

  <p class="calibre_">Bakaş tatlı bir anıyı hatırlamış gibi gülümsedi, iç çekti.</p>

  <p class="calibre_">"Bir Rusla evlendi, dört yıldır Moskova'dalar... Umarım iyidir."</p>

  <p class="calibre_">Surazbay da katıldı bu dileğe.</p>

  <p class="calibre_">"Onun için dua edeceğim," dedi.</p>

  <p class="calibre_">Kapı çalındı.</p>

  <p class="calibre_">Sarımay kendi rüzgarında uçuşarak yanlarından geçti.</p>

  <p class="calibre_">"Babam gelmiş olmalı!"</p>

  <p class="calibre_">Abdülhalim gelmişti.</p>

  <p class="calibre_">Kızını öptü, kalın paltosunu çıkarıp silkeledi.</p>

  <p class="calibre_">Surazbay'ı karşısında görünce kısa süren bir şaşkınlık yaşadı. Sonra kahkahalarla gülüp sarıldı ona.</p>

  <p class="calibre_">Masaya oturdular, kaşıkları ellerine aldılar. Huriye mutfaktan iki tencere getirdi. Birinde lahana çorbası vardı, ötekinde pilmeni!</p>

  <p class="calibre_">Eski günleri andılar, gelecekten konuştular, şarkılar söylediler.</p>

  <p class="calibre_">Sonra, masayı çevreleyen sandalyeler birer birer boşaldı.</p>

  <p class="calibre_">Önce Surazbay kayboldu.</p>

  <p class="calibre_">Bavulundaki cüppeyi süsleyen kumaş parçalarının renkleri gibi uçup gitti.</p>

  <p class="calibre_">Sonra kızlar uçup gitti.</p>

  <p class="calibre_">Huriye evlendi, kocasıyla Kazan'a taşındı. Sarımay'ı ablası Moskova'ya çağırdı. Orada üniversiteye başladı. Abdülhalim ve Bakaş yıllarca boş sandalyelere bakıp&nbsp;hüzünlendiler.</p>

  <p class="calibre_">Sonra Bakaş da uçtu.</p>

  <p class="calibre_">Ak saçlı, ak kanatlı bir melek olarak yıllarca Abdülhalim'in düşlerine girdi.</p>

  <p class="calibre_"><br /></p>

  <p class="calibre_"></p>
  <hr class="sigil_split_marker" />

  <p><br /></p>

  <p class="calibre_">"İtalyan Kapriçyosu'nu bir kez daha dinleyelim mi Şarap Hanım?</p>

  <p class="calibre_">"Her konuda ve her durumda yanıldım. Ben bir ev kedisiyim; bağımsızlık benim karakterim. Bunda da yanıldım; bir ev kedisi ne kadar özgür olabilir ki?&nbsp;Çaykovski'yi Rus sanıyordum; bunda da yanıldım, adam romantikmiş. Ne yapacağımı&nbsp;söyler misiniz Şarap Hanım? Ben hep yanılıyorum.</p>

  <p class="calibre_">"Geçen hafta bir başkası için bir şey yaptım. Kırlangıç'ın babası Fehmi Bey kapımı çaldı. Tanıyamadım. Bir insan üç haftada bu kadar değişebilir mi? Heybetli&nbsp;görünüşünü kaybetmişti. Nerede kaybetti bilmiyorum ama mutlaka bir heybet&nbsp;düşkünü bulup omuzuna geçirmiştir. Sakalları uzamış, saçları darmadağın;&nbsp;<span style="text-indent: 0.4in;">dudağında uçuk. Kırlangıç için iyi bir doktor bulmamı istedi; yardım istedi. Bir insana nasıl yardım edileceğini biliyor musun diye sormadı. Garip değil mi Şarap Hanım; bunu nasıl yapacağımı unutmuşum! O gittikten sonra bir saat kadar düşündüm,&nbsp;salonda volta attım, eşyalara baktım, baktıkça kendimi küçülmüş hissettim.&nbsp;Telefona uzanan elim acemiydi, sesim acemiydi, ruhum, bedenim acemiydi.&nbsp;'Merhaba Nilgün,' dedim. 'Merhaba,' dedi. 'Senden bir şey isteyeceğim...&nbsp;Bakırköy'de çalışan doçent bir arkadaşın vardı, telefonunu verebilir misin?' 'Olur,'&nbsp;dedi. Hiçbir şey sormadı, 'hayrola, iyileşmeye mi karar verdin?' bile demedi.&nbsp;Telefon numarasını verdi, öğleyin Defne'yi okuldan alıp alamayacağımı sordu,&nbsp;alabileceğimi söyledim. Sonra elimde telefonu yazdığım kağıtla voltaya devam&nbsp;ettim. Ne yapacağımı bilmiyordum. Kâğıdı Fehmi Bey'e mi vermeliydim, yoksa&nbsp;kendim mi aramalıydım? Bilmiyordum. Büyükdede banyoda tıraş oluyordu,&nbsp;anlamadığım bir dilde şarkı mırıldanıyordu. Telefona yürüdüm, numarayı çevirdim,&nbsp;Firdevs Hanım'ı istedim. Sözcükler ağzımdan nasıl döküldü, hatırlamıyorum. Ama&nbsp;çok rahatladım. Bir yakınımızın yardıma ihtiyacı olduğunu söyledim; Kırlangıç benim&nbsp;yakınım oldu. Randevu aldım...</span></p>

  <p class="calibre_">Sonra dışarı çıkıp Defne'yi okuldan aldım. Bu kez Sultanahmet'e götürmedim, lunaparka götürdüm. Bütün oyuncaklara bindik, bütün dünyayı gezdik, her şeye&nbsp;güldük, her şeyi yedik, içtik... Sonra annesiyle buluştuk. Her zamanki gibi değildi&nbsp;Nilgün... Konuşmuyordu, tafra yapmıyordu, hatta kızımla ilgilendiğim için bana&nbsp;teşekkür etti.'Neyin var; Nilgün?' dedim.'Yok bir şey' dedi. Hayır, bir şey vardı.&nbsp;Saçları yağmurdan ıslanmıştı ama düzeltmiyordu; bluzu ütüsüzdü. Yakınmıyor,&nbsp;şikâyet etmiyor, susuyordu. 'Ayşen'i aldılar, bir hafta oldu, görüştürmediler,' dedi&nbsp;sonunda. Ayşen, Nilgün'ün kardeşi... Düğünde gelinliği kuyruğundan tutup&nbsp;peşimizsıra yürümüştü. Götürdükleri yeri bilip bilmediğini sordum. Bilmiyordu.&nbsp;Semt karakolundan bir polis Gayrettepe'de olduğunu söylemiş... Gayrettepe'ye&nbsp;gitmiş, böyle biri yok demişler.</p>

  <p class="calibre_">Nilgün ağlıyordu, ben saçlarını okşuyordum. Yıllardan beri ilk kez okşuyordum. Yoldan geçenler yüzümüze bakıyor, böyle bir şeye tanık olmamış gibi yanımızdan&nbsp;uzaklaşıyorlardı. Defne bacaklarımıza sarılmıştı.</p>

  <p class="calibre_">Otobüse bindiler; gittiler.</p>

  <p class="calibre_">"Sonra ne mi oldu Şarap Hanım? Yol üstünde bir meyhaneye girdim. Rakı istedim, peynir istedim, 'ızgaramız da var abi,' dedi garson; istemedim.&nbsp;Meyhaneden Avukat Salih'e telefon ettim, Nilgün'ün kız kardeşini bulmasını&nbsp;istedim.</p>

  <p class="calibre_">"Sonra, bu sabah Avukat Salih aradı, Şarap Hanım... Benim şu hırsızlık davasını çözdüğünü söyledi; ekimin altısında duruşmam varmış, ifade vermem gerekiyormuş.&nbsp;'Gitmesem bir şey olur mu?' dedim. 'Mecburen gideceksin!' dedi. Çünkü o tarihte&nbsp;cezaevinde olacakmışım. Dokuz yılla yargılandığım dava Yargıtay'da onanmış...</p>

  <p class="calibre_">"Haber diye ben buna derim Şarap Hanım! Dokuz yıl! Ama hepsini yatmayacakmışım! Dört buçuk, beş yıl...</p>

  <p class="calibre_">"İtalyan Kapriçyosu'nu bir kez daha dinleyelim mi Şarap Hanım? Büyükdede Kırlangıçlara gitti, ev boş... Kırlangıç beş gündür Bakırköy'de kalıyor. Annesiyle,&nbsp;babasıyla görüşmek istemiyor. Yarın Büyükdede ona gidecek; konuşmayı&nbsp;deneyecek. Sonra Kapalı Çarşı'da buluşacağız; alışveriş yapacak, orak çekiçli&nbsp;bavulunu İstanbul anılarıyla dolduracak. Ayrılık günümüz yaklaştı.</p>

  <p class="calibre_">"Sonra ne mi oldu Şarap Hanım? Avukat Salih'ten hemen sonra Şule aradı! 'Gelebilir miyim?' dedi. Tabii ki gelebilir, Şarap Hanım.&nbsp;<span style="text-indent: 0.4in;">Geldi, oturduk, konuştuk. Beni sevdiğini söyledi. Ben de ona beş yıl kadar görüşemeyeceğimizi söyledim. Çekip gideceğini sanıyordum. Gitmedi. 'Beklerim,'&nbsp;dedi ve soyunmaya başladı. Soyunurken ağlıyordu."</span></p>

  <p class="calibre_">"Ben bunda da yanıldım Şarap Hanım. Ama bugün hesap yapmayacağım. Şule'yi sevip sevmediğimi Defne'ye babalık edip edemediğimi, Nilgün'le, babamla olan&nbsp;ilişkilerimi düşünmeyeceğim. Önümde hesap yapmak ve düşünmek için uzun ve boş&nbsp;bir zaman var."</p>

  <p class="calibre_">"Şimdi neye, kime ve nereye ait olduğumu düşünüyorum."</p>

  <p class="calibre_">"Bilmiyorum."</p>

  <p class="calibre_">"En yakın isteğim kızıma ait olmak... Düşüncelerim hep onun toprağına uzanıyor. Eşeliyorum, kırıp döküyorum, acımıyorum; hep ona ulaşmak için... Geleceğini hayal&nbsp;ediyorum bazen. Yaşadıklarımla onun yaşayacakları arasında bir köprü olmayı&nbsp;umuyorum.</p>

  <p class="calibre_">"Oysa o kendi sorunlarını, kendi acılarını ve sevinçlerini yeniden yaratacak. Bunun adına zeka diyorlar."</p>

  <p class="calibre_">"Öğleden sonra Şule'yle dışarı çıktık, Etkin'i okuldan alıp Gülhane'ye gittik, çimenlere yayıldık.. Sonra ayrıldık. Etkin'i ilk kez öptüm. Sonra eve döndüm Şarap&nbsp;Hanım. Size döndüm. Halıya oturdum, gün boyunca olanları düşündüm..."</p>

  <p class="calibre_">"Berbat bir gündü Şarap Hanım."</p>

  <p class="calibre_">"Güzel bir gündü."</p>

  <p class="calibre_"><br /></p>

  <p class="calibre_"></p>
  <hr class="sigil_split_marker" />

  <p><br /></p>

  <p class="calibre_">Bir adam, çamların altındaki kırık aynaları süpürüp çöp torbasına dolduruyor. Torbada ayna parçaları şıngırdıyor; yüzler şıngırdıyor. Çarpılmış bir ağız, dalgın bir&nbsp;bakış, eğri burunlar, düzgün burunlar, kırgın birinin mutsuzluğu, unutamamış birinin&nbsp;düştüğü boşluk; her şey birbirine karışmış... Karabasanlar itişiyor, yıkıntıların&nbsp;içinde canavarlar boy gösteriyor, dişlerini yenilmiş ruhlara geçiriyorlar,&nbsp;kopardıkları düşünceleri bir köşeye çekilip iştahla yiyorlar.</p>

  <p class="calibre_">Adam ayaklarına büyük gelen terlikler giymiş. Pijamasının paçaları kısa. Sık sık gözlüklerini düzeltiyor. Bir hatasını örtbas etmek ister gibi. Ya da bir yanlışı onarır&nbsp;gibi. Bazen süpürgesini bir ağaca dayıyor, bakışlarıyla az sonra süpüreceği alanı&nbsp;tarıyor.</p>

  <p class="calibre_">Kırılmış çam dalları, kurumuş yapraklar, sigara izmaritleri, kağıtlar, kibrit kutuları... Hepsine bakılmış ve bu yüzden her şey eskimiş. Yapraklar, dallar,&nbsp;kâğıtlar, paramparça olmuş büyük bir ayna. Torbanın içinde bir araya toplandıkça,&nbsp;biriktikçe büyük bir anlam oluşturuyorlar. Yüzlerce göz bakmış bu anlama. Bu&nbsp;aynaya. Kendilerini aramışlar, bulamamışlar.</p>

  <p class="calibre_">Süpürge, adamın çevresinde hışırdayarak dönüyor. Bakışları topluyor, hikâyeleri topluyor.</p>

  <p class="calibre_">"Ayaklarınızı kaldırır mısınız?"</p>

  <p class="calibre_">Büyükdede oturduğu bankın arkalığına yaslanıp ayaklarını kaldırıyor. Kırlangıç oralı olmuyor, adamın ne dediğini anlamıyor. Çevresini saran sisi elleriyle dağıtmak&nbsp;istiyor ama kımıldayamıyor. Karanlığının ne kadar koyu olduğunu düşünüyor bir an.&nbsp;Sonra bu düşünce birden buharlaşıyor. Ayaklarına bakmak istiyor. Bakamıyor.&nbsp;Bastığı toprak parçasını algılamakta güçlük çekiyor. Varlığı hakkında umut verici&nbsp;bir şeyler duymak istiyor, onaylanmak istiyor. Başaramıyor. Onlar, istedikleri zaman kabukları kaldırıp yaralarını açıyorlar. Bazen resimler halinde çıkıyorlar&nbsp;karşısına, bazen de radyonun, televizyonun içinden sesleri duyuluyor. "Ateşe daha&nbsp;fazla katlanman çok anlamsız," diyorlar. "Sen dayanıklı bir metal değilsin ki! Pi&nbsp;sayısı bile değilsin!"</p>

  <p class="calibre_">Gülüyor, eğleniyorlar. Ama her zaman değil... Bazen çok acımasız oluyorlar, yanlarına çağırıyorlar, hücrelerine davet ediyorlar. Acı veriyor.</p>

  <p class="calibre_">Uzakta, yönetim binasının önündeki bahçede üç hasta birbirini kovalıyor. Pijamalarının paçaları kısa.</p>

  <p class="calibre_">"Yarın memleketime dönüyorum," diyor Büyükdede.</p>

  <p class="calibre_">Süpürgeli adam bu sözleri de torbasına dolduruyor. Harfler sıralarını kaybediyorlar, birbirlerine karışıyorlar. Uzun boylu, beyaz önlüklü bir kadın&nbsp;Kırlangıç'a ilgiyle bakıyor. Geçip gidiyor.</p>

  <p class="calibre_">"Yarın memleketime dönüyorum... Seyahatleri eskiden beri severim. Zamanın içinden geçmek gibi bir şeydir. Bir pencere bulursun, oradan bakarsın. Dışarda eski&nbsp;günler koşuşturur, hatırladığın simalar uçuşur; sen Öyle bakarsın... Bazen biri el&nbsp;sallar, gülümser; bakarsın... Ben artık bir masal gibiyim, biliyor musun? Ağaçların&nbsp;anlattığı bir masal gibiyim. Onlarla konuşa konuşa ben de ağaç oldum. Masal&nbsp;ağacı..."</p>

  <p class="calibre_">Altında oturdukları çam ağacına serçeler konuyor; ötüşmeye başlıyorlar. Uzaktan hastaların çığlıkları, gülüşleri duyuluyor. Bir kumru klinik kapısının yanında&nbsp;kanatlarını temizliyor.</p>

  <p class="calibre_">"Seni yaşadığım yere götürmek isterdim ama hastasın. Belki iyileştikten sonra gelip alırım. Küçük köyümü görürsün, atlarımla, keçilerimle tanışırsın, oğlaklarla&nbsp;oynarsın. Torunlarımla da tanışırsın. Senede birkaç defa ziyaretime geliyorlar,&nbsp;birlikte yaylaya gidiyoruz, Kadınbaşı'na çıkıyoruz. Büyük bir aile oluyoruz.&nbsp;Akşamları göl kenarında oturup gevezelik ediyoruz. Maziyi unutuyorum, zamanı&nbsp;unutuyorum o vakit... Ama sonra, bir sabah bir bakacağım ki, kimse yok... Ölüm bu&nbsp;çeşit bir yalnızlık olmalı herhalde! Bir sabah bir bakıyorsun; herkes gitmiş...&nbsp;Etrafımda otlar, çiçekler, ağaçlar. Kökleriyle vücuduma sarılmışlar."</p>

  <p class="calibre_">Kırlangıç'ın bakışları değişiyor. Göğsünde birleştirdiği kollarını iki yana açıp bırakıveriyor. Anlatmaya devam etmesini ister gibi Büyükdede'ye dönüyor.</p>

  <p class="calibre_">"Sayıklamalarımı işittiğini biliyorum. İçimden geçeni anlayabiliyorsun. Sen de bir ağaçsın, hepimiz ağacız... Gayret edersen başka sesleri de işitebilirsin. Sadece&nbsp;kötü şeyleri değil, iyi şeyleri de anlayabilirsin. Ağaçları, hayvanları, renkleri, güneşi,&nbsp;her şeyi..."</p>

  <p class="calibre_">Kırlangıç gözlerini yumuyor, bulutlara sarınmış bir dorukta buluyor kendini. Nemli havayı içine çekiyor, ciğerleri genişliyor; yüzünün gerildiğini, gözkapaklarının&nbsp;saydamlaştığını hissediyor.</p>

  <p class="calibre_">"Nasıl bir yer orası?" diyor.</p>

  <p class="calibre_">Büyükdede gülümsüyor.</p>

  <p class="calibre_">"Güzel bir yer... Yüksek bir yer... Ruhunun sesini işitebileceğin, kendini daha kolay öğrenebileceğin bir yer... Ben orayı fethettim..."</p>

  <p class="calibre_">Kırlangıç mırıldanıyor: Kelimeler kırık cam parçalan gibi dökülüyor dudaklarından:</p>

  <p class="calibre_">"Ben burada kayboldum..."</p>

  <p class="calibre_">Büyükdede Kırlangıcın ellerine uzanıyor. Kızın parmakları kıpırdayana kadar bekliyor.</p>

  <p class="calibre1" style="margin:0pt; border:0pt; height:1em">&nbsp;</p>

  <p class="calibre_1" style="text-align: center;"><span class="calibre5"><span class="bold"><b>SON</b></span></span></p>

  <div class="mbp_pagebreak" id="calibre_pb_5"></div>
</body>
</html>
