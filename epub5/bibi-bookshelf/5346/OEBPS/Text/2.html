<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Uzun Bir Yolculuğun Bittiği Yer</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h2 class="calibre1" style="margin: 0pt; border: 0pt; height: 1em;"><a><br /></a></h2>

  <h2 class="calibre1" style="margin: 0pt; border: 0pt; height: 1em;"><a id="u2">İKİNCİ BÖLÜM</a><br /></h2>

  <h2 class="calibre1" style="margin: 0pt; border: 0pt; height: 1em;">&nbsp;</h2>

  <p class="calibre_2">Dün sabah iri iri bahar yağmuru yağdı. Caddede bir koşuşturma başladı, herkes dükkanlara sığındı, el ayak çekildi, yalnız taşıtlar kaldı. Karşıdaki fırından dalga&nbsp;dalga yükselen ekmek ve ter kokusu yağmurun buğusuna karıştı. Sonra asfaltın&nbsp;altındaki büzlerden biri patladı, kaldırımdaki su ızgarası saatlerce kaynayıp durdu.&nbsp;Sarı yağmurluklar giymiş belediye işçileri ızgaranın çevresinde toplandılar ama&nbsp;hiçbir şey yapmadan beklediler. Trafik tıkandı, sürücüler uzun uzun klakson&nbsp;çaldılar.</p>

  <p class="calibre_">Aceleleri ne? Aceleleri ne gülünç!</p>

  <p class="calibre_">Bir ayyaş duvarın dibinde uyuyakalmış, yağmurla bile uyanmadı. Sırtında kirden kararmış bir gömlek, ayakları çıplak. Üstünde bir örtü olsun yok. Belki düş görüyor,&nbsp;bilemem. Düşler her şeyi örter. Yoksulluğu da.</p>

  <p class="calibre_">Yağmur dinince cadde pırıl pırıl oldu. Gökyüzü bir çocuk yüzü; mavi mavi gülümsüyor. İnce giysileri içinde kızlar, oğlanlar, uzaktan yapraklarıma vuran deniz&nbsp;kokusu, martı sesleri; tertemiz mayıs öğlesinde her şey olduğundan daha gerçek,&nbsp;daha ışıltılı.</p>

  <p class="calibre_">Abdülhalim avlu kapısında belirdi. Yün başlığına naylon torba geçirmiş, ceketinin yakasını kaldırmış; sırılsıklam.</p>

  <p class="calibre_">"Islanmışsın," dedim.</p>

  <p class="calibre_">Yapraklarımın perdesini aralayan güneşe, yağmurla tazelenen yeşilime dikti gözlerini.</p>

  <p class="calibre_">"Bir kıraathaneye sığındım, rahmetin dinmesini bekledim, dinmedi, ben de çıktım, ıslandım."</p>

  <p class="calibre_">Dallarımda kuşlar cıvıldaşıyor şimdi. Kanatlarını çırparak, yapraklarıma sürtünerek yıkanıyorlar.</p>

  <p class="calibre_">"Ne oldu? Geveze torunundan kurtulabildin mi?"</p>

  <p class="calibre_">"Kurtulamadım... Dün sabah beni oğlunun evine götürdü fakat kapıyı kimse açmadı. Geri döndük."</p>

  <p class="calibre_">Revakın altına gitti. Naylon torbayı başlığından çıkarıp silkeledi, buruşturdu, cebine soktu. Bir süre geçmişe bakar gibi boşluğa baktı. Dalıp gitmişti.</p>

  <p class="calibre_">Uzun bir yolun başındaydı.</p>

  <p class="calibre_">Ulukışla'da, menzil hanının önünde ayakta durmuş, sigara içiyordu.</p>

  <p class="calibre_">Atı, yanında eşiniyor, taşların arasında bulduğu kurumuş otları geveliyor.</p>

  <p class="calibre_">Bir saattir, kıdemli yüzbaşı baytar İsmail'le birlikte sefer grubunu yolculuğa hazır hale getirmeye çalışıyorlar.</p>

  <p class="calibre_">Öküzler, atlar arabalara koşulmuş, mekkâreler yüklenmiş, koşumlar son kez kontrol edilmiş, huysuzlanan hayvanlar sakinleştirilmiş... Dört manga piyade eri,&nbsp;altı onbaşı, yedi çavuş ve gruba sonradan katılan iki imamla dört aşçı daha gün doğmadan uyanmış olmalarına karşın hâlâ kendilerine gelememişler. Eylül sabahının&nbsp;ayazından korunmak için ince ceketlerinin içinde küçülüyorlar, birbirlerine ve&nbsp;mekkârelere sokuluyorlar, yüzlerini hayvanların burnundan çıkan dumana&nbsp;çeviriyorlar. Hayvanların soluğu çürümüş ot kokuyor.</p>

  <p class="calibre_">Kırankaya'dan ansızın kopup gelen rüzgâr, çıplak dağları yerinden söküp Ulukışla'nın üstüne savuruyor. Yavaşça hareket eden at arabalarının, kağnıların&nbsp;peşinde bulut bulut toz; çizmelerin, çarıkların altında inleyen toprağın soğuk teri.</p>

  <p class="calibre_">Abdülhalim Ulukışla'nın tozuna dumanına bir türlü alışamadı. Tütün içmeye alıştı. Yüzbaşı İsmail her sabah bir parça tütün tutuşturuyor eline. Tütün tezek&nbsp;kokusunu alıp götürüyor, lale işlemeli para kesesi artık tütün kokuyor.</p>

  <p class="calibre_">Üç haftadır, garnizonun ahırına sonradan eklenmiş yatakhanede İsmail ve istasyon subaylarıyla birlikte kalıyorlar. Uykuları, Erzurum'a gitmek için bekleyen&nbsp;atların, katırların uykularına karışıyor.</p>

  <p class="calibre_">İsmail ince uzun, kavak gibi bir genç. Öteki subaylara benzemiyor. Bazen bıyıklarını haftalarca düzeltmiyor. Kasaba dışındaki eğitim alanında bir manga erin&nbsp;yardımıyla düzenlediği uyduruk manejde, yemekhanede, koğuşlarda toza bulanmış&nbsp;manevra giysileriyle dolaşıyor. Akşam saatlerini mahfelde ya da yatakhanede&nbsp;değil, arpa çuvallarını, kuru ot denklerini taşı<span style="text-indent: 0.4in;">yan, hayvanları oradan oraya sürükleyen erlerin, çavuşların arasında geçiriyor. Onu arayan her zaman yanında buluyor, hep göz önünde duruyor. İaşe albayının&nbsp;denetimlerinde üstüne vazife olmadığı halde sorumluluk alıyor. Nalbant erler,&nbsp;tımarcılar hata yaptıklarında, bıkıp usanmadan, belki bininci kez nasıl davranmaları&nbsp;gerektiğini anlatıyor onlara.</span></p>

  <p class="calibre_">"Ters nalı bildin mi?"</p>

  <p class="calibre_">"Bildim, kumandanım!"</p>

  <p class="calibre_">"Bu hayvan kimin atı?"</p>

  <p class="calibre_">"Miralayın kumandanım!"</p>

  <p class="calibre_">"Ulan, bu mekkâre mi ki ters nallıyorsun? Çevir şunun bileğini, kulaklarını da iyi aç! Ne yapıyorsun, hayvanınkini değil, kendi kulaklarını aç!"</p>

  <p class="calibre_">Birbirlerine ilk günden ısınmışlardı. İsmail Giresunluydu. Giresun'dan küçüklüğünde ayrılmış, bir yüzbaşıyla evlenen ablasıyla birlikte İstanbul'a&nbsp;taşınmıştı. Abdülhalim'in baytar mektebine girdiği yıl okulu bitirmişti. Balkan&nbsp;savaşından önce vereme yakalanmıştı. Üç yıl Bursa'da geri hizmette çalıştıktan&nbsp;sonra Ulukışla'da menzil komutanlığına bağlı muayene ve bakım istasyonuna&nbsp;verilmiş, altı ay içinde doğuya üç binden fazla hayvan sevk etmişti. Hayvanların&nbsp;koşumlarını, nallarını, yüklerini neredeyse tek tek elden geçirmişti. Otoritesini&nbsp;buyurganlığa ihtiyaç duymadan, yaradılıştan gelen, doğal bir ilişki biçimi olarak&nbsp;astlarına benimsetmeyi başarabilmesi, belki de görevini fazlasıyla yapmış&nbsp;olmasının getirdiği bu iç rahatlığına bağlıydı.</p>

  <p class="calibre_">Savaşın anlamı üstüne öyle uzun uzun düşünmezdi. Cephelerden gelen düzmece zafer haberleriyle başları dönen genç subayların hararetli tartışmalarından uzak&nbsp;dururdu. Bir asker için, bilgiyle ve güçle donanmanın en iyi bağlılıktan bin kez daha&nbsp;yararlı olduğuna inanırdı.</p>

  <p class="calibre_">Abdülhalim'in inancıysa, Ulukışla'ya gelmeden, tren yolculuğu sırasındaki ilk sınavında tökezlemişti.</p>

  <p class="calibre_">Kıraç, tuzlu toprak, kompartımanın penceresinden sessiz bir tören kıtası gibi geçip giderken, kulaklarında uğuldayan davul gümbürtüsünün içinde çınlayan tiz mi&nbsp;tiz zil sesleri duymuştu. Kahredici bir kuşku, boğucu bir nedensizlik duygusu,&nbsp;yapmak istediği şeyin anlamını bir anda yıkıp yerle bir etmişti.</p>

  <p class="calibre_">İnancı bozkırda raylara yapışmıştı.</p>

  <p class="calibre_">Şimdi ikisi, koşum yüklü bir at arabasının yanında, sevkiyat mangalarının karşısında durmuş, mekkâre çavuşunun katır sayımını bitirmesini bekliyorlar.&nbsp;Ağırlıklarını sırtlayan erlerin uykuya kanmamış gözleri, az önce kıldıkları namazın&nbsp;içinden hâlâ Allah'a bakıyor ve çarıklarına.</p>

  <p class="calibre_">"Ulukışla macerası da böylece nihayet buldu, Abdülhalim Bey," dedi İsmail.</p>

  <p class="calibre_">Abdülhalim başını saygıyla eğip gülümsedi. "Şimdi yeni bir macera başlıyor;" diye düşündü.</p>

  <p class="calibre_">Mekkâre çavuşu, listedeki katır sayısını ancak beşinci sayımda tutturdu. Koşarak gelip İsmail'in önünde durdu.</p>

  <p class="calibre_">"Yirmi dokuz katır, kumandanım," dedi.</p>

  <p class="calibre_">İsmail elindeki sevkiyat raporu örneğini çantasına koydu.</p>

  <p class="calibre_">Çavuş, arkasını döner dönmez manga çavuşlarına, onbaşılara koştu. Ortada bir öbek oluşturup konuştular. Sonra bir cayırtı koptu; emir tekrarları, bağırış,&nbsp;çağırış, koşuşturmalar, at kişnemeleri; toz bulutu içinde göz gözü görmüyordu.&nbsp;Yüklü hayvanlar mekkârecilere dağıtıldı, mangalar yürüyüş nizamına sokuldu, at&nbsp;arabalarının sürücüleri yerlerine geçtiler.</p>

  <p class="calibre_">Abdülhalim, atına İsmail'den önce binmemek için bir süre bekledi.</p>

  <p class="calibre_">"Çizmelerinin vaziyeti çok fena," dedi İsmail. "İstirahat yerinde hatırlat da sana bir kutu Froschkönig vereyim."</p>

  <p class="calibre_">Ayağını üzengiye geçirdi; zıplayıp atına bindi.</p>

  <p class="calibre1" style="margin:0pt; border:0pt; height:1em">&nbsp;</p>
  <hr class="calibre_3" />

  <p class="calibre1" style="margin:0pt; border:0pt; height:1em">&nbsp;</p>

  <p class="calibre_4">Sultansazlığı'nda konaklamak için çadır açtıklarında hava kararıyordu.</p>

  <p class="calibre_">Bir haftadır yürüyorlar. Bozkırda, tuz ışıltıları arasında, güneşin ve rüzgârın yaktığı, kuruttuğu yüzlerini bezlerle sararak günden güne ağırlaşan bedenlerini&nbsp;taşıyan ve artık çizmelere, işlenmiş derilere, kaba çarıklara sığmayan ayaklarını&nbsp;sürüyerek, yıldıran ya da yüreklendiren anılara, hayallere, sıla özlemine bazen&nbsp;sığınarak, bazen de onlardan kaçarak, sabırla, inatla, hayvanlar gibi sessizlik içinde&nbsp;yürüyorlar.</p>

  <p class="calibre_">Sevkiyat kolu her menzilde kalabalıklaşmış, parçalara bölünüp yeniden küçülmüş, bir sonraki menzilde yine büyümüştü. Arabalar, atlar, komutanlar&nbsp;durmadan değişiyordu. Bir menzil önce birbirlerine sarılarak vedalaşanlar, günler&nbsp;sonra yeniden kavuşuyorlar, sonra yeniden ayrılıyorlardı.</p>

  <p class="calibre_">Abdülhalim, emrindeki iki çavuş ve bir manga erle hayvanları sazlığın batısındaki yamaca yerleştirdi. Yamaç, hayvanların otlaması için yöredeki en uygun&nbsp;yer gibi görünüyor. Yarım saatlik yürüyüş mesafesinde bataklık başlıyor. Bunun&nbsp;dışında her yer boz, her yer taş ve toprak.</p>

  <p class="calibre_">Rüyalarında da bu renksiz, kokusuz, sessiz bozkırın içinden geçiyor artık. Yüksek bir dağın içine oyulmuş iki kapılı bir mağaradan geçmek gibi bir şey.&nbsp;Mağaranın duvarlarına insan yüzleri çizilmiş. Korkuyla, acıyla bakıyorlar. Bağırmak&nbsp;istiyorlar ama sesleri çıkmıyor; iniltileri bile duyulmuyor. Gözleri büyüyor, dişsiz&nbsp;ağızları derin çukurlar halini alıyor. Sonra çukurlar kapanıyor, taşla, toprakla&nbsp;doluyor. Boyunlarındaki damarlar şişiyor, kabarıyor. Yanakları, dudakları&nbsp;titreşiyor; hareketli, canlı rölyefler.</p>

  <p class="calibre_">Abdülhalim elleriyle duvarlara dokunuyor. Merakına yenilen, korkusunu yenmeye çalışan bir çocuk gibi dokunuyor. Bir surattan ötekine geçiyor, resimler&nbsp;ellerinde derin izler bırakıyor. Kimi, parmaklarına öpücük konduruyor, kimi de&nbsp;ısırıyor.</p>

  <p class="calibre_">İrkiliyor. Onlara dokunmadan önceki haline artık dönemeyeceğini hissediyor. Sonra bakışlarını mağaranın tavanına çeviriyor, gözleri yarasaların sığındığı bir&nbsp;girintiye yapışıyor. Oradan, aşağıda hala duvarlara dokunan kendi bedenine&nbsp;bakıyor. Dokunduğu, bakıp gördüğü her şeyin içinden geçiyor. Sonra, mağaranın&nbsp;çıkış kapısına ulaşamadan uyanıyor.</p>

  <p class="calibre_">Çadırdan dışarı fırlıyor. Sultansazlığı'nda komutayı devralan Yarbay Tevfik Bey'in çadırında hâlâ kandil yanıyor. Mektup yazıyor ya da kitap okuyor olmalı.&nbsp;Ötede teğmenlerin çadırları... Çadırların önünde silahlı nöbetçilerin gölgeleri&nbsp;kıpırdaşıyor.</p>

  <p class="calibre_">Düşündeki kabartma suratlardan birini bir yerlerden anımsadığını düşünüyor.</p>

  <p class="calibre_">Niğde'deki çarşıdan!</p>

  <p class="calibre_">Üç gün önce, Niğde'ye ulaştıklarında, İsmail'le birlikte tütün bulmak umuduyla çarşıya çıkmışlardı. İkindi vaktiydi, sokaklar gölgelenmiş ama güneş henüz tümüyle&nbsp;çekilmemişti. Taş döşeli yolun iki yanına sıralanmış dükkânların çoğu kapalıydı.&nbsp;Önlerinde sıska köpekler uyukluyor, bazen doğrulup istekle kaşınıyorlardı. Bir&nbsp;kalaycının mağaraya benzeyen küçük işliğinden ağır kokular yükseliyordu; içerde&nbsp;kimse yoktu. Halıcılar, bedestenin dış duvarına astıkları halıları dürüp toplamaya&nbsp;başlamışlardı.</p>

  <p class="calibre_">"Söylesene, kim halı satın alır?" diye sormuştu İsmail.</p>

  <p class="calibre_">"Bilmem!"</p>

  <p class="calibre_">Yaşlı satıcılar o duvarın dibine yıllardır her gün gelip halı asıyorlardı. Adları, yüzleri değişiyor ama dünyaları değişmiyordu. Arada çıkınlar açılıyor, kara&nbsp;somunlar parçalanıyor, paylaşılıyordu. Birkaç kuru erik, kuru kayısı, biraz pestil,&nbsp;sarımsak ve soğan; hepsi bu. Taşların üstünde her sabah açan çiçekler ikindi ezanı&nbsp;okununca kapanıyordu. Boza dönüşen bir yeşil, bir zamanların kırmızısı; pembemsi.&nbsp;Cansız ama düşündürücü. Canlıymış gibi düşündürücü. Kapanıyordu... Sonra&nbsp;başkaları: Ağır bir lacivert, artık tanığı kalmamış bir bozkır gecesi, üstünde&nbsp;kimsenin düşünmediği bir şey; soğumuş, acı vermeyen bir yara. Kapanıyordu...&nbsp;Köşelerde yarım, çeyrek daireler, daireleri kuşatan güller ve şahmeran kuyrukları.&nbsp;Bir koyunun uslu, kayıtsız duruşu, başını çevirip bakışı, kuyruğunun ağır salmışı, gün&nbsp;boyunca yalnız kavurga yemiş bin yaşında bir bakirenin elleri. Bu ellerin üstünde&nbsp;çalıştığı tezgah, tarağın hışırtısı, kirmenin fır döndüğü; boğucu bir haki çiçek,&nbsp;içinden kim geçse boğar. Sonra boğucu bir dikdörtgen daha, sonra boğucu bir&nbsp;yarımay, bir yeşil leke, bir sarı leke. Ortadaki küçük yuvarlak, güneşe benziyor.&nbsp;Küçük yuvarlağın üstündeki kemerli çizgiler kuyrukluyıldızlara benziyor. İçindeki&nbsp;renksiz noktalar insana benziyor. Ağzı var, burnu var, kaşı gözü var; yaşadığı&nbsp;günler, yerleştiği topraklar var. Bedesten duvarının yosunlu taşlarına karışmış,&nbsp;onlarca çizgiyle bölünmüş, sessiz bir kabartma, bir sanat yapıtı, bir yüz!&nbsp;Kapanıyordu...</p>

  <p class="calibre_">Abdülhalim, parlaklığını yitirmiş renklerin, biçimlerin önünden geçip gidiyordu. Gördüğü o şey, geçip gittikten ancak birkaç dakika sonra bilincine ulaşıyordu.&nbsp;Çevresine bakmıyor, İsmail'i arıyordu. Yok! Bakınırken, on metre gerisinde kalan o&nbsp;yüzle yeniden karşılaşmıştı. Sakallı mı sakalsız mı belli olmayan, taş duvara&nbsp;yaslanmış, taşa dönüşmüş bir ihtiyarın yüzü. Duruşu, dalgınlığı hangi zamandan&nbsp;kalmış, hangi dünyadan? Belli değil! Çarıklarına mı bakıyor? Bakmıyor. Ellerine mi&nbsp;bakıyor, toprağa mı? Bakmıyor. Hiçbir yere bakıyor. Sol elinin üç parmağı dizinde,&nbsp;ikisi kayıp. Halının çiçeklerinin taçyapraklarının sarılarının içindeki noktalardaki&nbsp;insandan tek farkı işte bu kayıp! Çiçekli halılar tastamam, kabartma noksan! Daha&nbsp;önce hareket etmemiş ve bir daha hareket etmeyecekmiş gibi duruyor. Duvardaki&nbsp;bütün halılar dürülüyor, kalkıyor, yaşlı eşeklere yükleniyor, kabartma orada&nbsp;kalıyor.</p>

  <p class="calibre_">İsmail, sokağın başından, gülümseyerek yaklaşıyordu.</p>

  <p class="calibre_">"Nereye kayboldunuz, İsmail Bey?" dedi Abdülhalim.</p>

  <p class="calibre_">"Bedestende tütün vardır diye düşündüm." '</p>

  <p class="calibre_">"Buldunuz mu?"</p>

  <p class="calibre_">"Buldum. Sizin neniz var, solgun görünüyorsunuz."</p>

  <p class="calibre_">"Bilmem, yorgunluktandır."</p>

  <p class="calibre_"><br /></p>

  <p class="calibre_"></p>
  <hr class="sigil_split_marker" />

  <p><br /></p>

  <p class="calibre_">Enver Rıza gözlerini çalışma masasına dikmiş, düşünüyor.</p>

  <p class="calibre_">Masada okunmayı bekleyen üç araştırma dosyası, üst üste yığılmış kitaplar, röportaj dosyaları, anketler, çevirmenlerden gelen yazılar duruyor. İri bir kül&nbsp;tablası kıyıya itilmiş; içi izmarit dolu. Onun yanında boş çay bardakları, kalemler,&nbsp;Defne'nin fotoğrafı, iki not defteri, bir telefon defteri ve ötekiler; nereden&nbsp;geldiğini anımsamadığı küçük, beyaz bir havlu, sokağın gürültüsünü duymamak için&nbsp;pencereleri kapattıklarında, sıcaktan bunalınca işe yarıyor, terini siliyor... Köşede&nbsp;bir ayakkabı boyası, açık kahverengi; avukat Salih'in Almanya'dan getirdiği iki&nbsp;paket sigara filtresi, biri boşalmış... Ortada baskıdan yeni çıkmış bir dergi; taze&nbsp;kâğıt kokuyor; yıl 4, sayı 187...</p>

  <p class="calibre_"><br /></p>

  <p class="calibre_"></p>
  <hr class="sigil_split_marker" />

  <p><br /></p>

  <p class="calibre_">Ben bir akasya ağacıyım; her şeyi görüyorum.</p>

  <p class="calibre_">Bugün günlerden pazartesi.</p>

  <p class="calibre_">Enver Rıza, az önce dokuz yılla yargılandığı bir davada ifade verip dergiye döndü.</p>

  <p class="calibre_">Avukat Salih duruşmaya gelmemiş olsa da, davada yalnız değildi; kızı Defne kapıda bekliyordu...</p>

  <p class="calibre_">Sabahleyin, erken saatte eski karısı Nilgün'ün telefonuyla uyanmış, uzun süren bir ağız dalaşının sonunda, Defne'ye öğleye kadar bakmayı kabul etmek zorunda&nbsp;kalmıştı.</p>

  <p class="calibre_">"Defne'yle daha dün beraberdik," demişti Nilgün'e.</p>

  <p class="calibre_">"Ne var bunda? Ben her gün beraberim, biliyorsun... Kırk yılda bir işim çıktı, sence kimden yardım istemeliyim?"</p>

  <p class="calibre_">Susmuştu. Kendini kötü hissetmişti.</p>

  <p class="calibre_">Oysa iki gündür mutlu bir hayat yaşıyordu. Cumartesi günü otelde akşama kadar uyumuş, dinlenmişti. Az sigara içmişti; içki içmemişti. Pazar sabahı Defne'yi almış,&nbsp;ona küçük bir Sultanahmet turu yaptırmıştı.</p>

  <p class="calibre_">"Bak burası Sultanahmet, şurası Yerebatan, şu dikilitaşı imparatora göndermişler, ta Mısır'dan... Bak, orası da benim işyerim işte! Hadi oraya gidelim."</p>

  <p class="calibre_">"Niye baba? Ben daha gezmek istiyorum."</p>

  <p class="calibre_">"Ben de! Ama olmuyor. Hayat senin bildiğin gibi değil, düşündüğünden daha gerçek. Bürodan almam gereken dosyalar var, büroya bırakmam gereken dosyalar&nbsp;var. Yani hayat devam ediyor; anlıyor musun?"</p>

  <p class="calibre_">"Sonra bırakırsın!"</p>

  <p class="calibre_">"Şimdi bırakmam gereken dosyalar var."</p>

  <p class="calibre_">"Yalnızca beş dakika!"</p>

  <p class="calibre_">"Annen gibisin, annenin beş yaşındaki modelisin."</p>

  <p class="calibre_">"Evet, annem de öyle diyor."</p>

  <p class="calibre_">"Ne diyor?"</p>

  <p class="calibre_">"İyi ki babana çekmemişsin, diyor."</p>

  <p class="calibre_">Nilgün'ün işi önemliydi; çalıştığı şirketin yönetim kurulu toplantısına rapor sunması gerekiyordu; bunu az önce öğrenmişti...</p>

  <p class="calibre_">"Benim de bugün duruşmam var," demişti Enver Rıza. "Defne'yi de mi götüreyim oraya?"</p>

  <p class="calibre_">"Bence götürmelisin! Babasının nasıl bir hayat sürdüğünü görsün!"</p>

  <p class="calibre_">Enver Rıza'nın başka çaresi de yoktu. Defne'nin küçük elini duruşma salonunun kapısına dek bırakmamıştı. Bereket versin, davalara gire çıka nöbetçi onbaşılarla,&nbsp;çavuşlarla akraba gibi olmuşlardı.</p>

  <p class="calibre_">"Burada otur kızım, benim içerde küçük bir işim var, asker abi seninle ilgilenecek," dedi.</p>

  <p class="calibre_">"Mahkemen var değil mi?"</p>

  <p class="calibre_">"Nereden biliyorsun bunu?"</p>

  <p class="calibre_">"Annem söyledi! Ayrıca söylemeseydi de anlardım, burası Sıkıyönetim Mahkemesi!"&nbsp;Görevli çavuş başını sallayarak doğruladı. Sonra, korktuğu başına gelmesin diye&nbsp;kapı doğramasına vurdu.</p>

  <p class="calibre_">"Tutuklanırsan küçüğü ne yapayım Enver Bey?" diye sordu.</p>

  <p class="calibre_">"Ben avukata söylerim, o ilgilenir, merak etme!"</p>

  <p class="calibre_">"İyi de, avukat gelmezse ne olacak?"</p>

  <p class="calibre_">"Gelir, gelir."</p>

  <p class="calibre_">"Biliyorsunuz Enver Bey, Salih Bey geçen hafta da gelmemişti, hiç yoktan tutuklanıyordunuz."</p>

  <p class="calibre_">"Gelir dediysem gelir, geçen hafta gelir demiş miydim?"</p>

  <p class="calibre_">"Dememiştiniz!"</p>

  <p class="calibre_">Avukat Salih duruşmayı "ekmek çarpsın" yine unutmuştu. Ama Enver Rıza şans eseri tutuklanmadı. Hakim genç bir stajyer teğmendi. Dava konusu yazının sahibi&nbsp;gelmediği için duruşmayı erteledi.</p>

  <p class="calibre_">Enver Rıza, duruşmadan sonra Defne'yi annesine götürdü. Sonra da dergiye döndü.</p>

  <p class="calibre1" style="margin:0pt; border:0pt; height:1em">&nbsp;</p>
  <hr class="calibre_3" />

  <p class="calibre1" style="margin:0pt; border:0pt; height:1em">&nbsp;</p>

  <p class="calibre_4">Muhabirler birbirlerine sokulmuşlar, uzaktan Enver Rıza'ya bakıyorlar. Odayı saran tören havasının bir telefon sesiyle, bir sözle ya da başka bir şeyle&nbsp;dağılmasını bekliyorlar. Güya bekleyişlerini dışa vurmuyorlar ama sıkıntıları&nbsp;bekledikçe artıyor.</p>

  <p class="calibre_">Bıyıklı, genç bir muhabirin dışında herkes bir işin ucundan tutmuş görünüyor. Kimi kitap karıştırıyor, dosya açıp kapatıyor. Kimi de fotoğraf seçiyor; renkleri&nbsp;onaylıyor, biçimleri tartıyor... Kendine bir iş uyduramayanlar da derginin yeni sayısı&nbsp;hakkında konuşuyormuş gibi yapıyorlar...</p>

  <p class="calibre_">"Enver abi, bu normal mi?" diyor bıyıklı, genç muhabir.</p>

  <p class="calibre_">"Ne normal mi?"</p>

  <p class="calibre_">"Yani, kimse aramadı..."</p>

  <p class="calibre_">Enver Rıza yutkunuyor.</p>

  <p class="calibre_">"Ararlar," diyor.</p>

  <p class="calibre_">Pazartesi günlerinin olağan heyecanı bu... Bir övgü, bir yergi; birilerinin ilgisini çektiklerine kendilerini inandırabilecekleri kısa bir telefon konuşması...</p>

  <p class="calibre_">Dergiyi yayın grubuna ait dört katlı bir binanın zemin katında hazırlıyorlar. Bulundukları katı bir kadın ve bir erkek dergisiyle paylaşıyorlar. Satışları daha az&nbsp;olduğu halde onlara üçer oda vermişler, Enver Rıza ve ekibine küçük bir salonla&nbsp;ancak depo olarak kullanılabilecek in gibi bir odacığı uygun görmüşler. Bunun&nbsp;nedenini dergideki herkes birbirine soruyor ama kimse yanıt veremiyor.&nbsp;Üstlerindeki üç katta ansiklopedicilerle ötekiler çalışıyorlar. Ötekiler; yani&nbsp;haftalık yemek dergileri, çocuk kitapları, bulmaca kitapçıkları ve yöneticiler...</p>

  <p class="calibre_">Bir yıl kadar önce, çok kısa bir zaman içinde daha büyük bir binaya taşınacakları söylenmişti Enver Rıza'ya. O da hiç vakit geçirmeden taşınma hazırlıklarına&nbsp;başlamıştı. Arşivi, kitapları kolilere doldurtmuş, duvarlardaki resimleri, afişleri ve&nbsp;her yere dağılmış kırtasiye malzemelerinin büyük bölümünü paketleyip&nbsp;kaldırtmıştı. Göç için her şey hazırdı; kendine ait bir çalışma odası düşünü bile&nbsp;sarıp sarmalamış, kolilerin üstüne koymuştu. Geriye bir tek şey kalmıştı; yayın&nbsp;koordinatörünün telefonu:</p>

  <p class="calibre_">"Haydi gidiyorsunuz!"</p>

  <p class="calibre_">Ama o telefon hiç gelmemişti.</p>

  <p class="calibre_">Bir ay geçmeden, hazırladıkları paketleri birer ikişer açmaya başlamışlardı. Önce kağıtların bulunduğu paketler, sonra kitap kolileri, sonra da yavaş yavaş&nbsp;fotoğraf arşivi, ansiklopediler, sözlükler, baskıya verilmemiş eski yazılar...&nbsp;Böylece, taşınma geciktikçe dağınıklık büyüyüp olgunlaşıyordu. Yarısı boşalmış&nbsp;kolileri kaldırıp atamıyorlardı. Tamamen boşalmış kolileri de kaldırıp&nbsp;atamıyorlardı; grup toplantılarında söylenenlere bakılırsa taşınma her an&nbsp;gerçekleşebilirdi.</p>

  <p class="calibre_">Sonunda, duvarlara yaslanmış koliler, üst üste yığılmış paketler, çuvallar, battal boy çöp torbaları bir yıl içinde neredeyse yerleşik bir düzen oluşturmuştu. Enver&nbsp;Rıza dışında herkes bu duruma kolayca alışmıştı. O alışamamıştı; çünkü kendine ait&nbsp;oda fikrini kolilerin üstünden bir türlü geri alamıyordu.</p>

  <p class="calibre_">Yüz seksen yedinci sayının kapağına bir kez daha baktı.</p>

  <p class="calibre_">Mavi bir kapak... Bulutların içinde bir F16... Savunma Bakanlığı müsteşarlarından birinin fotoğrafı... Tırnak içinde kelimeler:</p>

  <p class="calibre_">"İhaleler kamunun bilgisi dahilindedir..."</p>

  <p class="calibre_">Sağ alt köşede başka bir müsteşarın fotoğrafı; ulaştırma bakanlığından:</p>

  <p class="calibre_">"Karayollarının ıslahı için ne icap ediyorsa yapacağız... ihaleler kamunun bilgisi dahilindedir..."</p>

  <p class="calibre_">Yanında bir fotoğraf daha... Yine bir erkek yüzü, Robert de Niro'ya benziyor. Direksiyonun başında Jodie Foster'ı bekleyen Taksi Şoförü gibi bakıyor. Öyle&nbsp;hareketsiz ki, filmin içinden bir film daha geçebilir; resmin içinden bir resim&nbsp;daha...</p>

  <p class="calibre_">Bu mafya bozuntusuyla iki ay önce tanışmıştı Enver Rıza. Röportaj yapmak için Balat'ta bir kahvehanede buluşmuşlardı.</p>

  <p class="calibre_">Anlattıkları ilginçti.</p>

  <p class="calibre_">"Almanya'dan milyonlarca mermi giriyor memlekete," diyordu... "Gidin, Çek fabrikalarının, Belçika fabrikalarının, Alman fabrikalarının mal çıktılarına bakın!&nbsp;Kim aldı, hangi faturayla aldı, hangi parayla aldı? Karşılığında ne çıktı dışarı? Para&nbsp;çıktıysa hangi banka aracılığıyla çıktı? Para çıkmadıysa ne? Bunlar kamunun bilgisi&nbsp;dahilinde değildir!"</p>

  <p class="calibre_">Kahvehanenin arkasında boş bir odadaydılar. Duvarlardaki raflar kramponlu ayakkabılarla, ütülenmiş formalarla doluydu. Cam kapının arkasındaki masada&nbsp;oturan iki çam yarması gözlerini içeri dikmişler, Robert de Niro'nun bir hareketini&nbsp;bekliyorlardı.</p>

  <p class="calibre_">"Ben ülkücü camiada yetiştim," diyordu adam. "Benim arkadaşlarım yanımda ağaç gibi düştüler... Bunları yazmayın, zayıflık olmasın!"</p>

  <p class="calibre_">Böyleleri nedense hep Enver Rıza'yı buluyordu.</p>

  <p class="calibre_">Yıllardır...</p>

  <p class="calibre1" style="margin:0pt; border:0pt; height:1em">&nbsp;</p>
  <hr class="calibre_3" />

  <p class="calibre1" style="margin:0pt; border:0pt; height:1em">&nbsp;</p>

  <p class="calibre_4">"Toplatmış olmasınlar, Enver abi?" dedi genç muhabir. Bıyıklı.</p>

  <p class="calibre_">"Toplatsalar haberimiz olurdu, oğlum!"</p>

  <p class="calibre_">"Ama bayilerde yok, abi!"</p>

  <p class="calibre_">"Gecikmiştir..."</p>

  <p class="calibre_"><br /></p>

  <p class="calibre_"></p>
  <hr class="sigil_split_marker" />

  <p><br /></p>

  <p class="calibre_">Gökyüzü uzakta çakan şimşeklerle aydınlanıyor; bulutlar belirip kayboluyor.</p>

  <p class="calibre_">Abdülhalim, bir bulutun içinde Nesibe'nin yüzünü görür gibi oldu. Çadıra girip yağ kandilini yaktı.</p>

  <p class="calibre_">Sultansazlığı'nda uzun bir gecenin habercisidir bu.</p>

  <p class="calibre_">Sırt çantasından çıkardığı defterlerden birini açıp yazmaya başladı.</p>

  <p class="calibre_"><br /></p>

  <p class="calibre_"><i>"Nesibe'm,</i></p>

  <p class="calibre_"><i>Şimdi, gözlerinden, yanaklarından, ellerinden öptüğümü hayal ediyorum. Evladımızın pembe topukçuklarını kokladığını görüyorum. Bazen, sen gideli yüz sene&nbsp;olmuş gibime geliyor. Bazen de ve bilhassa gece vakitleri herkes kendi ruhunun&nbsp;viranesine çekildiğinde bir rüzgar senin rayihanı getiriyor ve o vakit daha bir saat&nbsp;evvel yanı başında olduğumu tasavvur ediyorum. Az evvel ellerini tutmuşum da&nbsp;ürpermişsin, saçlarını okşamışım da rayihan karanlığın içinde ateşböcekleri gibi&nbsp;yanıp sönmeye başlamış.</i></p>

  <p class="calibre_"><i>Bu defteri sana tahsis ettim. Yazdıkça rahatlıyorum, huzur buluyorum. Eskiden kafamı yastığa koyar koymaz uykuya dalardım ya, uzun zamandır bu itiyadımı&nbsp;kaybettim. Gönlümü eğlendiren hayallere dalınca, hatıraların şehrinde sokak sokak&nbsp;gezinmeye başlıyorum; teselli buluyorum. Sabahın olmamasını temenni ediyorum.&nbsp;Sabah, elim bir hakikati ortaya dökecek çünkü; evladım yanımda yok, sen artık bu&nbsp;alemde değilsin.</i></p>

  <p class="calibre_"><i>İstanbul'dan yanımda getirdiğim iki kalın defter şimdiden doldu, Kayseri'de yenilerini aldım, şimdi onlara yazıyorum. Birine, geceleri seninle ve hasretle alakalı&nbsp;hezeyanlarımı, çocukça hayallerimi ve bazen de nikbinliğimi nakşediyorum.&nbsp;Diğerine de sabahları ata binmeden evvel vaktim olursa ya da dört beş saatte bir&nbsp;verdiğimiz istirahatlarda, yolculuğumuzla, askeri vazifelerimizle ve milletimizin&nbsp;felahıyla alakalı şeyler yazıyorum. Şimdilik zihnimi besleyen yegane gıda budur. Fakat açlığımı bastıran bir gıda daha var ki, onu anlatamam. Bazen yokluğunu&nbsp;unutuyorum ve bu unutuş ruhuma iyi geliyor. Mesela, bu gece bir bulutta yüzünü&nbsp;gördüm. Senin sükûnet içindeki duruşun gözümün önünde canlanıverdi. O kadar&nbsp;hakikatsin ki, dudakların bir an kadar yakın, uzansam öpeceğim. Evimizin&nbsp;bahçesinde sabahleyin gül devşiriyorsun, kokun güllerin kokusuna karışmış; sarı&nbsp;güller, pembe güller, beyaz güller. Gözümü senden ayıramıyorum, ayırsam da her&nbsp;yerde seni görüyorum. Yeni açmış bir goncaya uzanırken omzundaki şal sıyrılıyor,&nbsp;omzun çıplak kalıyor, kuvvetten kesiliveriyorum, çocukluğumdaki gibi oracığa yığılıp&nbsp;düşmekten korkuyorum.</i></p>

  <p class="calibre_"><i>Karanlık çökünce, çadırın önünde küçük bez sekime oturdum, mehtaba karşı tütün sarıp yaktım. Dışarıdakilerden maada, her zaman iki nöbetçi er koyuyoruz&nbsp;yakınımıza. Bu gece nöbetçiyim, birazdan onları teftişe çıkarım. Boş bırakırsak&nbsp;hemen uyuyorlar. Anlamadığım şey, onlar için gece ya da gündüz fark etmiyor, bir&nbsp;fırsatını bulduklarında hemen gözlerini yumuyorlar."</i></p>

  <p class="calibre_"><br /></p>

  <p class="calibre_">Defteri kapatıyor.</p>

  <p class="calibre_">Battaniyesini üstüne çekip uykuya dalıyor.</p>

  <p class="calibre_">Uyanıyor. Kahvaltıdan sonra çadırını toplatıyor. Hayvanları sayıyor, listeleri imzalıyor, nöbet çizelgeleri hazırlıyor, ata biniyor, attan iniyor. Yeni bir dinlenme&nbsp;yerinde erlere çadırını kurduruyor. Uzaktaki dağlar akşam alacasında heybetli&nbsp;gölgeleriyle kıpırdaşıyor gibiler. Günlerin, yolların, dağların ve ovaların yükünü&nbsp;omuzlarında hissediyor.</p>

  <p class="calibre_">Yağ kandilini yakıp defteri yeniden açıyor.</p>

  <p class="calibre_"><br /></p>

  <p class="calibre_"><i>"Şimdi Kızılırmak kenarındayız. Uzaktan, Direkli mezralarından köpek sesleri geliyor. Biz iki kolağasının çadırları yan yana. Erlerinki, çavuşlarınki bizden biraz&nbsp;uzakta. Bir hafta evvel yürüyüş hattımızı şimale alıp Kızılırmak nehrini takip&nbsp;etmeye başladık. Ağcakışla'da peşimize bir köpek takıldı, şimdi o da çadırın önünde&nbsp;benimle beraber oturuyor. İki yaşında ya var ya yok. Mezralardan gelen sesleri duydukça kulakları dikiliyor. Akıllı, uslu bir hayvan; seslerin uzaktan geldiğini&nbsp;biliyor olmalı ki, hiç havlamıyor. Lakin sırası geldiğinde de canavar kesiliyor. Evvelsi&nbsp;gün sabaha karşı ayakyoluna kalkan bir er onu taşlamaya kalkışmış. Fena halde&nbsp;ürkütmüş çocuğu. Biz havlamasını işitip İsmail'le çadırların önüne çıktık; bir şey mi&nbsp;oldu diye. Baktık çocuğu esir almış, çocuk da onun gibi dört ayak üstünde, burun&nbsp;buruna bakışıyorlar. Bir isim arıyorduk ona, nihayet o sabah bulduk. İsmail&nbsp;Bey, 'bunun ismi Korkut olsun' dedi.</i></p>

  <p class="calibre_"><i>Bugün Jandarma postasından hemşirem Ayşe'nin altı hafta evvel yazdığı mektup çıktı. Ziyadesiyle sevindim. İnsanın uzakta da olsa sevenlerinin bulunması&nbsp;ne hoş şey!"</i></p>

  <p class="calibre_"><br /></p>

  <p class="calibre_">Defteri kapatıyor.</p>

  <p class="calibre_">Yüzbaşı İsmail'in uykusu kaçmış, çadır kapısını aralayıp öksürüyor.</p>

  <p class="calibre_">"Biraz yürüyüş yapalım mı, Abdülhalim Bey?"</p>

  <p class="calibre_">Çıkıyorlar. Karanlıkta, gece böceklerinin sesini dinleyerek yürümeye başlıyorlar. İstanbul'dan, atlardan, okul günlerinden konuşuyorlar. Sonra dönüp&nbsp;çadırlarına giriyorlar. Uyuyup uyanıyorlar, yeniden yola koyuluyorlar.</p>

  <p class="calibre_">Günler sonra yine deftere uzanıyor eli.</p>

  <p class="calibre_"><br /></p>

  <p class="calibre_"><i>"Şimdi Sivas'ta ordu emrindeyiz ve nihayet birkaç günlüğüne de olsa seferi halden kurtulup akşamları bir tas sıcak çorba içmeyi ümit ediyoruz. Aslında iki gün&nbsp;evvel burada olmamız icap ediyordu fakat Karagöl'e varmadan tekrar nehir&nbsp;kenarına sapmamız münasip görüldü. Yol üstündeki köylerde bol miktarda saman&nbsp;denkletip hayvanlara yükledik ve geriye pek azı da kalmış olsa buraya kadar&nbsp;getirdik. Hayvanlar çelimsiz, yüklediğimiz ot yol boyunca ancak kendilerine kifayet&nbsp;ediyor.</i></p>

  <p class="calibre_"><i>Daha evvelki emre göre Sivas'ta iki hafta kalıp hayvan istasyonuna nizam verme mesaisine iştirak edecektik. Fakat vasıl olur olmaz gördüğümüz odur ki, birkaç gün&nbsp;zarfında buradaki birtakım yük hayvanlarını da yanımıza alıp tekrar yola revan&nbsp;olacağız.</i></p>

  <p class="calibre_"><i>Bu arada, İsmail Bey'le yollarımız ayrılacağa benzer. Beni İkinci Nizamiye Süvari Tümeni emrine baytar olarak verdiler. Zannımca Erzurum'a kadar yine&nbsp;İsmail Bey'le beraber seyahat edeceğiz fakat o, orada hayvan alımıyla alakalı bir&nbsp;komisyona sevk edilecek. Bu benden beş yaş büyük ağabeyimle takriben iki aydır&nbsp;beraberiz. Cinsiyetimiz iyidir. Hoş, samimi, insana itimat telkin eden bir hali var.&nbsp;Bir süre verem tedavisi görmüş ve hissiyatıma göre daima kalem işlerine verilmekten hicap duyuyor. Bunun, vücudunun ağır işlere tahammül edemeyeceği&nbsp;zannıyla yapıldığına hükmediyor ve doğrusu bu tarz bir mülahaza beni de rahatsız&nbsp;ediyor. Çünkü masa işlerinde, ekip mesaisinde, teşkilatlandırmada fevkalade yırtıcı&nbsp;bir tarafı var; bu yüzden çok seviliyor ve aranıyor. Ama o, sanki bu bir zülmüş gibi&nbsp;kendini raporların arasından ahırlara, manejlere, askerlerin arasına atıyor. Ulukışla'dayken beni tütün müptelası etmişti. Dağ köylerinden gelip menzil hanı&nbsp;etrafında toplaşan, alışveriş eden köylülerden tedarik ediyordu tütünü. Meretin&nbsp;öyle tiryakisi oldum ki, Ulukışla'dan ayrılırken seyahat boyunca tütünsüz ne&nbsp;yapacağımı kara kara düşünmüştüm. Efkarımı alıyor mu, yoksa efkara mı gark&nbsp;ediyor bilmem ama halimden şikâyetçi olmamamı temin ediyor galiba. Neyse...</i></p>

  <p class="calibre_"><i>İsmail Bey'in İstanbul'da bir hemşiresi var. Eniştesi üç senedir Trablusgarp'taymış. Onların adresini Ayşe'ye yazdım, anamla beraber giderler de&nbsp;tanışırlar diye. Biz burada, onlar da orada ahbaplık ederlerse belki hasretimiz bir&nbsp;nebze olsun diner.</i></p>

  <p class="calibre_"><i>Ayşe, mektubunda Pederbey'in sıhhatinin iyi olduğundan bahsetmiş. Pederbey bana yazmıyor, yazmayacağını da biliyorum. Ben ona daima yazacağım, yazdığım iki&nbsp;mektubu zannederim gizli gizli okumuş, ağlamıştır. Ne yapalım, karar verip yola&nbsp;koyulduktan sonra, yapılan işin eğrisini doğrusunu tekrar tekrar hesap etmek pek&nbsp;akıl karıymış gibi gelmiyor bana. Bu kararı vermem icap ediyordu, hepsi bu. Enver'i&nbsp;özlüyor olmama rağmen, bu kararı verdiğim için müsterihim. Ya ne yapacaktım?&nbsp;Babamın istediği gibi çürüğe mi çıkacaktım? Yakışır mıydı? Hem sen gittikten&nbsp;sonra, İstanbul da gözüme bir yangın yeri gibi görünmeye başlamıştı."</i></p>

  <p class="calibre_"><br /></p>

  <p class="calibre_">Defteri kapatmadan önce son satırları bir daha okudu.</p>

  <p class="calibre_">Dışarıda rüzgar başladı, çadır sallanıyor. Gözlerini yumdu, dua ederken uyuyakaldı.</p>

  <p class="calibre1" style="margin:0pt; border:0pt; height:1em">&nbsp;</p>
  <hr class="calibre_3" />

  <p class="calibre1" style="margin:0pt; border:0pt; height:1em">&nbsp;</p>

  <p class="calibre_4">Enver Rıza'nın kulağında hâlâ genç muhabirin sorusu yankılanıyor: Bıyıklı.</p>

  <p class="calibre_">"Toplatmış olmasınlar, Enver abi?"</p>

  <p class="calibre_">Yıl 4, sayı 187...</p>

  <p class="calibre_">Robert de Niro alaycı ama korkusunu da ele veren bir sırıtışla soruyor:</p>

  <p class="calibre_">"Niye toplatsınlar, efendim? Bir şey demedim ki! Yalnızca kamuyu bilgilendirmek istedim... Eğer toplatıldıysa bu benim suçum değil. Siz asıl F16'lara&nbsp;dikkat edin!"</p>

  <p class="calibre_">Enver Rıza sigarasına saldırıyor, yakıp soğuruyor. Sokak karmakarışık. Art arda sıralanmış otomobiller, otobüsler, işporta tezgâhları, işine geç kalanlar, turistler,&nbsp;okuldan dönen, okuldan kaçan, sigara içen liseli çocuklar, aylaklar; en çok aylaklar...</p>

  <p class="calibre_">"Defne de kaçacak mı, Defne de sigara içecek mi?"</p>

  <p class="calibre_">Defneyi ilk kez kucağına aldığı sabahı anımsadı.</p>

  <p class="calibre_">Ankara'dan döner dönmez hastaneye gitmişti. Nilgün'ün yattığı odanın kapısında aile büyükleri sıralanmıştı. Yüzlerinde geniş gülümsemeler; insanı kanatlandıran bir iyimserlik havası...</p>

  <p class="calibre_">El kadar bir şeydi Defne. Buruş buruştu, çirkindi. Ama kokusuyla başını döndürmüştü Enver Rıza'nın.</p>

  <p class="calibre_">Nilgün, bir tül perdenin arkasındaydı sanki. Hafif bir esinti perdeyi okşuyor, iç huzuru, rahatlığı gülümseyişler halinde dalgalanıyordu.</p>

  <p class="calibre_">Nilgün'le üniversitedeki ilk yılında tanışmıştı. Aynı sınıftaydılar ama birbirlerini pek sık görmezlerdi.</p>

  <p class="calibre_">Enver Rıza o yıl yol ve sigara giderlerini karşılayacak kadar ücret ödeyen bir gazetede günde on iki saat çalışmaya başlamıştı. Nilgün'ü yalnızca birkaç kez&nbsp;görmüştü; derslere devam eden, ön sıralarda oturup not tutan, tuttuğu notları herkese veren kızlardan biriydi... Soğuk ve çekiciydi... Enver Rıza, o sıralarda,&nbsp;soğuk görünen kızların yatakta çok iyi olduklarını okumuştu bir dergide.</p>

  <p class="calibre_">Önceleri Nilgün, yakınlaşmalarına yanıt vermemişti. Aslında Enver Rıza'nın yakınlık göstermeyi, kur yapmayı bildiği de söylenemezdi. Bir kıza yaklaşmaya&nbsp;çalıştığında, ona kız kardeşiymiş gibi davranmaktan kendini alamazdı. Tabii, bu&nbsp;biraz hırçınlaştığı anlamına da geliyordu; tatsız şakalar, densizlikler, ağzından&nbsp;nasıl çıktığını anlayamadığı sözler...</p>

  <p class="calibre_">Ama sonra değişti...</p>

  <p class="calibre_">Nasıl olduğunu bilmiyordu; birden değişti...</p>

  <p class="calibre_">Üçüncü sınıftayken artık bir spor muhabiri ve deneyimli bir gazeteciydi. Yüz kişilik anfide Babıâli'nin zorlu yokuşuna adım atmış tek öğrenciydi. Gazeteciliğin&nbsp;pratik yanlarına ilişkin deneyimlerini arkadaşlarına aktarmaya başlamış, bunun&nbsp;sonucunda Nilgün için de etkileyici bir çekim merkezi haline gelmişti.</p>

  <p class="calibre_">Sonra, Nilgün, bir gün Enver Rıza'nın çalıştığı gazeteye geldi. Baskı makinelerini, yazı işlerindeki koşuşturmayı, çalışanların birbirlerine&nbsp;gülümsemelerindeki ve yeniden başlarını eğip somurtmalarındaki olağanüstü hızı,&nbsp;arşivdeki fare kapanlarını gördü. Enver Rıza, bir bölümden diğerine götürürken onu&nbsp;elinden tutuyordu. Koridorlardaki alışkın yürüyüşünü, gördüğü herkese selam&nbsp;vererek tamamlıyordu. Bir kaşarlanmışlık havası yarattığından emindi.</p>

  <p class="calibre_">Gazeteye yaptığı birkaç ziyaretten sonra, Nilgün kaçınılmaz olarak bu havanın büyüsüne kapıldı.</p>

  <p class="calibre_">Evlendiklerinde üçüncü sınıfı henüz bitirmemişlerdi; ikisi de yirmi bir yaşındaydılar.</p>

  <p class="calibre_">Nilgün baba evinden kurtulmuş; bir eve ve bir adama sahip olmuştu. Enver Rıza'ysa neden kurtulduğunu ve neye sahip olduğunu tam olarak bilmiyordu.</p>

  <p class="calibre_">Yedikule'de marul bahçesi manzaralı küçük bir ev kiralamışlardı. Marulların arasında turp ve soğan da vardı. Güneş batarken pencereyi açar, bu her tondan&nbsp;yeşile gözlerini dikip evliliğin iyi bir şey olduğunu düşünürlerdi.</p>

  <p class="calibre_">Ancak bu iyi şey kısa bir süre sonra gölgelendi. Enver Rıza'nın ablası Ayla bavulunu toplayıp, erkek arkadaşlarının uzun konuklukları ve kalabalık partilerin&nbsp;dehşetiyle birlikte yanlarına yerleşti.</p>

  <p class="calibre_">Babası Münir Bey işin kolayını bulmuş, "ablana mukayyet olursun!" deyip aradan çekilmişti.</p>

  <p class="calibre_">Enver Rıza mukayyet oluyordu olmasına ama ablası Ayla'ya değil! Ayla'nın zarar verdiği erkek arkadaşlarına...</p>

  <p class="calibre_">Gözlük takması, o çocuklarda iyi bir dinleyici olduğu izlenimi uyandırıyordu sanki... Enver Rıza'yı saatlerce esir alıyorlar, saatlerce konuşuyorlardı.</p>

  <p class="calibre_">Akşamları işten yorgun dönüyordu. Marul tarlasına dakikalarca bakıyor ama kendine gelemiyordu. Ev rezil bir durumdaydı; ablasınınkiler, Nilgün'ünkiler,&nbsp;kendisininkiler... Yani hep konuklar, hep eğlenmek isteyenler, hep keşmekeş, hep&nbsp;gürültü...</p>

  <p class="calibre_">Ablasını, magazinden yakışıklı bir arkadaşıyla, Ahmet'le tanıştırdığında, üniversitede son sınıftaydı. Tanışır tanışmaz evlenmişlerdi... Ayla başarılı ve&nbsp;kıskanç bir ev kadını olmuştu. Mutlu da olmuştu; hemen hamile kalmıştı... Ahmet'in&nbsp;ne halde olduğuysa Enver Rıza'nın umurunda değildi. Yalnızca şu kadarını biliyordu;&nbsp;tatsız bir değişim sonucu, adamcağız kendi içine gömülmüştü. Dönemin pop&nbsp;yıldızlarıyla yaptığı röportajlar bile tatsızlaşmıştı.</p>

  <p class="calibre_">Enver Rıza sonunda ablasından kurtulmuştu ama arkadaş adı verilen adamlar ve kadınlar evine doluşmaya devam ediyorlardı. Bunların görmeye ve konuşmaya&nbsp;geldikleri çoğu zaman Enver Rıza ya da Nilgün olmazdı. Yine kendileri gibi yaratıkları görmeye, onlarla konuşmaya gelirlerdi. Çoğu bekardı. Tekel biralarıyla,&nbsp;Öküzgözü galonlarıyla kapıda beliriverirlerdi. Arkalarında boş şişeler ve dolu kül&nbsp;tablaları bırakıp gittiklerinde Enver Rıza'nın işe gitme vakti de gelmiş olurdu...&nbsp;Hiçbiri çalışmazdı; öğrenciliğin bir meslek olduğuna inanmışlardı. O denli içtendiler&nbsp;ki, gecenin bir yarısında yatak odasının kapısını tıklatmadan açıp battaniyelerini&nbsp;sürükleyerek Enver Rıza'yla Nilgün'ün arasına girebilirlerdi...</p>

  <p class="calibre_">Onların varlığını hafifsemek ve belki de unutmak için salonun duvarına büyük bir Picasso asmışlardı...</p>

  <p class="calibre_">Bir işe yaramamıştı.</p>

  <p class="calibre_">Çocuk yapmak için çok erkendi. Yeni bir yatak almak için çok erkendi. Buzdolabını değiştirmek için, banyo küvetini onarmak için, yeni bir klozet için, yeni&nbsp;bir evye için çok erkendi.</p>

  <p class="calibre_">Birer bornoz bile alamıyorlardı. Çok erkendi.</p>

  <p class="calibre_">Sonra yıllar geçti.</p>

  <p class="calibre_">Bir gün bir baktılar ki, öğrencilik bitmiş... Nilgün işe başlamış, Enver Rıza sırasıyla spor sayfasından üçüncü sayfaya, üçüncü sayfadan kültür-sanata, oradan&nbsp;da meclis muhabirliğine atlamış...</p>

  <p class="calibre_">O yılların nasıl geçtiğini bilmiyor. Evliliğinin nasıl çözülüp dağıldığını, arkadaş gruplarından nasıl koptuğunu, iş yaşamına nasıl gömüldüğünü anımsamıyor...</p>

  <p class="calibre_">Ben bir akasya ağacıyım; her şeyi anımsıyorum.</p>

  <p class="calibre_">Önce eşyalarını değiştirdiler. Yatak odasındaki kanepeyi sokağa attılar; salona bir koltuk takımı aldılar. Sonra bunun bir işe yaramadığını gördüler; daha köklü&nbsp;önlemler aldılar... Yedikule'den Ulus'a taşındılar... Giderek işleri ve ilişkileri sıkıcı&nbsp;bir zorunluluğa dönüştü. Giderek birbirlerini göremez oldular ve bundan&nbsp;yakınmamaya başladılar. Sanki yeterince görüşmüşlerdi, aralarında olup bitecek&nbsp;her şey olup bitmişti. Karşılaştıklarında bir aynaya bakar gibi oluyor, o aynada&nbsp;birbirlerinin mutsuzluğunu görüyorlardı. Arada bir, tekel biralarıyla, Öküzgözü&nbsp;galonlarıyla gelen adamları ve kadınları özlüyorlardı ama okul bittikten sonraki&nbsp;birkaç yıl içinde hepsi sırra kadem basmıştı. Artık iş arkadaşlığının çağı başlamıştı.&nbsp;Yarım saatliğine uğranan doğum günü partilerinin, yakın ve uzak tanıdıklarla&nbsp;buluşulan akşam yemeklerinin, ayaküstü ve ayakaltı meyhanelerin, "görüşelim"&nbsp;dileğiyle biten karşılaşmaların ve bir türlü görüşememelerin çağı...</p>

  <p class="calibre_">Sonra Defne geldi işte!</p>

  <p class="calibre_">Enver Rıza, kollarına bırakılan mucizeye hayretle, korkuyla baktı.</p>

  <p class="calibre1" style="margin:0pt; border:0pt; height:1em">&nbsp;</p>
  <hr class="calibre_3" />

  <p class="calibre1" style="margin:0pt; border:0pt; height:1em">&nbsp;</p>

  <p class="calibre_4">Telefon çaldı.</p>

  <p class="calibre_">"Bir dakika, efendim," dedi sekreter kız. "Bağlıyorum."</p>

  <p class="calibre_">Enver Rıza fısıldadı:</p>

  <p class="calibre_">"Kim arıyor?"</p>

  <p class="calibre_">"Başbakanlıktan, Enver Bey..."</p>

  <p class="calibre_">Yüreği cız etti. Masanın çevresindeki kalabalığı eliyle sinek kovar gibi dağıttı. Duvarlara yapıştılar.</p>

  <p class="calibre_">Koltuğuna oturup derin bir soluk aldı. Meclis muhabirliği sırasında müsteşarlarla, bakanlarla görüşmüştü. Hatta bir seferinde Genelkurmay&nbsp;Başkanından yarım saatlik bir randevu bile almıştı. Görüşme son anda iptal&nbsp;edilmişti ama olsun!</p>

  <p class="calibre_">Telefona bağlı kayıt aletinin düğmesine bastı.</p>

  <p class="calibre_">"Buyurun efendim, ben Enver Rıza!"</p>

  <p class="calibre_">"Enver!"</p>

  <p class="calibre_">"Olamaz!"</p>

  <p class="calibre_">Başbakan, ya da en kötü ihtimalle özel kalem müdürü Enver Rıza'ya küçük adıyla hitap ediyordu!</p>

  <p class="calibre_">"Enver, orada mısın?"</p>

  <p class="calibre_">Pazartesi sabahları kendini iyi hissetmesini sağlayan içindeki o şey bir şelale gibi boşalıp gitti.</p>

  <p class="calibre_">"Ne var baba?"</p>

  <p class="calibre_">Bir cambaz teli gerildi. Yaşamı boyunca karşı karşıya gelmekten çekindiği adamla telin üstünde baş başa. Geri dönemiyor, ileri gidemiyor, aşağı bakamıyor.&nbsp;Şakakları oynuyor, diş gıcırtısını salondaki herkes duyuyor. Sinekler, yapıştıkları&nbsp;yerde kıpırtısız kalmışlar.</p>

  <p class="calibre_">"Oğlum, seni kaç gündür arıyorum, biliyor musun?"</p>

  <p class="calibre_">"Baba, inan ki şu anda çok meşgulüm. Diyeceğin önemli bir şey yoksa lütfen sonra ara!"</p>

  <p class="calibre_">"Çok önemli bir şey... Geçen hafta ne oldu, biliyor musun?"</p>

  <p class="calibre_">"Ne oldu, ablam mı boşandı?"</p>

  <p class="calibre_">"Hayır, sen bilmiyorsun ama ablanın evliliği çok iyi!"</p>

  <p class="calibre_">"Annemin böbrekleri mi nüksetti?"</p>

  <p class="calibre_">"Hayır, daha önemli. Yani, annenin böbrekleri kadar önemli. Biz şu anda çok yakınındayız, aşağıdaki bakkaldan arıyorum seni, Büyükdedenle birlikteyiz!"&nbsp;</p>

  <p class="calibre_">"Büyükdedem! Baba, benim büyükdedem mi var?"</p>

  <p class="calibre_">"Söyledim ya sana... Yani, evindeki cihazla konuştum, dinlemişsindir. Sonra cumartesi sabahı sana geldim, kapıya not bıraktım. Bak, yaptığın terbiyesizliği&nbsp;unutmadım ama şimdi mesele çıkarmayacağım. Ben de yeni öğrendim anlıyor&nbsp;musun? Artık bir büyükdeden var. Merak etme, o benim de dedem!"</p>

  <p class="calibre_">"Baba, ne demek bu? Acımı hafifletmeye mi çalışıyorsun, şaka mı yapıyorsun, çıldırdın mı?"</p>

  <p class="calibre_">"Başka türlü telefonlara çıkmıyorsun, ne yapayım?"</p>

  <p class="calibre_">"Yani büyükdede hikayesi yalan mı?"</p>

  <p class="calibre_">"Hayır yahu, o doğru! Yalan olan başbakanlık hikâyesi. Büyükdede gerçek ama korkacak bir şey yok; o bir kahraman... Bana bak, dergiye şöyle bir göz attım;&nbsp;sabah enişten getirip eve bırakmış, sağ olsun. Fakat bayilerde yok, toplatılmıştır&nbsp;diyorlar. Senin haber çok hoşuma gitti, iyi satar!"</p>

  <p class="calibre_">"Toplatıldı diyorsun baba, nasıl iyi satar?"</p>

  <p class="calibre_">"Tamam, tamam, sen bunları çok düşünme! Biz iki dakika sonra oradayız, sakın yerinden kımıldama!"</p>

  <p class="calibre_">İçinde bulunduğu durum Münir Bey'in umurunda değildi. F16 dosyasını yayınladığı için büyük bir olasılıkla yargılanacak, belki de ceza yiyecekti. Gerçi bir&nbsp;yıldır neredeyse mahkeme kapısında yatıp kalkıyordu. Defalarca yargılanmış, ceza&nbsp;yiyip hapis yatmıştı. Dokuz yıllık cezası kesinleşmek üzereydi. Mahkeme anılarını&nbsp;anlatsa, dava dosyaları hariç, ortaya birkaç ciltlik bir kitap çıkardı.</p>

  <p class="calibre_">Böyle bir kitap yazsa, Münir Bey kuşkusuz yine aynı tepkiyi gösterirdi:</p>

  <p class="calibre_">"Çok hoşuma gitti, iyi satar..."</p>

  <p class="calibre_">Telefonu kapattı. Çekmecesinden matarasını çıkarıp bir yudum konyak içti.</p>

  <p class="calibre_">Dergi çalışanları, kaçamak bakışlarla davranışlarını izliyorlar, meşgul görünmek için, hep yaptıkları gibi dosyaları açıp kapıyor, rafları karıştırıyorlardı.</p>

  <p class="calibre_">"Her şey yolunda," dedi. "Babammış."</p>

  <p class="calibre_">Masasının üstünde dağınık duran kağıtları, dosyaları üst üste yığıp bir köşeye koydu. Boş filtre kutusunu çöpe attı. Öteki kutuyu, ayakkabı boyasını, tuvalet&nbsp;kâğıdı rulosunu çekmecesine kaldırdı.</p>

  <p class="calibre_">Çalışanlar bu hareketliliği görünce birer adım gerilemiş, neredeyse duvarların içine girmişlerdi.</p>

  <p class="calibre1" style="margin:0pt; border:0pt; height:1em">&nbsp;</p>
  <hr class="calibre_3" />

  <p class="calibre1" style="margin:0pt; border:0pt; height:1em">&nbsp;</p>

  <p class="calibre_4">"Ah bir kerre miyânını alıp ağuşa</p>

  <p class="calibre_">Sineye çeksem o sîmin-i teni canım diyerek"</p>

  <p class="calibre_">Bu ne hain bir gece ki tütün de kâr etmiyor. Yarın şafaktan evvel yola çıkacağız. Seyahatimizin bundan sonrasının, buraya kadar olduğundan meşakkatli geçeceği&nbsp;hususunda hemfikiriz. Herkesin zihnini meşgul eden bir şey var; daha bu&nbsp;gördüklerimizin devenin kulağı olduğuna dair birtakım dehşet verici şüpheler.</p>

  <p class="calibre_">Ağcakışla yakınında karşılaştığımız jandarma mangası geliyor aklıma.</p>

  <p class="calibre_">Biz bir yamacı takip edip kestirmeden tekrar nehir kenarına dönüyorduk. Yamacın yukarısından işte bunlar sökün ettiler; bir grup asker... Fakat halleri bir&nbsp;tuhaf daha çok başıbozuğa benziyorlar. Mezralardan derdest ettikleri üç beş&nbsp;köylüyü önlerine katmışlar. Köylülerin sırtlarında güçlükle taşıdıkları çuvallar;&nbsp;başlarında da hayta bir onbaşı. Göründüğü kadarıyla hem yürüyor hem de münakaşa&nbsp;ediyorlar. Yanlarına varınca münakaşalarının sebebini öğrenmemiz uzun sürmedi.&nbsp;Onbaşıyla şürekası köylülerin ambarlarını boşalttıkları gibi bir de kesimlik hayvan&nbsp;bulmaları için zavallıları tehdit ediyorlar. Bizi görünce toparlandılar, onbaşı riyakâr&nbsp;laflar etti, yılıştı fakat köylüler de suallerimize cevap vermediler, korkudan&nbsp;ağızlarını bile açamadılar. Neyse, İsmail Beyle ben atlarımızdan indik. O anda ben&nbsp;daha neler olup bittiğini bilmiyorum, tahmin edemiyorum, mangaya, köylülere mana&nbsp;veremiyorum. İsmail Bey her şeyi bir bakışta anlamış, bizim erler de anlamış&nbsp;olmalılar ki mekanizma şakırdattılar. İsmail Bey doğrudan gitti, onbaşının&nbsp;karşısında durdu, sunturlu bir küfürle beraber okkalı bir tokat aşketti. Çocuk&nbsp;sendeledi, düşer gibi oldu ama düşmedi, çenesi yarıldı sadece. İsmail Bey köylülere&nbsp;tekrar sordu, size bir fenalıkları dokundu mu diye. Köylülerde yine tıs yok. Kimi&nbsp;önüne bakıyor, kimi etrafına, otlara, ağaçlara, yamacın üstlerine. Neyse, çuvalları,&nbsp;torbaları tek tek açtırdık. Manga ayakta, hazırolda duruyor. Onbaşı da bir kenarda,&nbsp;sağ yanağı mosmor olmuş, çenesinden şıpır şıpır kan damlıyor. Çuvallardan neler&nbsp;neler çıktı! Kuru bakla, mercimek, kuru kayısı, mısır, bir kol yağlı pastırma, bir&nbsp;buçuk okka kadar tütün, kimi koparılmış, ısırılmış lavaş parçaları, ekmekler, hatta&nbsp;küçük bir teneke kutunun içinde petekli bal... Günlerdir kursağımıza peksimetten&nbsp;başka bir şey girmemiş, asker ne yiyorsa biz de onu yiyoruz, tek lüksümüz yağ&nbsp;ocaklarında su ısıtıp çay demlemek ya da kahve kaynatmak. Erler, bir vakittir&nbsp;yamaçlardan topladıkları kekik kurularıyla kifayet ediyorlar. Kahvemizse bulanık,&nbsp;mide bulandırıcı kara bir su. Ama ne yaparsın, neticede içimizi ısıtacak bir şey&nbsp;olsun da! Neyse, İsmail Bey kısa bir görüşmeden sonra köylüleri azat etti. Çuvalları&nbsp;mekkârelerden birine yükletti, bizim çocuklardan bir onbaşıyla iki eri de&nbsp;yanlarına verdi. Yalnız tütünün hepsine el koydu, tütün bohçasını düğümleyip&nbsp;eyerine astı. Haydut onbaşının tüfeğini de aldı, ellerini arkadan bağlattı, karakola&nbsp;kadar on kilometre boyunca öyle yürüttü onu. Karakol dediğim, iki nahiye&nbsp;arasındaki beş on hanelik bir köyde, birbirine yaslanmış biri küçük, biri büyük&nbsp;kerpiçten iki kulübe. Güya köylerden asker toplamak gayesiyle üç sene evvel&nbsp;kurulmuş, yöreden iki arkası kuvvetli mahlûku da başına onbaşı ve çavuş yapmışlar,&nbsp;Allah'tan başka kimsenin olmadığı bu yerde seferberlik emrini tatbik edecekler!&nbsp;Yarım saatten fazla kalmadık orada. Karakol çavuşu da aynı riyakâr ifadelerle,&nbsp;ağzından tükürükler saçarak vaziyeti izah etmeye çalıştı ve onbaşıya kızdı. Hatta&nbsp;kendisine inanmamız için onbaşıyı küçük kulübeye sokup falakaya yatırttı, bağırta&nbsp;bağırta dövdürdü.</p>

  <p class="calibre_">İki gündür İsmail Bey'le beraber imkânlar ve vaktimiz dahilinde Sivas'ın görülecek yerlerini ziyaret ediyoruz. Bir zamanlar güzel bir şehir olduğuna hiç&nbsp;şüphe yok. Aslında ufkunun açıklığıyla, geniş meydanlarıyla, mütevazı manzarasıyla&nbsp;hâlâ da güzel bir şehir Sivas. Anadolu şehirlerinin henüz vâkıf olamadığım bir&nbsp;hususiyeti var ki, bu hususiyet hepsini bir parça birbirine benzetiyor. Tuhaf fakat&nbsp;hepsinde de aynı havayı teneffüs ediyormuş hissine kapılıyor insan. Mamafih&nbsp;burada, bir şehri güzelleştiren asıl şeyin o şehrin ahalisi olduğunu idrak ettim.&nbsp;Ahali bahtiyar değilse, şehrin güzelliği aldatıcı bir seraptır. Taşlar, duvarlar,&nbsp;maziye ait resimlerdir ki, bunları görmek belki bir yabancıyı, bir seyyahı memnun&nbsp;eder, kendini bu toprağa ait hisseden birini değil. Son on sene zarfında, şarkta&nbsp;asker mevcudunun tezayüdüyle beraber Sivas'ta da pek çok şeyin değiştiğini&nbsp;söylüyorlar. Ben evveliyatım bilmiyorum fakat şimdiki halinden bahsedebilirim.&nbsp;Sokaklarda genç yok, tek tük atlı arabalar geçiyor, atlar sıska, arabacılar bedbin.&nbsp;Çarşıda pek çok dükkana kilit vurulmuş, her nasılsa açık kalan birkaç zahire&nbsp;dükkânında çuvallar bomboş. Doğrusu, ahalinin ne yiyip içtiğini merak ediyor insan.</p>

  <p class="calibre_">Biz karargâhlarda bile sabah akşam bulgur lapası yiyorsak var düşün hallerini! Ezcümle, ordugâh haricinde sanki yaşamayan bir şehir olmuş Sivas.</p>

  <p class="calibre_">Dün ikindi namazını Aliağa camiinde eda ettik, sonra Göğmedrese dedikleri binayı gördük. Cümle kapısındaki taş nakışların güzelliği karşısında hayrete düştük.&nbsp;Bu nakışların yüzlerce yıl evvel işlendiğini bilmek insanın ruhunu eziyor. Kendi&nbsp;yaptığımız eserler karşısındaki şaşkınlığımız aslında pek münasebetsiz değil midir?&nbsp;Pederbey beni Süleymaniye'ye ilk götürdüğünde de böyle bir şaşkınlığa duçar olmuştum. Hatta daha fazlasına... Zaten başka bir yerde değil de İstanbul'da&nbsp;yaşıyor olmak, daima daha şaşırtıcı bir şeylere tesadüf etme imkânına sahip olmak&nbsp;manasına gelmez mi? İstanbul bir mucizedir. Burasıysa, hiç mucize görmemiş&nbsp;demeyeyim ama görmüş de artık imanını kaybetmiş gibi. Kayseri de öyleydi, soluk&nbsp;bir nahiye manzarasına sahipti. Daha on sene evvel, büyük pazarların kurulduğu&nbsp;meydanların, kalabalığın sesiyle uğuldadığını kim söyleyebilir? O kalabalıktan&nbsp;birine, on sene sonra bu sokaklarda, bu meydanlarda insan sesi duyulmayacak&nbsp;deselerdi inanır mıydı? Keza Niğde de öyle. Bir rüzgâr esmiş ve ahalinin&nbsp;tebessümünü önüne katıp götürmüş. Geriye sadece binalar kalmış. Onlar da&nbsp;bakımsız hastalıklı çocuklara benziyorlar. Sivas nispeten daha hareketli. Askerin&nbsp;çok olduğu yerde hareket de oluyor. Şarka doğru yol aldıkça, Erzurum menziline&nbsp;yaklaştıkça bu hareketliliğin tezayüt edeceğini tahmin ediyorum. Fakat&nbsp;zannediyorum ki, ahalinin biz askerler karşısındaki hali hiçbir yerde değişmeyecek.&nbsp;Bize hem hayranlık duyuyorlar, hem de bizden korkuyorlar. Hem acıyorlar, hem de&nbsp;nefret ediyorlar. Mecbur olmadıkça konuşmuyorlar. Bugün, camide gördüğümüz&nbsp;birkaç ihtiyarla sohbet ettik ve samimi laflar işitince doğrusu pek bahtiyar olduk.</p>

  <p class="calibre_">Her şeye rağmen, bu şehirlerin mazisini, mazideki hayatın zenginliğini tasavvur edebiliyorum. Camileri İstanbul'dakilerden daha küçük fakat onlar kadar&nbsp;muhteşem. Hemen her şehirde medreseler, irili ufaklı hanlar, külliyeler, ekalliyete&nbsp;ait mektepler; kiliseler, havralar mevcut. Fakat şimdi ekserisi boş ve iş görmüyor.&nbsp;Ekserisine asker yerleşmiş, muvakkat yatakhaneler, ahırlar haline getirilmişler:&nbsp;Dediğim gibi, o rüzgâr dört bir cihetten esmiş de zenginliği dört bir cihete&nbsp;savurmuş. Zenginlik buralarda harp etmiş, mağlup olmuş, şehit düşmüş de&nbsp;dönmemiş.</p>

  <p class="calibre_">Bir şey var ki Osmanlının etini kemiğini kemirmiş ve kemirmeye devam ediyor. Geriye ne kalacağını Allah bilir! Bazen İsmail Beyle bu minval üzre siyasi&nbsp;münakaşalarımız oluyor. İkimizin de vaziyet hakkındaki fikri pek müspet değil.&nbsp;İkimiz de bu vaziyetten bir vazife çıkarma temayülündeyiz fakat o, harp işlerini&nbsp;yürüten zevata pek itimat ediyor. Enver Paşa'nınkine benzer bıyıkları var. Artık&nbsp;bıyıkları onunki gibi olduğu için mi itimat ediyor, yoksa itimat ettiği için mi böyle&nbsp;bıyık bıraktı, bilmiyorum. Zannımca ikisi arasındaki farkı kendisi de unutmuştur.&nbsp;Benim harp hakkındaki fikrime gelince... İstanbul'dan çıktığımda nasıl bir ruh&nbsp;haleti içinde olduğumu en iyi Pederbey bilir. Şimdiyse galip gelme ümidi olmayan&nbsp;bir harbin içindeyim işte! Sıkıntılı bir şey var. Bu şey öyle kısa zamanda ve öyle&nbsp;derin bir şekilde ruhuma işledi ki, ne vakittir ümitsiz olduğumu sual etseler, tereddüt etmeden tevellüdümden beri derim. Bu boş şehirlerden, bu köy irilerinden,&nbsp;bu, ihtiyarların, meczupların, kadınların ve bitli çocukların yurdu haline gelmiş&nbsp;memleketten galibiyet ümidi hasıl olur mu? Fakat çaremiz yok, medet ya&nbsp;Muhammet deyip harp edeceğiz!</p>

  <p class="calibre_"><br /></p>

  <p class="calibre_"><i>"Nesibe'm,</i></p>

  <p class="calibre_"><i>Hayatta olsaydın, bu çeşit hezeyanlarımla elem vermemek için herhalde sana mektup yazmazdım. Yahut yazardım da hep iyi ve ümit verici şeylerden bahis&nbsp;açardım. Ne yapabilirim? Hayat, iradelerimin tabi olmayacak kadar uzağımızda&nbsp;cereyan ediyor. Ne fena ki, Harbiye Nezaretimizin de uzağında. Feragat ve&nbsp;fedakarlık para etseydi keşke. Aklıma strateji hocamız Hilmi Bey'in lafları geliyor.&nbsp;'Şahadetinizin içtimai bir faydası olduğuna iman edip etmediğiniz mühimdir' derdi. 'Böyle bir fayda ümit bile etmiyorsanız, içinde bulunduğunuz askeri vaziyetin ve&nbsp;sahip olduğunuz kuvvetin realitesi hususunda bir sahip olamaz, birliğinizde harp&nbsp;etme şevki vücuda getiremezsiniz.'</i></p>

  <p class="calibre_"><i>Şimdi... Bu kadar delikanlının şahadetlerinin içtimai bir fayda temin edeceğine iman getirdiğimi söylesem ne olur? Etmeyeceği besbelli ki! On senedir dört&nbsp;cihette ölüyorlar, ne fayda temin etti?</i></p>

  <p class="calibre_"><i>Artık mumum tükenmek üzere. Zaten iki tane kaldı, idareli kullanmak mecburiyetindeyim. İsmail Bey kandil yağı bulmak için çalışıyor. Bulamazsak&nbsp;Erzurum'a kadar ancak birkaç satır daha yazabilirim. Ya da eşkıyaya tesadüf edip&nbsp;mumlarına, yağlarına el koymak ümidiyle dua edeceğim. Fakat korkarım ki bu dua&nbsp;artık pek hayırlara vesile olmaz. Çünkü emrimizdeki mangaları, top arabaları ve&nbsp;hayvanlarla beraber bu sabah Erzincan'a uğurladık. Biz, kolordulara ait evrakı&nbsp;taşıyacağımızdan ve seri hareket mecburiyetinden küçük bir grupla yola çıkacağız,&nbsp;üstelik Erzincan'a da uğramayacağız. Ayşe'ye yazdığım mektubu da yarın sabah&nbsp;hareketten evvel postaya vereceğim.</i></p>

  <p class="calibre_"><i>Artık havalar soğumaya başladı. Bu akşam Sivas göğü katran gibiydi, ne vakit rahmet yağacak diye bekledik durduk amma yağmadı. Epey zamandır çift&nbsp;battaniyeyle yatıyoruz, şimdi altına sığınabileceğimiz bir çatı var fakat&nbsp;yürüyüşümüz ağır geçeceğe benziyor. Allah encamımızı hayır etsin, ne diyelim!</i></p>

  <p class="calibre_"><i>Sen varmışsın gibi ellerinden, gözlerinden yine öpüyorum.</i></p>

  <p class="calibre_"><i>Ellerin, gözlerin varmış gibi."</i></p>

  <p class="calibre1" style="margin:0pt; border:0pt; height:1em">&nbsp;</p>
  <hr class="calibre_3" />

  <p class="calibre1" style="margin:0pt; border:0pt; height:1em">&nbsp;</p>

  <p class="calibre_4">Münir Bey doğruca Enver Rıza'nın masasına yöneldi.</p>

  <p class="calibre_">Yanında yaşlı, küçük bir adam vardı.</p>

  <p class="calibre_">Adam sırtına yün bir ceket geçirmiş, ceketin içine keçe bir yelek giymiş. Yün pantolonunun paçaları bakanları rahatsız edecek kadar kısa; altından kirli beyaz&nbsp;yün çorapları görünüyor. Elinde, neredeyse kendinden büyük bir bavul taşıyor. Ağır&nbsp;olduğu belli; sağ omuzu fark edilir biçimde aşağı düşmüş.</p>

  <p class="calibre_">Enver Rıza'nın bakışları, bavula kazınmış, nal büyüklüğündeki orak-çekiç kabartmasına takıldı. Salondakiler, kabartmayı kaş göz ederek birbirlerine&nbsp;gösteriyorlardı.</p>

  <p class="calibre_">"Hoş geldiniz demeyecek misin?" dedi Münir Bey.</p>

  <p class="calibre_">Orak çekicin salonda garip ve solunması güç bir hava yarattığının o da farkındaydı. Aynı boğucu havayla, daha önce havaalanı polisinin küçük odasında&nbsp;sorguya çekildiklerinde de karşılaşmıştı.</p>

  <p class="calibre_">"Bu ne yahu?" demişti bir komiser.</p>

  <p class="calibre_">Öteki polisler de koşup yakından bakmışlar, "adamlardaki cesarete bak!" der gibi, kaşlarını kaldırıp gözlerini açarak hayranlıklarını göstermişlerdi.</p>

  <p class="calibre_">Durumu açıklamak Münir Bey'in on iki saatini almıştı.</p>

  <p class="calibre_">Enver Rıza, yaşlı adamın oturması için masasının karşısındaki koltuğu işaret etti. Babasına da kolilerden birini... Yaşlı adamdan bavulu almak için eğilip&nbsp;kulpundan tuttuysa da başaramadı. Aralarında tuhaf bir çekişme başladı. Dergi&nbsp;çalışanları olan biteni izlemeye daha fazla katlanamadılar ve birer ikişer sıvıştılar.</p>

  <p class="calibre_">"Boşuna bavula el atma, bırakmıyor," dedi Münir Bey. Yol boyunca almak için çok uğraştım, vermedi. Böylece senin inadının nereden geldiğini de öğrenmiş oldum;&nbsp;büyükdedene çekmişsin!"</p>

  <p class="calibre_">Konuşurken bir yandan da masanın üstündekileri, duvar diplerindeki paketleri, kolileri, oğlunun yüzünü inceliyordu. Bir dakikalığına yalnız kalmış olsa, belki&nbsp;çekmeceleri ve dolapları da karıştıracaktı ama şu anda elindekilerle yetinmek&nbsp;zorundaydı; girip çıkanların daha çok işaretlerle anlaştığı gergin bir ortam, oğlunun&nbsp;sıkıntılı, tatsız duruşu, beyaz boyası sigara dumanıyla grileşmiş duvarlar, toz&nbsp;içinde bir masa!</p>

  <p class="calibre_">Münir Bey her zamanki dağınıklığın dışında yakışıksız bir şey görememiş olmanın hayal kırıklığıyla dudaklarını sarkıttı.</p>

  <p class="calibre_">"Annenin geçen hafta biber dolması yaptığından haberin vardı, değil mi?" dedi.</p>

  <p class="calibre_">"Vardı, baba,"</p>

  <p class="calibre_">"Vardı tabii... Ben de annene öyle söyledim zaten; vardır, dedim. Peki, niye gelmedin?"</p>

  <p class="calibre_">"İşlerim vardı, baba; durumumuzu görüyorsun."</p>

  <p class="calibre_">"Herkesin işi var, biliyor musun? Ablanla enişten geldiler, çocukları da getirdiler."</p>

  <p class="calibre_">Enver Rıza, ortadaki sehpadan fotoğraf dosyalarını almak için içeri giren mizanpajcının çıkmasını bekledi.</p>

  <p class="calibre_">"Ahmet'e enişte demiyorum, baba," dedi. "Ahmet benim arkadaşım, onları ben tanıştırdım, ayrıca benden daha genç birine enişte demem."</p>

  <p class="calibre_">"Biliyorum ama o da bir gazeteci... Senin işin ondan daha mı ağır ki, baba evine kırk yılda bir uğruyorsun?"</p>

  <p class="calibre_">"Abartıyorsun, baba, kırk yılda bir değil."</p>

  <p class="calibre_">"Evet, yılda bir, yılbaşlarında, saat altıyla yedi arası. Bir de eskiden dolma yemeye gelirdin; tarih kadar eski, Ahmet Rasim yaşasaydı anlatırdı bunu."</p>

  <p class="calibre_">Yaşlı adam, tartışmaya ilgisiz görünmeye çalışarak önüne bakıyordu. Orak çekiçli bavulu kucağında. Elleri bavulun üstünden iki köpek dili gibi sarkmış; uzun&nbsp;bir koşudan sonra, soluk soluğa bir bekleyiş.</p>

  <p class="calibre_">"Biz biraz izninizi istesek!" dedi Enver Rıza ona.</p>

  <p class="calibre_">Münir Bey'i oturduğu koliden kaldırıp koluna girdi. Sürükleyerek öteki odaya, çalışanların inine götürdü. Oda kalabalıktı.</p>

  <p class="calibre_">"Beş dakika yalnız kalabilir miyiz, arkadaşlar?" dedi.</p>

  <p class="calibre_">Herkes çıktı. Peş peşe, birbirlerine dokunmamaya çalışarak dışarı süzüldüler.</p>

  <p class="calibre_">En son çıkan kapıyı dışarıdan kapatınca derin bir soluk aldı</p>

  <p class="calibre_">Anayola bakan pencerenin önüne oturdular. Konuşmaksızın yoldan gelip geçenleri izlediler. Bir süre sonra, Münir Bey, oğlunun yeterince pişmanlık&nbsp;duyduğuna kanaat getirip onu bağışladı. "Önümüzdeki hafta sonu mutlaka&nbsp;gelecektir," diye düşündü.</p>

  <p class="calibre_">Bağışlamanın getirdiği iç huzurunu bakışlarıyla olabildiğince yansıtmaya çalışarak, "biliyor musun Enver, artık büyük bir aile olabiliriz," dedi. "Annen, ben,&nbsp;ablan, enişten, çocuklar... Bazen, Nilgün'le yeniden evlenmiş olduğunu da&nbsp;düşünüyorum. Belki ikinci bir çocuk da yaparsınız, Defne'ye arkadaş olur. Yeşilköy'deki evi satarız o zaman. Hani üç katlı eski evler var ya, onlardan alırız.&nbsp;Bahçesi de olur. Sonra Büyükdede de bizimle olur. Düşünebiliyor musun?"</p>

  <p class="calibre_">Enver Rıza başını önüne eğmişti. Sokaktan gelen klakson seslerinden, uğultudan sıyrılmaya çalıştı ama sıyrıldığında babasına bakmaktan, bakışlarının onu&nbsp;yüreklendirmesinden korktu.</p>

  <p class="calibre_">Hayır, düşünemiyordu! Komün hayatını en son 1966'da denemişti, bu konuda pek başarılı sayılmazdı.</p>

  <p class="calibre_">"Ben hayatımdan memnunum, baba," dedi. "Yalnızım ve mutluyum, tahmin edemeyeceğin kadar iyi bir şey bu!"</p>

  <p class="calibre_">"Ama hala bir kadının yok, değil mi?"</p>

  <p class="calibre_">"Annem hala naylon torbaları ütülüyor mu?"</p>

  <p class="calibre_">"Ne alakası var? Ne demek istiyorsun? Ben sana kadının yok diyorum, naylon torbaları ütüleyen bir kadının bile yok!"</p>

  <p class="calibre_">"Nereden biliyorsun? Nilgün'den sonra pek çok arkadaşım oldu."</p>

  <p class="calibre_">"Arkadaşmış! Ne arkadaşı? Arkadaş dediğin erkek olur. Niye bu kadar saldırgansın, anlamıyorum; annesi naylon ütülüyormuş!"</p>

  <p class="calibre_">"Saldırgan olan ben değilim, sensin, baba! Moralimi bozuyorsun, beni yönetmeye kalkışıyorsun. Artık çocuk olmadığımı anlamak istemiyorsun. Canın istediği zaman&nbsp;başıma dert açamazsın, tamam mı? Canın sıkıldığında beni arayıp çıkışamazsın. Ben&nbsp;otuz yaşındayım!"</p>

  <p class="calibre_">"Otuz beş!"</p>

  <p class="calibre_">"Evet, otuz beş! Ayrıca, biber dolması istersem Çiçek Pasajı'na gidip yerim. Üstelik annemden daha iyi yapıyorlar!"</p>

  <p class="calibre_">"Haksızlık etme! Annenin dolmaları için şiir bile yazmıştın, hatırlamıyor musun?"</p>

  <p class="calibre_">"Yazmayı yeni öğreniyordum, baba, ilkokul birdeydim."</p>

  <p class="calibre_">Susup dışarı baktılar. Bulanık bir Cağaloğlu sokağı. Her şeyin üstüne çıkmış pis bir duman. Renkler kayıp; dünya gri.</p>

  <p class="calibre_">"Peki büyükdedene ne diyorsun? Artık hayatımızda böyle biri var."</p>

  <p class="calibre_">Gri, gri, her şey gri. İnsan da gri. İnsan da zamanla mazot kokuyor, uyum sağlıyor. Sesi gitgide klakson sesine dönüşüyor, kalp atışları uğultu oluyor.</p>

  <p class="calibre_">"En son numaran bu mu, baba? Nereden buldun bu ihtiyarı?"</p>

  <p class="calibre_">Münir Bey kolunu koltuğa yaslamış, elini yanağına koymuş. Oğluna hayretle bakıyor.</p>

  <p class="calibre_">"Bu kadar ilgisiz olamazsın! Seni bir haftadır arıyorum, bir büyükdeden olduğunu söylüyorum, bana inanmıyor musun?"</p>

  <p class="calibre_">"Yani, nasıl inanayım baba? Bir sabah işyerime tanımadığım bir adam getiriyorsun ve diyorsun ki; işte senin Büyükdeden! Normal mi bu? Herkesin başına&nbsp;gelir mi? Hatırlıyor musun, lise birdeyken birkaç kez Sultanahmet'ten turist&nbsp;getirmiştim eve..."</p>

  <p class="calibre_">"Hatırlamam mı? Leş gibi kokuyorlardı. Otel paraları yok, seni kandırıyorlar."</p>

  <p class="calibre_">"Güzel... İşte senin yaptığın da bundan farklı bir şey değil!"</p>

  <p class="calibre_">Münir Bey koltuğunda doğruldu, heyecanlı bir tavırla oğluna yaklaştı.</p>

  <p class="calibre_">"Bu başka!" dedi. "Bu ihtiyar bizim kanımızdan. O bizim dedemiz."</p>

  <p class="calibre_">Enver Rıza çaycıyı çağırıp çay söyledi, sigara yaktı. Oda yavaşça yumuşadı, sigara dumanı duvarları yalayıp tatlı bir hüzün oluşturarak iki küçük masanın,&nbsp;sandalyelerin, sehpanın, parkenin üstüne döküldü.</p>

  <p class="calibre_">"Yoruyorsun beni baba!"</p>

  <p class="calibre_">"Niye bu kadar ilgisizsin? Yarın ben olmayacağım, beni çok arayacaksın/'</p>

  <p class="calibre_">"Ne zaman avucumdaki gülü sana vermek istesem ağzını açıyorsun, baba. Gülü yiyeceksin diye korkuyorum."</p>

  <p class="calibre_">"Sen istenmeyen bir çocuk değildin ki! Kedi gibiydin, seni evime aldım, şimdi de kuyruğuna dokunmak istiyorum; hepsi bu."</p>

  <p class="calibre_">Kapı açıldı. Çaycı sessizce içeri süzüldü, masaya iki çay koyup geldiği gibi sessizce çıktı.</p>

  <p class="calibre_">Münir Bey, Enver Rıza'nın dalgınlıkla kül tablasında bıraktığı yarım sigarayı duygularının üstünde söndürdü.</p>

  <p class="calibre_">"İçme şunu!"</p>

  <p class="calibre_">Yüzünü buruşturdu, acıyarak oğluna baktı.</p>

  <p class="calibre_">"Ben de şaşkınım," dedi. "Bu, senin için olduğu kadar benim için de yeni bir şey. Dedeni kaç yaşındayken kaybettim biliyor musun? Yedi yaşındaydım... Bu ihtiyarı&nbsp;görünce içimde bir şeyler kıpırdadı. Tıpkı dedene benziyor, onu yeniden bulmuş&nbsp;gibi oldum. Hep bahsederdi babasından. Düşünebiliyor musun, savaşa gittiğinde&nbsp;deden de yedi yaşındaymış, bir daha dönmemiş. Şimdi onun bir sığıntı gibi&nbsp;yaşamasını istemiyorum, senin de ona sahip çıkmanı istiyorum. Bunu bana çok mu&nbsp;görüyorsun? Üstelik yalnızca altı ay kalacak, sonra geldiği yere gidecek. .. Annenle&nbsp;evlendikten sonra yıllarca nasıl yaşadığımızı unutmamışsındır umarım.&nbsp;Akrabalarımızın bağışladığı evlerde, sığıntı gibi..."</p>

  <p class="calibre_">"Yine abarttın baba, Yeşilköy'deki evin köşkten farkı yoktu, orası bize aitti. Büyükannem bir kez olsun kira almadı bizden."</p>

  <p class="calibre_">"Olsun! Biz yine de sığıntıydık işte! Şimdi, hayatımda ilk kez bana sığınan biri oldu. Hepiniz kayboldunuz, hepiniz kaçtınız. Ablan, sen..."</p>

  <p class="calibre_">"Ablam kaçmaz, baba! Sen onu benim başıma atarsın!"</p>

  <p class="calibre_">"Tamam, kabul ediyorum ama ne yapsaydım yani? Gençtiniz, daha iyi anlaşıyordunuz, özgürlük istiyordunuz. Hiç olmazsa birlikte özgür oldunuz,&nbsp;birbirinize kol kanat gerdiniz. Kötü mü ettim?"</p>

  <p class="calibre_">Enver Rıza çayına şeker atıp karıştırdı.</p>

  <p class="calibre_">"Bu ihtiyarın nereden çıktığını gerçekten bilmek istiyorum, baba," dedi. "Korkarım onu da başından atmak istiyorsun!"</p>

  <p class="calibre_">Münir Bey yapmacık bir öfkeyle ayağa kalktı. Çay bardağını oğlunun önüne itti. Kuyruğuna dokunmak istediği kedi tepkisiz bir yüz ifadesiyle bakıyordu.</p>

  <p class="calibre_">"Sende hiçbir şey yok!" dedi. "Böyle mi olmalıydın? Yazık! Evine geleceğim diyorum, kaçıyorsun. Terbiyesizlikten başka nedir bu?"</p>

  <p class="calibre_">"Anlat öyleyse! Seni inandırmış olabilirler ama ben onun büyükdedem olduğuna inanmak zorunda değilim."</p>

  <p class="calibre_">Münir Bey hemen oturdu. Sokağa baktı. Her şey gri. Mazot kokusu, klakson sesi, uğultu.</p>

  <p class="calibre_">"Altı ay kadar önceydi," dedi.</p>

  <p class="calibre_">Üst üste birkaç yudum çay içti.</p>

  <p class="calibre_">"Rus konsolosluğundan aradılar... Adresimi, telefonumu nereden bulduklarını bilmiyorum ama yıllardır arıyorlarmış bizi. Çünkü dedem yıllar önce İstanbul'daki&nbsp;akrabalarını bulmak için Rus hükümetine başvurmuş, ilgilenmemişler, bulamadık&nbsp;demişler. Geçen yıl büyükdedeni tanıyan bir Rus araştırmacı Baytar Mektebi'nin&nbsp;kayıtlarında tesadüfen onun adını görmüş. Samatya'daki eski evin adresini tespit&nbsp;edip Rusya'ya dönmüş."</p>

  <p class="calibre_">"Büyükdede baytar mı?"</p>

  <p class="calibre_">Enver Rıza'nın sorusu bir süre havada kaldı.</p>

  <p class="calibre_">"Büyükdede! Bunu ben mi dedim?"</p>

  <p class="calibre_">Münir Bey'in yüzü bir anda renklendi.</p>

  <p class="calibre_">"Eh, anlattırmıyorsun ki, oğlum! Yani, bunu büyükdedenle hiç konuşmadık ama şu konsolosluktan gelen adam baytar olduğunu söyledi. Sonra, Rusya'da kalan aile&nbsp;üyemiz için davetiye çıkarıp çıkaramayacağımı sordu telefonda. Bu işle özel olarak&nbsp;ilgileniyorum dedi. Daha sonra yüz yüze de görüştüm zaten. Çinli gibi bir adam. O&nbsp;da akrabamız olduğunu iddia etti."</p>

  <p class="calibre_">"O zaman niye anlatmadın peki bunu?"</p>

  <p class="calibre_">"Seni bulmak kabil mi? Ayrıca sen her şeyini anlatıyor musun bana?"</p>

  <p class="calibre_">"Adamın Çinli gibi olduğundan emin misin? Yani Çinli miydi?"</p>

  <p class="calibre_">"Bilmiyorum, çekik gözlüydü ama gerçekten akrabamız olabilir. Dedelerimiz Kırım'dan gelmemişler mi?"</p>

  <p class="calibre_">"Büyükdede Kırım'dan mı gelmiş?"</p>

  <p class="calibre_">"Hayır canım, ben üç yüzyıl evvelinden bahsediyorum."</p>

  <p class="calibre_">"Peki o Çinli gibi adam mı Kırım'dan gelmiş?"</p>

  <p class="calibre_">"Hayır oğlum, o Altay'dan gelmiş, Belura mı Beluna mı öyle bir yer. Ama bize benziyordu işte! Çekik gözlüydü, dedim ya! Garip bir Türkçesi vardı, sanki köyde&nbsp;öğrenmiş gibi... Sonra, şu Rusya'daki aile üyesi filan deyince heyecanlandım tabii.&nbsp;Olur ya, yedi göbek öteden bir yeğen, bir amca çocuğu... Öyle bir şey sandım ve&nbsp;verdikleri davet formunu doldurup imzaladım. Sonra bir süre ses çıkmadı o&nbsp;Çinliden. Ben de unutmuştum. Üç hafta önce yine telefon etti. Akrabamızın&nbsp;yolculuk için hazır olduğunu, belirttiği tarihte havaalanında karşılamam gerektiğini, kendisinin de geleceğini söyledi. Ben de gittim işte! Karşıma bu ihtiyar&nbsp;çıktı. Sakin, sessiz bir adamcağız. Yaralı kuş gibi. Eve götürdüm, misafir odasını&nbsp;ona verdik. Kalıyor. Geçen gün dedenin mezarına götürdüm. Bir saat kadar öylece&nbsp;ayakta durduk. Ben ağladım, o hiçbir şey yapmadı. Biliyor musun, sabahları bizden&nbsp;önce uyanıp dışarı çıkıyor. Akşam gelip yemeğini yiyor ve yatıp uyuyor. Altı aylık&nbsp;ikamet vermişler, ekim başında gidecek."</p>

  <p class="calibre_">"İyi!"</p>

  <p class="calibre_">"Ne demek iyi?"</p>

  <p class="calibre_">"Ne güzel işte! Anneme de dertleşecek biri çıktı."</p>

  <p class="calibre_">"Dedem konuşmuyor ki?"</p>

  <p class="calibre_">"Nasıl? Dilsiz mi?"</p>

  <p class="calibre_">"Sanmıyorum, bazen ses çıkardığı oluyor ama biraz çekingen... Ya da, ne bileyim, bize ısınamamış olabilir."</p>

  <p class="calibre_">"Ama bana mutlaka ısınır, öyle değil mi? Doğruyu söyle, buraya yalnızca bunun için geldin!"</p>

  <p class="calibre_">"Ne yapayım, Enver? Ablanlar geldiğinde ihtiyara yatacak yer bile gösteremiyoruz. Biliyorsun Mehtap'ı bazı geceler bize bırakıyorlar. Ayrıca annenin&nbsp;de şekeri var, böbreği var, rahatsız..."</p>

  <p class="calibre_">"Peki, aileden kimseyi tanıyor mu? Seni kandırmadıklarını nereden biliyorsun?"</p>

  <p class="calibre_">"Niye yapsınlar böyle bir şeyi, oğlum? O Çinli dedi ki..."</p>

  <p class="calibre_">"Ne Çinlisi baba! Rus konsolosluğunda niye bir Çinliyi çalıştırsınlar?"</p>

  <p class="calibre_">"Yani, adam Çinli gibiydi dedim ya, tam Çinli değildi."</p>

  <p class="calibre_">Dışarıdaki uğultu, camlara sakız gibi yapışmıştı. İstanbul kirli bir sokak çocuğu; sakız çiğniyor, sık sık çatlatıyor.</p>

  <p class="calibre_">"Ben şuna inandım, Enver," dedi Münir Bey. "Bu ihtiyar benim babamın babası. Yani dedem! Yani, o benim çok yakınım. Senin de çok yakının. Dedenin babası,&nbsp;babanın dedesi! Onun rahat etmesini istemekle hata mı ediyorum? Bunu kimden&nbsp;isteyebilirim ki? Elbette, en yakınımdan, oğlumdan... O gelmeden önce, kendi&nbsp;çapımda biraz araştırma yaptım tabii; ben aptal değilim. Sultan halana gittim.&nbsp;Hatırlıyor musun Sultan halanı? Uzaktan akrabamızdı, Beykoz'da oturuyordu, sen&nbsp;küçükken arada bir çıkar gelirdi bize."</p>

  <p class="calibre_">"Sultan hala,&nbsp;hâlâ&nbsp;yaşıyor mu?"</p>

  <p class="calibre_">"Evet, doğrusu ben de ummuyordum ama Beykoz'a gidip gördüm; hâlâ yaşıyor. Yatağından kalkamıyor artık. Oturup sohbet ettik, aklı yerinde sayılır. Dedemin&nbsp;adını söyleyince birden ağlamaya başladı zavallı. Künyesinin şark cephesinden&nbsp;geldiği günü bile hatırlıyor, inanır mısın?"</p>

  <p class="calibre_">"Yani Büyükdedem savaşta mı ölmüş?"</p>

  <p class="calibre_">"Evet! Yani, Sultan halan öyle diyor."</p>

  <p class="calibre_">"O zaman içerdeki ihtiyar kim?"</p>

  <p class="calibre_">"Büyükdeden!"</p>

  <p class="calibre1" style="margin:0pt; border:0pt; height:1em">&nbsp;</p>
  <hr class="calibre_3" />

  <p class="calibre1" style="margin:0pt; border:0pt; height:1em">&nbsp;</p>

  <p class="calibre_4">Yarım saat kadar sonra, Enver Rıza babasını bir kez daha anlamış, kendine olan inancını bir kez daha yitirmiş bir halde dergi çalışanlarının ininden çıkıp salon&nbsp;kapısına yöneldi. Omuzları çökmüştü. Münir Bey arkasındaydı, elini oğlunun çöken&nbsp;omuzuna koymuştu.</p>

  <p class="calibre_">"Anlayışla karşılayacağını biliyordum, oğlum," dedi fısıldayarak. "Yalnızca altı ay... Belki de daha az..."</p>

  <p class="calibre_">İçeri girdiler.</p>

  <p class="calibre_">Önce Enver Rıza gördü manzarayı.</p>

  <p class="calibre_">İçerdekiler Büyükdede'nin oturduğu koltuğu çevrelemiş, sessizce onu izliyorlardı. Salonda ince, kederli bir ses yankılanıyordu.</p>

  <p class="calibre_">"Ne oluyor arkadaşlar?" diye fısıldadı Enver Rıza.</p>

  <p class="calibre_">Çaycı kulağına eğildi:</p>

  <p class="calibre_">"Telefon geldi de!"</p>

  <p class="calibre_">"Büyükdedeme mi?"</p>

  <p class="calibre_">Durumu iyice kanıksamış görünüyordu. Anlamadığı bir dili konuşan bu yaşlı sesin sahibi artık kesinlikle büyükdedesiydi.</p>

  <p class="calibre_">"Hayır," dedi çaycı. "Düşündüğünüz gibi değil, telefon size geldi." Büyükdede'nin çevresini saranlar çarpıp düşürmesin diye, elindeki askıyı&nbsp;yüksekte tutuyordu. Enver Rıza'nın sinirlendiğini görünce yana çekildi, ihtiyarı&nbsp;kuşatan daire bozuldu.</p>

  <p class="calibre_">"Telefon geldi," dedi bir muhabir fısıldayarak.</p>

  <p class="calibre_">"Görüyorum... Herhalde hiçbiriniz açmadınız, Büyükdedem açtı."</p>

  <p class="calibre_">"Hayır, telefonu ben açtım. Bir adam Farsça bilip bilmediğimi sordu, Türkçesi bayağı kötüydü. Bilmiyorum, dedim. Sonra arkadaşlara sordum, binada Farsça bilen&nbsp;biri var mı diye, Büyükdedeniz elini kaldırdı, ben de ahizeyi ona verdim."</p>

  <p class="calibre_">Yaşlı adam, ince, kederli sesiyle dokunaklı bir türkü okuyor gibiydi.</p>

  <p class="calibre_">"Betefavoğ reşidim, ruze pencşembe... Yedikule, der kuçeye Kuyulu Bakkal, plake, şanzdeh..." (Anlaştık, perşembe günü... Yedikule, Kuyulu Bakkal Sokak, numara on altı...)</p>

  <p class="calibre_">Çaycı olay yerinden iyice uzaklaştı; yerini Enver Rıza'ya bıraktı. Muhabirler de saygıyla birer adım gerilemişlerdi. Büyükdede'yi gören çerçeveye Münir Bey de&nbsp;sığabiliyordu artık.</p>

  <p class="calibre_">"Ne olmuş Enver?" diye sordu.</p>

  <p class="calibre_">"Bir şey olmamış baba. Gördüğün gibi, Büyükdede telefonda konuşuyor."</p>

  <p class="calibre_">"Öyle mi? Demek ki konuşabiliyormuş. Ama Türkçe konuşmuyor, yoksa bilmiyor mu?"</p>

  <p class="calibre_">"Biliyordur, baba, biliyordur."</p>

  <p class="calibre_">Münir Bey bir kaç kez öksürdü. Gözü kapıdaydı.</p>

  <p class="calibre_">"Bak, ben artık çıkmalıyım, Enver. Hoşça kal diyemediğim için özür dilediğimi söyle ona. Beşiktaş'ta bir arkadaşıma uğramam lazım, kızı ameliyat oldu, geçmiş olsun&nbsp;diyeceğim. Ora<span style="text-indent: 0.4in;">dan da Taksim'e gidip elektrik parasını yatıracağım. Hafta sonunda sana uğrarım, tamam mı? Mutlaka uğrarım. Ya da, ne bileyim, belki dedemi alıp sen bize gelirsin.&nbsp;Sanırım bu daha iyi bir fikir. Hem Ayla'yla enişten de gelir. Nilgün'ü çağırmamı da&nbsp;ister misin?"</span></p>

  <p class="calibre_">Enver Rıza, babasının yüzüne bakmadan, söylediklerini anlamadan başını salladı. Münir Bey bunun bir tür olumlama ve bir tür de uğurlama olduğunu düşünüp arkasını&nbsp;döndü; çıkıp gitti.</p>

  <p class="calibre_">"Herkes işinin başına!" dedi Enver Rıza.</p>

  <p class="calibre_">Büyükdede konuşmasını bitirmiş, ahizeyi yerine koymuştu. Çaycı havada askısını çalkalayıp dışarı süzüldü. Muhabirler yan odaya, inlerine gittiler. Ayak işlerine&nbsp;bakan genç isteksizce geri çekildi.</p>

  <p class="calibre_">"Sen de gidebilirsin," dedi Enver Rıza ona.</p>

  <p class="calibre_">Arkasından kapıyı kapattı, masasına geçip oturdu. Büyükdede'yle yalnız kaldılar.</p>

  <p class="calibre_">Bir süre sessiz, hareketsiz, öylece durdular.</p>

  <p class="calibre_">Büyükdede bavulunun üstüne kapanmış. Artık duvarları da incelemiyor, yalnızca kendi ayaklarına bakıyor. Elleri, bavuldaki lekeyi örtüyor; rengi solmuş, nal&nbsp;büyüklüğünde bir orak çekiç!</p>

  <p class="calibre_">Enver Rıza koltuğundan kalktı.</p>

  <p class="calibre_">"İsterseniz eve gidelim," dedi.</p>

  <p class="calibre_">Yanıt beklemeden yanına koştu. Bavulu ihtiyarın kucağından koparır gibi aldı. Sonra yan odaya girdi.</p>

  <p class="calibre_">"Ben çıkıyorum arkadaşlar, savcılıktan ararlarsa ne yapacağınızı biliyorsunuz."</p>

  <p class="calibre_">"Ne yapacağız abi?" dediler koro halinde.</p>

  <p class="calibre_">"Ne demek ne yapacağız? Avukat Salih'i arayacaksınız, çekmecemdeki fihristten numarasını bulabilirsiniz."</p>

  <p class="calibre_">Binadan çıkıp bir taksiye bindiler.</p>

  <p class="calibre_">Enver Rıza başını cama dayayıp gözlerini kapadı.</p>

  <p class="calibre_">"Bunu hak ediyorlar mı?" dedi birden Büyükdede.</p>

  <p class="calibre_">"Neyi hak ediyorlar mı?"</p>

  <p class="calibre_">"Bu sert muameleyi... Hep böyle nobran mısın?"</p>

  <p class="calibre_">Gözlerinin önünden birbirine eklenmiş fotoğraflar halinde uzun bir İstanbul geçiyor; Valilik, Eminönü, Köprü, balık tutanlar, cüzdan satanlar,&nbsp;tarak satanlar, hiçbir şey satmadan, hiçbir şey yapmadan öylece duranlar, rengi&nbsp;olmayan taş binalar ve her şeyin üstünde boşa gitmiş bir iyilik gibi duran mavi.</p>

  <p class="calibre_">Stadyumun önünde uzun bir kuyruk var.</p>

  <p class="calibre_">"Erteleme maçı olmalı, dün oynanacaktı, otuzuncu dakikada olay çıktı, ertelendi. Niye her şeyi bilmek zorundayım. Gerekli gereksiz. Niye? Çünkü gazeteciyim!&nbsp;Bütün istediğim bu değil miydi? Bu muydu?"</p>

  <p class="calibre_">Başını çevirip Büyükdede'ye baktı.</p>

  <p class="calibre_"><br /></p>

  <p class="calibre_"><i>"Sert muamele, öyle mi? Hep böyle nobran mıyım, öyle mi? Değilim! Koşullar beni nobran yapıyor. Yılın birkaç ayını cezaevinde geçiriyorum. Haftanın birkaç&nbsp;gününü mahkemede, poliste geçiriyorum. Kabalık ettiğim adamlar ve kadınlar&nbsp;akşamları işten çıkıp meyhanelerde zıkkımlanırken, ben çamur gibi mercimek&nbsp;çorbasına kaşık sallıyorum, maaşları maaşımdan artan adamların karşısında&nbsp;saatlerce ayakta duruyor; ifademi almaları için eşref saatlerini bekliyorum. Hayır,&nbsp;hep böyle nobran değilim!"</i></p>

  <p class="calibre_"><i><br /></i></p>

  <p class="calibre_">"Bugün biraz sinirliyim," dedi.</p>

  <p class="calibre_">Yanıtının Büyükdede'yi tatmin edip etmediği pek umurunda değildi.</p>

  <p class="calibre_">Bavul aralarında duruyor. Dostluk mu düşmanlık mı? Belirsiz bir durumu dilsiz bir tanık gibi sessizce onaylıyor.</p>

  <p class="calibre_">"Adamın ismi Cemşid," dedi Büyükdede.</p>

  <p class="calibre_">"Anlamadım, bir şey mi dediniz?"</p>

  <p class="calibre_">"Adamın ismi Cemşid, dedim."</p>

  <p class="calibre_">"Hangi adamın?"</p>

  <p class="calibre_">"Sana telefon eden adamın... Şu Farsça konuşan... Seni muhakkak görmek istiyor. Perşembe günü müsaitsindir herhalde. Sabah namazından sonra."</p>

  <p class="calibre_">Taksi Maçka sırtını döndü. Uzaktan deniz görünüp kayboldu.</p>

  <p class="calibre_">"Bir dakika... Bu tamamen benim işim. Adamla görüşmek istediğimi nereden çıkardınız?"</p>

  <p class="calibre_">Büyükdede gülümsedi. Sağ elini iki kez orak çekice vurdu.</p>

  <p class="calibre_">"Bence görüşmelisin," dedi. "Hem merak etme, ben de yanında olacağım!"&nbsp;</p>

  <p class="calibre_">"O niye?"</p>

  <p class="calibre_">"Ehil bir mütercime ihtiyacın olacak çünkü... Ayrıca emin biri olmalı!"</p>

  <p class="calibre1" style="margin:0pt; border:0pt; height:1em">&nbsp;</p>
  <hr class="calibre_3" />

  <p class="calibre1" style="margin:0pt; border:0pt; height:1em">&nbsp;</p>

  <p class="calibre_4">Sokağın başındaki arsanın açıklığından, iki apartmanın arasında yanıp sönen yıldızlar görünüyor. Gökyüzü rüzgarda dalgalanan bir cibinlik gibi hafifçe&nbsp;kımıldıyor; baharın penceresi açık.</p>

  <p class="calibre_">Ben bir akasya ağacıyım.</p>

  <p class="calibre_">Dünya uyurken ben de dinlenirim. Başımı karanlığa yaslarım, gözlerimi yumarım. Düşümde, birdenbire söylenivermiş sözcüklerin boşlukta zıplayıp dans ettiklerini&nbsp;görürüm. Hanımellerinin alımlı sözleri, fesleğenlerin cilveleri, komşu apartmanın&nbsp;bahçesindeki küçük şakayığın çığlığı birbirine karışır.</p>

  <p class="calibre_">Enver Rıza salondaki yemek masasında, dosyaları açıp kapatıyor. Sağ elinde buzları tıkırdayan ağzına kadar rakı dolu bir bardak.</p>

  <p class="calibre_">Eve gelince ilk işi yatak odasındaki televizyonla çalışma odasındaki dosyaları salona çıkarmak oldu. Çalışma odasını altı aylığına Büyükdedesine bıraktı.</p>

  <p class="calibre_">Büyükdede orada mırıltılarla uyuyor.</p>

  <p class="calibre_">Düşünde, gece vakti, kar altında bir ormanda nal izlerini takip ediyor. Mekkare nalları. Hayvan sakatlanmış. Canı yanmış olmalı; sol ön ayağı kara daha az saplanmış.&nbsp;Uzaklardan mitralyöz tarrakaları duyuluyor, süvari tümeninin gözcü kolu çatışmaya&nbsp;girmiştir. Uzak durmalı!</p>

  <p class="calibre_">Nizamettin yavaşça yanına sokuluyor:</p>

  <p class="calibre_">"Yolu terk edek kumandan," diye fısıldıyor. "Bayıra vurak, daha emniyetlidir."</p>

  <p class="calibre_">İzleri takip etmeyi bırakıyor. Mekkare çavuşunu yanına çağırıyor.</p>

  <p class="calibre_">'Teçhizatları katırlara yükleyin, bayıra vuracağız," diyor.</p>

  <p class="calibre_">Patikada yürümeye başlıyor. Ayakları yürüdükçe ağırlaşıyor.</p>

  <p class="calibre_">Karanlık ve soğuk. Altında, bastıkça çıtırdayan, inleyen beyaz bir dünya. Gülümsemeyi unutturan bıçak; rüzgar. Çalılıkların arasında kuş ölüleri. Bir ağacın&nbsp;üstünde, dallardan birine oturup uyumuş ve uyanamamış, göz çukurları boş bir&nbsp;asker. Yanı başında üç beş karga.</p>

  <p class="calibre_">Sonunda aydınlık bir sabaha çıkıyor.</p>

  <p class="calibre_">Yıllardır hep böyle oluyor. Bir gün de başka yere çıksa! Sabaha değil de geniş bir ovaya örneğin; karaçamların arkasından mehtabın apaçık göründüğü yere.&nbsp;Orada öylece durup başını havaya kaldırsa! Barut kokusu ansızın çekiliverse; yerini&nbsp;hiç tanımadığı düş meyvelerinin kokularına bıraksa! Yavaşça yere uzansa ve bir&nbsp;daha kalkmasa...</p>

  <p class="calibre_">Yataktan çıkıp yün pantolonunu, gömleğini giyiyor. Yeleğini, ceketini sırtına geçiriyor.</p>

  <p class="calibre_">Salona girince dosyaların üstüne yığılıp sızmış torununu görüyor. Ayaklarının ucuna basarak yanına gidiyor; onun kendisi için bıraktığı anahtarları alıyor&nbsp;masadan.</p>

  <p class="calibre_">Dışarı çıkıyor.</p>

  <p class="calibre_">Hava henüz aydınlanmamış. Kuş sürüleri çıldırmış, bulutlar gibi uçuyorlar, cıvıltılarıyla bahar sabahını çağırıyorlar.</p>

  <p class="calibre_">İkinci katın penceresinde beliren genç kız onu izliyor.</p>

  <p class="calibre_">Bahçe kapısı gıcırdayarak açılıyor. Sabah çiyi her şeyi ıslatmış. Demiri, pası, gıcırtıyı, yapraklarımı, düşüncelerimi...</p>

  <p class="calibre_">Elleri ıslaklığı algılamıyor; derisi yün bir eldiven gibi artık. Soğuğu, sıcağı duymuyor.</p>

  <p class="calibre_">"Islak olmalı" diye düşünüyor. "Çünkü sabah!"</p>

  <p class="calibre_">Yaşam, uzun süredir koşutluklarla yürüyor. Çiy yok, çiyin deneyimlerle edinilmiş bir imgesi var. Yaşamın kendisi yok, çevresinde yaşama benzeyen bir şey var.&nbsp;Güneş doğduysa toprak ısınacak demektir. Sabahsa, yeni uyandıysan sevinç duymalısın; bir gün daha yaşayacaksın. Ne güzel!</p>

  <p class="calibre_">"Sen istedin Abdülhalim...</p>

  <p class="calibre_">Kaybettiklerini bulmayı ümit ettin, olmadı...</p>

  <p class="calibre_">Evladın öleli seneler olmuş, mezarını otlar bürümüş, bir çiçek olsun dikmemişler üstüne... Torunum iki fotoğrafını gösterdi. İkisi de yaşlılığında çekilmiş. Oğlu, kızı,&nbsp;torunları yanında oturuyor... Birbirlerine aitler; bu yüzden müşterek bir sima&nbsp;halindeler. Ağaç gibi.</p>

  <p class="calibre_">Buradan Sultanahmet'e gitmek kaç saatimi alır?</p>

  <p class="calibre_">Yeşilköy'den giderken otomobile binmek mecburiyetinde kalmıştım bir defasında. Şimdi yürümek istiyorum."</p>

  <div class="mbp_pagebreak" id="calibre_pb_1"></div>
</body>
</html>
