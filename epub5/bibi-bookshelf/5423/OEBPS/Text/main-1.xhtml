<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="calibre4">-Ebe getirdiniz mi?</p>

  <p class="calibre4">-Ebe de ne olacak? İşte, tavana urganı bağladım. Ona asıla asıla kurtulur.</p>

  <p class="calibre4">-Ya sonra?</p>

  <p class="calibre4">-Sonrası ne olacak? Hepimiz böyle doğduk, dedi. Ve sözüne bir şey ilave etmeden, doğum odasına girdi.</p>

  <p class="calibre4">İsmail, sokak kapısının yanında, hemen yan eşik üstünde kıvrılmış yatıyor. Dünyadan haberi yok. Beni evin ta öbür ucundan uyandırıp, ayağa kaldıran feryatlar iki adım ötede, onun kulaklarına kadar varamıyor.</p>

  <p class="calibre4">Doğuran kadının sesi, hemen hemen gayri insani diyebileceğim bir acayip bağırış halini aldı. Bir cigara yaktım. Odamın içinde dolaşmağa başladım. İçimde, buraya ilk geldiğim gece bile duymadığım bir perişanlık var. Yelkenleri parçalanmış bir küçücük gemide bir deniz kazası geçirmekte olan adam gibiyim.</p>

  <p class="calibre4">Kadının feryatları, boranın ıslıklarını hatırlatıyor. Şimdi batacağız. Şimdi batacağız.</p>

  <p class="calibre4">Birden, bir yalçın çığlık ve sessizlik. Bir derin ıssızlık...</p>

  <p class="calibre4">Mutlaka kadın doğurmuş olacak.</p>

  <p class="calibre4">Dünden beri, Mehmet Ali'nin bir oğlu var. Ben görmedim. Fakat, İsmail'in anlattığına göre, o kadar küçük bir şeymiş ki, insan avucunun içinde ağırlığını duymadan onu taşıyabilirmiş.</p>

  <p class="calibre4">-İsmail, mutlaka sen de doğduğun zaman, onun gibi şeydin. Bak, hala bir türlü büyümüyorsun.</p>

  <p class="calibre4">-Evlenirsem daha gelişirim.</p>

  <p class="calibre4">-Evlenmek mi? Sen ha, olacak iş mi bu İsmail?</p>

  <p class="calibre4">-Neden olmasın? Ben üç aydır yavukluyum bile. Bu kez ürün iyi olursa mutlaka evleneceğim.</p>

  <p class="calibre4">-Daha, bıyığın, sakalın çıkmamış. Daha on beş yaşına bile basmadın. Şu boyuna bosuna bak.</p>

  <p class="calibre4">Bana kızdığını hissediyorum. Göğsünü mısır tavuğu gibi öne doğru şişiriyor. Başını dimdik kaldırıyor:</p>

  <p class="calibre4">-Kız beni istiyor.</p>

  <p class="calibre4">Gülmekten kendimi güç tutuyorum.</p>

  <p class="calibre4">-Ya anası babası?</p>

  <p class="calibre4">-Anası babası yok. Halasının yanında oturur. O da vermezse kaçırırım.</p>

  <p class="calibre4">-Gözünü aç, sonra Süleyman gibi olursun. Başına neler geldi, kendi gözünle gördün.</p>

  <p class="calibre4">Gerçekten yazmayı unuttum. Süleyman üç dört günden beri ortadan kaybolmuştu. Kimse nereye gittiğini bilmiyor.</p>

  <p class="calibre4">Hatta arkadaşı Memiş bile... Meczup uzaklarda, belirsiz bir noktayı gösteriyor:</p>

  <p class="calibre4">-Deha, aha... gibi anlaşılmaz şeyler söylüyor, sonra manalı manalı sırıtıyor.</p>

  <p class="calibre4">Lakin, görünen köy için kılavuza ne hacet? Bilen bilir ki,</p>

  <p class="calibre4">Süleyman nerededir?</p>

  <p class="calibre4">Ekinler sararmağa başladı. Zavallı ekinler... En yükseği iki yaşında bir çocuk boyunu geçmiyor. Orta Anadolu'nun topraklarındaki ıstırap sanki bunlarda en açık ifadesini bulmuş gibidir.</p>

  <p class="calibre4">Akşam üstleri bütün başaklar yetim boyunlarını büküyorlar ve hazin köklerine bakıyorlar.</p>

  <p class="calibre4">Ben bu manzarayı seyrederken eski Türklerin niçin hep Rumeli'ye uzanmak istediklerinin manasını anlıyorum.</p>

  <p class="calibre4">Anadolu'nun ortası, asıl anavatanın göbeği tuzlu göllerden, kireçli topraklardan ibaret bir çorak ülkedir. Burada, Türk milleti, çölde Beni İsrail'i andırır. Şimdi ise bir cehennem çemberi onu, her tarafından kuşatmıştır. Bütün bereketli ve zengin toprakları çepeçevre elinden alınmıştır. İstiklal Mücadelesinin ya ölürüz, ya kurtuluruz, parolası işte, bundan ileri geliyor.</p>

  <p class="calibre4">Gerçekten, bunun, ikisi ortası olmaz. Türk milleti, ya bu çemberi yarıp geçecektir, yahut da burada ölmeğe razı olacaktır.</p>

  <p class="calibre4">Ölmeğe razı olmak... Şimdiye kadar hangi milletten bu kadar ağır bir şey istenilmiştir? Ama içimizden bunu kabule hazır insanlar çıkıyor. Geçen gün, aldığım İstanbul gazetelerinde okudum.</p>

  <p class="calibre4">Sevr Muahedesi esas itibarıyla kabul edilmiş. Damat Ferit hükümeti onu imzaya üç kişi yolluyormuş.</p>

  <p class="calibre4">Bu üç kişiden biri de Rıza Tevfik'tir. O Rıza Tevfik ki bize Türk folklorunun zevkini veren ilk adamdır. Türk halkına bu hıyaneti reva görmesinin sebebi ne? Niçin, bir yaşlı Şaman heyetine girip bu arık topraklarda dolaşarak milletin ıstırabını terennüm etmiyor?</p>

  <p class="calibre4">Yazıklar olsun, seni sevmesini bilmeyenlere; ey, gamlı ülke!.. Seni sevip, senin sessiz dramın içinde gömülüp gitmekten korku çekenlere!.. Taşın, toprağın ne bitmez bir sabır ve mukavemet hazinesidir! İnsan, senin göğsünde ya destani bir kahramanlığa erer ya da en ilahi mizaçlı velilerin feragat ve mahviyet derecesine varır.</p>

  <p class="calibre4">Şimdi, şu söğüt dalının altından haykırsam Yunus Emre bana ses verecektir:</p>

  <p class="calibre4">-Derviş gönlü taş gerek,</p>

  <p class="calibre4">Gözü dolu yaş gerek,</p>

  <p class="calibre4">Koyundan yavaş gerek</p>

  <p class="calibre4">Evet, pirim; evet pirim. Ben işte, burada öyle olmağa çalışıyorum. Bu bodur ve seyrek ekinler, bu boynu bükük başaklar, bu buğulu söğüt ağacı, bu donuk ve sessiz su, hülasa, bütün bu yoksul tabiat parçası neyin sembolüdür?</p>

  <p class="calibre4">Bunlar arasında bir ruh, toprağa gömülmüş bir tohum değil midir? Ben, Yedek Subay Ahmet Celal; Celal Paşa'nın oğlu Ahmet; Porsuk Çayı'nın kenarında böyle bir tohum haline girdim. Bir kulaç, kara toprak içinde filizimi sürmek, dal ve budaklarımı aydınlığa doğru uzatmak, meyvamı vermek için Allah'ın rahmetini bekliyorum. Ve gömülü olduğum toprağın ıstırabını bedenimde hissediyorum. Her hususta ona karışıyorum.</p>

  <p class="calibre4">Ben, Celal Paşa'nın oğlu Ahmet, İstanbul'un en muhteşem konaklarından birinde doğup ve parıltılı hülya iklimlerine doğru kanat açıp uçtuktan sonra, kanatlarımın biri kırılmış olarak buraya düştüm. Otuz iki yaşında bir emekli asker, bütün geleceği geride kalmış bir sakat delikanlı, şimdi burada...</p>

  <p class="calibre4">-Ne yapıyorsun?</p>

  <p class="calibre4">Hah, hah; adam sen de...</p>

  <p class="calibre4">Görüyorum ki, fikir ve hayal aleminden henüz yere inmiş değilim. Oysa, ben İstanbul'dan çıkarken bütün ıstıraplarımın kaynağının kafamda olduğuna karar vermiştim. Ve onu orada bırakmak istemiştim. Burada, hiçbir şeyi düşünmeyecek, metafiziğe tamamıyla veda edecek ve bir köylü nasıl yaşarsa öyle yaşayacaktım. Tamamıyla onlara karışacaktım.</p>

  <p class="calibre4">Lakin işte görüyorum ki, bir çanak suda bir damla zeytinyağı gibiyim. Ne karışıyorum, ne de dibe çökebiliyorum. Bize, bunun için toplumun kaynağı diyorlar galiba.</p>

  <p class="calibre4">Türkiye'nin aydın sınıfı, gerçekten bu toplumun kaynağı mıdır? Eğer öyle ise, bu Salih Ağalardan, Bekir Çavuşlardan, bu İsmaillerden, bu Zeynep Kadınlardan bende bir şey bulunması gerekmez miydi? Oysa, ben burada hayvanlara insanlardan daha yakınım. Onları, tiksinmeden, şefkatle sevmesini biliyorum ve bu sevgim onlara geçebiliyor.</p>

  <p class="calibre4">Boz eşek bana iyiden iyiye alışmış. Zira, onun başını koltuğumun altına alıp saatlerce okşarken, o tatlı tatlı bana bakar ve bazen ben yürüyünce kendiliğinden arkama takılır.</p>

  <p class="calibre4">Oysa, küçük İsmail, bana karşı hala ilk geldiğim geceki yabancılığını, uzaklığını muhafaza etmektedir. Ona, dostluk ve sevgi göstermiyor muyum? Eski çamaşırlarımı hep ona vermiyor muyum? Avucuna ikide bir paralar sıkıştırmıyor muyum? Yaptığım iyiliklerin hiçbiri, hiçbiri onu bana meylettirmiyor!</p>

  <p class="calibre4">Geçen gün, Zeynep Kadını, sokak kapısının önünde benden yakınırken yakalamıyayım mı? Ben, onun bütün işlerini karıştırmışım. Salih Ağa ile aralarını bozmuşum. Zaten yanlarına geldiğim günden beri evlerinin beti bereketi kalmamış. Mehmet Ali askere gitmiş. Başlarına bu arazi davası çıkmış. İsmail şımarmış, kiinseyi dinlemez olmuş.</p>

  <p class="calibre4">Ben bunları işitmezlikten geldim. Kapıdan çıkmak üzere iken ayaklarımın ucuna basarak ters yüzü odama döndüm. Şimdi başım iki ellerimin arasında düşünüyorum:</p>

  <p class="calibre4">Onlar gibi olmak, onlar gibi giyinmek, onlar gibi yiyip içmek, onlar gibi oturup kalkmak, onların diliyle konuşmak...</p>

  <p class="calibre4">Haydi bunların hepsini yapayım. Fakat, onlar gibi nasıl düşünebilirim?</p>

  <p class="calibre4">Nasıl onlar gibi hissedebilirim? Odamı dolduran bütün bu kitapları yakmak... Bu resimleri, bu levhaları ayaklarımın altına alıp ezmek. Neye yarar? Hepsi benim içime girdiler. Bende, silinmez, kaçınılmaz, yıkanıp temizlenmez izlerini bıraktılar. Benim iç duvarlarım, bütün bu yabancı nakışlar, çizgiler, işaretler, renkler ve hiyerogliflerle doludur. Dış cephem değişmiş neye yarar? Ben, asıl ben, bu toprağın malı olmayan ve hepsi dışarıdan gelen maddeler ve unsurlarla yoğrula yoğrula adeta sınai, adeta kimyevi bir şey halini almışım.</p>

  <p class="calibre4">Geçen gün, kırlarda dolaşırken ayağım bir konserve kutusuna çarpmıştı.</p>

  <p class="calibre4">Durup bakmıştım. Bu kutu Amerika'dan gelmiş bir kutu idi ve üstünde İngilizce bir şeyin adı yazılı idi. Bu kutuyu buraya hangi yolcular bıraktı? Kimbilir ne zamandan beri kaldı, bilmiyorum. Fakat tuhaf bir ilgiyle eğildim, elime aldım, baktım adeta bir eski aşinayı görür gibi oldum.</p>

  <p class="calibre4">Ben, bu topraklarda, işte bu teneke kutunun eşiyim.</p>

  <p class="calibre4">Benzetiş, istiare... Benzetiş, istiare...</p>

  <p class="calibre4">Fakat hayatta böyle bir şey yok. Hayat ve gerçek Salih Ağa'nın ayaklarında; hayat ve gerçek, Zeynep Kadının buruşuklarında; hayat ve gerçek muhtarın kırçıl sakalında; hayat ve gerçek İsmail'in yuvarlak gözlerindedir.</p>

  <p class="calibre4">Kadınlı erkekli, çoluklu çocuklu köylüler tarlalarından evlerine dönerlerken dibine oturduğum söğüt ağacının dallarından bütün hülyalar ürkerek kaçışır. Çetin çalışmaları esnasında, balçıklaşan bu insanlar, küme küme, ikişer üçer, teker teker, kerpiçten yuvalarına dönerlerken, ben kendimi; kendi köşemde her zamandan daha garip, daha anlayışsız, daha manasız, daha faydasız bulurum.</p>

  <p class="calibre4">Bu balçıktan insanlar, aralarında hiç konuşmadan yürürler. Kiminin sırtında bir demet çalı, kiminin bir çuval vardır. Kimi, bir keçi yavrusunu kucağına almıştır. Kimi, bir mandayı dürtüşleyerek önüne katmıştır. Boz eşek, İsmail'in ardından başını önüne eğmiş, küçücük adımlarla yürür. Kadınların pek çoğunun omuzunda asılı bir torba içinde bir yavnı, başı aşağıya sarkmış, uyuklamadadır. Yürüyebilenler, hep köyde kalmıştır ve süprüntülüklerin içinden paytak paytak gelenlere doğru yürürler.</p>

  <p class="calibre4">Bu manzara, Nuh'tan önceki ilk insan kümelerinin manzarasıdır. Lakin, bu akşam gökten, ne ceza, ne mükafat şeklinde hiçbir belirti görünmeyecek.</p>

  <p class="calibre4">Her geceki mutat karanlık çökecek ve Zeynep Kadın kızlarıyla gelininin pişirdiği bir kap yemeği, kirli bir tepsi içinde, benim odamın kapısından içeri bırakacak.</p>

  <p class="calibre4">Yattığım yerden küçük harman yığınları görünüyor. Burası köye yarım saat mesafededir. İlk planda Bekir Çavuş'un tarlası var. Tam tarlanın ortasında kör kız tek başına oturuyor. Vakit, bir öğle saatidir. Güneş altında kızın uzun saçları birer taze mısır püskülü gibi cilalı görünüyor. Bu kız, henüz on iki, on üç yaşındadır ve o kadar cılızdır ki, bir gün sırtını okşarken bütün kaburga kemiklerini saydım. Zavallıyı, niye böyle kırın ortasında, bu güneşin altında tek başına bırakmışlar?</p>

  <p class="calibre4">Onu, mutlaka, unutmuş olacaklar. Ve o, tarlada herkesi henüz çalışmakta sanıyor.</p>

  <p class="calibre4">Kalkayım, onu elinden tutup evine götüreyim derken, bir de baktım ki, Salih Ağa'nın kambur oğlu, haylaz haylaz dolaşarak ona doğru yaklaşıyor. Bu çocuk tıpkı bir sakat keçiye benzer. Bu çocuk diyorum. Belki de o bir delikanlıdır. Çünkü konuştuğu vakit sesi herhangi bir erkek sesinden daha kalındır.</p>

  <p class="calibre4">İşte, kızın önüne geldi, durdu. Ona bir şeyler söylüyor.</p>

  <p class="calibre4">Kız başını kaldırmış, sanki görür gibi onun yüzüne bakıyor.</p>

  <p class="calibre4">Kambur, iki elini kuşağına soktu. Etrafına bakındı, sonra yine kıza dönüp bir şeyler mırıldandı. Kız utanmış gibi başını önüne eğdi. Kambur külahını çıkardı, uzun bir süre tepesini kaşıdıktan sonra kızın yanına çöktü. Şimdi, ikisi de omuz omuza oturuyorlar.</p>

  <p class="calibre4">Fakat, kamburun ne eli ne ayağı rahat duruyor. Kah yerden aldığı bir diken veya saman çöpü ile kızcağızın ensesine dokunuyor, kah parmaklarının ucu ile çıplak tabanını gıdıklamağa çalışıyor. Kız huysuzlanıyor, kalkıp gitmeğe çabalıyor. Öbürü tekrar elinden çekip yerine oturtuyor.</p>

  <p class="calibre4">Hayatımda hiç bu kadar igrenç derecede gülünç bir manzara görmedim. Bu alelade bir yaramaz erkek çocuğun bir uslu kız çocuğa musallat oluşu gibi değil, çok daha canavarca bir şey... Denilebilir ki, bir yılan bir kurbağayı yutmağa çalışıyor. Denilebilir ki, dev kadar kocaman bir örümcek bir pervanenin etrafında ağını örüyor.</p>

  <p class="calibre4">Kambur, kızın canını acıtmağa başladı. İki defa bağırdığını işittim. Bari gidip işkenceye son vereyim dedim. Ne lüzumu var! Kız kaçıyor, kambur arkasından kovalıyor. Kız önünü görür gibi koşuyor.</p>

  <p class="calibre4">O kadar ki, derenin kenarına gelince durdu. Ve ancak bu suretle tekrar avcının eline düştü. Bu sefer kambur, onu belinden sımsıkı yakalamış bırakmıyordu. Sürükleyerek derenin içine doğru çekti.</p>

  <p class="calibre4">Ben yerime otururken her şeyi anlamış bulunuyordum.</p>

  <p class="calibre4">İnsan, hayvanların en iğrenç olanıdır.</p>

  <p class="calibre4">Nihayet, Salih Ağa yapacağını yaptı. Benim hesabıma ekilip biçilen Zeynep Kadının tarlasından iddia ettiği ortaklık hakkını, bir gece, hiçbirimizin haberi olmaksızın kaldırıp götürdü. Bu vakayı duyduğum anda öfkemden beynim attı.</p>

  <p class="calibre4">Ömrümde adam dövmedim, fakat Zeynep Kadın başta olmak üzere bütün ev halkı önüme çıkıp yalvara yalvara vazgeçirmeselerdi, mutlaka gidip, o küçük köy ağasını bir iyi pataklayacaktım.</p>

  <p class="calibre4">Meğer, birkaç gün önce bu işi yapacağını haber vermiş imiş. Ben de biliyordum ki, tarlanın asıl sahibi olmak iddiasıyla ekinden bir pay almak fikrinde idi. Fakat hayasızlığı, cüreti bu derece ileriye götüreceğini asla tahmin edemezdim.</p>

  <p class="calibre4">Neyse, olan oldu. Şimdi, ne yapmalı. Doğrusu, ben kendi hesabıma herhangi bir yürek acısı duymuyorum. Biraz darı, biraz buğday ektirmiştim. Bu da ancak Mehmet Ali'ninkilere bir faydam olsun fikriyle idi. Bununla beraber, onlar da bundan çok üzgün görünüyorlar. Bilakis beni yatıştırmaya çalışıyorlar... Sen sağ ol, aman bir dırıltı çıkarmayalım diye yalvarıyorlar.</p>

  <p class="calibre4">Beni öfkelendiren de, işte, onların bu korkuları, bu miskinlikleridir.</p>

  <p class="calibre4">Onlarda adalet duygusunu kurcalamaya çalışıyorum. Nafile; taş gibidirler.</p>

  <p class="calibre4">Bunlar, henüz bir sosyal yaratık haline bile girmemiştir.</p>

  <p class="calibre4">Ta yontulmamış taş devrindeki insanlar gibi yaşıyorlar. O vakitler de, kabilenin en güçlüsü, elinde bir ağaç baltayla sizin üstünüze yürür, ağzınızdan lokmanızı, ininizden karınızı alıp götürürdü ve bu, herkese tabii olaylar gibi sakınılmaz, önlenmez görünürdü.</p>

  <p class="calibre4">Köylüde mülkiyet duygusu her şeyin üstündedir, derler.</p>

  <p class="calibre4">Uzun yüzyıllardan beri devam eden dış istilalar, iç eşkiyalıklar Türk köylüsünde bu duyguyu da köreltmiştir. Hepsinin içinde, semavi bir afet esnasında bir koyun sürüsünün ürkekliğinden bir şey var. Neden ürküyorlar?</p>

  <p class="calibre4">Bunu tarif ve tahlil etmek mümkün değildir. Onları bu hale koyan, üstünde yaşadıkları bu sert ve haşin tabiat mıdır? Merhametsiz bir üvey ananın göğsü gibi hareketsiz bu topraklarda ancak böyle bir öksüz çocuk ruhu dalgalanabilir.</p>

  <p class="calibre4">Lakin, bütün bu felsefeler, beni, gidip Salih Ağa'ya çatmaktan alıkoyamadı. Meydanlıkta, kahvenin çardağı altındaydı. Ağır ağır üzerine doğru yürüdüm. Beni görünce sapsarı kesildi, başını önüne eğdi, büzüldü. Gittim, önüne dikildim:</p>

  <p class="calibre4">-Bizim ürünü gece çalan sen misin?</p>

  <p class="calibre4">Cevap vermiyor, yere bakıyor.</p>

  <p class="calibre4">-Söyle, hırsız sen misin: Şimdi yakandan sürükleye sürükleye seni en yakın karakola götüreceğim.</p>

  <p class="calibre4">Ayağının başparmağını avucunun içine aldı.</p>

  <p class="calibre4">-Söyle; diyorum. Söyle, diyorum.</p>

  <p class="calibre4">Ve kendimi kaybedip yakasına yapıştım. Silkinip geriye çekilmek istedi. Sarstım. Davrandı, ayağa kalktı ve elimden kurtulmak için çabalamaya başladı. Kahvede kimse yoktu.</p>

  <p class="calibre4">Kahveci de suya gitmişti. Salih Ağa tuzağa düşmüş bir çakal gibi pençemde kıvranıyor.</p>

  <p class="calibre4">Birden, herifin ağzını elimin üstünde hissettim. Bir hayvan gibi ısırmaya çalışıyordu. Kara, seyrek dişlerinin nemini derimde duyar duymaz, bütün hiddetim bir derin tiksintiye çevrildi. Onu nefretle geriye ittim. Lakin yere düşmesiyle toparlanıp kalkması bir oldu. Bir sıçrayışta kahvenin peykesinden öteye atladı. Koşarak kaçtı gitti.</p>

  <p class="calibre4">Bir süre, gülmekle ağlamak arasında, hasmımın yerde kalan pabuçlarına baktım.</p>

  <p class="calibre4">Her şeyi bu kadar ciddiye almak, bu kadar öfkelenmek neden? Kaç gün yüreğimde bu olayın azabını taşıdım. Gidip,</p>

  <p class="calibre4">Salih Ağa'nın kendisinden bizzat af dilemek istedim.</p>

  <p class="calibre4">Ama, o bana karşı hiçbir kin taşımıyor gibi. Yapacağını yaptıktan, almak istediğini aldıktan sonra ötesine pek önem vermiyor. Hatta, meselenin bu kadarcıkla kapanmış olmasına seviniyor. Belki, bununla da kalmayıp içinden bana karşı</p>

  <p class="calibre4">bir küçümseme duyuyor. Beni herhangi bir delikanlı gibi ham ve hoyrat buluyor.</p>

  <p class="calibre4">Aşar memuru köye geldiği gün onu ilk karşılayanlardan biri Salih Ağa oldu. Bir süre baş başa konuştular. Sonra yanlarına Bekir Çavuş, muhtar ve ünam geldi. Salih Ağa gayet önemli ve işbilir bir adam tavrı takınmış; hepsine ağır ağır, yavaş yavaş bir şeyler söylüyor. Yanlarından geçerken hepsi birden kalkıp bana selam verdiler. Baktım, Salih Ağa da kalkmış selam veriyor. Yanlarına vardım:</p>

  <p class="calibre4">-Merhaba ağalar...</p>

  <p class="calibre4">Aşar memuru setre pantolonlu, kauçuk yakalıklı, yusyuvarlık bir kıranta adamdı. Dizleri ve ayaklarının uçları birbirine bitişik oturuyor. İki laf arasında bir uyukluyor.</p>

  <p class="calibre4">-Bu yıl bir uğursuzluk var emme...</p>

  <p class="calibre4">-Ne diyon be, sen ne diyon?</p>

  <p class="calibre4">-İyi olur inşallah.</p>

  <p class="calibre4">Bu tarzda başı yok, sonu yok bir konuşmanın ortasına düştüm: Gerçi ben gelince yüzler değişti, sözler değişti. Fakat, aşar memurunun yüzündeki uyku hali dağılmadı. Sivrihisar'dan geliyormuş. Yola çıkalı on beş gün oluyormuş.</p>

  <p class="calibre4">Onun için ne sorsam bilmediğini söylüyor. Ankara, size daha yakın diyor. Ankara bize daha yakın... Bu sözde bilmem niçin yüreğime ferahlık veren bir şey var. Bir gün kalkıp oraya gideceğim. Lakin bu şehir o kadar kalabalıkmış ki, gidip de açıkta kalmaktan değil ama, faydasız bir konuk olmaktan çekiniyorum.</p>

  <p class="calibre4">-İçinizde Ankara'yı gören var mı?</p>

  <p class="calibre4">Bir aşar memuru görmüş.</p>

  <p class="calibre4">-Sivrihisar'a tayin edilmezden önce Kalecik'teydim. Oradan geçtim. On, on beş gün kaldım. Fena yer değil. Ama, suyu yok, yeşillik yok. Hem öyle bir pahalı, öyle bir pahalı ki...</p>

  <p class="calibre4">Bekir Çavuş, geçenlerde Polatlı'ya kadar gitmiş.</p>

  <p class="calibre4">-Gördüm, diyor, trenler Ankara'dan Eskişehir'e boyuna asker taşıyor ve Eskişehir'den Ankara'ya vagon dolusu erzak gidiyordu.</p>

  <p class="calibre4">Muhtar:</p>

  <p class="calibre4">-Hep büyükler oraya toplanmış, dedi.</p>

  <p class="calibre4">Aşar memuru kim bilir kaçıncı uykusundan baş kaldırıp:</p>

  <p class="calibre4">-Büyükler mi? Öyle, öyle. Bizim müdür de orada... Ben gördüm, diye mırıldandı.</p>

  <p class="calibre4">Soruyordum:</p>

  <p class="calibre4">-Aylıklar, muntazam çıkıyor mu, memur efendi?</p>

  <p class="calibre4">-Aylıklar, hiçbir zaman bu kadar muntazam çıkmamıştı.</p>

  <p class="calibre4">Ayın otuzu oldu mu hemen bordrolar hazırlanıyor. Bir imza edip almak kalıyor.</p>

  <p class="calibre4">Milli hükümetin bu başarısını duyunca sevinçten yüreğim hopluyor.</p>

  <p class="calibre4">-Her şey buna göre... Ben Kalecik'ten Ankara'ya üstümde iki bin lira emanet parayla geldim. Yolda kah yaya yürüdük, kah açıkta yattık.</p>

  <p class="calibre4">Elhamdülillah, kılımıza dokunan olmadı. Her taraf güven içinde.</p>

  <p class="calibre4">Yüreğim bir daha sevinçten ağırma geliyor. Güya bütün asayişi, düzeni sağlayan benmişim gibi bir gurur ve iftihar duyuyorum. Memura köylüleri göstererek:</p>

  <p class="calibre4">-Bir de bunlar, her şeyin kötüye doğru gittiğini söylerler.</p>

  <p class="calibre4">Hep uğursuzluktan, bereketsizlikten bahsederler, diyorum.</p>

  <p class="calibre4">Lakin, memur, bu sırada gene uykuya dalmıştı. Köylülerden biri:</p>

  <p class="calibre4">-Öyle deme, beyim dedi ve eliyle ovada bir geniş daire çizerek; vakti zamanında şu gördüğün yerler hep ağzına kadar dolu erzak kuyularıydı. Şimdi açsam diplerinde bir tane arpa bulamazsın.</p>

  <p class="calibre4">Aşar memuru, tam bu sırada gözünün bir tanesini açtı ve bana: İnanma, yalan söylüyor der gibi bir, işaret yaptı.</p>

  <p class="calibre4">Anadolu köylüsünün zahire ambarları bomboş, fakat Türk entelektüeli yedi devlete harp açmıştır. İstanbul'da Ali Kemal buna delilik diyor. Ben, bu hali ulvi ve heyecan verici bir manzara gibi seyrediyorum.</p>

  <p class="calibre4">Ankara'da Hakimiyeti Milliye gazetesi İtilaf kuvvetlerinin İstanbul'daki rezaletleri diye, bir olaylar sütunu açmış.</p>

  <p class="calibre4">Öbür tarafta, Galipler, aklınızı başınıza alın başlıklı bir makale neşrediyor. Havada Milletin hakimiyeti sözü bir vahiy gibi dolaşıyor.</p>

  <p class="calibre4">Gelip, beni, bu inzivada uyandırıyor.</p>

  <p class="calibre4">Türkiye'nin karanlık semasında Mustafa Kemal adı bir şafak yıldızı gibi parlıyor. Bunun etrafında bazı peykler beliriyor. Tekrar Türk ordusundan bahsediliyor. Mehmet Ali'den mektup geldi. Mensup olduğu alay Kütahya'daymış. Arasıra bizim taraflardan bir kafile asker veya bir subay grubu gelip geçiyor. Bunlardan bazılarını bizim köyde konuk ediyorum.</p>

  <p class="calibre4">Bunlar, artık benim bildiğim Cihan Savaşı subayları değildir. Bazılarıyla tanışmakla beraber onlarda eski ruhtan, eski kafadan bir belirti bulamıyorum. Bunlar, bir ordunun alelade subayları olmaktan ziyade yeni bir mezhebin öncüleri gibidir. Cihan Savaşı'nda her biri bir şeyden şikayetçiydi.</p>

  <p class="calibre4">Hepsi devletin siyasetini tenkit ederdi. Hepsi canından bezgin görünürdü.</p>

  <p class="calibre4">Şimdi ise tartışma bile kabul etmiyorlar.</p>

  <p class="calibre4">-Mutlaka yeneceğiz, diyorlar.</p>

  <p class="calibre4">Fakat, inanılacak şey değil. Ben, savaşı istemeyenlerin arasında yaşıyorum... Bu milletin tek güç kaynağı bu köyler, bu hastalık, yoksulluk, umutsuzluk yuvaları değil mi? Bu savaşta subayların yönetecekleri insanlar hep bu aralarında yaşadığım kanları çekilmiş, derileri kemiklerine yapışmış, gözlerinin feri kaçmış hayaletler değil mi?</p>

  <p class="calibre4">Geçen gün bir cephanenin cepheye nasıl taşındığını gördüm. Uzun bir kağnı kafilesi... Ah, ne hazindi, bu kağnı kafilesi... Gacır, gacır... Ve sıska mandaların kalça kemikleri o kadar sivrilmişti ki, yer yer derilerini delmişti. Bu deliklerin üstünde sineklerin yüzlercesi kalkıp yüzlercesi konmaktaydı.</p>

  <p class="calibre4">Kafileyi yöneten insanlar ise sineklerin azmanı gibidir. Ne şekilleri insan şekline, ne yürüyüşleri insan yürüyüşüne, ne sesleri insan sesine benzer. Bu iki direk, iki tekerlekten ibaret arabalar sanki onların uzuvlarına bitişiktir. Bunların içinde yatarlar. Döşekleri, yorganları, yiyecek ve içecekleri bunların içindedir. Kaplumbağanın kabuğu belki kaplumbağadan ayrılabilir. Fakat bu arabaları o adamlardan ayırmanın imkanı yoktur.</p>

  <p class="calibre4">Bitmez tükenmez Anadolu yollarında, dereler, tepeler aşarak, yokuşlar çıkıp inişler inerek, dikenlikler ve kayalıklar arasından geçerek hazin hazin yürüyen kocaman acayip kaplumbağalar... Siz, aynı zamanda, Türk köylüsünün yırtık pırtık eşyaları arasında, emsalsiz bir savaş alanında birer destan eşyası da taşıyorsunuz. Onun için uzaktan uzağa bana mitolojik hayvanlar gibi görünüyorsunuz.</p>

  <p class="calibre4">Hiç şüphesiz, büyük akınlara, büyük fetihlere giden eski Türklerin arkasından da buna benzer katarlar yol alırdı:</p>

  <p class="calibre4">Atilla'nın eşyasını taşıyan arabalar da belki bunlardan farksızdı. Oğuz kolları, Anadolu üstüne, mutlak, bunun gıcırtılarını dinleye dinleye uzandılar. Herhalde bu garip ve hazin araba tipini, birer fosil izi halinde eski taşların böğrüne kazılmış görmek mümkündür. Fakat, bütün bu tarihi tahayyüllere rağmen, insanın gene bunlardan destani bir şey bulmaya gücü yetmiyor.</p>

  <p class="calibre4">Kağnılar geçerken, savaşın sonucundan, ben bütün köylülerle beraber umudumu kesmiyorum. Gacır, gacır, gacır, gacır... Sanki belkemiğim bir testereyle orta yerinden kesiliyor gibi. Ve mandaların bütün ağırlığı bir kara kabus halinde üstüme çöküyor.</p>

  <p class="calibre4">Lakin, işte, subaylar mutlaka yeneceğiz diyorlar. İnönü, yeni bir devrin başlangıcı değil mi? Türk ordusu orada yüzyıllardan beri kaybettiği geleneğine tekrar kavuşmadı mı?</p>

  <p class="calibre4">Nerede okudum, bilmiyorum: Cephe artları, tiyatroların kulislerine benzermiş. Shakespeare'nin ve Racine'nin bir trajedisi oynayacak. Sahnede, kralları, kraliçeleriyle bütün bir saray içinin haşmet ve debdebeleri gösterilecek. Fakat bundan önce bir de kulisteki hazırlığı görünüz: Yırtık ve ter kokulu canfes parçalarından bir yığın hırdavat ve bunların arasında yarı aç, yarı tok birtakım zavallı insanlar gelip gidiyor, eğilip kalkıyor.</p>

  <p class="calibre4">İşte, biraz sonraki muhteşem sahne bu unsurlardan teşekkül edecek.</p>

  <p class="calibre4">Bizim İsmail'e, artık ben de kızar oldum. Ne bir iş gördüğü, ne yerinde durduğu var. Öyle bir haylazlaştı, öyle bir haylazlaştı, deme gitsin. Bazen, ortadan büsbütün kayboluyor. Saatlerce, hatta günlerce nereye gittiği bilinmiyor...</p>

  <p class="calibre4">Gerçi, ilk günler evde hayli müthiş sahneler oldu. Zeynep Kadın, babası tutmuş bir zenci karısı gibi, kaç kere çocuğun üstüne saldırdı. Fakat, kar etmedi. İsmail taze bir kuvvetle canlanmış görünüyor. Hatta bir defasında anası üstüne doğru yürürken, o kolunu havaya kaldırdı:</p>

  <p class="calibre4">-Hele bir gel, hele bir gel... dedi.</p>

  <p class="calibre4">Zeynep Kadın, şaşırdı:</p>

  <p class="calibre4">-Ne diyon? Ne diyon?</p>

  <p class="calibre4">-Hele bir gel, hele bir gel...</p>

  <p class="calibre4">-Amanın, bana el kaldırıyor!..</p>

  <p class="calibre4">O andan beri, sanki İsmail'in elini kolunu bağlayan sihir bozuldu. Kabuk yarıldı, içinden çıkan hiçbirimizin tanımadığı yeni yaratık bir salyangoz gibi esrarlı, cıvık ve siniktir.</p>

  <p class="calibre4">Bir yanından dokunulduğu vakit, sertleşir, antenlerini uzatır ve elinizin üstüne sümüğünü bırakır.</p>

  <p class="calibre4">Eskiden sigara içmezdi. Ben verdiğim zaman, bize göre değil derdi. Şimdi sabahtan akşama kadar durmaksızın, sigaralarımdan alıyor.</p>

  <p class="calibre4">Bir gün dedim ki:</p>

  <p class="calibre4">-Sigara istiyorsan bana söyle, ben veririm. Bir daha haberim olmaksızın, odamdan bir şey alma.</p>

  <p class="calibre4">Sanki sözüm ona değilmiş gibi, cevap vermeden uzaklaştı.</p>

  <p class="calibre4">Eskiden, benim yanımda, bir nevi terbiyeli duruşu vardı.</p>

  <p class="calibre4">Şimdi beni nerde görse, adam yerine saymıyor. Onu bir köşede sıkıştırıp dövmek istiyorum.</p>

  <p class="calibre4">Son zamanlarda, ne vakit, adını bilmediğim güzel köylü kızının köyüne gidecek olsam, İsmail'e yolum üstünde rastlıyorum. Ya ben giderken o dönüyor, yahut ben dönerken o gidiyor.</p>

  <p class="calibre4">Bir defasında ben onu görmemezlikten geldim, bir defasında, o beni görmemezlikten geldi.</p>

  <p class="calibre4">Nihayet, günün birinde, kavaklıkta yüzyüze karşılaşınca, durmağa mecbur olduk. Onda ve bende acayip bir tutukluk vardı. Ne ben ona bir kelime söyleyebiliyordum, ne o bana.</p>

  <p class="calibre4">Suyu çekilmiş derenin içinde, bir hayvan leşi üstüne, kargaların bir kümesi konup, bir kümesi kalkıyor ve cıyak cıyak bağırıyorlardı.</p>

  <p class="calibre4">İsmail ve ben bir süre, yanyana köye doğru yürüdük.</p>

  <p class="calibre4">Sonra ne yapacağını bilmeyen kimselere mahsus bir iç sıkıntısı ile yolun ortasında durup kargaların uçuşunu seyrettik.</p>

  <p class="calibre4">Tabakamı çıkardım bir cigara yaktım. Bir tane de İsmail'e uzattım:</p>

  <p class="calibre4">-Bu köyde ne var, ne yok?</p>

  <p class="calibre4">-Heç, karı kızan çalışırlar.</p>

  <p class="calibre4">-Sen dönüyor muydun?</p>

  <p class="calibre4">-Hee...</p>

  <p class="calibre4">-Öyle ise beraber dönelim.</p>

  <p class="calibre4">Ve tersyüzü geri döndük. Aşağı yukarı on, on beş dakika sessiz yürüdükten sonra başımı ona doğru çevirmeksizin sordum:</p>

  <p class="calibre4">-Yoksa senin nişanlın bu köyden mi?</p>

  <p class="calibre4">Cevap vermedi.</p>

  <p class="calibre4">-Dördüncü defadır ki sana buralarda rastgeliyorum.</p>

  <p class="calibre4">Mutlak, sevdiğin kız buralı olacak.</p>

  <p class="calibre4">-Dedüğün gibi, beyim.</p>

  <p class="calibre4">-Hangi kız, o bakayım? Çünkü, ben burada hemen herkesi tanıyorum. -Şabangilin Emine. O seni biliyor.</p>

  <p class="calibre4">-Emine...</p>

  <p class="calibre4">Yüreğim küt küt atmağa başlıyor. Dilim, ağzım içinde kupkuru oldu:</p>

  <p class="calibre4">-Yanlışın var, ben Emine diye bir kız tanımıyorum.</p>

  <p class="calibre4">İsmail tekrar etti:</p>

  <p class="calibre4">-O seni biliyor.</p>

  <p class="calibre4">Sesinde ne hiddet, ne sitem, hiçbir şey yoktu.</p>

  <p class="calibre4">-Bu Emine, yeşil gözlü, uzun boylu... Hani, güldüğü vakit bembeyaz dişleri var. O mu?</p>

  <p class="calibre4">Cıvık bir sırıtma ile:</p>

  <p class="calibre4">-Hee, o ya... Hee, o.</p>

  <p class="calibre4">Kulaklarım uğulduyor:</p>

  <p class="calibre4">-Benim için ne dedi, o sana?</p>

  <p class="calibre4">-Kolu yok bir herif buraya gelir. O, senin ağan mı? dedi.</p>

  <p class="calibre4">-A, a dedim. Kolu yok bir herif mi? O nasıl söz?</p>

  <p class="calibre4">Başını eğip, guya ilk defa görüyormuş gibi, gözlerini sağ yanıma dikiyor. Sonra, hayretle yüzüme bakıyor. Demek istiyor ki, peki kolsuz değil misin?</p>

  <p class="calibre4">Bazı heyecanlı anlarımda, kesik kolumun ağrısını duyarım. Gene, öyle oldu. Sağ tarafım zonklamağa başladı.</p>

  <p class="calibre4">Sol elimle, yaradana sığınıp, yanımdaki cüceye bir tokat aşketmek istiyordum.</p>

  <p class="calibre4">Bütün gece, sağ tarafım hep zonkladı durdu. Gözüme bir damla uyku girmedi. Yeniden, bu köye ilk defa gelmiş gibiyim. Kendimi o kadar garip o kadar yalnız ve öksüz hissediyorum. Tekrar, ıssız Anadolu yaylalarının kasvetli haritası beynimin içine nakşoldu. Bu engin yoksulluğun ücra bir köşesine kendimi bir kara nokta gibi atılmış görüyorum.</p>

  <p class="calibre4">Burada ben, İstanbul'daki kadar azap ve işkence içindeyim. Taş, toprak, su, insan, hayvan burada her şey benim aleyhimdedir. Ve bende bütün bu düşman unsurlara karşı mücadele etmek gücü yok. Durmadan eziliyorum. Durmadan eziliyorum.</p>

  <p class="calibre4">Bu bakımdan İsmail benden ne kadar güçlü görünüyor.</p>

  <p class="calibre4">Tabiat, onu da evirmiş, kıvırmış, onu, daha on yedi yaşına girmeden bir ihtiyar adam gibi buruşturuyor.</p>

  <p class="calibre4">Fakat, bu sarp ve haşin ülkenin eşi olan ruhu, zaman zaman, bütün dış düşmanlardan öç almasını biliyor. Cengel'in bütün özelliklerini bilen bir genç goril gibi bu havalinin en güzel, en tatlı meyvesine pençesini atıyor ve sırıtarak, onu avucunun içinde tutup yalamasını biliyor.</p>

  <p class="calibre4">Nasıl yaptı? Buna nasıl muvaffak oldu? Bir taze dişi, bu erkek kurusuna, daha on yedisine varmadan dişleri dökülmüş, yüzü buruşmuş bu garip tabiat yaratığına nasıl tahammül edebilir?</p>

  <p class="calibre4">Karanlığın içinden Emine'nin beyaz dişleri iki sır sedef taneleri gibi parlıyor. Bunlar, İsmail'in mi olacak? Narin ve alımlı, endamlı, bir körpe söğüt dalı gibi üzerimde salınıyor.</p>

  <p class="calibre4">İsmail'in bütün vücudu, bir tırtıl gibi bu dala mı tırmanacak?</p>

  <p class="calibre4">Yok, yok. İn oradan, çekil. Yarın söyleyeceğim, Emine gözünü aç. Sonra pişman olursun. Bu cüce, sana koca olamaz. Gençliğine, güzelliğine acı, diyeceğim.</p>

  <p class="calibre4">Ya, sana ne oluyor? derse... Bir köylü kıza, İstanbul usulü ilanı aşk mı edeceğim? Bu kadar gülünç, bu kadar zavallı, bu kadar acayip bir şey olmağa katlanacak mıyım?</p>

  <p class="calibre4">Haydi, canım. Ne yaparlarsa yapsınlar. İki köylü sevişip birbirlerini alacaklarmış. Bana ne?</p>

  <p class="calibre4">Kendi kendime bunu söylemekle beraber, gene gözüme uyku girmiyor. Hey Allahım, Emine'yi İsmail'den kıskanıyorum. Ben Celal Paşa'nın oğlu Ahmet, emirerim Mehmet Ali'nin kardeşi bücür İsmail'i kıskanıyorum. Boğazını sıkıp öldüresiye kıskanıyorum.</p>

  <p class="calibre4">Kaç gündür, bin türlü çare ile diş ağrısını yatıştırmağa çalışan adam gibiyim. Kah zihnimi büyük ve önemli şeylerle işgal ederek, acımı unutmağa çalışıyorum. Kah okuyorum, okuyorum, okuyorum. Bazen de çıkıp kırlarda, bayırlarda dolaşıyorum ve böyle dolaşırken, hep tesadüf mü diyeyim, yoksa bir alışkanlık eseri mi, kendimi Emine'nin köyü civarında buluyorum.</p>

  <p class="calibre4">O vakit, geçmiş sandığım ağrı bütün şiddeti, bütün azgınlığı ile baş gösteriyor.</p>

  <p class="calibre4">Bu, benim bir kadına ilk tutuluşum değildir. Fakat, bu benim için ilk olmayacak sevgidir. Bir dağ gülü, dikenlikler, çalılıklar arasından bir dağ gülü nasıl koparılır? Bilmiyorum. Ne denilir?</p>

  <p class="calibre4">Nasıl alınır? Bilmiyorum. Kambur oğlanın, kör kızı, ardından kovalayıp yakalayışı gibi mi? Gidip ona sormak istiyorum.</p>

  <p class="calibre4">Lakin, bana, bu hususta ders verebilecek tek bir kişi var.</p>

  <p class="calibre4">O da İsmail'dir. Suratını görmeğe tahammülüm olsa gidip ondan öğreneceğim. Emine'nin gönlünü çelmek için ne yaptın diyeceğim. O bana cevap vermeksizin sırıtacaktır. Çünkü, o da ne yaptığını bilemez. Bu iş kendiliğinden oluvermiştir. Köylerde tek delikanlı kalmadı. Kızlar, kızoğlankızlar, koca bulamadan kocayıp gidiyordu. İsmail'in bir evlenme teklifi Emine'ye yetmiştir. Ondan daha iyisini mi bulacaktır?</p>

  <p class="calibre4">Mehmet Ali'nin ailesi epeyce de varlıklı sayılır.</p>

  <p class="calibre4">Yüz dönüme yakın toprakları vardır. Herkes, Zeynep Kadının birikmiş parası olduğunu söylüyor. Emine ise dul bir halanın yanında bir yetim kızdır.</p>

  <p class="calibre4">Babası, Balkan Harbinde şehit düştükten sonra anası, bir başkasıyla evlenip onu ortada bırakıvermiş:</p>

  <p class="calibre4">Emine'ye dair bu bilgiyi Zeynep Kadından alıyorum. Zeynep Kadın, İsmail'in bu kızı almasına şiddetle aleyhtardır.</p>

  <p class="calibre4">-Benim yanıma getiremez, istediği yere götürsün diyor. Ah o kızın halası olacak karı yok mu? İşte, benim, başıma bu çorabı ören odur. Çırılçıplak yetimi boynumuza dolamak istiyor.</p>

  <p class="calibre4">Zeynep Kadın, çırılçıplak derken, ben, tatlı bir ürperme geçiriyorum. Onu, bütün o kirli, kaba esvaplarının içinden, kalın kabuklu bir yemiş soyar gibi soyuyorum. Mutlaka teninin kuru bir beyazlığı vardır. Göğsü, kalçaları dolgun, eti ve omuz başları gevrektir. Boynunun, bir kuğu boynu gibi uzun olduğunu biliyorum. Mutlaka beli ve karnı da buna göredir.</p>

  <p class="calibre4">Zeynep Kadına diyorum ki:</p>

  <p class="calibre4">-Hakkın var. Ne yapıp yapıp bu işin önüne geçmelisin.</p>

  <p class="calibre4">-Dinleyor mu? Ay oğul, dinleyor mu?</p>

  <p class="calibre4">Gerçekten İsmail'in, bir anasını dövmediği kalıyor. Zeynep Kadın:</p>

  <p class="calibre4">-Ah, Mehmet Ali'm burada olsaydı, ben ona gösterirdim, dedi.</p>

  <p class="calibre4">-Ben burada değil miyim? Sana söyledim, beni her işte</p>

  <p class="calibre4">Mehmet Ali'nin yerine koy diye.</p>

  <p class="calibre4">Kadın, tuhaf bir şey söylemişim gibi yüzüme baktı.</p>

  <p class="calibre4">Bir akşamüstü, evin damında oturuyordum. Erguvani denilecek kadar kızıl bir aydınlık içinde, birtakım delice hülyalara dalmışım. Gelip yanıma çöktü:</p>

  <p class="calibre4">-Bir cıgara verir misin?</p>

  <p class="calibre4">Başımı çevirmeden paketi uzattım.</p>

  <p class="calibre4">Bu, köyde, bütün hayvanların, davarların dönme saatidir. Arka tepelerden inen mandaların ayak sesleri, katı bir satıh üzerine bir yaz yağmurunun düşüşünü andırıyor. Kuzular meliyor, anaları, onlara cevap veriyor. Derken bir eşek anırmağa başlıyor. Yakındaki bir kümesten, bir tüneme hazırlığının bütün küçük gıtgıdakları geliyor ve uzaktan uzağa köpekler havlıyor.</p>

  <p class="calibre4">Nuh'un gemisi dolmakta... Bu, dünyanın sonu mu? Her akşam, her akşam, dünyanın sonu geldi sanıyorum, seviniyorum. Fakat...</p>

  <p class="calibre4">-Sen, benim için anama ne demişsin?</p>

  <p class="calibre4">Yanımda bir ses. İsmail'in sesi. Hay, bu Tevrati akşam şerefine, seni adaşın İsmail gibi bir taş üstüne yatırıp boğazlamak kabil olsaydı.</p>

  <p class="calibre4">Sözünü işitmemezlikten geliyorum. Lakin, o, yanıbaşımda mırıldanmakta devam ediyor. Başımı, hışımla çevirdim:</p>

  <p class="calibre4">-Ne homurdanıp duruyorsun, orada?</p>

  <p class="calibre4">İsmail, bu sert hareketim karşısında o kadar şaşırdı kaldı ki, az kalsın haline gülecektim. Kalın, çatık kaşlarının altında küçücük yuvarlak gözleri birer çivi başı kadar ufalmış ve yüzü, buruşa buruşa bir kuru incir şeklini almıştı.</p>

  <p class="calibre4">Başımı tekrar öteye çevirdim. Fakat o, beni kaplayan havayı dolduruyor, bir civa ağırlığı ile ağırlaştırıyor. Bulaşık suyu, ahır ve umumi aptesane kokularını andıran bir taaffün bu havaya bir boğucu gaz fecaati vermekte ve beni canımdan bezdirmekte idi. Ah, bu insan, ah bu insan denilen mahluk!</p>

  <p class="calibre4">Tabiatı, ne cenabet bir zindan haline sokmuş. Yanıbaşımda, bu çocuk olmasa, bu çamurdan yuva, bu aşağının kurt kaynaşmaları, bu yenen, içilen şeylerden sızan geriz olmasa, şu kuru toprak dalgalarının üstünde, bu kızıl akşam aydınlığında hayat, daha ne kadar sade ve asil olacaktı...</p>

  <p class="calibre4">-Sen demişsin ki...</p>

  <p class="calibre4">-Ben dedim ki, eğer sen o kızla evlenmeğe kalkışırsan kulağından tutup askere götürürüm.</p>

  <p class="calibre4">İsmail'in benzi mutlaka kül gibi olmuştu. Sesi titreyerek:</p>

  <p class="calibre4">-Bu yaşta, beni hiç askere alırlar mı?</p>

  <p class="calibre4">-Bu yaşta, evlenebiliyorsun da neden askere gidemiyormuşsun bakalım? Evlenmesini bilen adam, pekala askere de gidebilir. Şimdi nizam öyle...</p>

  <p class="calibre4">İsmail, dayak yemiş bir kedi gibi belini kısarak sessizce aşağıya sıvıştı.</p>

  <p class="calibre4">Bütün merakım şunda: Emine, İsmail'e varmağa gönülden razı mı? Bir gün, kavak ağaçlarının arasında, onu şöyle bir kuytu yere çekip sordum:</p>

  <p class="calibre4">-Sahiden İsmail'e varmak istiyor musun?</p>

  <p class="calibre4">Omuzlarını silkti. Başını yana çevirdi. Güldü:</p>

  <p class="calibre4">-Ne bileyim ben, ne bileyim ben...</p>

  <p class="calibre4">-Sen bilmeyeceksin de, kim bilecek?</p>

  <p class="calibre4">-Halam bilir.</p>

  <p class="calibre4">Ve bir geyik gibi çevik, yanımdan kaçıyor. Dur demeğe kalmıyor, onu yakalayıp, belinden kavramak istiyorum. Bu kaçışta öyle bir dişilik var ki... Yüreğim, göğsümün altında hop hop hopluyor.</p>

  <p class="calibre4">-Emine, Emine, dur biraz. Bir söyleyeceğim daha var.</p>

  <p class="calibre4">Bir söyleyeceğim daha var, fakat dinleyen kim? Durup dinlese bile dilimden bir şey anlamayacak. Bunu bilerek gene arkasından yürüyorum. Biraz hızlı, biraz koşmağa benzeyen bir yürüyüş. Ve boş yenim sağ tarafımda bir uzun torba gibi sallanıyor. Dönüp baksa belki halime gülmekten katılacak. Durdum. Emine, şimdi, köye giden yolun üstünde gittikçe uzaklaşan, gittikçe uzaklaşan alacalı bir gölgedir.</p>

  <p class="calibre4">Derenin kenarına çöküyorum. Dede Korkutda bir tabir var: Böğür, böğür. Ben, işte böğür böğür ağlamak istiyorum. Nereye gideyim? Benim yerim neresidir? Kimlere doğru varayım? Beni kimler anlar? Kimler derdime deva bulur? Beni bu illetten, beni bu gurbetten kim kurtarabilir? Hangi kardeş? Hangi hemşire? Hangi can yoldaşı? Hey, ana toprak, ne kadar merhametsiz, ne kadar katısın? Benim ıstırabıma ne kadar yabancısın? Ben senin üvey evladın mıyım? Yoksa sen mi benim üvey anamsın? Eğer, ben senin üvey evladın isem bu kolu kimin yoluna feda ettim? Niçin şu anda, bu genç yaşımda bir derenin kenarında bir insan viranesiyim?</p>

  <p class="calibre4">Senin yoluna gençliğimi harcadıktan sonra, gene orada, o düşmüş şehirde, senin hasretinle yanan ben değil miyim? İşte geldim: İşte geldim. Fakat, benim önümde, kızların kaçıyor. Bana kızların arkalarını çeviriyor. Onlara her uzattığım el boşlukta kalıyor.</p>

  <p class="calibre4">Eğer, sen bir üvey ana olsaydın, ıstırabın benim ıstırabıma bu kadar benzer miydi? Sen de bencileyin, bu kadar garip, bu kadar yoksul... Sen de bencileyin bu kadar derdini anlatmadan aciz olurmuydun? Benim için senin yüzün Zeynep Kadının yüzünün eşidir. O halde hepimizin anlaşmamıza engel olan şey nedir?</p>

  <p class="calibre4">Öyle düşünerek, geceye kadar derenin kıyısında çömelmiş kalmışım.</p>

  <p class="calibre4">Geceler, ıssız çıplak Anadolu yaylasını daha ziyade garipleştirir. Bu ıssız,</p>

  <p class="calibre4">ışıksız topraklar, gökyüzünün altın mozayıklı, muhteşem kubbesi altında ezilir, erir, yok olur. O kadar yok olur ki, bunun içinde, siz kendinizi, çoktan ademe inmiş bir gölge farzedersiniz. Hayat denilen şey, gür, kalabalık, pırıl pırıl yukarıdadır. Sanki arzın üstündeki medeni şehirlerden biri tersine dönüp tepeden size bakıyor. Başım dönmese, sabaha kadar sırtüstü yatıp bu engin şehrayini seyredeceğim.</p>

  <p class="calibre4">Fakat, başım dönüyor. Bir dev, beni kolumdan tutup aya mı fırlattı? Hakikaten burası aydan farklı bir yer değildir.</p>

  <p class="calibre4">Aynı cansızlık, aynı donukluk. Her şey taş kesilmiş gibi. Ne bir ses, ne bir hareket... Ve ben, kımıldasam, sanki her taraf çatırdayarak tuz buz olacak. Olsun, bari... Olsun bari...</p>

  <p class="calibre4">Köyde, kış hazırlıkları bitip tükenmek bilmiyor. Soğanlar kurutuldu.</p>

  <p class="calibre4">Dibeklerde günlerce bulgur kırıldı. Buğdaylar öğütüldü, öğütüldü. Bunlardan deste deste yufkalar yapıldı.</p>

  <p class="calibre4">Derken kuru yemişlere sıra geldi. Ama, o ne kadar ceviz!</p>

  <p class="calibre4">Ahırlar, damlara, damların üstüne kadar saman yığınlarıyla dolu. Kadınlar, bir taraftan, taze tezek topaklarını duvarlara yapıştırıyor. Zeynep Kadının evi, eski Abdülhamit ricali gibi bu tunç renkli nişanlarla baştan başa donandı. Ve ne koku!</p>

  <p class="calibre4">Bütün tabiat tezek kokuyor.</p>

  <p class="calibre4">Zeynep Kadın, kızları ve gelinleriyle beraber, sabahtan akşama kadar, durmaksızın çalışıyor. Mehmet Ali'nin yavrusunu sokak kapısının eşigine bırakıp gidiyorlar. Bereket versin ki, çalıştıkları meydanlık bizim evin önüdür. Çocuk bağırmağa başlayınca anası koşup gelebiliyor. Çok defa, biz onunla eşikte arkadaşlık ederiz. Küçük insan yavrusu ayaklarının ucunda, yarı toprağa karışmış, döğlek cinsinden sürüngen bir nebat gibidir.</p>

  <p class="calibre4">Kımıldadıkça bir büyük solucan kümesini andırıyor. Her ne tarafından bakılsa bir ana karnından çıkmış olmaktan ziyade topraktan bitme şeylerden biri hissini veriyor.</p>

  <p class="calibre4">O kadar kişiliği yok ki daha adını bile koymadılar. İki üç defa Mehmet Ali'den sorduk. Hep unutuyor mu nedir? Gönderdiği mektuplarda çocuğun adından hiç bahsetmiyor.</p>

  <p class="calibre4">-Mahdumuma mahsus selam ederim demekle kalıyor. Ve ben, onu, adsız diye çağırıyorum.</p>

  <p class="calibre4">-Adsız, Adsız.</p>

  <p class="calibre4">Küçük gövdesi üstünden kocaman başını zahmetle çevirerek, bana bakıyor. Öyle mahzun, öyle mahzun bir bakış ki, insana ağlamak isteğini veriyor. Gerçekten, Schopenhauer'in bekarlık nazariyesi lehine bu çocuktan daha canlı bir misal bulunamaz. Bu yaratığa bakarak, derhal dünyaya çocuk getirmenin bir cinayet olduğunu tasdik ederiz.</p>

  <p class="calibre4">-Adsız, Adsız, biraz gülsene. Biraz oynasana.</p>

  <p class="calibre4">Yüzü buruşur, dudakları bükülür. Hemen ağlamak üzeredir. Başkalarının kendisiyle meşgul olmasına o kadar alışmamış ki, bunu bir işkence telakki ediyor.</p>

  <p class="calibre4">Ve hemen eline bir şey tutuşturup karşıda çalışanları seyre koyuluyorum.</p>

  <p class="calibre4">İnsanlar, her şeyden ziyade karıncalara benziyorlar.</p>

  <p class="calibre4">Ekonomi ve çalışma melekesi, her yaratıktan fazla bu iki cinste kendini gösteriyor. Ve bu duygu, bir çeşit yarını görme, yarını düşünme kudretiyle birleşerek onları alelade hayvanlığın üstüne çıkarıyor.</p>

  <p class="calibre4">Bu çirkin ve bakımsız tabiat köşesinde, bu kaba saba insan kümesinin bana, adeta, saygıya yakın bir duygu verişi nedendir? Bu insanlar, her gün hiçe saydığım, hor gördüğüm, hatta bazen de tiksindiğim kimseler değil midir? Fakat, işte, uzaktan nasıl çalıştıklarını seyrederken, bana, her biri büyük olayın kahramanı gibi gözüküyor.</p>

  <p class="calibre4">Bu kadınları, ben, düğünlerde raksederken de görmüştüm. Hareketleri, hiç bu kadar ahenkli değildi. Dibek başında bu kol sallayışlar, yalak kenarında bu eğilip kalkışlar, yük altında bu iki büklüm oluşlar benim üzerimde, eski Mısır ve Yunan taşlarında gördüğüm ritmik pozlar derecesinde bir etki yapıyor.</p>

  <p class="calibre4">Öyle ki, Zeynep Kadın, bunlar arasından ayrılıp, bana doğru geldiği vakit, az kalsın elini öpecektim.</p>

  <p class="calibre4">Güz mevsiminin sert ve yalın rüzgarları esmeğe başladı.</p>

  <p class="calibre4">Issız, engin Anadolu yaylaları üstünde ah bu rüzgarlar...</p>

  <p class="calibre4">Çölde yolunu şaşırmış kervanlar, viran bir beldenin üstünde yüzlerce baykuş sürüsü, bir deniz kazası esnasında kopan yürek parçalayıcı haykırışma, bir dağın çöküşünü, bir büyük kraterin infilakı, bir çığın inişi, bir selin basışı, hiçbir şey, hiçbir tabii afet bu rüzgarların çıkardığı sürekli uğultu kadar uğursuz, korkunç ve hüzün verici değildir.</p>

  <p class="calibre4">Bu rüzgarlar estiği sürece, ben Dostoyevski'nin kişilerinden biri gibi oluyorum. Ya Sibirya yollarında bir sürgünüm, ya Moskova sokaklarında aç bir serserinin, ya sınır boyunda bir han odasında kaçmak çarelerini düşünen bir suçlunun kabı içine girerim. Derin bir azap yüreğimi tırmalar.</p>

  <p class="calibre4">Gene böyle, rüzgarlı gecelerden biri idi. Yatağın içinde, soldan sağa, sağdan sola dönüyor bir türlü uyuyamıyordum.</p>

  <p class="calibre4">Derken, o uğultuya köpeklerin havlamaları da katıldı. Cehennemlik bir konser... Acaba karanlığın içinde cinler, zebaniler de dans ediyor mu?</p>

  <p class="calibre4">Kalkıp camın arkasından geceyi inceliyorum. Köpekler havlamalarını gittikçe artırıyor. Mutlaka, bir yabancı, köye girmek üzere...</p>

  <p class="calibre4">Baştan aşağıya dikkat kesilip dinliyorum. Gerçekten, bir insanın ayak sesleri var. Bu saatte, bu gelen kim olabilir?</p>

  <p class="calibre4">Köpekler, sürü halinde pencerenin önüne gelmiş havlıyorlar, havlıyorlar. Camı açıp haykırıyorum:</p>

  <p class="calibre4">-Hoşt, hoşt...</p>

  <p class="calibre4">Rüzgar başımı alıp götürecek bir şiddette esiyor. Nefesim tıkanarak çekiliyorum. Köpekler susmuyorlar. Daha ziyade havlıyorlar ve bir adama saldırır gibi hırıltılar çıkarıyorlar.</p>

  <p class="calibre4">Biraz evvel ayak seslerini duyduğum kimse, hissediyorum ki, yaklaşıyor. Hatta benim sesimi duyar duymaz durdu, sanırım.</p>

  <p class="calibre4">-Kim var orada?</p>

  <p class="calibre4">Bir adam birşeyler mırıldanıyor. Havada, bir S harfi bir Lye çarparak dağılıyor. Tekrar başımı dışarıya uzattım:</p>

  <p class="calibre4">-Kim var orada?</p>

  <p class="calibre4">Adam daha yakından:</p>

  <p class="calibre4">-Ben, Süleyman... Süleyman, dedi.</p>

  <p class="calibre4">Önce, bu Süleyman'ın kim olduğunu hatırlayamadım.</p>

  <p class="calibre4">Sonra birden aklıma geldi.</p>

  <p class="calibre4">-Bu vakitte nereden çıktın böyle?</p>

  <p class="calibre4">Bana cevap vermeksizin, bir gölge sessizliğiyle kendi evine doğru yöneldiğini görür gibi oluyorum. Penceremi kapıyorum. Bu olay dalgalı bir denizin bir cesedi sahile atışına benziyor.</p>

  <p class="calibre4">Sabahı güç ettim ve herkes uyandıktan sonra ilk işim ev halkına vakayı haber vermek oldu. Zeynep Kadın, bu harikulade havadisi pek önemli bulmaz göründü.</p>

  <p class="calibre4">Fakat, İsmail, derhal koşarak Süleyman'ı görmeğe gitti.</p>

  <p class="calibre4">Süleyman'ın başından geçenler:</p>

  <p class="calibre4">Bir defa, Cennet'i bulmak için haftalarca köy köy dolaşmış. Sonra, bilmem nerede, ikisine birden rastgelmiş. Cennet, onu önce tanımaz gibi görünmüş. Ama, Süleyman ısrar edince demiş ki:</p>

  <p class="calibre4">Pekala, pekala ama, bu iş böyle olmaz. Aramızda geçeni duymayan kalmadı. Senin namusun beş paralık oldu. Şimdi bunun bir çaresi var; sen beni bir kere boşarsın, aleme karşı namusunu temizlersin. Ondan sonra tekrar gene evleniriz.</p>

  <p class="calibre4">Süleyman peki demiş: Bucağa kadar gitmişler. Kadı'nın önünde, Süleyman, karısını talakı selase ile boşamış. Mahkemeden çıkarken:</p>

  <p class="calibre4">-Aha, istedüğünü ettim. Şimdi gel, köye gidelim, evlenelim; demiş.</p>

  <p class="calibre4">Cennet kahkaha ile gülerek:</p>

  <p class="calibre4">-Senin aklın şeriata da ermiyor. Sen beni üç defa boşadın. Şimdi seninle tekrar evlenmem için hülle yapmak gerek, demiş.</p>

  <p class="calibre4">Hülleci, ortada haphazır: Cennet'in aşığı, Süleyman kendi eliyle herifi, Cennet'in yanına sokmasın mı? Eşikte, sabaha kadar beklemesin mi? Sabah olunca, tak tak kapı.</p>

  <p class="calibre4">Fakat açan yok. Neden sonra herif kapıdan başını uzatmış:</p>

  <p class="calibre4">-Ülen, ne istiyon?</p>

  <p class="calibre4">-Cennet Hanımı göreceğim.</p>

  <p class="calibre4">-Cennet Hanımı mı? Ne yapacaksın?</p>

  <p class="calibre4">-O bilir. Bizim köye gideceğiz.</p>

  <p class="calibre4">-Ülen o benim avradım be. Senin köyünde ne işi var?</p>

  <p class="calibre4">Süleyman, biraz daha ısrar etmek, biraz daha beklemek istemiş. Fakat, herif yumruklarını gösterip:</p>

  <p class="calibre4">-Defol şuradan. Başımı belaya sokma; diye bağırınca Süleyman, hemen kapının önünden sıvışıvermiş. Kapının önünden sıvışmış ama, haftalarca köyün etrafında dolaşmış, dolaşmış, bir kere daha Cennet'i görüp de yüzyüze konuşabilmek için. Gündüzleri kapı kapı dilenirmiş, geceleri gidip kırda yatarmış. Lakin o bütün bu zaman içinde Cennet'e bir defa rastgelmemiş.</p>

  <p class="calibre4">Eee, sonra?</p>

  <p class="calibre4">Sonrasını artık kendi de bilmiyor. Sanırım, köylüler ona artık ekmek vermez olmuşlar; o da aç kalıp dönmüş gelmiş.</p>

  <p class="calibre4">Bizim köylülere, bu aç kalış; macerasının en acıklı tarafı gibi göründü. Hemen her evden Süleyman'a yiyecekler taşınmaya başlandı. Fakat, o, gelen kapların hiçbirine el sürmüyor, boyuna tütün istiyor, cıgara içiyordu. Gerçi, halinde bir fevkaladelik yoktu. Ama, Cennet bahsi dışında hiçbir şey konuşmuyor ve o bahis açılınca, gözleri, bir kara akik parlaklığı alıyordu.</p>

  <p class="calibre4">Henüz kadından umudunu kesmemişti. Her sözün sonunda:</p>

  <p class="calibre4">-Bir gün gelir, bana muhtaç olur; diyordu.</p>

  <p class="calibre4">-Ya o zaman kabul edecek misin?</p>

  <p class="calibre4">Cevap vermiyor. Dalgın dalgın önüne bakıyordu. İlk geldiği günlerde, kocaman bir sakalı vardı, ona heybet veriyordu. Köyün berberi bunu kırpınca bizim üstümüzdeki etkisinin yarısını kaybetti. Sonra, yavaş yavaş, hep aynı şeyleri tekrar ede ede büsbütün manasız bir adam oldu; artık, semtine hiç kimse uğramadı. Gene, eskisi gibi, aptal Memiş'le başbaşa kaldı.</p>

  <p class="calibre4">Bu kışın en önemli olayları:</p>

  <p class="calibre4">Mehmet Ali, Aralık ayında bir defa, on gün izinli geldi.</p>

  <p class="calibre4">Alayı Eskişehir'de imiş. Rahatız. Yiyecek, içecek bol. Subaylarımız çok iyi. Eskisi, gibi dövmek yok, sövmek yok. Ama işsizlikten çok canımız sıkılıyor diyor. Bir kere istasyonda Mustafa Kemal Paşa'yı, birkaç kere de İsmet Paşa'yı görmüş. Biri nasıldı? Öbürü nasıldı? Bana anlat, bana anlat, diyorum. Aha şöyle, aha böyle diyor. Bir türlü işin içinden çıkamıyor. Mümkün olsa kendi muhayyilemi, kendi hassasiyetimi, kendi dilimi ona vereceğim. Ta ki, vatanın karanlık göğsünde parlayan bu iki yıldız hakkında, bana onları canlandıracak bilgi versin diye.</p>

  <p class="calibre4">-Nasıl? Gözleri nasıldı? Boyu uzun muydu? Kısa mıydı?</p>

  <p class="calibre4">Nasıl bakıyordu? Nasıl yürüyordu? Ne giyiyordu?</p>

  <p class="calibre4">Mehmet Ali bana büsbütün başka bir cevap veriyordu:</p>

  <p class="calibre4">-Biz selama durunca merhaba asker dedi.</p>

  <p class="calibre4">Mustafa Kemal Paşa'nın, bu merhaba asker deyişi epeyce enteresan bir tafsilat. Fakat, o büyük şahsiyetin muayyen ve belirli hiçbir tarafını gözönüne getirmiyor.</p>

  <p class="calibre4">-Sesi kalın ve gür müydü?</p>

  <p class="calibre4">-O kadarını işitemedim, gayri...</p>

  <p class="calibre4">-Canım, merhaba asker dediğini işittin de, sesi kalın mıydı, ince miydi, nasıl işitmedin?</p>

  <p class="calibre4">Bu tarzda konuşma, Mehmet Ali'nin canını sıkıyor. Hemen, başka konulara atlıyor.</p>

  <p class="calibre4">-Yunanlılar, yakında yeni bir taarruza geçeceklermiş.</p>

  <p class="calibre4">-Peki, siz hazır değil misiniz?</p>

  <p class="calibre4">-Evvel Allah, hazırız beyim... Hazırız, emme...</p>

  <p class="calibre4">Emmesi ne? Bunu izah etmek için genel fikirler, genel mütalaalar sahasına girmek lazım. Mehmet Ali'nin kafası ise bu maceraya hiç alışmamıştır.</p>

  <p class="calibre4">Kısaca, Mehmet Ali köyde kaldığı sürece kendisinden bir şey öğrenmek kabil olmadı ve öylece geldiği gibi gitti. Geldiği gibi mi?</p>

  <p class="calibre4">Hayır; kasaturasının tersiyle, İsmail'i, bir iyice dövüp öyle gitti.</p>

  <p class="calibre4">Lakin eğitimde dayağın hiçbir rol oynamadığını belki, daima olumsuz bir etkisi olduğunu; bana, bu vaka kadar kesinlikle ispat eden bir şey yoktur. İsmail, dayaktan sonra bir kat daha ahlaksızlaştı. Evin içinde, köyün içinde, adeta, muzır bir yaratık halini aldı. Zaten bir kuş, bir tavşan bakışını andıran gözlerine büsbütün hayvani bir ifade geldi. Öyle ki, arasıra benimle konuşurken, bir büyük tarla faresi dile gelmiş sanıyorum.</p>

  <p class="calibre4">Bereket versin ki, onunla pek seyrek konuşuyoruz. Bir şeyimden kuşkulandı mı, nedir? Bana garaz bağladığını seziyorum. Varsam, kendime, bu evden başka bir yer bulsam diye düşündüm. Bir gün niyetimi gidip Bekir Çavuş'a açtım.</p>

  <p class="calibre4">-Benim bir evim var emme, viran; dedi.</p>

  <p class="calibre4">-Tamir edilmez mi?</p>

  <p class="calibre4">-Edilir, edilir emme, çok para lazım.</p>

  <p class="calibre4">Ne kadar? diye sordum. Otuz kırk bankonot dedi. Gittik, birlikte evi gördük. Bu, köyün hemen dışında, yüzü dağa bakar, iki oda ve bir ahırdan ibaret bir evdir. Köyün dışında... Bu, bana derhal işe başlamak arzusunu verdi.</p>

  <p class="calibre4">-Lakin bana kim bakacak?</p>

  <p class="calibre4">Bekir Çavuş:</p>

  <p class="calibre4">-Bizim çoluk çocuğun ne işi var? dedi.</p>

  <p class="calibre4">Zeynep Kadını kararımdan üzülecek sandım. Fakat hiç de öyle olmadı. Ve bunun böyle olmayışı bana dokundu.</p>

  <p class="calibre4">Mehmet Ali'nin evinden o kadar soğudum ki, bir an önce yeni evime taşınmağa can atmağa başladım.</p>

  <p class="calibre4">Yeni evim... Bu, yüzü dağa doğru, bütün köye arkasını çevirmiş bir evdir. Bekir Çavuş onu bir depo olarak kullanıyordu. Onun içindir ki kapısı gayet muhkem ve pencereleri parmaklıklıdır. Evin dıştan görünüşünü de hiç değiştirmedim ve altındaki ahırı muhafaza ettim. Orada bir küçük eşek besleyeceğim. O, bana arkadaşlık edecek. Ben, yukarıki odamda pineklerken o, aşağıdaki odasında tıpış tıpış eşinecek. Arasıra, tam, ben hazin düşüncelere daldığım vakit, benim hüznümü sezmiş gibi en acı, en yakın naralarıyla haykıracak. O vakit, ben yavaş yavaş merdivenlerden ineceğim.</p>

  <p class="calibre4">Yavaş yavaş ona doğru gideceğim. Uzun, parlak tüylü gerdanına kolumu dolayıp derin, siyah gözlerine bakacağım.</p>

  <p class="calibre4">Onunla uzun uzadıya için için konuşacağım.</p>

  <p class="calibre4">Ona hiç yük taşıtmayacağım. Sırtma hiç semer vurdurmayacağım. Bir adamla, her gün, onu tımar ettireceğim. Zira, bu, mübarek bir hayvandır. Bütün gökten inen kitaplarda bunun adı var. Ve yüzü, küçük İsmail'in yüzünden bin kat daha şirindir.</p>

  <p class="calibre4">Küçük İsmail mi? Bahsi döndürüp dolaştırıp gene ona getiriyorum. Salih Ağa bir, o iki... Benim için bitmez tükenmez bir ıstırap kaynağıdır. Salih Ağa bir, o iki... Zeynep Kadının asık suratına benzeyen yalçın toprağı saymıyorum.</p>

  <p class="calibre4">Artık havalar soğumaya başladığı günden beri, kapısı açık kalmış ahırlarda birleşen kambur oğlanla kör kızın kaçışıp kovalaşmalarına şaşmıyorum. Ne imamın çeşme başında aptest alışları, ne muhtarın yüzünün kırçıl kılları arasından sırıtışları, ne de... Artık bunların hepsine alıştım, alışmadığım yalnız Salih Ağa ile İsmail'dir.</p>

  <p class="calibre4">Bu kış esnasında Süleyman'la ahbaplığımız epeyce ilerledi. Çünkü, evimin tamirine o baktı. Memiş taşı toprağı taşıdı, o kireci kardı ve köyün tek zanaatçısı Arabacı Recep marangozluk görevini yaptı. İşte, o vakitten beri Süleyman'ı yanımdan ayırmıyorum. Bazen birlikte yediğimiz oluyor. Ne rahat arkadaşlık... Hiç konuşmuyoruz.</p>

  <p class="calibre4">Çok defa ben yatağın üstüne uzanmış, o yerde bağdaş kurmuş, saatlerce, bir odanın içinde karşı karşıya kalıyoruz.</p>

  <p class="calibre4">Ne o, ne de ben bir tek kelime söylemeğe lüzum görmeyiz.</p>

  <p class="calibre4">Bazı, havanın iyi gittiği günler birlikte dolaşırız. Bir kere onu, ta Emine'nin köyüne kadar götürdüm.</p>

  <p class="calibre4">Süleyman, o vakadan sonra o kadar zayıfladı, o kadar zayıfladı ki, bütün anlamıyla bir deri bir kemik kaldı. Arasıra bir yükü yerden kaldırırken veya herhangi bir sebeple fazla bir hareket yaparken çıt diye kırılıvereceğinden korkuyorum. Nitekim, Emine'nin köyüne kadar yürüdüğümüz gün, kavaklığa varır varmaz öyle bir çöküşü vardı ki, bir iskeletin parçalarını birbirine bitiştiren bağlar da çözülünce, kemikler, mutlaka, yere böyle yığılır: Bir süre nefes nefese kaldı. O kadar çok soluyordu ki, can çekişiyor sandım.</p>

  <p class="calibre4">-Bir şey yok; yüreğim tıkandı; arasıra böyle olurum. Sonra geçer. Bu bir dertmiş. Beni askere aha, bundan almadılar.</p>

  <p class="calibre4">İçimden, belki Cennet de seni bundan istememiştir, dedim. Onunla yalnız kaldığımız zaman, bazen Cennet'in bahsini açarım. O vakit, gözleri parıldamaya başlar. Sıska vücudu bir yay gibi gerilir.</p>

  <p class="calibre4">-Nasıl hiç haber aldığın var mı?</p>

  <p class="calibre4">-Heriften ayrılmış diye işittim.</p>

  <p class="calibre4">-Ya şimdi ne yapıyormuş?</p>

  <p class="calibre4">-Günahı söyleyenin boynuna, kötü olmuş diyeler.</p>

  <p class="calibre4">Bunu duyunca ben ondan ziyade mahzun oluyorum. Fakat, o sırıtıyor.</p>

  <p class="calibre4">-Ben dedim. Ben dedim. Elbet, bir gün pişman olup gelecek:</p>

  <p class="calibre4">-Ya gelince kabul edecek misin?</p>

  <p class="calibre4">Cevap vermeden önüne bakıyor. Kendinden emin değildir.</p>

  <p class="calibre4">Hangimiz kendimizden emin olduk? Biz, erkekler, zavallı yaratıklarız.</p>

  <p class="calibre4">Bu kış, muhtarın karısı ölecek diye çok beklendi. Fakat ölmedi.</p>

  <p class="calibre4">Bir akşam yatsı ezanından önce, muhtar benim kapımı vurdu:</p>

  <p class="calibre4">-Efendi, efendi, sana kasabadan bir (acans) getirdim. Al oku, dedi.</p>

  <p class="calibre4">-Nasıl, iyi bir haber mi?</p>

  <p class="calibre4">-Al oku; çok iyi diyeler. Savaşı kazanmışız.</p>

  <p class="calibre4">Ellerim titreyerek, kirli buruşuk kağıt parçasını lambaya doğru uzatıyorum. İkinci İnönü Zaferi... Yüreğim ağzıma geldi. Bir şiir parçası okuyormuşum gibi ajansın satırlarını içimde terennüm ediyorum. Döndüm:</p>

  <p class="calibre4">-Gördün mü? diyecek oldum, lakin muhtar kağıdı bırakıp namaza koşmuştu. Sevincim içimde tıkandı kaldı. Büyük felaket anlarında olduğu gibi, büyük sevinç günlerinde de duygularımızı başkalarıyla paylaşmak bizim için bir derin ihtiyaçtır. Umutsuzlukla, ne, yapacağımı bilmiyerek Süleyman'a dönüyorum.</p>

  <p class="calibre4">-Gördün mü? Bizimkiler düşmana bir iyi dayak atmışlar.</p>

  <p class="calibre4">Süleyman, bu sözden bir şey anlamaksızın sırıtarak yüzüme bakıyor.</p>

  <p class="calibre4">İşte, bir kış, koca bir kış böyle geçti. Ben bütün varlığımla hep cephede</p>

  <p class="calibre4">yaşadığım için bu mevsimin ağır yeknesaklığı omuzlarım üstüne pek çökmedi. Ordunun, Anadolu ordusunun genel bir taarruza geçeceği söylentileri günden güne kuvvet buluyor. Memleketin hemen bütün gazetelerinde bu bekleniyor, bunun sözü oluyor.</p>

  <p class="calibre4">İstanbul hükümeti erkanının bir murahhas heyet halinde Ankara'ya gelişleri, milli teşkilatın gücünü bir kat daha ispat etti.</p>

  <p class="calibre4">Bu adamlar, buraya ne söylemeğe, ne istemeğe geldiler? Mutlaka, bize itidal ve boyun eğme tavsiye etmeğe geldiler. Bunlar, bir ölüm mahkumuna, son saatinde teselliye giden papazları andırıyorlar.</p>

  <p class="calibre4">Cesaret evladım, cesaret. Bunun ötesinde başka hayata, ebedi bir hayata ereceksin. Şimdi, söyle, söyle bakalım, son emelin nedir?</p>

  <p class="calibre4">-Ölmemek!-</p>

  <p class="calibre4">Papazlar irkiliyorlar. İçlerinden: Amma da aksi bir idam mahkumuna çattık diyorlar.</p>

  <p class="calibre4">İşte, Anadolu'nun dediği, işte İstanbul hükümetinin söylediği... Memleketin havası bu kadar trajedi ile yüklü olmasa, insan bu hale gülebilir. Lakin, çıplak ayaklı, çıplak göğüslü köylüler, gülle ve kurşun taşıyan kağnıları önlerine katmış gidiyorlar.</p>

  <p class="calibre4">Bu, kirli, pırtık yorgana sarılı şey ne? Bir top arabası...</p>

  <p class="calibre4">Ta orada, o hendeğin içinde birikmiş insanlar ne yapıyorlar?</p>

  <p class="calibre4">Bunlar, bir manda leşini yüzmekle meşguldür. Ne için? Derisinden askere, çarık olur.</p>

  <p class="calibre4">Düşmanlar ise, üzerimize sağlam İngiliz kunduralarıyla yürüyorlar. Top arabalarını, etrafı keten bezli perdelerle örtülü Berliez kamyonları içinde bir put gibi taşıyorlar.</p>

  <p class="calibre4">Lakin, işte, asıl bu gördüğüm şeyler için zafere inanmalıdır. Türk askeri manda leşlerinin derisinden çarık yapıp giyiyor. Türk köylüsü, top arabalarını kendi yorganına sarıp taşıyor, işte, bunun için inanmalıdır. İşittim.</p>

  <p class="calibre4">Eskişehir'de, demiryolu raylarını söküp eriterek top kaması yapanlar varmış.</p>

  <p class="calibre4">Geçen gün, yakın istasyonların birinde bir trenin kömürsüz nasıl yürütüldüğünü gördüm: Tren durur durmaz hemen bütün yolcular inip etrafa dağılıyorlar, rastgeldikleri ağaç dallarını kesiyorlar ve getirip lokomotifin platformuna yığıyorlardı.</p>

  <p class="calibre4">Lokomotif, ray, istasyon... Sahi, yazmayı unuttum. Oysa, benim için mevsimin en büyük hadiselerinden biri de bu olmuştu. Eğer, ıssız, ücra Anadolu yaylalarının ortasında, uzun müddet kalmışsanız, sizi medeni merkezlerden birine ulaştırmak kudretine haiz olan şeylerden birini görmenin, bir telgraf direğiyle, bir demiryoluyla, bir istasyon binasıyla karşı karşıya gelmenin ne olduğunu mutlaka bileceksiniz.</p>

  <p class="calibre4">Bilmeyene ise bunu anlatmak çok güçtür.</p>

  <p class="calibre4">Lakin, ben bütün bu yazılan bir kimseye bir şey anlatmak için yazmıyorum. Hayır, hayır, bu hiç aklımdan geçmedi. Ben bu yazıları, kendi kendime konuşmak için, yalnız bunun için yazıyorum. Eğer, günün birinde memleket kurtulur da, tekrar kendi çevreme dönersem, ilk yapacağım iş bunları yakmak olacaktır. Yakmazsam, bu defter başkalarının eline geçebilir.</p>

  <p class="calibre4">O vakit, benim bu köydeki uzun gurbetimin hiçbir değeri kalmayacaktır. Bu uzun gurbet edebiyat konusu olacaktır.</p>

  <p class="calibre4">Edebiyatı, sanatı başkaları yaparken hoş bulurum. Fakat, kendim bundan çekinirim. Edebiyat ve sanat dünyasında yalnız dahiler vardır. Ondan ötesi, bir alay zavallı taklitçi, bir alay zavallı maskaradır.</p>

  <p class="calibre4">Ben bir maskara değilim ama, bir safderun olduğum, bir koca çocuk olduğum muhakkaktır. Bundan bir türlü kurtulamıyorum. Feleğin nice cevr, nice aldanışlar, nice hayal ve umut kırılışları beni pişirmeye yetmedi. Hala, ne çocukça sevinçlerim, ne hoş hayallerim, gönlümün ne safça akışları var.</p>

  <p class="calibre4">Üç günden beri, bir kapkara eşek sıpası ahırımda bağlı duruyor diye her sabah yüreğim sevinçten hoplayarak uyanmaktan kurtulamıyorum. Feleğin nice ıstırabı beni çocukluğumun bu huyundan kurtaramadı. Bana yeni bir oyuncak aldıkları vakit, günün herhangi bir saatinde, ya dersimi okurken veya yolda yürürken oyuncak hatırıma geldi mi, içim sonsuz ve aydınlık bir ferah denizinin dalgasıyla dolup boşalırdı.</p>

  <p class="calibre4">Bütün anlamıyla yüreğim ağzıma gelirdi. Etrafımda, her şey ve herkes, bana, henüz keşfettiğim cevheri baldan tatlı, sihirli bir dünyanın şirin sembolleri gibi görünürdü.</p>

  <p class="calibre4">Hatta okuldayken, okul, hocamın önündeysem hocam, hatta her gün iki defa gele gide, gide gele görmekten bıkıp usandığım dar, dolaşık ve rutubetli sokak, hatta bizim konağın kış günleri bir mahzen gibi yaş ve yaz günleri bir çöl parçası kadar güneşle dolu avlusu, bana, hep aynı cevhere bulanmış, hep aynı sihirle canlanmış görünürdü. Her rastgeldiğim şeyi veya kimseyi kucaklayıp öpmek isterdim.</p>

  <p class="calibre4">Gönlüme bu harikulade şenliği veren şeyi tahlil edecek olursanız, ne bulursunuz? Ya bir tahtadan at, ya boyalı tenekelerden bir lokomotif, ya derisi iki üç günde delinmeye mahkum bir küçük trampet...</p>

  <p class="calibre4">Demek ki, bir hiç, bir zerre, bir tahta ve bir teneke parçası benim çocuk ruhuma bu derin, sonsuz mutluluğu vermeye yetiyordu.</p>

  <p class="calibre4">İşte, burada, bu mihnet ve meşakkat ocağında, bin türlü afetten arta kalan otuz üç yıllık viran varlığımda, bir kapkara eşek sıpası, bir canlı oyuncak, bana, aynı mutluluğu vermeye yetiyor. Demek; bu vücut viranesi içindeki ruh aynı ruhtur.</p>

  <p class="calibre4">Harp cephelerinde, saçı sakalına karışmış, nice pişkin ve sert askerler gördüm ki, felaket anında gözlerine bir ürkek çocuk bakışı geliyor ve yere düşerken, daha buluğa ermemiş bir toy oğlan sesiyle: Vay anacığım! diye bağırıyordu. Ben de, hala yüksek sıtma nöbetleri esnasında, kolumu kesmek için kloroformla bayılttıkları vakit hep -Anne, anne! derim.</p>

  <p class="calibre4">O sanki, gözlerinde derin bir endişeyle bana eğilir; elini başımın üzerinde gezdirirdi.</p>

  <p class="calibre4">Niçin, şu dakikada gene onu hatırladım? Ey beyaz hayalet; senin burada ne işin var? Bu çakılların üzerinde yürüyemezsin. Bu rendelenmemiş tahta kapıya elini dokunduramazsın. Bu taştan sert kerevette oturamazsın. Burası, pis ve lizol kokuludur. Ocağın içinde gördüğün bu kara yığınlar, adını yalnız darbı mesellerde işittiğin tezek denilen bir şeyin külleridir. Sana kıyamam, benim daima temiz, titiz ve sabun kokan beyaz anneciğim! Seni burada bir saniye alıkoyamam.</p>

  <p class="calibre4">Emine, İsmail'den vaz geçip benim olsa, onu önce bir iyi yıkardım. Sonra, vücudunun bütün çizgilerini bozan o kat kat esvaplarını çıkarıp şu ocakta yakardım. Fakat alamod bir İstanbul kızı haline sokmak için mi? Hayır, hayır... Kızıl parıltılı saçlarını iki kalın örgü yapıp arkasına salıverirdim.</p>

  <p class="calibre4">Ona, yakası daima açık ve yenleri bol bir bürümcek gömlek giydirirdim. Belden aşağı inen, kasıktan bağlı ve bileklerinden büzmeli bir şalvar yaptırırdım. Tıpkı, büyük ninelerimizinki gibi uçları işlemeli uçkurunu şöyle ortadan bir kocaman düğümle aşağıya doğru sarkıtırdım. Ve onu konuşmaktan menederdim. Yalnız, sık sık gülmesine ve hayreti, öfkeyi, inadı, şuhluğu ifade eder nidalar koyuvermesine izin verirdim.</p>

  <p class="calibre4">Yemeğimi, o pişirsin, hizmetime o baksın isterdim.</p>

  <p class="calibre4">Ben yerken, çalışırken veya kahvemi içerken, onun ayakta beklemesini hoş görürdüm. Alafranga aşıktaşlığa mahsus öpme ve okşamaların hiçbirini ona göstermemekle beraber, arasıra, bir iri Van kedisi gibi onunla oynaşmaktan haz alırdım. Van kedisinden ne farkı var? O da bir Van kedisi gibi haşmetli ve ahenktar değil mi? Tabiata onun kadar yakın bulunmuyor mu? Ona da bir Van kedisi gibi tabiatın canlı bir süsü denilemez mi? Emine'm, o da bir Van kedisinden daha akıllı değildir. Bunun konuşmasının öbürünün miyavlamasından farkı ne?</p>

  <p class="calibre4">Şu hayal, birdenbire, bana, o kadar munis, yapılabilmesi o kadar kolay göründü ki, hemen yola düştüm. İlkbaharın ılık ve taze ot kokan havası da bana ayrıca umut ve cesaret veriyordu. Yürüdüm. Yürüdükçe, hayalim bana biraz daha gerçekleşmiş görünüyordu. Kendi kendime konuşuyordum:</p>

  <p class="calibre4">Doğrudan dogruya kadının evine gideceğim. Emredici ve kesin bir tavırla onu karşıma alıp diyeceğim ki: -Benim param var, kimsem yok. Çalışmadan yaşayabiliyorum. Emine'yi gördüm, beğendim. Onu bana ver. Sana ölünceye kadar yardım ederim. Neye ihtiyacın olursa bakarım.</p>

  <p class="calibre4">Kadın, bu teklife, önce inanmak istemeyecek, şaşıracak.</p>

  <p class="calibre4">Mutlaka yalan söylediğime, veya kendisiyle eğlendiğime hükmedecek. Fakat, ben, en ciddi tavrımı takınacağım. Diyeceğim ki: Görüyorsun, bir kolum da yok. Bana candan bakacak bir yoldaşa muhtacım. Eskiden, Zeynep Kadının evinde otururken, onun kızları ve gelini benim yemeğimi pişirirler, çamaşırlarımı yıkarlar, bana bakarlardı. Şimdi tek başıma oturuyorum. Süleyman isminde yarı meczup bir zavallının elindeyim.</p>

  <p class="calibre4">Kadın, o vakit, aklımı oynattığımı sanacak. İçinden: Mademki parası varmış, diyecek, bu köylerde tek başına, böyle sığıntı gibi neden yaşarmış? Niçin, kalkıp da İstanbul'dan buraya gelmiş? Bn gurbet elinde, bu sıkıntılara katlanmış?</p>

  <p class="calibre4">Emine'nin halası, bunları açıktan açığa söylemeyecek.</p>

  <p class="calibre4">Fakat ben böyle düşündüğünü gözlerinden; yüzünden, halinden anlayacağım. O vakit, ona, bütün hazin maceramı hikaye edeceğim.</p>

  <p class="calibre4">Lakin o, dar, sert ve realist köylü mantığıyla bu sergüzeştin manasını anlayabilecek mi? Beni bu ıssız yaylaların ortasına atan ıstırap ona, pek manasız ve çocukça görünmeyecek mi? Bunun ciddiyet ve önemini ona nasıl ispat edeceğim?</p>

  <p class="calibre4">Bu düşüncelerle, Emine'nin köyüne vardığım zaman, çoktan, cesaretimin yarısını kaybetmiş, kararımda iyiden iyiye zaafa düşmüştüm. Hele, köyün içine girip de herkesin, bana acayip acayip baktığını hisseder etmez bütün cüretim kırılıverdi. Kayıtsız ve tabii, bir süre sokaklarda dolaştıktan sonra köyün öbür tarafından sıvıştım, kaçtım.</p>

  <p class="calibre4">Lakin; her ne türlü olursa olsun; Emine'yi almak fikri aklımdan çıkmadı. Evimde yalnız kalınca, hele geceleri yatağımdayken, bundan daha kolay, daha akla yakın bir tasavvur görmüyorum. Fakat, dışarıya çıkıp da bunu gerçekleştirmek isterken, daha ilk adımda işin bütün garabetini seziyorum. Her ne tarafından baksam, gülünç, manasız, gayritabii buluyorum.</p>

  <p class="calibre4">Eğer, bu köylerde bir dostum olsaydı, belki, ona açılarak, ondan akıl öğrenmek, onunla müşterek bir teşebbüse geçmek kabil olurdu. Fakat, işte, hiç kimsem yok. Süleyman'a mı açılayım?</p>

  <p class="calibre4">Zeynep Kadına mı? Bekir Çavuş'a mı?</p>

  <p class="calibre4">Bekir Çavuş, Bekir Çavuş? Sahi, neden olmasın?.. Kendi kendime bu sahi, neden olmasın? sözünü söyledikten sonra günlerce Bekir Çavuş'un etrafında dolaştım durdum. Beni anlayabileceği bir anını kolladım. Baş başa kalır kalmaz hemen söze başlıyor, şuradan buradan konuşuyordum; saatlerce asıl maksadımı ağzımın içinde gevelemekle kalıyordum.</p>

  <p class="calibre4">Her teşebbüsümde, kendimi, yeni okula başlamış bir küçük çocuk gibi utangaç, sıkılgan ve beceriksiz hissediyordum.</p>

  <p class="calibre4">Fakat, bir gün, nasıl oldu, bilmiyorum. Bekir Çavuş'un tavrı daha ziyade mi hasbihale elverişliydi, yüzü bana daha ziyade mi munis göründü, dedim ki:</p>

  <p class="calibre4">-İyi hoş ama, bu yalnızlık da canıma tak etti. İnsanın her şeyden önce bir yoldaşa ihtiyacı oluyor. Hele benim gibi bir kimse için mutlaka candan bir bakanı olmak lazım.</p>

  <p class="calibre4">Bekir Çavuş bir şey anlamadı:</p>

  <p class="calibre4">-Süleyman işine yaramıyor mu? dedi.</p>

  <p class="calibre4">-Süleyman... Adam sen de, o başka şey. Maksadım o değil. Ben bir kadın demek istiyorum.</p>

  <p class="calibre4">Bekir Çavuş, nihayet, anlar gibi oldu.</p>

  <p class="calibre4">-Evlen beyim, dedi. İstanbul'da bir tanıdığın yok mu?</p>

  <p class="calibre4">Yaz da sana bir kız buluversin.</p>

  <p class="calibre4">-İstanbul'lu kız hiç buraya gelir mi? Doğrusu, gelse de ben istemem. İstanbul'un kızları nazlı olur. Ben gücü, kuvveti yerinde, bana bakabilecek birini arıyorum. Ben olsa olsa burada, bir köylü kızıyla evlenebilirim.</p>

  <p class="calibre4">Bekir Çavuş, biraz şaşkın, biraz şüpheli yüzüme baktı.</p>

  <p class="calibre4">-Sahi söylüyorum, bana inan, dedim, mesela (.....) köyünde Emine isminde bir yetim kız var. O razı olsa pekala alırım.</p>

  <p class="calibre4">Bekir Çavuş sordu:</p>

  <p class="calibre4">-Hangi Emine o, bakayım?</p>

  <p class="calibre4">-Canım, belki işitmişsindir, bizim küçük İsmail almak istiyordu. Eğer, henüz aralarında nikah filan yoksa...</p>

  <p class="calibre4">-He, he, şimdi anladım. Babasını tanırdım. Çok iyi adamdı. Emine, kızı bilmem. Babasıyla askerlik ettik. Bir yerde şehit oldu, nerede bilmiyorum.</p>

  <p class="calibre4">Böyle söyleyerek, büsbütün başka konulara geçti. Gene Şam'dan, Girit'ten, İşkodra'dan bahsetmeye başladı.</p>

  <p class="calibre4">O günden sonra, benim için her şeye yeniden başlamak gerekti. Bekir Çavuş'un yeniden hasbihale müsait anını yakalamak, yeniden bir münasebet düşürüp meseleyi tazelemek, yeniden...</p>

  <p class="calibre4">Arada bir Emine'nin köyünün yolunu boylamaktan da vazgeçemiyordum. Belki, kendisine doğrudan doğruya açabilmek fırsatını bulurum diye saatlerce kavaklar arasında dolaşıyor, derenin kenarında çömelip köyü gözetliyor, fakat, aksi tesadüf Emine'den bir belirti göremiyordum. Hatta bu serserice dolaşışların bir seferinde İsmail'e rastgeldim.. Konuşmadan geçip gideyim, dedim. Fakat, sırnaşık çocuk yanıma sokuldu. Derdi gücü benden birkaç kalıp sigarası almaktır.</p>

  <p class="calibre4">Akıbet, Bekir Çavuş'a maksadımı anlatmaya muvaffak oldum. Bir süre düşündü, taşındı:</p>

  <p class="calibre4">-Bu işi, yapsa yapsa bizimki yapabilir. Hele bir kere ona söyleyeyim.</p>

  <p class="calibre4">İki gün sonra sordum:</p>

  <p class="calibre4">-Ne yaptın?</p>

  <p class="calibre4">Durdu. Sırıtarak ilave etti:</p>

  <p class="calibre4">-Tu, aklımdan çıkıvermiş. Bu akşam inşallah, söylerim.</p>

  <p class="calibre4">Nihayet bir gün:</p>

  <p class="calibre4">-Söyledim, dedi, gidip karıyla konuşacak.</p>

  <p class="calibre4">Ve benim için müthiş bir heyecan devresidir başladı. Yalnız heyecan değil, birdenbire pişman da oldum. Bu teşebbüsüm işitilirse, Mehmet Ali'ninkilere karşı durumum ne fena olacak. Zeynep Kadın, bana ne gözle bakacak? İsmail, o kadar nefret ettiğim İsmail kim bilir bana ne yüksekten bakacak? Ve garibi şu ki, ben de kendimi savunamayacağım.</p>

  <p class="calibre4">Kendime, bu işteki durumumun hiç de mertçe olmadığını itiraf edeceğim. Keşke, ne İsmail'le, ne de Zeynep Kadın'la, Emine bahsi aramızda hiç geçmemiş olsaydı. Keşke, bilmeksizin, rastgele İsmail'in almak istediği bir kıza talip çıkmış bir adam durumunda kalsaydım. Fakat geçti artık; bir rezalettir oldu ve ben küçük İsmail'in önünde bile başını eğip utanmaya mahkum bir zavallıyım.</p>

  <p class="calibre4">Bu da yetmiyormuş gibi, bir de reddedilirsem. Aman Yarabbi, ben ne halt ettim? Bari, henüz vakit varken gidip Bekir Çavuş'a vazgeçtiğimi söyleyeyim.</p>

  <p class="calibre4">-Bekir Çavuş, ben o işten vaz geçtim. Senin hanıma söyle, nafile zahmet edip de oraya kadar gitmesin.</p>

  <p class="calibre4">Bekir Çavuş gözlerini yere dikti. Öyle bir süre dalgın ve hareketsiz kaldı. Sonra, bir iri kedi bıyığını andıran ve kedi bıyığının kılları kadar sert ve seyrek sakallarını elinin tersiyle uzun uzun sıvazladı. Fikrimi değiştirdiğim için bana kızdığına hükmettim.</p>

  <p class="calibre4">-Ne yapayım, düşündüm, taşındım, işime elvermedi.</p>

  <p class="calibre4">Hem bizim İsmail onu almak istiyordu. Sonra korkarım, aramızda bir söz olur. Bekir Çavuş dile geldi, ağır ağır, tane tane:</p>

  <p class="calibre4">-Zaten o kız sana yaramaz, dedi. Bizimki gidip görmüş.</p>

  <p class="calibre4">Elin yabanına ben varmam, demiş. Bizim köylerin kızları tuhaftır. Yabancıdan ürkerler. Eh, ne olacak. Doğmuşlar, büyümüşler, köyden dışarı hiçbir şey görmemişler. Hepsi cahil, hepsi cahil... Ben Girit'teyken...</p>

  <p class="calibre4">Bekir Çavuş, bundan öte, daha neler söyledi, bilmiyorum.</p>

  <p class="calibre4">Dudaklarımda bir acayip gülümseme peyda olmuştu sanırım. Yüzümün bütün damarları çekiliyordu. Kendime karşı bir derin acıma duygusuyla doldum. Ağlayacak mıyım, gülecek miyim, bilmiyorum.</p>

  <p class="calibre4">Şaşkınlığımdan Bekir Çavuş'a üst üste tabakamı uzatıyordum. O, hiç bozmadan, her tabaka uzatışımda bir sigaramı alıyor, bazısını kulağının arkasına yerleştiriyor, bazısını avucunun içinde tutuyor, bazılarını da parmaklarının arasına sıkıştırıyordu. Öyle ki, aklım başıma gelip de Bekir Çavuş'a dikkatle baktığım vakit onu, her deliğinden bir sigara fışkıran otomatik masalardan biri halinde gördüm.</p>

  <p class="calibre4">Tam kahkahalarla gülecek bir andı. Fakat, benim ağzım bir acayip kasılmayla mühürlenmişti. Kalktım. Bekir Çavuş'a Allahaısmarladık dedim mi, bilmiyorum, sendeleye sendeleye evime döndüm.</p>

  <p class="calibre4">Çıplak tepelerin üstünde günün son ışıkları sönüyordu.</p>

  <p class="calibre4">Sürülerin ayak sesleri kuru toprak üzerinde bir yağmur yağışını andırıyor.</p>

  <p class="calibre4">Evin içi çoktan karanlıktır. Lambamı yakmadan sedire uzanıyorum. Bir çalılığın içine çırılçıplak düşmüş gibiyim. Her yanım öyle diken diken. Bir dakika sonra, artık ne yapacağımı bilmiyordum.</p>

  <p class="calibre4">İntihar edilen an, bu an mıdır? Bundan fena bir saat olabilir mi?</p>

  <p class="calibre4">Istırap çekmeyi severim. Fakat, bu ıstırabın sevimli hiçbir tarafı yok; çünkü bu, bir felaketin mahsulü değildir. Bu, rezil olmuş bir adamın ıstırabıdır. Utanç, bir yarasa gibi yüze yapışır ve alnımızın ortasından kanımızı emmeye başlar.</p>

  <p class="calibre4">Vücut o kadar zaafa düşer ki, adeta bir posa halini alır. Pespaye ve sefil bir şey olur. Onun için utanmak, kendi kendinden nefret etmenin eşitidir. İnsan şöyle bir anında intihar etmez de ne vakit eder?</p>

  <p class="calibre4">Zaten, kokmuş, çürümüş gibiyizdir. Biz, ancak toprağın altında yer bulabiliriz. Bizi, ancak toprak paklar. Toprak paklar mı?</p>

  <p class="calibre4">Bu tabir de nereden aklıma geldi? Ta çocukluğumda, bu sözü bir ihtiyar kadının ağzından işitmiştim. Kızı, babamın emireri çavnşuna kaçan bu ihtiyar kadın, annemin önünde yere yığılmış, bir taraftan ağlıyor, bir taraftan da:</p>

  <p class="calibre4">-Aman, hanımcığım, bundan sonra onun vücudunu toprak paklar, diye bağırıyordu.</p>

  <p class="calibre4">O zaman manasını anlamadığım bu sözde, şimdi, yirmi beş yıl sonra, derin bir anlam keşfediyorum. Fakat, bunu keşfetmekle beraber o kadın gözümün önüne geliyor. Gülmeye başlıyorum.</p>

  <p class="calibre4">Ama, acayip bir gülüş. Tıpkı Paillasse operasında aldatılmış soytarının hıçkırıklarla dolu gülüşü gibi...</p>

  <p class="calibre4">Artık odamdan dışarıya çıkamıyorum. Yataktan kalkınca sedire uzanıyorum. Sedirden kalkınca yatağa giriyorum. Daha fazla kımıldamaya mecalim yok.</p>

  <p class="calibre4">Sanki içimde beni hareket ettiren bir zemberek kırılmış diyebilirim.</p>

  <p class="calibre4">Beni her şey yoruyor. En ufak bir sesten rahatsız oluyorum. Günün aydınlığı fazla geliyor. Süleyman'ın yanıbaşımda solumasına tahammül edemiyorum. Onu evimden kovmak istiyorum.</p>

  <p class="calibre4">-Ne var, gene ne var? Bana öyle bön bön ne bakıyorsun?</p>

  <p class="calibre4">-Aşağıda hiç işin yok mu? Kaskatı ne duruyorsun?</p>

  <p class="calibre4">-Bir şey istemem. Ne yemek, ne su bir şey istemem. Beni rahat bırak.</p>

  <p class="calibre4">İşte, Süleyman'a hitap için ağzımı açıp söylediğim sözler, hep bundan ibarettir. Hiçbir vakit bu halimi görmemiş olan zavallı adam, hayretten hayrete düşerek kalan zekasını da kaybetti. Büsbütün ahmaklaştı.</p>

  <p class="calibre4">Bir sabah, baktım ki, başını alıp gitmiş. Akşama gelir diye bekledim, gelmedi. Ertesi güne kadar bekledim. Gene görünmedi. Daha ertesi gün, akşam karanlığında onu, kendim aramaya çıktım. Evine kadar gittim:</p>

  <p class="calibre4">Yok. Mahzun, eve dönmek üzereyken, bir duvar kenarında bir hayalet sessizliğiyle yürüyen Memiş'e rastgeldim.</p>

  <p class="calibre4">-Memiş, bizim Süleyman'ı gördün mü?</p>

  <p class="calibre4">Memiş'in beni tanıması için beş altı dakika ve sözümü anlaması için de bir o kadar zaman lazım geldi. Sonra derinden gelen bir sesle:</p>

  <p class="calibre4">-Aha, mescitte... dedi.</p>

  <p class="calibre4">Mescide doğru yürüdüm. Mescit, karanlıktı. İçeriye seslendim:</p>

  <p class="calibre4">-Süleyman, Süleyman...</p>

  <p class="calibre4">Cevap alamayınca içeri girdim. Burası, yani yapılıp bittiği günden beri, burası, yalnız bayram, teravih namazları ve mevlüt için kullanılır olmuş. Mamafih, gerek köyün içindekilerden, gerek gelip geçenlerden kim isterse burada yatıp kalkabilir.</p>

  <p class="calibre4">Yanımda yürüyen Memiş'e bir kibrit çaktırıyorum. İşte,</p>

  <p class="calibre4">Süleyman mescidin ta öbür köşesinde, bir hasırın üstüne büzülmüş yatıyor.</p>

  <p class="calibre4">-Süleyman, ulan Süleyman, burada ne işin var?</p>

  <p class="calibre4">Cevap alıncaya kadar kibrit söndü. Ondan yana yürüdüm. İkinci kibriti yaktırınca Süleyman'ı, yattığı yerden bana bakar gördüm.</p>

  <p class="calibre4">-Haydi kalk, haydi. Seni almaya geldim.</p>

  <p class="calibre4">Küskün ve bulanık bir sesle, daima yattığı yerden:</p>

  <p class="calibre4">-Beni nidecen? diye sordu.</p>

  <p class="calibre4">Ona daha ziyade yaklaştım.</p>

  <p class="calibre4">-Seni nideceğim, olur mu? Beni yapayalnız bıraktın. Evde her iş yüzüstü kaldı.</p>

  <p class="calibre4">Memiş'e üçüncü kibriti çaktırdım. Süleyman hala kımıldamıyor. Tıpkı bir Hint fakirini andırıyor. Onu önce bir, çocuk gibi kandırmaya çalıştım.</p>

  <p class="calibre4">Fakat, Süleyman inadında direnir göründü. Sonra kesin ve emredici bir tavır takındım:</p>

  <p class="calibre4">-Haydi, kalk bakayım; artık çok oluyorsun.</p>

  <p class="calibre4">Gene döndü:</p>

  <p class="calibre4">-Beni nidecen? dedi.</p>

  <p class="calibre4">Nihayet küsme sırası bana geldi:</p>

  <p class="calibre4">-Sen bilirsin, dedim; mademki gelmek istemiyorsun, ben de yanıma başkasını alırım.</p>

  <p class="calibre4">Ve sert adımlarla geriye döndüm.</p>

  <p class="calibre4">Şimdi yalnızım, büsbütün yalnızım. Bu akşamdan itibaren tek kolumla her işimi kendim göreceğim. Yemeğimi kendim pişireceğim. Odamı kendim süpürecegim. Belki günün birinde kadınlar arasında çamaşırımı yıkattıracak bir kimse bulamayıp kendim yıkamak zorunda kalacağım. Bu ıssız, engin Anadolu bozkırının ortasında bir ikinci Robinson Crusoe oldum. Oturduğum evin bir ıssız adadan farkı yok.</p>

  <p class="calibre4">Günün birinde, bir gemi alıp beni buradan kurtaracak mı? O geminin adı olsa olsa Anadolu ordusudur. Her gün, her saat bir mazgal deliğine benzeyen penceremden onu gözetliyorum. Onu bekliyorum. Ufuklar, insana endişe verecek kadar boş ve sakin. Sanki, bir savaş içinde değiliz. Sanki her şey benim vehmimden ibaret gibi. Arasıra gazetelerden aldığım bilgi beni hiç tatmin etmiyor. Her yanda bir bekleme devresinin yürek üzüntüleri var. Barış yolunda yapılan bazı siyasi teşebbüsler hep boşa çıktı. Londra'ya giden heyet, olumlu hiçbir sonuç elde edemeden geri döndü. Avrupa, bize karşı, daima, o sağır duvar halini muhafaza ediyor.</p>

  <p class="calibre4">Bütün bunlara rağmen, bu ıssız adanın kimsesiz sakini, mağarasının içinden dışarıya doğru başını uzattığı vakit hiç sönmeyen bir liman fenerinin yeşil ve kızıl ışığını görüyor.</p>

  <p class="calibre4">Bu benim ümidimin ışığıdır. Benim ümidim... Yağını nereden alıyor? Fitilini kimler tazeleyip yakıyor? Bilmem, bilmem... Fakat, bu umut benim tek gıdamdır. Bu umut benim yaşama gücümün en son parıltısıdır. O söndüğü gün... İşte, bunu tasavvur edemiyorum.</p>

  <p class="calibre4">Yalnızlık dinmeyen bir sızıdır.</p>

  <p class="calibre4">Eğer, bazı kimseler, bunu benliğin bir çeşit kurtuluşu gibi göstermek istemişlerse yanılmışlardır. Bir sürü hayvanı olan insan, sürüsünden ayrı düşünce zavallı, mustarip, avare bir yaratık oluyor. Bunu, sürüye dönmekten başka avutacak bir şey yoktur.</p>

  <p class="calibre4">Fakat, benim sürüme ne oldu? Hani, çoban nerede? Çoban, Ankara'nın yalçın kayası üstünden sesleniyor, sürüyü toplamaya çalışıyor. Sana selam, ey mübarek çoban; gazan mübarek olsun! Fakat, günün birinde sürünü topladığın zaman ben onun içinde bulunabilecek miyim? Bu köy, onun içinde bulunabilecek mi? Hiç sanmıyorum. Kayanın üstündeki çoban? Bu köy, burada tek başına küflenmekte ve ben, tek başıma gözyaşlarımı içime çekmekte devam edeceğim. Bir türlü kaynaşamayacağız.</p>

  <p class="calibre4">Bu kaynaşma için bize cihanın baştan başa tutuşması yetmedi. Bu ayrılık bizi mahşer gününde bile bir araya toplayamadı.</p>

  <p class="calibre4">Mütarekenin ilk günlerinde, bana bir tanıdık diyordu ki:</p>

  <p class="calibre4">Ne bu zırhlılardan, ne bu ordudan, ne sokak başlarındaki bu makineli tüfeklerden korkuyorum. Beni, korkutan şey, kendi aramızdaki anlaşmazlıklar, kendi aramızdaki nifaklardır. Bizi asıl bu mahvedecek. Ben, içimden diyordum ki, bu adam, bu hükmü hep İstanbul'a göre veriyor, karışık ve bulanık bir şehir halkının huyunu bütün millete mal ediyor.</p>

  <p class="calibre4">Asıl vatanı, asıl milleti, Anadolu'yu hesaba katmıyor. Orası, buradaki nifaklardan ve pisliklerden arıdır. Orası, benim gözümde, ıstırabın en özlü alevlerinde kaynayıp pişmiş bir hayat mayasıyla yuğrula yuğrula kutsallaşmıştır:</p>

  <p class="calibre4">Bu ülkede, temiz yürekli, duygulu ve candan insanlar vardı. Zenginin kapısı fakire açık ve gurbet yolları, sonunda mutlaka bir sıcak yurda ulaşacaktı. Orada, bütün kadınlar ana, bütün kızlar kardeş ve bütün çocuklar evlattı. Oranın taşı arkadaş, yoksulluğun derecesi bence malumdu. Fakat, bu maddi yoksulluğun içinde bir manevi varlık bulacağımı sanıyordum.</p>

  <p class="calibre4">Şimdi ne görüyorum? Anadolu... Düşmana akıl öğreten müftülerin, düşmana yol gösteren köy ağalarının, her gelen gasıpla bir olup komşusunun malını talan eden kasaba eşrafının, asker kaçağını koynunda saklayan zinacı kadınların, frengiden burnu çökmüş sahte sofuların, cami avlusunda oğlan kovalayan softaların türediği yer burasıdır.</p>

  <p class="calibre4">Burada, bıyıklarını makasla kırptı diye nice fikir ve ümit dolu Türk gencinin kafası taş altında ezildi. Burada, yüzü düşmana dönük, nice vatan mücahitleri savundukları kimselerin eliyle arkadan vuruldu. Burada, milli timsalin, milli bağımsızlık sembolünün yolu kaç defa kesildi ve kaç defa oturduğu şehrin etrafı isyan silahlarıyla çevrildi. Burada, ben, vatan delisi millet divanesi; burada, ben harp malulü Ahmet Celal yapayalnızım.</p>

  <p class="calibre4">Bunun nedeni, Türk aydını, gene sensin! Bu viran ülke ve yoksul insan kitlesi için ne yaptın? Yıllarca, yüzyıllarca onun kanını emdikten ve onu bir posa halinde katı toprak üstüne attıktan sonra, şimdi de gelip ondan tiksinmek hakkını kendinde buluyorsun.</p>

  <p class="calibre4">Anadolu halkının bir ruhu vardı, nüfuz edemedin. Bir kafası vardı; aydınlatamadın. Bir vücudu vardı; besleyemedin. Üstünde yaşadığı bir toprak vardı! İşletemedin. Onu, hayvani duyguların, cehaletin, yoksulluğun ve kıtlığın elinde bıraktın. O, katı toprakla kuru göğün arasında bir yabani ot gibi biti. Şimdi, elinde orak, buraya hasada gelmişsin. Ne ektin ki, ne biçeceksin? Bu ısırganları, bu kuru dikenleri mi?</p>

  <p class="calibre4">Tabii ayaklarına batacak. İşte, her yanın yarılmış bir halde kanıyor ve sen, acıdan yüzünü buruşturuyorsun. Öfkeden yumruklarını sıkıyorsun. Sana ıstırap veren bu şey, senin kendi eserindir, senin kendi eserindir.</p>

  <p class="calibre4">Günler ne uzun, aylar ne kısa!.. İşte, gene yaz. Hangi yılın yazı. Dur, bakalım gazeteye... Gazeteler, odamın içinde birer küçük piramit halini aldı. Bir üstüme yıkılacak olsalar, eminim altlarında bunalıp kalacağım.</p>

  <p class="calibre4">Bunlar, ne kadar da çok toz tutuyor! Bazı günler boğulacak gibi oluyorum. Ve bunları, demet demet fırının külhanına attırmak istiyorum. Lakin, Emeti Kadın, bunlara el sürmekten çekiniyor. (Süleyman gideli, onun yerine Emeti Kadın isminde bir kocakarı güya bana bakıyor.) Çünkü, bunların üstünde birtakım insan resimleri var. Gene bunun için değil midir ki, Emeti Kadın, kaç aydır benim hizmetimde olmakla beraber bir kere odamdan içeri ayak atmamıştır. Resimler, tablolar ve birkaç biblo bulunan bu odaya girerse çarpılacağını sanıyor. Bana, bunlar arasında yaşadığım için hayret, korku ve biraz da vesveseyle bakıyor! İlk geldiği günler kapının aralığından tam karşıya rastlayan dolabın üstündeki Sokrat'ın büstünü işaret ederek:</p>

  <p class="calibre4">-Gece bundan korkmayon mu hee? diye sordu.</p>

  <p class="calibre4">Bu, meşe kütüğünü andıran kalın bir kadındır. Yüzü o kadar çiçek bozuğudur ki, cepheden bakıldığı vakit karnabahar göbeğini andırır ve bu karnabahar bir kasırga esnasında, bir bostandan henüz koparılmış gibi toprak ve çamurla bulanmıştır.</p>

  <p class="calibre4">Bir gün ona sordum:</p>

  <p class="calibre4">-Emeti Kadın, sen hiç yüzünü yıkamaz mısın?</p>

  <p class="calibre4">-Ay oğul, hiç vaktim olmuyor ki... Sabah garanlığında çocuğu eserler püserlerim, dağarcığına yiyeceğini goyarım. İneğin altını temizlerim, sütünü sağarım. Ocağa vurur, kaynatırım. Sütü ateşten indirir indirmez, buraya koşar gelirim. Sen bekarsın. İneğin davarın yok emme, işin ağırdır. Çay suyu kaynat, dersin... Akşamdan kalmış kabı kacağı ıscak suda yuğ dersin. Her gün türlü türlü aş istersin. Senin yanında gün nasıl geçer, bilir misin? Akşam eve vardığımda, bizim oğlan açtır, yorgundur. Sütü ısıtır, içine ekmeği doğrar, eline veririm. Bazı canı peynirle soğan ister. Bazı bana bir bulamaç ediver, der.</p>

  <p class="calibre4">Emeti Kadın, bu tarzda, öksüz torunu sığırtmaç Hasan'dan bahseder.</p>

  <p class="calibre4">Bu, on bir, on iki yaşlarında bir çocuktur. Fakat, görmeli, ne kadar ağırbaşlı, ne kadar vakarlı, ne kadar görev ve sorumluluğunu anlamış bir insandır.</p>

  <p class="calibre4">Onu, geç tanıdığım için çok müteessirim. Erken tanımama da hiç imkan yoktu. Gerçi, bazı akşamlar onun, uzak tepelerden sürüsüyle beraber köye dönüşünü seyrettiğim olurdu. Fakat, ona ancak bir alegori nazarıyla bakardım. Yakub'un oğullarından biri... Kısas-ı Enbiya şahısları sırasında geçen bütün küçük çobanlardan onu ayırmak lüzumunu hissetmezdim. Fakat bir gün onu yakından görüp tanıyınca, ne kadar belli bir kişiliği olduğunu anladım.</p>

  <p class="calibre4">Bu da İsmail gibi, hiç gülmez. O derece ağır ve ciddi durur ki, ben karşısında kendimi bir şımarık çocuk gibi havai ve hoppa bulurum. Kaç defa onunla şakalaşmak istedim, sonunda ancak bozulduğumu hissettim.</p>

  <p class="calibre4">İki üç kuşaklık şehir çocuğu olmasından mı nedir, cılız ve yamalı omuzlarında bir devlet düşkününün insana hüzün ve saygı veren asaletini taşıyor.</p>

  <p class="calibre4">Gerçi, İsmail de bir çeki taşı gibi ağırdır. Fakat ruhla hiç ilgili olmayan ve doğrudan doğruya vücudun yoğunlaşmasından gelen bir ağırlıktır. Bundan başka Hasan, bir genç Tanrı</p>

  <p class="calibre4">kadar güzeldir. Gözleri bir ceylanın gözlerinden daha cazibelidir. Narin çizgili, armudi yüzü ve ince dudakları eski Flaman ressamlarının çizmekten çok hoşlandıkları portrelerin rikkatinden bir şey saklıyor.</p>

  <p class="calibre4">İsmail'in içeriye çökük ağzı...</p>

  <p class="calibre4">Lakin, ben, kiminle kimi mukayese ediyorum? Bir kart cüceyle bir körpe çocuk arasında nasıl bir ilişki bulunabilir?</p>

  <p class="calibre4">İsmail, benim hayatımın kabusu olduğundan beri, ondan hiçbir düşüncemde, hiçbir duygumda kurtulmanın imkanı yok. Hele Emine'yi alıp köye getirdiği günden beri...</p>

  <p class="calibre4">Ha, sahi... İsmail'le Emine'nin evlendiklerini bu deftere kaydetmeyi unutmuştum.</p>

  <p class="calibre4">Nasıl oldu? Hala şaşıyorum. Zeynep Kadın nasıl razı oldu? İsmail nasıl çaresini buldu? Her halde bu evlenmede ne düğün, ne dernek yapılmayışına göre, İsmail herkesi bir oldubitti karşısında bırakmış olsa gerektir.</p>

  <p class="calibre4">Ben de bu işi rastgele öğrendim. Bir gün, Bekir Çavuş'la, satın almak istediğim bir tarlayı görmeğe gidiyordum. Mehmet Ali'lerin önünden geçerken, Emine'yi görümcesiyle beraber kapının önünde görmeyeyim mi? Hemen kendimi tutamayıp Bekir Çavuş'un yüzüne bakmıştım. Bekir Çavuş:</p>

  <p class="calibre4">-Seninki kızı aldı, dedi.</p>

  <p class="calibre4">Yüz, yüz elli adım ya yürüdük ya yürümedik. Durdum:</p>

  <p class="calibre4">-Bugün hava çok sıcak, başka bir zamana bıraksak olmaz mı?</p>

  <p class="calibre4">-Olur ya, neden olmasın.</p>

  <p class="calibre4">Ve köyün arka tarafından, ters yüzü geri döndük.</p>

  <p class="calibre4">Bütün gece kendi kendime bu soruyu sordum: Ben gerçekten ne yaptım? Bunu bir türlü tespit edemiyorum. Sanıyorum ki, güldü. Fakat gülüşü alaycı mıydı? Yoksa sadece bir tanıdığa beklenmeyen bir anda rastgeldiği vakitki gülüşlerden biri miydi?</p>

  <p class="calibre4">Bir bakıma göre hiç gülmediğine hükmediyorum. Bilakis yüzünün alt kısmını örtüyle kapadı ve başını öfkeyle öbür yana çevirdi sanırım. Hayır, belki bunların hiçbiri değil. Yeşil gözler esmer yüzünün ortasında toprağa düşmüş iki taze ve ıslak yaprak kadar ilgisiz ve dikkatsizdi. O gözlerde, beni hatırladığına dair hiçbir belirti yoktu. Belki, beni tanımadı bile. Belki, biz geçerken o başka bir şeyle meşguldü. Zaten o beni gördüyse sol yanımdan görmüş olacak. Oysa, onun beni tanıması için mutlaka boş yenimin sağ yanımdan sallanışını görmesi lazımdı.</p>

  <p class="calibre4">Bir yılı geçen uzun ilişkimizde bir kere olsun başını kaldırıp yüzüme bakmadı ki, gözleri bir kere olsun gözlerime rastgelmedi ki... İsmail'e benden bahsederken ne demişti?</p>

  <p class="calibre4">-Kolu yok bir herif...- Onca benim tek alameti farikam kolsuzluğumdur.</p>

  <p class="calibre4">Ne zalim mahluk! Kendisiyle konuşurken, sesimin nasıl titrediğini de hiç işitmedi mi? Şefkatle dolu bakışlarımın okşamalarını derisi üstünde hissetmedi mi? Bir gün, ağacın dibinde onun yanına çöktüğüm vakit, kalbimin nasıl küt küt ettiğinin farkına varmadı mı? Onun kafasında ve gönlünde hiçbir iyi etki bırakmadan mı geçip gittim?</p>

  <p class="calibre4">Eğer bırakmış olsaydım, bugünkü tesadüfte mutlaka bir şey sezecektim. Mutlaka bir şey sezmem gerekecekti.</p>

  <p class="calibre4">Adam sen de... Emine İsmail'e varmakla benim üzerimdeki bütün sihiri bozuldu. İsmail'in buruşuk suratı onun taze yüzü üstüne yapıştı. Artık bunu ondan ayırmanın imkanı kalmamıştır. Zaten, her ikisini sarmaş dolaş bir yatakta, bir yorgan altında tasavvur etmek, Emine'den tiksinmek için başlı başına bir sebep teşkil etmez mi? Lakin, tiksinmek, unutmak demek değildir.</p>

  <p class="calibre4">Muhayyilemizin derinliklerinden çıkarıp aşkımızın ateşinde kaynata kaynata saf bir cevher haline koyduğumuz ve en mükemmel kadın örneğine göre şekil verdiğimiz putun, kendi istek ve iradesiyle gidip bir gorile teslim oluşu veya çamura batışı, bize iki kat elem verir. Bir yandan, içimizde bir yaradanın, öbür yandan en kıymetli malı elinden alınmış bir insanın yürek acısını duyarız.</p>

  <p class="calibre4">Sonra gene içimizden bir ses: -Artık imkan kalmadı. der.</p>

  <p class="calibre4">Bunun anlamı, o dönüp bize gelse de artık hayatımızda ona hiçbir yer vermeyeceğiz, demektir. Çünkü, artık o, bizim nazarımızda, temizlenmeyecek surette kirlenmiştir. Tazelenmeyecek derecede çürümüştür, kokmuştur.</p>

  <p class="calibre4">Chevalier de Grieux, Manon Lescaut'nun henüz soğumuş cesedini kolları arasına alıp öptü idi. Fakat, Dostoyevski'nin masum kahramanı, artık kokmaya başlayan sevgilisinin ölüsü yanında duramadı. Amma, bu taaffün, onun hasretini gönlünden silemez. Ondan kaçar, lakin gene onu kovalar.</p>

  <p class="calibre4">-Hasan, sen nasıl çobansın? Hasan, kavalın nerede?</p>

  <p class="calibre4">Hasan, kavalın ne demek olduğunu bile bilmiyor. Şaşkın şaşkın yüzüme bakıyor. Ona bir akşamüstü dağın yamacında rastgeldim. Sürüsü biraz aşağıda, ovada otluyordu. Kendisi uzun değneğine dayanmış, ayakta duruyor. Tıpkı, Virgilius'un bize anlattığı çobanlar gibi. İhtimal,</p>

  <p class="calibre4">Virgilius'un çobanları da bunun kadar basitti. Bunun gibi, bir duruştan, bir bakıştan, bir kımıldanıştan ibaretti.</p>

  <p class="calibre4">-Hasan, bütün gün bu kırlarda tek başına ne yaparsın?</p>

  <p class="calibre4">Canın sıkılmaz mı?</p>

  <p class="calibre4">Küçük çoban, bana cevap vermeksizin yere çömeldi. Yüzünden anlıyorum, şimdiye kadar can sıkıntısı nedir bilmemiş. Can sıkıntısı bilmeyen bir insana ne mutlu! Hasan, bana harikulade bir mahluk gibi görünüyor. Yanına çöküyorum:</p>

  <p class="calibre4">-Yapayalnız, bu tenhalıkta, hiç de korkmuyorsun galiba.</p>

  <p class="calibre4">Kara ve nemli gözlerini benden tarafa çevirdi. Beni iyice süzdükten sonra:</p>

  <p class="calibre4">-Buralarda bazı kurt çıkar derler, emme ben görmedim, dedi. Bir yol, akşam geç vakit, uzaktan uzağa seslerini duydum. Yüreğim bir hoş oldu. Usulca köye döndüm. Zaten davarlar kurt sesini duyunca köyden yana koşmağa başlarlar.</p>

  <p class="calibre4">-Köpeklerin nasıl, zorlu mu?</p>

  <p class="calibre4">-Zorlu ya, bir tanesi üç kurda bedel. Geçen gün iki kişi yolumu kestiler, iki kuzumu almak istediler. Ben vermem, deyince, üstüme yürümeğe kalkıştılar. Emme, köpekler bırakmadı. Herifler sıvışıp gitti.</p>

  <p class="calibre4">Çoban Hasan'ı bir çocuk dikkatiyle dinliyorum. O, beni köyde kendine yakın gördükçe daha ziyade açılıyor:</p>

  <p class="calibre4">-Burunları da öyle koku alır ki... Bin adım ötede ne var, ne yok buradan anlarlar. Bir gün, ta ötede, Koçaş köyünün ardında, derenin içinde bir adam leşi buldular. Köye gidip haber verdim. Ölüyü kimse tanımadı. Kapkara kesilmiş.</p>

  <p class="calibre4">Gövdesi davul gibi şişmiş. Garibin biri olacak dediler. Kokmasın diye gömdüler. Candarmaya haber vere mi idik ki, dersin?</p>

  <p class="calibre4">-Tabii, candarmaya haber vermeli idiniz?</p>

  <p class="calibre4">-Candarmanın şimdi, çok işi var. Uygunsuz adamlar türemiş. Dün, ben de üç tane asker kaçağı gördüm.</p>

  <p class="calibre4">-Onlar da seni gördüler mi?</p>

  <p class="calibre4">-Gördüler. Benden ekmek istediler, verdim, benden ayrılırken: Sakın ha, dediler, bize rastgeldiğini kimseye söyleme. Sonra senin kafanı parçalarız.</p>

  <p class="calibre4">Ben de ilk defa sana söylüyorum. Sakın sen de kimseye bir şey deme.</p>

  <p class="calibre4">İkimizin üzerine bir ağır sükut çöküyor. Ben, bir meydan muharebesi kaybetmiş kumandan kadar acılıyım. O, bir taştan heykelcik gibi hareketsizdir.</p>

  <p class="calibre4">-Asker kaçağı, ha. İşte bu çok fena. İnsan ölür, fakat askerden kaçmaz.</p>

  <p class="calibre4">Hasan, sanki kaçan kendisi imiş gibi, mahcup önüne bakıyor. Düşmanın bir genel taarruza geçeceğinden bahsedildiği şu sıralarda bu askerden kaçma şayiaları benim ruhumu bulandırıyor. 93'ten beri sökülen bu cephe, 93'ten beri durmaksızın devam eden bu bozgun, nerede sona erecek? İşte, vatanın son sınırlarındayız. Bu, artık son savunma hattımız değil mi? Bunun bir adım gerisi var mı? Şu satırları yazdığım dakikada, sanırım, düşman, çoktan beklenen genel taarruza geçmiş bulunuyor. Bütün bir yaz, tek başıma bir cehennemi bekleyiş yaşadım.</p>

  <p class="calibre4">Bütün bir yaz, etrafımda herkes hep bir arada toprağı kazar, tohumu eker, ekini biçerken, ben gazete yığınlarının kuleleri arasına sıkışmış, tek başıma şu uzun trajedinin korkunç çözüm anını bekledim. Herkes konuşurken, ben sustum. Herkes davarı, kümesi ve tarlasıyla meşgulken, ben uzak ufukların ardından ateş püsküren demirden Tanrının ayak seslerini dinledim.</p>

  <p class="calibre4">Ve demirden Tanrı yaklaşıyor. Bu, bir ön seziş midir? Bu, bir tahminden mi ibarettir?</p>

  <p class="calibre4">Hayır. Her şeyi önümde duran resmi bir tebliğden çıkarıyorum. Son derece müphem ve karışık olan bu tebliği kırk sekiz saatten beri, bir kahin,</p>

  <p class="calibre4">Sibillik tomarlardan nasıl yorumlar çıkarırsa, bir Gildani müneccim gökyüzünü nasıl araştırıp yoklarsa öyle yokluyorum. Evire çevire, öyle inceliyorum. Nihayet, kelimelerin arkasından şu hükmü çıkarıyorum:</p>

  <p class="calibre4">-Düşmanın tüm kuvvetlerinin Uşak ve Afyon istikametinden bir genel harekete geçtiği müşahede olunmuştur.</p>

  <p class="calibre4">Bu sefer niçin, Bursa-İnönü değil? Bu yol tarifesinin değişmesine sebep nedir?</p>

  <p class="calibre4">Harita üzerinde, bunun sevkulceyş manasını anlamağa çalışıyorum. Fakat, bir örümcek ağını andıran bütün o dolaşık, çizgiler, o renk, gölge ve kelime kargaşalığı bana hiçbir şey söylemiyor.</p>

  <p class="calibre4">Bu yol, Eskişehir'e daha mı kestirme bir yoldur? Daha mı az arızalıdır? Hemen elime bir kibrit çöpü alıp kilometreleri ölçmeğe ve dağ isimlerini kayda çabalıyorum.</p>

  <p class="calibre4">Boşuna, hiçbir sonuca varmanın imkanı yok.</p>

  <p class="calibre4">Bilgimin, malumatımın ve hesaplarımın yetmediği noktadan itibaren, muhayyilem var kuvvetiyle işlemeğe başlıyor.</p>

  <p class="calibre4">İstanbul gazetelerinden alınmış, derme çatma haberlerden anlaşılıyor ki, düşman, bu seferki muharebede en son kozlarını oynamağa karar vermiştir. Kralını bile, öne sürmüştür.</p>

  <p class="calibre4">Bir prens Andrea ordusundan bahsediliyor. Güya, düşmanın istila ettiği sahalarda en çok mezalim yapan bunun kumandasındaki kuvvetlermiş. Hey Allahım, bunları bütün haşmet ve debdebeleri, bütün zulüm ve itisaflarıyla denize döktüğümüz günü görebilecek miyim?</p>

  <p class="calibre4">Niçin görmeyeyim? İçimde bir şey, bana savaşı mutlaka kazanacağımızı haber veriyor.</p>

  <p class="calibre4">Öyle bir şey olursa, buradan İzmir'e doğru yayan yola çıkacağım. Tıpkı eski Türk masallarında sevgilisini aramağa çıkan demir çarıklı aşıklar gibi, durmadan, dinlenmeden gideceğim. Gece toprak üstünde yatacağım. Gündüz, kuru ekmeğimi kemire kemire yürüyeceğim. Hiçbir köye uğramayacağım. Hiçbir kalabalık içine karışmayacağım. Kendi sevincimin, kendi hayalimin billurdan zırhı içinde mavi körfeze doğru ilerleyeceğim. Öyle ki, İzmir'e vardığım gün sahilin herhangi bir noktasına yüzükoyun düşeceğim. Ve orada tuzlu su ile ıslanmış toprağı koklayarak saatlerce kalacağım.</p>

  <p class="calibre4">Bu ihtiraslı yolculuğu düşünürken, şimdiden bütün varlığımı tatlı bir mutluluk havası sarıyor. Damarlarımdaki kan tazeleniyor. Yüreğim hoplamağa başlıyor ve başıma, bir ilkbahar gecesinin serinliği geliyor. Kendi kendime şarkılar söylüyorum. Şarkı söyledikçe coşuyorum.</p>

  <p class="calibre4">Bazan büsbütün çocuklaşarak, Emeti Kadın'la şakalaşmağa başlıyorum:</p>

  <p class="calibre4">-Bugün, diyorum, seni her vakitten daha genç ve dinç görüyorum. Söyle, bu kadar genç kalmak için ne yaptın?</p>

  <p class="calibre4">-Ay oğul, beni fukaralık, kimsesizlik çökertti. Öyle olmasa, daha genç kalacaktım. Oğlum Hasan'ın babası askerde şehit oldu. Kızım doğururken öldü. Kocası olacak herif, bizi daha o günden sokağa attı. Hey, bu kuru kafaya gelmeyenler kaldı mı?</p>

  <p class="calibre4">-Canım bırak bu kasvetli sözleri. Sana bir koca bulsam, varır mısın? Ne dersin?</p>

  <p class="calibre4">Emeti Kadın, bir genç kız gibi utanıyor, başını öne eğiyor, sırıtıyor:</p>

  <p class="calibre4">-Kısmet, ay oğul!.. Beni bundan sonra kim nedecek?</p>

  <p class="calibre4">Halinden anlıyorum. Kendisine daha ziyade umut vereyim istiyor.</p>

  <p class="calibre4">-Eğer düşmanı denize atarsak, vallahi, ne yapar yapar seni evlendiririm, Emeti Kadın...</p>

  <p class="calibre4">-Eh, öyleyse, işimiz kıyamete kaldı desene...</p>

  <p class="calibre4">-Niçin? İşte, şu dakikada, Uşak ve Afyon önünde savaşlar oluyor. Bizimkiler bir düşmanı püskürttüler mi İzmir'de alırız soluğu.</p>

  <p class="calibre4">-Ay oğul, İzmir de niresi oluyor?</p>

  <p class="calibre4">-Kurtarmak için savaştığımız yer. Bizim İstanbul'dan sonra en büyük, en zengin şehrimiz...</p>

  <p class="calibre4">-Sivrihisar'dan da büyük mü ki?</p>

  <p class="calibre4">Emeti Kadın ömründe -o da bir kere- tek bir şehir gürmüş: Sivrihisar!</p>

  <p class="calibre4">-Emeti Kadın. Sivrihisar'ın da İzmir'in yanında adı mı okunur. Bir defa, bu şehir deniz kenarında. Taştan, mermerden, demir kapılı evleri var. Her tarafı bağlık, bahçelik, limonluk, portakallık... İzmir yirmi tane Sivrihisar'ı içine alır.</p>

  <p class="calibre4">Emeti Kadın'a masal söylüyorum gibi geliyor. Bu masalın bütün acayipliğine rağmen, içinden tekrar evlenme bahsinin açılmasını ister görünüyor. Diyorum</p>

  <p class="calibre4">ki:</p>

  <p class="calibre4">-İşte savaşı kazandık mı, seni alıp bu şehre götüreceğim ve orada düğününü yaptıracağım.</p>

  <p class="calibre4">Emeti Kadın, bu vaade pek inanmamakla beraber, irkiliyor:</p>

  <p class="calibre4">-Allah kimseyi yerinden yurdundan etmesin. Burada doğmuşuz. Burada öleceğiz. Bak, sen memleketini bıraktın da ne oldun?</p>

  <p class="calibre4">-Emeti Kadın, benim memleketime düşman girdi. Ben buraya kendi isteğimle gelmedim.</p>

  <p class="calibre4">Ve derhal, neşem kaçıyor. Susuyorum. Küskün, odama dönüyorum.</p>

  <p class="calibre4">Ah, buradan kurtulmak. Ah buradan kurtulmak...</p>

  <p class="calibre4">Şu anda, ne mutlu insanlar var ki, günü gününe, saati saatine Uşak cephesindeki ulvi maceradan haber almak imkanı içinde yaşarlar. Daimi bir havadis ve telgraf yağmuru altında yürekleri serinler.</p>

  <p class="calibre4">Önemli bir olay esnasında, fena haber almak bile hiç haber almamaktan iyidir. Bazı günler, Eskişehir'e kadar yayan</p>

  <p class="calibre4">koşacak gibi oluyorum. Bazı günler en uzak tepelere tırmanıp, belki cepheden bir top sesi duyarım diye baştan aşağıya kulak kesiliyorum. Unutuyorum ki, muharebe hiç değilse, iki yüz kilometrelik bir mesafenin öte yanında oluyor.</p>

  <p class="calibre4">Gerçi, köyde havadis yok değil. Herkes kendi aklına geleni uydurup söylüyor. Havada şayia dediğimiz, gözle görülmez kuşlar sürü sürü cıvıldıyor. Bunların, kimi Zümrüdüanka nevinden masal kuşlarıdır.</p>

  <p class="calibre4">Bunları kim, nereden uçuruyor? Nereden kalkıp nereye konuyorlar? Bilmiyorum. Bunların dilinden anlayanlar da, bilmezler.</p>

  <p class="calibre4">Yalnız, hayretle bildiğim ve gördügüm bir şey var ki, bu söylentilerin hemen hepsi bütün köylerde, bütün ağızlarda hep birbirinin aynıdır. Sanki muayyen bir siyasetin propagandacılığını yapan bir radyo istasyonunda bu yalanlar, seri halinde, adeta standardize edilerek etrafa dağılıyor.</p>

  <p class="calibre4">Bu gelenler, öyle düşman ordular filan değilmiş. Avrupa adlı bir Kraliçe'nin bizi çetelerin elinden kurtarmak için gönderdiği yeşil sarıklı evliyalarmış.</p>

  <p class="calibre4">Bu Kraliçe, bizi kurtardıktan sonra İslam olacakmış. Yüreğine öyle doğmuş. Kemal Paşa'nın ne yazık ki, bundan haberi yokmuş. Çünkü etrafını, birtakım uygunsuz adamlar sarmış; bunlara mahpus derlermiş. Herbi ipten kazıktan kaçmış, kötü kişi imiş.. Bütün memleketi haraca kesmişler.</p>

  <p class="calibre4">Vergiyi, aşarı alır, kendileri yerlermiş.</p>

  <p class="calibre4">İşte, şimdi bütün bu musibetlerden kurtulacağımız gün gelmiş. Zaten, yeşil sarıklı evliyalar ne tüfek kullanırmış, ne top. Bir okuyup üfürdüler mi, önleri dümdüz olup, yürürlermiş.</p>

  <p class="calibre4">Bu efsaneler, ortada dönüp dolaşırken, bir de Şeyh Yusuf çıkagelmesin mi? Köyün altı üstüne geldi. Bütün yürekleri, sıtma nöbetine benzeyen kavurucu bir vecd sardı.</p>

  <p class="calibre4">Emeti Kadın bile, iki gün semtime uğramadı. Geldiği vakit sordum:</p>

  <p class="calibre4">-Nerde idin, Emeti Kadın?</p>

  <p class="calibre4">-Hiç; Şeyhe gittim. Biraz başımı okuttum.</p>

  <p class="calibre4">-Şeyh ne diyor; bütün bu dünya işlerine dair?</p>

  <p class="calibre4">-Ben sormadım. Emme, soranlara demiş.</p>

  <p class="calibre4">-Ne demiş?</p>

  <p class="calibre4">-Aha hep bildiğimiz, işittiğimiz şeyler...</p>

  <p class="calibre4">-Yani, düşmanlarımız memleketimizin yarısından fazlasını zaptetmişler.</p>

  <p class="calibre4">Bununla kalmayıp, şimdi bütün Anadolu'yu elimizden almaya kalkmışlar. Ta şu dağların arkasına kadar gelip dayanmışlar ve biz kendimizi kahramanca savunuyormuşuz. Bu mu?</p>

  <p class="calibre4">-A, a. Heç böyle demiyor.</p>

  <p class="calibre4">Ve Emeti Kadın başlıyor, yeşil sarıklılardan, Müslüman olmak isteyen Kraliçe'den büyük bir talakatle bahsetmeğe...</p>

  <p class="calibre4">Bütün bunlar yalan desem sözüme inanacak mı? Onu hangi dille gerçeğe çekebilirim? Aramızda asırlık mesafeler var. Bu mesafeleri geçip de, ona kadar nasıl erişebileceğim?</p>

  <p class="calibre4">Zira, ne kadar çağırsam, o bana doğru yürümeyecektir. Bu, tarihin bir noktasında donmuş, taş kesilmiş bir insandır.</p>

  <p class="calibre4">Söylediği şeyleri, kendisi söylemiyor. Tıpkı antika kitabeler üzerindeki yazılar gibi onları ben okuyorum. Ben heceliyorum.</p>

  <p class="calibre4">Bunun böyle olduğunu bilmekle beraber, gene Emeti Kadın'a soruyorum. Başta Mehmet Ali'nin adı olmak üzere, köyde askere gidenlerin adlarını sayıyorum:</p>

  <p class="calibre4">-Şu halde, bunlar, diyorum, ne yapmağa gittiler? Şimdi ne yapıyorlar? Mademki, gelenler bizi kurtarmağa geliyormuş, bunlar kime karşı silah kullanıyorlar?</p>

  <p class="calibre4">Emeti Kadın, başını iki yana sallayarak:</p>

  <p class="calibre4">-Ay oğul, onlar da bencileyin. Ne ittiklerini bilirler mi ki... diyor.</p>

  <p class="calibre4">Bu anda, bu memlekette, onlardan başka ne ettiğini bilen var mı? Tek gerçek savaştır. Bana, cephe ardında kalanlar, kendim başta olmak üzere, birer tabiat garibesi gibi görünüyorlar. Denilebilir ki, hayat bizi bir deniz üstündeki arızi pislikleriyle, dalgalarıyla ite ite nasıl bir kuytu sahile atarsa öylece bu ıssız tepelerin eteklerine atıp bırakmıştır.</p>

  <p class="calibre4">Burada bir kokmuş hareketsizlikten, hayatın bir çeşit tufeyli yeşermesinden, burada bir sıtmalı titreyişten başka bir şey yoktur. Savaş cephesini baştan başa tutuşturan kutsal ateşin en uzak aksi bile buraya düşmüyor.</p>

  <p class="calibre4">Bazı, Sarıköy istasyonuna giden yolun üstünde durup, gelenden geçenden savaşa dair haber soruyorum. Kimi hiçbir şey bilmiyor, kiminin bildiği hiç gerçeğe benzemiyor. Kiminin söylediği o kadar çıplak, ham ve çirkin söylentilerdir ki, ben inanmak istemiyorum ve akşama, köye kafamın içi karmakarışık bir halde dönüyorum. Emeti Kadın'ın hazırlayıp mangalın saç kapakları üstüne bıraktığı sahana, ancak dokunuyorum. Yarı aç, yarı tok yatağa düşüyorum. Uykularım kabuslarla doluyor.</p>

  <p class="calibre4">Bazı, uykumun içinde; birtakım Rumca sesler işiterek sıçrıyorum. Kulaklarım uğuldayarak pencereye koşuyorum.</p>

  <p class="calibre4">Şakaklarım terden sırsıklam, başımı dışarı uzatıyorum.</p>

  <p class="calibre4">Dışarıda, donuk, kuru ve insana kuşku verici bir ay aydınlığı vardır. Gece, sanki, bir günün ölüsü gibi... Ürpererek, başımı içeri çekiyorum..</p>

  <p class="calibre4">Ne sinsi bir ışık. Hemen üstümüze atılmağa hazır bir düşman gözünün parıltısına benziyor ve düşman, işte, bu sinsi aydınlıkta ilerliyor.</p>

  <p class="calibre4">Ne dedim? Düşman ilerliyor mu? Eyvah, o kötü, o meşum söylentilere demek, ben de inanmağa başladım. Bu içimden gelen ses, bu kendi kendime söylediğim söz, gerçekten benim sözüm ve benim sesim mi? Yok canım! İşte, düşmanla bu sinsi ışık içinde boğuşuyoruz, diyecektim. Uyku sersemliğiyle: Düşman ilerliyor demişim. Düşman nereye ilerleyebilir? Buraya kadar gelecek değil ya?</p>

  <p class="calibre4">Bir başka gece, daha korkunç bir rüyadan sıçrıyorum. Etrafımda, uzun bıyıklı, uzun püsküllü Efzunlar bir çember çevirmiş, beni yargılıyorlar.</p>

  <p class="calibre4">Ben, kendimi savunmak istiyorum. Fakat sesim çıkmıyor. Sesim, tıpkı suyu kesilen çeşmelerin hıçkırığı halinde, hep içime doğru çekiliyor. Derken Yunanlı Efzun askerleri kızıyor. Hep birden, hep bir anda silahlarını üstüme dikiyorlar. Parmakları tetiğe dokunurken, müthiş bir yürek çarpıntısıyla uyanıyorum.</p>

  <p class="calibre4">Hele bir başka gece, gördüğüm rüyada o kadar realite çeşnisi var ki, gözlerimi açtıktan sonra bile, uzun bir süre gerçeği rizyadan, rüyayı gerçekten ayırdedemedim. Uyanık halimi rüya ve uykudakini gerçek sandım:</p>

  <p class="calibre4">Bizim köyün meydanlığında, Bekir Çavuş'la beraber imişiz. Fakat bu meydanlık o kadar kalabalık, o kadar kalabalık</p>

  <p class="calibre4">ki, ikide bir, hep yanyana durduğumuz, yanyana yürüdüğümüz halde birbirimizi kaybediyoruz ve tekrar buluşmak için çekmediğimiz zahmet kalmıyor.</p>

  <p class="calibre4">Bu esnada, kalabalığı teşkil eden insanların hepsini açık bir gün aydınlığında inanılmaz bir şekilde seçerek, ayrı ayrı teker teker görüyorum. Bunların kimi bizim köyün adamları, kimi de birtakım yabancılardır. Türlü türlü dille konuşuyorlardır. Ben, bunların hepsini bilmemekle beraber, acayip bir idrak ile ne denildiğini, neden bahsolunduğunu anlıyorum. Önemli bir adam veya bir heyet gelecek diye bekleniyor.</p>

  <p class="calibre4">Telaşlı telaşlı saatine bakanlar ve ikide bir yüksekçe bir yere çıkıp uzaktan yolu gözetleyenler var. Tam bu sırada, köyün sokaklarından biri içinden, bir kadın bağırarak bize doğru koşuyor.</p>

  <p class="calibre4">Bu, Zeynep Kadındır. O kadar Zeynep Kadındır ki, yüzünün çizgilerini ve pürtüklerini en ince teferruatıyla, o derece yakından görmemiştim. Çeneleri birbirine çarpıyor ve gözlerinden nohut tanesi gibi yaşlar dökülüyor. Baş sargıları, arkasına kaymış ve kızıl kınalı saçları demet demet yüzünün üstüne sarkmıştır.</p>

  <p class="calibre4">Müthiş bir hamle ile halkı yararak ona doğru atıldım.</p>

  <p class="calibre4">-Merak etme, işte ben söndürmeğe gidiyorum, dedim.</p>

  <p class="calibre4">Var gücümle koşmağa başladım. Arkamdan halk kahkahalarla gülüyordu. İki üç defa dönüp:</p>

  <p class="calibre4">-İtler, itler! diye haykırdım.</p>

  <p class="calibre4">O kadar bağırmışım ki, kendi sesimle kendim uyandım.</p>

  <p class="calibre4">Tekrar dalınca, -garip tesadüf gene aynı rüyanın sonunu görmeyeyim mi? Gerçekten, Zeynep Kadın'ın evini kapkara dumanlar sarmıştı. Kızlar, gelin ve İsmail ellerinde küçücük kaplarla su taşıyorlar ve yangının üstüne serpiyorlardı.</p>

  <p class="calibre4">Ben, öfkemden ve heyecandan sesim kesilmiş bağırıyorum:</p>

  <p class="calibre4">-Canım, bu kadar suyla yangın söndürülür mü? Büyük kovalarınız, kazanlarınız yok mu?</p>

  <p class="calibre4">-Hepsi içerde kaldı, diyorlar.</p>

  <p class="calibre4">Ben, gözlerimle Emine'yi arıyorum:</p>

  <p class="calibre4">-Emine nerede? diyorum.</p>

  <p class="calibre4">-Aman Allah, o da içerde kaldı! diye bir çığlıktır kopuyor.</p>

  <p class="calibre4">Bunun üzerine, kendimi tutamayıp dumanların içine atılıyorum.</p>

  <p class="calibre4">Bu kabustan sıyrıldığım anda, hala Emine'yi arıyorum.</p>

  <p class="calibre4">Henüz açılmış gözlerim, odanın karanlığı içinde şaşkın şaşkın, bir tutuşmuş genç kadın vücudu görmeğe çalışıyor.</p>

  <p class="calibre4">O gece sabahı güç ettim ve bütün günü bu trajedinin havası içinde kırılmış, ezilmiş bir halde geçirdim.</p>

  <p class="calibre4">Kara haber bulutları, bütün göğü kapladı. Zaten buna ne hacet... Gün geçmiyor ki, üç dört düşman uçağı başımız üstünde uçmasın. Bir defasında o kadar alçaktan geçtiler ki, kanatlarının altındaki mavili beyazlı rengi bile göründü. Bir başka defa, yere birtakım kağıtlar attılar.</p>

  <p class="calibre4">Bu kağıtlardan bir tanesi benim elime geçti. Diyordu ki, Eskişehir,</p>

  <p class="calibre4">Kütahya'yı aldık. Yarın öbür gün buralara kadar geleceğiz. Sakın, yerinizden, yurdunuzdan olmayınız. Biz size kötülük etmeğe gelmiyoruz. Halife ve Padişah bizimle beraberdir. Biz sizi Kemal'in çetelerinden kurtarmak için harbediyoruz!</p>

  <p class="calibre4">Köylüler, bunu okuyunca, her birinin gözünün sevinçten parıl parıl parlamağa başladığını gördüm. Yalnız, Bekir Çavuş endişelidir.</p>

  <p class="calibre4">Başını iki yana sallıyor:</p>

  <p class="calibre4">-Şimdi böyle derler amma, sen kulak asma. Bütün bu tatlı diller hep girinceye kadardır. Sonra başlarlar köyde ne varsa sömürmeğe... Vallahi, bir lokma ekmek, bir tane yumurta bırakmazlar. Bütün samanları, hayvanlara yedirirler.</p>

  <p class="calibre4">Yağ, davar, kuzu, keçi ne bulurlarsa yutarlar. Bana kalırsa, şimdiden bunları kaçırıp saklamanın bir yolunu bulmalı.</p>

  <p class="calibre4">Salih Ağa, arsız bir tebessümle sırıtıyor:</p>

  <p class="calibre4">-Ben, işittim. Aldıkları, yedikleri şeylerin hep parasını verirlermiş.</p>

  <p class="calibre4">-Bir defa verir, iki defa verir. Sonra nereden verecek?</p>

  <p class="calibre4">Asker bu, gittiği yerde altın kesmiyor ya?</p>

  <p class="calibre4">Hiç kimse, Bekir Çavuş'u dinlemiyor. Hepsi Salih Ağa'nın tarafını tutuyor.</p>

  <p class="calibre4">-Gelip de kırk yıl kalacak değiller ya! Belki bir gün, belki iki gün, sonra göçüp giderler.</p>

  <p class="calibre4">Bekir Çavuş:</p>

  <p class="calibre4">-Bir söz vardır, diyor. Askerin geçtiği yerde ot bitmez.</p>

  <p class="calibre4">Göçer ama, bize bir şey bırakmaz. Önümüz kış. Bize bir şey bırakmazlar.</p>

  <p class="calibre4">Ben, bir kenardan, yüreğim boğazıma tıkanmış bir halde, milli bir felaketin arifesindeki bu basit, bu aşağılık konuşmaları dinliyorum. Artık ağzımı açıp bir şey söylemek istemiyorum. Varıp başımı alıp, daha içerlere doğru yürüsem mi? Mutlaka Eskişehir'den Ankara'ya yaralılar taşıyan trenler vardır. Onlardan birine atlayıp Ankara'ya gitsem.</p>

  <p class="calibre4">Hiç değilse, bu trajedinin anlam ve mahiyetini anlayan kimseler içinde ne olacaksam olsam.</p>

  <p class="calibre4">Hayır, hayır; artık bir harekette bulunmağa gücüm kalmadı. Burada kalıp öleceğim. Hatta onlar, köye girecekleri gün askeri elbisemi giyeceğim.</p>

  <p class="calibre4">Önlerine kılıcımı sürüye sürüye çıkacağım. Ta ki, ilk hamlede, süngüleriyle vücudumu delik deşik etsinler diye...</p>

  <p class="calibre4">Kanlı ve vahşi bir işkencenin derin, ilahi hazzını şimdiden duyar gibi oluyorum. Eski şühedanamelerde, yüzlerce ok yarasında can veren kurbanların her bir yarasında bir gül bittiğinden bahsolunur. Bunun gerçekle ne kadar uygun olabileceğini şimdi anlıyorum. Çünkü, vücudumda, süngülerin saplandığını tasavvur ettiğim her nokta, şimdiden, tatlı tatlı gidişiyor. Bu kadar tatlı tatlı gidişen yerlerde, ancak güller açabilir ve her birinden kan yerine bal akabilir.</p>

  <p class="calibre4">Asıl felaket şuradadır ki, düşman askerleri bana bir şey yapmaksızın buradan geçip gidebilir. O zaman; ben bir mezbelede, bir moloz gibi kalacağım. Ve bulunduğum noktada diri diri çürümeğe mahkum olacağım. Köylüler konuşurken, işte ben kendi kendimle böyle konuşuyorum. Onların sözleri, bana büsbütün başka bir dünyanın, başka cinsten birtakım yaratıkların mırıltıları gibi geliyor. Bazen ne dediklerini hiç anlamıyorum. Buğday, arpa, davar, öküz, saman?.. Bunlar da ne demek olacak?</p>

  <p class="calibre4">Birkaç günden beri cephenin nasıl çözüldüğünü gözle görmek mümkündür. Haymana ve Sivrihisar havalisini geçen bütün yollardan bulanık bir göç seli akmaya başladı.</p>

  <p class="calibre4">Bunlar içinde, bazı yılgın askerler de yok değil. Bunlar insanlıktan çıkmış, gözlerinin feri kaçmış ve çoktan ilkelleşmiş görünüyor. Onun için, hiçbirini durdurup konuşmuyorum.</p>

  <p class="calibre4">Yalnız, öbürleriyle birkaç adım yürüdüğüm ve nereden gelip nereye gittiklerini kendilerinden sorduğum oluyor. Bunlar, genellikle Eskişehir bölgesi halkındandır. Fakat, içlerinde daha uzaklardan, Kütahya'dan, Bilecik'ten gelenler de vardır.</p>

  <p class="calibre4">Çoğu kadınlardan, ihtiyarlardan ve çoluk çocuktan mürekkep bu kafileler gerçi, nereden geldiklerini bize haber verebiliyorlar. Fakat nereye gideceklerini hemen hiç bilmiyorlar.</p>

  <p class="calibre4">Öyle gelişigüzel yürüyorlar. Kiminin omuzunda bir yatak, kiminin koltuğu altında bir çıkın, kiminin sırtında bir kundak çocuğu, kimi bir küçük kazanı bir miğfer gibi geçirmiş, yürüyorlar. Porsuk Çayı'nın akışı gibi şuursuz, faydasız ve hazin bir gidiş...</p>

  <p class="calibre4">Onlara bazen, bir parça yiyecek verdiğim oluyor. Teşekkür etmeden alıyorlar ve sessiz sessiz, yollarına devam ediyorlar.</p>

  <p class="calibre4">Bir gün, aralarında, yüzü henüz insani ifadesini kaybetmemiş ak sakallı bir adama sordum.</p>

  <p class="calibre4">-Hiç umut kalmadı mı?</p>

  <p class="calibre4">Yüzüme baktı, sağ yanıma baktı. Cevap vermeden yürüdü gitti. İhtiyarın bu tavrı, yüreğime öyle bir perişanlık verdi ki, ardından bile bakmağa cesaret edemedim. Başım önüme düştü ve dizlerimin bağı çözülüp durduğum noktaya çöküverdim.</p>

  <p class="calibre4">Bir başka gün, ıssız ovanın ortasında yolunu şaşırmış on, on iki yaşlarında bir çocuğa rastgeldim. Çocuk hem ağlıyor, hem yürüyordu. Beni görünce bir çığlık kopardı ve aksi yöne doludizgin koşmağa başladı. Ben, Dur! diye bağırdıkça çocuk arkasına bakmadan kaçıyordu. O koştu, ben koştum. Fakat yetişmek kabil olmadı. Dere, tepe, iniş yokuş, kaybolup gitti. Ve hava o kadar sıcaktı ki, ben çocuk eriyip buhar oldu zannettim.</p>

  <p class="calibre4">Bir gün de, yolun kenarında, bir eski heybe gibi bırakılmış bir ihtiyar kadın buldum. Kupkuru, kapkara bir kocakarı... Üstü başı o kadar parça parça idi ki, ilk görüşte yere bir tarla korkuluğu yuvarlanmış sandım. Kadın kıvrılıp yatmıştı. Üzerine doğru eğildim:</p>

  <p class="calibre4">-Nine, nine hasta mısın?</p>

  <p class="calibre4">-Hasta mı? Ne hastası? Bana yiyecek vermediler. Bana içecek vermediler. Beni yedi gün, yedi gece yürüttüler. O kızım olacak karıya: -Beni biraz sırtına al! dedim. Kabahatim işte o. Beni şuracığa atıp gidiverdiler. -Sen şuracıkta biraz bekle. Biz seni gelir alırız dediler. Yalan, yalan, yalan... Ben yalan olduğunu bilirdim, emme ne ideceksin, bey!</p>

  <p class="calibre4">Sesi o kadar ince, o kadar ince idi ki bir sivrisinek vızıltısını andırıyordu. Ağzının içinde, bir tek dişi yoktu. Onu her açıp kapayışında çenesinin ucu burnuna değiyordu.</p>

  <p class="calibre4">-Gel, seni bizim köye götüreyim.</p>

  <p class="calibre4">-Olmaz, olmaz. Belki döner gelirler. Kimbilir, belki döner gelirler de, beni bıraktıkları yerde bulamazlar.</p>

  <p class="calibre4">Bir akşamüstü, alacakaranlığın içinden bir ses:</p>

  <p class="calibre4">-Davranma!</p>

  <p class="calibre4">Ben, yürümemde devam edince, bir kurşun, bir eşek arısı gibi vızıldayarak, kulağımın yanından geçti. Derken, pat, pat, pat, pat, biri koşmağa başladı. Altı demirli çivili kundura sesleri.</p>

  <p class="calibre4">Mutlaka bir asker kaçağı olacak.</p>

  <p class="calibre4">Az kalsın, bir Türk erinin kurşunu ile ölecektim.</p>

  <p class="calibre4">Gerçekten cephenin çözüldüğü, gözle görülür bir hale geldi.</p>

  <p class="calibre4">Fakat buna çözülmek mi, diyeceğiz? Hayır, hayır, Türk ordusu dağılmadı. Ve Ankara'nın üstünden: Düşman ilerleyebilir, düşman Ankara'ya kadar da gelebilir. Fakat biz, yurdumuzun en son kayası üstünde de kendimizi savunacağız.</p>

  <p class="calibre4">Düşmanı vatanın harimi ismetinde boğacağız diye bir ses yükseldi. Bu, O'nun sesidir. Bu, insana ümit, kuvvet ve metanet veren sestir.</p>

  <p class="calibre4">İşte, yeni bir azimle toplanan Büyük Millet Meclisi. O'nu geniş yetkilerle Başkumandan tayin etti. Savaş meydanına bizzat, O geliyor... Altın başı ufukta bir çoban yıldızı gibi parıldamağa başladı.</p>

  <p class="calibre4">Dağılır gibi olan koçlar sürüsü gene toplanıyor. Muntazam asker kafilelerinin birer birlik halinde yeni mevzilerine doğru yol aldıklarını görüyorum.</p>

  <p class="calibre4">Bir iopçu müfrezesi, bütün ağırlıklarıyla bizim köyün içinden geçti. Uzun uzadıya, subaylarla konuştum. Büyük bir meydan savaşına hazırlanıldığını söylüyorlar. Hepsi de ümitli görünüyor. Gerçi, eskisi gibi, -Mutlaka yeneceğiz!- demiyorlar.</p>

  <p class="calibre4">Fakat, yenildiklerini de kabul etmiyorlar. İçlerinden babacan bir binbaşı bana dedi ki: -Doğrusu; Eskişehir'in düşüşünden sonra bizi takip etseydi halimiz yamandı. Fakat, etmedi.</p>

  <p class="calibre4">Öteden bir genç yüzbaşı atıldı: -Edemezdi, çünkü o bizden daha yorgundur. Benim bildiğim daha birkaç ay yerinden kımıldayamaz.- dedi. Bir daha genci: -O vakte kadar da biz, karşı taarruza geçeriz. sözlerini ilave etti.</p>

  <p class="calibre4">Biz böyle konuşurken köylülerin herbiri bir deliğe kaçmış, uzaktan bizi gözetliyorlardı.</p>

  <p class="calibre4">O binbaşı etrafına bakınıp: Yahu, bu köyde kimseler yok mu? dedi.</p>

  <p class="calibre4">Genç yüzbaşı, bana cevap vermeğe vakit bırakmadan:</p>

  <p class="calibre4">-Vardır, vardır amma, ne olur ne olmaz diye hepsi bir köşeye sinmiştir. Onlara çarıklı erkanı harp derler.</p>

  <p class="calibre4">Binbaşı, iri gövdesini hoplatarak gülüyordu. -Yarın öbür gün burada kızılca kıyamet kopunca, görürler onlar, erkanı harpliği... diyordu.</p>

  <p class="calibre4">Genç subay kulağıma eğildi: Sahi, azizim. Siz onlara söyleseniz de bir an önce hayvanlarını önlerine katıp, ateş hattının öbür tarafına çekilseler fena olmaz. dedi.</p>

  <p class="calibre4">Cebimden, Yunan uçaklarının attığı kağıtlardan bir tanesini çıkardım ve genç subaya uzatarak:</p>

  <p class="calibre4">-Onlar buna inanıyorlar. Benim sözüme kulak asmazlar, dedim.</p>

  <p class="calibre4">Subay, kağıdı okurken, benzi sapsarı kesildi. Kagıdı sert bir tavırla arkadaşına uzattı:</p>

  <p class="calibre4">-Buna inanıyorlar ha! Öyleyse bir şey söylemeyin. Bu insanlar kurtarılmağa layık değildir, dedi.</p>

  <p class="calibre4">Kağıda bir göz gezdirip, bana iade eden binbaşı, fütursuz bir eda ile:</p>

  <p class="calibre4">-Canım, buralar hiç düşman istilası görmedi ki, ne bilsinler, dedi. Siz, gidin de bir Rumeli'liye, yabancı bir ordunun veya idarenin iyi olabileceğini söyleyiniz. Eğer hainliğinize hükmetmezse, mutlaka deli olduğunuzu zanneder. Ama bunlar!</p>

  <p class="calibre4">Yüzbaşı:</p>

  <p class="calibre4">-Ama bunlar da nedir? Görmüyorlar mı? İşitmiyorlar mı? Düşmanın elli altmış kilometre ötede neler yaptığını bilmiyorlar mı?</p>

  <p class="calibre4">-Ee, bilmezler.</p>

  <p class="calibre4">-Bilmezlerse, burada kalıp öğrenirler.</p>

  <p class="calibre4">Binbaşı, birdenbire bana döndü:</p>

  <p class="calibre4">-Ya siz, ne yapacaksınız, diye sordu.</p>

  <p class="calibre4">-Ben mi? Vallahi bilmiyorum. Ben de bu köylüler gibi oldum. Her şeyi kadere bırakıyorum.</p>

  <p class="calibre4">-Yok canım, öyle şey olur mu? Daha vakit varken, çıkıp gidin Ankara'ya...</p>

  <p class="calibre4">-Sahi, tehlike o derece muhakkak mı dedim.</p>

  <p class="calibre4">-Ee, tabii. Ne olacak ya, buraları, hiç değilse, iki ateş arasında kalacak.</p>

  <p class="calibre4">-Hiç değilse? Daha fenası olmak da muhtemel mi?..</p>

  <p class="calibre4">Adam sen de...</p>

  <p class="calibre4">Bu söz ağzımdan çıkıverdi.</p>

  <p class="calibre4">Subayların üçü birden, hayretle yüzüme bakıyorlardı.</p>

  <p class="calibre4">Benim bir deli olduğuma mı hükmettiler nedir, artık bahsi hiç tazelemediler.</p>

  <p class="calibre4">Akşama doğru, bana sessizce veda edip gittiler.</p>

  <p class="calibre4">Hiç bilmediğim, tanımadığım bu üç subayın gidişi, benim yüreğime bir dost ayrılığının acısı gibi bir şey bıraktı. Saatlerce oturduğum yerde, öyle melul melul kalmışım.</p>

  <p class="calibre4">Bu çeşit buluşmalar, bu çeşit tesadüfler, kendi sınıfımızdan insanların bu gelip gidişleri bendeki yalnızlık duygusunu tazelemekten başka bir şeye yaramıyor. Her defasında, kendimi biraz daha garip hissediyorum. İlle bu seferki canıma pek değdi. Çünkü, bu sonuncu görüşmedir.</p>

  <p class="calibre4">Niçin, onlarla daha uzun, daha derinden, daha candan konuşmadım? Onlara niçin, bütün dertlerimi birer birer sayıp dökmedim? Onlara, içimde beslediğim korkunç niyetten niçin haber vermedim?</p>

  <p class="calibre4">Bir kanserli, urunu göstermekten nasıl korkarsa, derdimi açmaktan öyle korktum.</p>

  <p class="calibre4">Belki de iyi ettim. Çünkü, sırrımı ögrenselerdi, beni zorla alıp götürmeye kalkarlardı. Beni cephenin ardında, bir köşecikte, bir sakat hayvan gibi saklarlardı. Boş yere subay kantinlerinin ve subay çadırlarının bir sığıntısı olurdum. Arkaya veya geriye doğru hareket anlarında, karargah kumandanlarının bir angaryası, bir başbelası kesilirdim.</p>

  <p class="calibre4">Çöldeyken, kuyruğu kesik bir köpek bizim alaya musallat olmuştu. Nereye gitsek, beraber gelir, kovsak dinlemez ve peşimizi bir dakika bırakmazdı.</p>

  <p class="calibre4">Hep ayaklarımızın arasında dolaşır, arkamızdan koşar, siperlerin içine girer çıkar, geceleri şunun bunun çadırı önünde nöbet beklerdi. Haline acır, vuramazdık. Hatta yemek artıklarını hep ona verirdik ve köpek belki de, bizden bunun için ayrılmak istemezdi.</p>

  <p class="calibre4">İşte ben, onlarla gitmiş olsaydım, mutlaka bu köpeğe benzerdim.</p>

  <p class="calibre4">İyi ki, gitmedim.</p>

  <p class="calibre4">İyi ki, gitmedim. Çünkü her hayatın kendine göre bir başlayışı, bir bitişi vardır. Bunu değiştirmek kimsenin elinde değildir ve olmamalıdır. Hayat, bölünmez bir şeydir. Onun belirli ve mukadder mimarisini değiştirebilir miyiz? Değiştirmek elimizde midir? Ve değiştirirsek güzel, iyi bir iş olur mu?</p>
</body>
</html>
