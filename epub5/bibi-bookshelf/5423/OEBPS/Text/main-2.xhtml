<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="calibre4">Ben, için için ta ilk gençlik anılarımdan beri, için için, bir dramın bütün safhalarını yaşadım. Sanki, kendi kendimi seyreden, kendi için oynayan sessiz bir aktördüm. Bir tragedya aktörüydüm. Şimdi son perdeyi oynayacağım sırada birdenbire rolümü değiştirip bir başka adam mı olayım?</p>

  <p class="calibre4">Yok; Hamlet gibi başladım, Hamlet gibi bitireceğim. Benim için, bu, bir kariyer meselesidir. Birdenbire, yüzümün kara sarı boyasını silip, dayak tiryakisi bir topal uşak, bir kambur aşık, bir korkak ihtiyar makyajı yapamam.</p>

  <p class="calibre4">Eğer, kendi emeklerimize, kendi ideallerimize göre yaşamak imkanını bulamadıksa bari kendi ölümümüzle ölelim.</p>

  <p class="calibre4">Ne doğduğumuz yeri, ne sevdiğimiz kimseleri, ne yüzümüzü, ne kalbimizi kendimiz seçebildik. Fakat ölümün her türlüsünü seçmek bizim elimizdedir.</p>

  <p class="calibre4">Ben, işte, gider ayak bu gücümü, bu tek gücümü kullanacağım. Ölümlerin, bence en asili, en değerlisi, en tatlısıyla öleceğim.</p>

  <p class="calibre4">Ve arkamda hiçbir kimse bırakmayacağım. Ne bir dost, ne bir sevgili... Hiçbir izim de kalmayacak; hatta mezarım bile. Çünkü, bu köylüler, beni gömmezler, bir derenin içinde köpeklere, kargalara yemlik bırakırlar ve kemiklerimi tezek ateşinde yakarlar.</p>

  <p class="calibre4">Ne ala, yadellerde, kemiklerim bile kalmayacak.</p>

  <p class="calibre4">Bugün köyde inanılmayacak derecede harikulade bir olay oldu.</p>

  <p class="calibre4">Öğle üstü üç dört kişi, kahvenin çardağı altında oturuyorduk. Ta uzaktan, yolun dönemecinde, bir asker müfrezesinin ucu göründü. Hepimiz, heyecanla, ayağa kalktık ve yola doğru yürüdük. Çok geçmedi. Bu gelenlerin bizim askerlerimiz olduğu anlaşıldı. Lakin bunun böyle olduğunu anlamak köylüleri teskine yaramadı, ya da elalemi angaryaya sokarlar diye herbiri bir yana sıvıştı. Bekir Çavuş da dönmek üzereydi. Fakat, ben bırakmadım.</p>

  <p class="calibre4">-Dur, bakalım. Belki, şunlardan bir havadis alırız, dedim.</p>

  <p class="calibre4">Eski ordu hayatından, ondan biraz askerlik gururu kalmış olacak.</p>

  <p class="calibre4">Müfreze, dolambaçlı ve tozlu yol üzerinde, dağınık bir yürüyüşle, döne dolaşa yaklaştı. Bekir Çavuş, baktı, baktı:</p>

  <p class="calibre4">-Bu ne demek? Ne başı var ne kıçı... diye söylendi.</p>

  <p class="calibre4">Gerçekten, gelenler, ne düzgün bir tabur, ne de bir jandarma müfrezesine benziyordu. Hatta, daha ziyade yaklaştıkları vakit giydikleri elbiselerin, taşıdıkları silahların da birbirini tutmadığını gördüm.</p>

  <p class="calibre4">-Merhaba arkadaşlar. Nereden böyle?</p>

  <p class="calibre4">O kadar yorgundular ki, cevap verecekleri yerde, bize tozdan bembeyaz olmuş kirpiklerinin arasından ölü gözlerle bakıp geçiyorlardı.</p>

  <p class="calibre4">Bir iki tanesi yanımıza yaklaşıp:</p>

  <p class="calibre4">-Köyün suyu nerede? diye sordu.</p>

  <p class="calibre4">Bekir Çavuş, kendini bir derleyip toparladı. Parmağının ucuyla çeşmenin bulunduğu meydancığı gösterdi. Teker teker, ikişer üçer yürüyorlar; bir tanesi arkadan geliyor. Bekir Çavuş, kendini tutamadı:</p>

  <p class="calibre4">-Yahu, sizin subayınız filan yok mu? diye bağırdı.</p>

  <p class="calibre4">Çeşmeye doğru gidenlerden bir tanesi döndü. O arkadan geleni gösterdi.</p>

  <p class="calibre4">Bekir Çavuş, kendini gene bir derleyip toparladı. Elinin tersiyle bıyıklarının dik kıllarını sıvazladı. Uzaktan, o gelen adamı süzdü, süzdü: Hele, şuna bak dedi.</p>

  <p class="calibre4">O adam, arada bir yolun ortasında, şaşırmış gibi duruyor ve etrafına bakınıyor, sonra gene birkaç adım yürümeye başlıyordu. Başçavuşun gerçekten acayip bir hali var. Yol üstünde öyle zikzaklar yapıyor ki, adeta sarhoş olduğuna hükmedilebilir. İşte, gene durdu. Gene sağına soluna bakıyor. Durduğu noktada, bir Mevlevi dervişi gibi dönüyor.</p>

  <p class="calibre4">Bekir Çavuş'un sabrı taştı. İleri doğru yürüdü.</p>

  <p class="calibre4">-Hey hemşerim, ne bakınıp duruyorsun?</p>

  <p class="calibre4">Herifin, bu sesten irkilip ürkmüş gibi silkindiğini gördüm. Sonra acele acele Bekir Çavuş'a yaklaştı. Bir süre karşı karşıya hareketsiz kaldılar. Derken, iki ağızdan bir anda bir feryatla her iki adam sarmaş dolaş oldu. Bir süre, bir uzun süre öylece kaldılar.</p>

  <p class="calibre4">Ben merakla adım adım onlara yaklaştım. Bekir Çavuş, iki eli karşısındaki adamın omuzlarında, bana döndü:</p>

  <p class="calibre4">-Hey, şu Allahın işine bak. Bili min bu kim? dedi.</p>

  <p class="calibre4">Dikkatle bakıyorum. Derisi bir Hintli derisi gibi kararmış, uzun ve kırçıl sakallı bir adam... Kaç yaşında? Belki otuzunda, belki ellisinde vardır. Anadolu köylüsünün, -hele uzun süre askerde kaldıktan sonra- yaşını tayin etmek pek güçtür.</p>

  <p class="calibre4">Bekir Çavuş'a:</p>

  <p class="calibre4">-Senin eski silah arkadaşlarından biri olacak, dedim.</p>

  <p class="calibre4">Kocaman bir kedi esneyişine benzeyen bir tebessümle sırıttı:</p>

  <p class="calibre4">-Bu, hani şehit sandığımız Şerif be... Emine'nin babası Şerif Sonra dönüp:</p>

  <p class="calibre4">-Kızın burada, bili misin? Kızını biz, burada everdik.</p>

  <p class="calibre4">Herif, hayretle geri geri çekildi:</p>

  <p class="calibre4">-Etme be, Emine, o kadar büyüdü mü ki?</p>

  <p class="calibre4">Durdu. Düşündü, düşündü. Parmaklarıyla yılları hesap etti...</p>

  <p class="calibre4">-On yıl oluyor. Doğru ya, on yıl, dedi. O vakit hiç değilse sekiz yaşında vardı.</p>

  <p class="calibre4">Daldı:</p>

  <p class="calibre4">-Görsem tanımam ki... dedi.</p>

  <p class="calibre4">Bir dakika, dağılan aklını toplamak ister gibi kendini bir zorladı:</p>

  <p class="calibre4">-Anam sağ mı dedi.</p>

  <p class="calibre4">-Sağ ya, köyde oturup duruyor.</p>

  <p class="calibre4">Emine'nin babası bir şey daha sormak istedi. Yutkundu yutkundu. Sonra, acayip bir sessizliğe düştü. Bize şaşkın şaşkın bakmağa başladı. O kadar şaşkın gözlerle ki, içlerinde şuurun son ışıkları sönmüş sanılır.</p>

  <p class="calibre4">-Şerif Çavuş, gel köye varalım.</p>

  <p class="calibre4">Koca adamı, adeta, sıkılgan bir çocuğu bilmediği bir yere sürükler gibi götürüyorduk.</p>

  <p class="calibre4">Kahvenin önüne vardığımız zaman Bekir Çavuş onu hemen eliyle bir iskemlenin üstüne oturttu.</p>

  <p class="calibre4">-Hele sen, şurada biraz bekle, dedi.</p>

  <p class="calibre4">-Şerif Çavuş'un önü sıra gelmiş olan askerler toprağın üstünde yüzükoyun yatmış uyumuşlardı. Emine'nin babasına dedim ki:</p>

  <p class="calibre4">-Ahretten gelen yolcu; kahveyi nasıl istersin? Bir sigara içer misin?</p>

  <p class="calibre4">Paketimi uzattığım zaman, hem onun, hem benim ellerimizin titrediğini gördüm.</p>

  <p class="calibre4">Şerif Çavuş:</p>

  <p class="calibre4">-Bir su. Aman, bir su... dedi.</p>

  <p class="calibre4">Kahvecinin getirdiği altı delik maşrabayı, iki eliyle kavradı. Lıkır lıkır, içmeye başladı.</p>

  <p class="calibre4">Ben, gittikçe artan bir merak ve heyecanla bu acayip Odise kahramanına bakıyorum. Ülis de, on yıl denizlerde kaybolduydu. Memleketine döndüğü gün bir domuz çobanının ağılında, delikanlı olmuş oğluyla karşı karşıya geldiği zaman ne oğlu onu ne de o oğlunu tanıdı. Fakat, iffetli ve sabırlı karısı Penelope, henüz hiç kimseyle evlenmemiş, onu evinde bekliyordu.</p>

  <p class="calibre4">Bu Anadolu Ülis'inin karısı ise, çoktan bir başka adama varmıştır. İşte Şerif Çavuş'un Odise'si asıl burada düğümlenecek. Hem de, bir kör düğümle düğümlenecek.</p>

  <p class="calibre4">On yıl, ne yaptı? Nerelerdeydi? Sorsam, bu uzun macerayı bana anlatabilecek mi?</p>

  <p class="calibre4">Belki, hiç bir şey hatırlamıyor. Vakalarla dolu yıllar bir kayanın üstünden akan sular gibi, onun üstünden akıp geçmişe benziyor.</p>

  <p class="calibre4">Fakat, sular, en sert taşlarda bile izlerini bırakırlar. On yıllık macera, kabil mi ki onda hiç bir eser bırakmadan geçip gitmiş olsun?</p>

  <p class="calibre4">-Şerif Çavuş, bu kadar zamandır nerelerdeydin?</p>

  <p class="calibre4">Başını çevirmeden, hep önünde sabit bir noktaya bakarak cevap veriyor:</p>

  <p class="calibre4">-Askerde...</p>

  <p class="calibre4">-Tabii, askerde olduğunu biliyorum. Fakat bir yerde esir mi düştün? Ne oldun da, böyle yıllarca senden bir hal haber</p>

  <p class="calibre4">çıkmadı?</p>

  <p class="calibre4">-Ya Moskof'a esir düştük; dedi.</p>

  <p class="calibre4">-Esarette çok kaldın mı? Rusya'nın neresinde kaldın?</p>

  <p class="calibre4">-Neresi olduğunu bilmiyorum, gayri. Bizi çok dolaştırdılar.</p>

  <p class="calibre4">-Ya sonra memlekete nasıl döndün?</p>

  <p class="calibre4">-Memlekete dönmedim ki. Aha, bugün köy karşıma çıkıverdi. Yakın düştüğümü ondan anladım. Şaştım kaldım.</p>

  <p class="calibre4">Bir süre, o da, ben de, susuyoruz. Tekrar soruyorum:</p>

  <p class="calibre4">-Buradan çıkalı, on yıl oldu, diyorsun. Demek ki askere Balkan Savaşı'ndan önce gittin.</p>

  <p class="calibre4">-Ha, ya. Balkan Harbi patladığı vakit, ben Urumeli'ndeydim. Sonra İstanbul'a geldik. Ben terhis olurken, seferberlik çıktı. Bizi Erzurum'a gönderdiler.</p>

  <p class="calibre4">Gene sustuk; hep birer birer sormak gerekiyor ve ağzından cevaplar basit, sade, teker teker düşüyor. Sanki dünyanın en önemsiz işlerini anlatır, sanki kahve içtim, uyudum, kalktım, yüzümü yıkadım der gibi. Sarıkamış, Sibirya yollarını, oradaki açlığı, sefaleti, oralardan dönüşü, yaya olarak ve farkına varmayarak sınırdan içeri girişi, Kars'a gelişi,</p>

  <p class="calibre4">Kars'tan tekrar alınıp şarka, şarktan cenuba ve nihayet Adana'ya</p>

  <p class="calibre4">gönderilişini söylüyor. Müthiş bir olaylar akımı, onu</p>

  <p class="calibre4">bir ağaç parçası gibi kürenin böğründe ve binlerce kilometre</p>

  <p class="calibre4">mesafe içinde oradan buraya, buradan oraya sürükleyip gitmiş. Bu selin her</p>

  <p class="calibre4">dalgası birkaç ay, her bir kıvrıntısı birkaç yıldır.</p>

  <p class="calibre4">Ve Şerif Çavuş, bütün destanını bana beş on dakika içerisinde anlattı.</p>

  <p class="calibre4">Derken, köşenin başından Bekir Çavuş önde, Emine arkada ve daha arkada İsmail geldiler:</p>

  <p class="calibre4">Şerif Çavuş'a:</p>

  <p class="calibre4">-İşte kızın geliyor, dedim.</p>

  <p class="calibre4">Ve bunu söylerken herif, yerinden sıçrayıp gelenlere doğru atılacak sandım. Hiç de öyle olmadı. Şerif Çavuş yerinden kımıldamadı bile. Ancak, başını o yana çevirdi.</p>

  <p class="calibre4">Ben, bu olayın tarafsız seyircisi, oturduğum yerde heyecandan titriyordum. Fakat, vakanın asıl kahramanları, kuru bir kucaklaşmayla yetindiler.</p>

  <p class="calibre4">Emine, eğilip babasının elini öptü. Sonra, iki eli kuşağında arkada duran İsmail yaklaştı, o da öptü.</p>

  <p class="calibre4">Bekir Çavuş'un ağzı kulaklarına varıyordu:</p>

  <p class="calibre4">-Evde bulamadım. Tarladaymışlar; te oraya kadar gittim. Baban geldi derim inanmaz. İşte, şimdi gördün inandın mı?</p>

  <p class="calibre4">Emine susuyor. Ürkek bir dikkatle babasına bakıyor ve arasıra gözü bana kaydıkça, başörtüsünün ucuyla yüzünün yan tarafını örtüyor. Biraz daha irileşmiş, biraz daha toplanmıştır.</p>

  <p class="calibre4">Lakin, alaca donunun altından, çıplak ayakları, her şeye rağmen, uzun, narin ve küçük görünüyor.</p>

  <p class="calibre4">Bir köylü kadında bu ne ayaklar...</p>

  <p class="calibre4">Hiç dikkat etmemiştim. Dururken elini böğrüne dayayıp öyle bir bel kırışı var ki... Nerede gördüm ben bu pozu? Nerede gördüm? Ha, bir gün Bergama'da bir eski mermerin üstünde, bir kabartmada gördüm. O kadın omuzundan düğmeli, dar ve ince bir entari giyiyordu. Bir ayağı, o pozu alırken hafif çıkıntı teşkil eden kalça tarafında, eteğinin altından dışarıya doğru uzanıyordu. Uzun, narin ve küçücük ayaklar...</p>

  <p class="calibre4">Tıpkı bununkiler gibi. Ne tuhaf; bununkiler gibi.</p>

  <p class="calibre4">Artık sahnenin bütün ilginç kısmı benim için Emine'de toplandı. Ondan ötesini görmüyorum. Ve derin bir hayranlıkla, bu, henüz topraktan çıkarılmışa benzeyen Frikya heykelini seyrediyorum. Gözlerim, tepeden tırnağa kadar bütün vücudu yutmuş gibidir. Öyle ki, bir bakışta, hem yuvarlak omuz başlarını, hem elinin tatlı kıvrımını, hem de belden aşağısını görebiliyorum.</p>

  <p class="calibre4">Kendisine bu kadar dikkatle baktığımı hissetti, galiba!</p>

  <p class="calibre4">Biteviye, duruşunu değiştiriyor; hatta yan bir poz alıyor, kah büsbütün arkasını çeviriyor, kah Bekir Çavuş'u siper alıyordu. Zavallı çocuk, kendisine ne kadar yürekten baktığımı bilse... Bununla beraber, bütün hareketlerinde, vücudunun ve yüzünün bütün ifadesinde bana teselli veren bir şey var! İsmail'i hiç sever görünmüyor.</p>

  <p class="calibre4">Erkeğine bağlı olan dişi, bir bakışta belli olur. Nasıl mı, diyeceksiniz? Bunu sezmek gayet kolay, fakat, anlatmak güçtür. İşte, ben hissediyorum. Emine'nin bütün varlığından İsmail'e karşı sızan bu kayıtsızlığın, belki, bu tiksintinin nedenini kendine sorsam, o da bana anlatamaz. Bu bir zeka işi değildir. Ruhun derinliklerinde bizden daha içeri bir şey, kör, sağır, dilsiz ve karanlık bir varlık; o ister, o istemez. O sever, o sevmez ve biz onun itaatli aleti oluruz.</p>

  <p class="calibre4">Emine'ye sorsam ki... İşte, babasının yanına çömeldi. Bir kedi yavrusu bundan munis olamaz. Niçin yalnız bana gelince bir av hayvanı gibi ürkek, kaçak ve yabani oluyor? Çünkü ben yabanın biriymişim. Anadolu köylüsünde ta cinsiyete, ta içgüdüye kadar hükmeden bu mahallilik, bu tecerrüt duygusu acaba ruhları yalnızlığa, uzlete davet eden bu ıssız yaylaların tesiri midir?</p>

  <p class="calibre4">Yoksa sosyal bir teşekkül kusurundan mı hasıl oluyor?</p>

  <p class="calibre4">Fikrim, şundan buna atlarken, gözlerimle Emine'yi incelemekten de vazgeçmiyorum. Bir defasında bakışlarımız çatışır gibi oldu. Afacan kollar arasında bir çocuğun sıyrılıp çıkmak isteyişini hatırlatan bir bakış...</p>

  <p class="calibre4">Fakat, ben onu bir saniye bırakmıyorum. Daracık bir göz hapsi içinde sıkıştırıyorum, sıkıştırıyorum. Bu kadar inat, nihayet, Emine'yi güldürmeğe başladı. Bir taraftan hep benimle meşgul oluyordu.</p>

  <p class="calibre4">Ben yalvarıyordum, o kaçıyordu. Ben tehdit ediyordum, o benimle eğleniyordu. Böyle ne kadar zaman geçti, bilmiyorum. Şerif Çavuş birdenbire ayağa kalktı:</p>

  <p class="calibre4">-Gideyim, anamın elini öpeyim, dedi.</p>

  <p class="calibre4">Bizim köyle onların köyü arasındaki mesafenin Şerif Çavuş gibi bir devri alem seyyahına göre ne hükmü var? Hemen kalkıp yürümeğe başladı. Emine de</p>

  <p class="calibre4">yanı sıra gidiyordu.</p>

  <p class="calibre4">İsmail zoraki, arkasına takıldı. Bekir Çavuş benimle kalmıştı.</p>

  <p class="calibre4">Üç kişilik kafile, biraz ilerledikten sonra durdu. Emine'nin babası bize dönmüş sesleniyordu:</p>

  <p class="calibre4">-Askere, söyleyin, ben, bir saata varmaz, gelirim.</p>

  <p class="calibre4">Bekir Çavuş:</p>

  <p class="calibre4">-Gelemezsin, diye haykırdı.</p>

  <p class="calibre4">Sonra onun cevap vermeden yürüdüğünü görünce tekrar haykırdı:</p>

  <p class="calibre4">-Gecikirsen, askeri yola katayım mı?</p>

  <p class="calibre4">Şerif Çavuş, dönüp: Sen bilirsin der gibi bir hareket yaptı. Beriki, gene seslendi:</p>

  <p class="calibre4">-Dur be! Nereye gidecekti, bunlar?</p>

  <p class="calibre4">Şerif Çavuş'un cevabını ancak işitebildik:</p>

  <p class="calibre4">-Polatlı Polatlı...</p>

  <p class="calibre4">Ve Şerif Çavuş, bir daha, bizim köye dönmedi. Ertesi sabah, Emine ile İsmail, askerlerin çoktan yola çıkmış olduğunu öğrendiler. Ne biri, ne öbürü babaları hakkında tek kelime söylemiyordu. Bekir Çavuş sinsi tebessümle sırıtarak:</p>

  <p class="calibre4">-Ben bildim. Onda dönecek göz yoktu, derken ikisi birden başını eğip susuyordu.</p>

  <p class="calibre4">Vatan uğrunda -velev şuursuzca olsun- on yıllık bir maceranın bu suretle bitişi bana azap veriyordu. Kendimi tutamadım:</p>

  <p class="calibre4">-Söyleyin ona, hemen taburuna iltihak etsin. Yoksa hakkında hayırlı olmaz, dedim.</p>

  <p class="calibre4">Bu sırada, İsmail'le Emine ortadan kaybolmuşlardır. Yanımda kalan Bekir Çavuş:</p>

  <p class="calibre4">-Adam sen de!.. Kim kime, dum duma, dedi.</p>

  <p class="calibre4">Sahi, her şey o hale geldi mi? Öyleyse, Anadolu ordusu, şu dağların öte kıyısında yeni bir meydan savaşına niçin hazırlanıyor?</p>

  <p class="calibre4">Askeri hayatında hiçbir bozgun görmemiş olan büyük Türk serdarının cephede işi ne?</p>

  <p class="calibre4">Gidip yakından görmek için delice bir arzuyla tutuşuyorum. Bir Kabe gibi cepheye gitmek ve onun çadırı etrafını tavaf etmek istiyorum.</p>

  <p class="calibre4">Bütün Türk aleminin bundan başka yöneleceği bir nokta var mı?</p>

  <p class="calibre4">Bütün Türk alemi mi? Hayır, bütün mazlum insanların, diyecektim. Gözü doymak bilmeyen bir iki garp devletinin zenginleri, günde dört öğün yemek yiyecek diye, fukaranın</p>

  <p class="calibre4">lokması elinden alındı. Nice yuvalara kundak sokuldu, nice ev bark yıkıldı. Şimdi, Vestminster'in pembe derili lordu çatlak tabanlı Anadolu köylüsüne karşı bir sürgün avı yaptırıyor. Neresini yiyecek, bu zavallı yaratıkların? Hangisinin göğsünden, ona, bir bifteklik et çıkabilir? Hepsi de sade deri, sade kemik.</p>

  <p class="calibre4">Böyle düşünürken, karşıma, çoktan beri görmediğim Süleyman çıkageldi.</p>

  <p class="calibre4">Sanki, bütün Anadolu köylüsünün, tasavvur ettiğim sefalette en tipik örneğiymiş gibi önümde dikili durdu. Esvap diye taşıdığı paçavralar, vücudunu yarı yarıya örtebiliyordu. Kolları iki ince değnek ve bunların üstünde, göz oyuklarına kor sokulmuş bir iskelet kafası.</p>

  <p class="calibre4">-Oo, Süleyman neredeydin bakalım?</p>

  <p class="calibre4">Onunla, yüzüne bakmadan korkarak konuşuyorum. Anlaşılmaz bir hırıltı, bana cevap veriyor. Neymiş? Neredeymiş? Evinde, çoktan hasta mı yatıyormuş? Nesi varmış? Sıtması mı? Çok öksürüyormuş. Geceleri, sabaha kadar durmaksızın öksürüyormuş. Bir ateş, bir ateş...</p>

  <p class="calibre4">-Boğazımdan sudan gayri bir şey geçmiyor, diyor. Ve bir süre öksürdükten sonra ilave ediyor.</p>

  <p class="calibre4">-Şimdi biraz iyileştim. Azıcık sıcak çorba içsem kuvvetim daha ziyade yerine gelecek.</p>

  <p class="calibre4">-Sana bir güzel tavuk haşlatayım.</p>

  <p class="calibre4">Süleyman, bir acayip tebessümle sırıtıyor. Otuz iki dişi birden dışarıya fırlıyor. Ben derin bir ıstırapla başımı önüme eğiyorum.</p>

  <p class="calibre4">-Otur şuraya, Süleyman. Bana nabzını verir misin?</p>

  <p class="calibre4">Elini uzatıyor, saata bakarak, nabzını dinliyorum. 110 atıyor.</p>

  <p class="calibre4">-Sana bir de derece koyayım.</p>

  <p class="calibre4">Tam 39,5.</p>

  <p class="calibre4">-Süleyman, hemen şimdi yatacaksın. Hem burada, Emeti Kadın'ın oturduğu odada yatacaksın.</p>

  <p class="calibre4">-İstemem, bir şeyim yok.</p>

  <p class="calibre4">Ben ısrar edince tekrar evine dönmeye kalkıyor.</p>

  <p class="calibre4">-Pekala, evine git. Ben sana çorbayı gönderirim. Fakat, böyle ayakta dolaşma. Sonra çok fena olursun.</p>

  <p class="calibre4">Bana inanmıyor.</p>

  <p class="calibre4">-Hiçbir yanım sızlamıyor ki, diyor.</p>

  <p class="calibre4">Biz böyle konuşurken, Salih Ağa'nın kambur oğlu, topallaya topallaya gelip yanımıza oturdu. Onun da yüzü safran gibi sarıdır. Gözlerinin etrafında iki kara çember ve burnu, ağzına doğru bir kalın gaga gibi uzanmıştır.</p>

  <p class="calibre4">-Asıl benim, her yanım sızlıyor, dedi ve sol kalçasını göstererek, ilave etti:</p>

  <p class="calibre4">-Aha, buramda bir dert var.</p>

  <p class="calibre4">-Nasıl dertmiş o, bakayım?</p>

  <p class="calibre4">Yumruğunu uzatarak:</p>

  <p class="calibre4">-Böyle bir ur, dedi.</p>

  <p class="calibre4">-Baban sana bir çare bulmuyor mu?</p>

  <p class="calibre4">-Kaç defa söyledim. Hiç tınmadı. Anam, oraya sıcak sıcak bir şeyler koydu, daha fena oldu. Bir eşek bulsam, kasabaya kadar gideceğim, orada kendimi hekime göstereceğim.</p>

  <p class="calibre4">Maksadı, benim eşeği almaktır. Ben, anlamazlıktan geliyorum.</p>

  <p class="calibre4">Ne o? Gök mü gürlüyor? Yok canım. Bu havada gök gürler mi? Başımı kaldırıp bakıyorum. Bir tek bulut parçası görünmüyor. Bununla beraber, bazı açık havalarda şimşek çakıp gök gürlediğini hatırladım. Durup dinliyorum. Bu, gök gürültüsüne benzemiyor.</p>

  <p class="calibre4">Uzaktan uzağa, derinden derine kesik, aralıklı ve ölçülü bir gümbürtü.</p>

  <p class="calibre4">Serin sabah rüzgarının içinde, kır sakin. Tarlada, herkes işiyle gücüyle meşguldür. Ben yalnız dolaşıyorum.</p>

  <p class="calibre4">Köyden güneye doğru uzaklaştıkça, bana bu sağır ve belirsiz gürültüyü, daha iyi işitiyorum gibi geliyor. Bir küçük tepenin üstüne çıkıp, bütün gücüm kulaklarımda, dinliyorum.</p>

  <p class="calibre4">Buna, adıyla sanıyla top sesleri denir. Lakin, bu sesler kaç kilometreden gelebilir? Zihnimin içinde, harpte öğrendiğim hesapları yapıyorum. Eğer, şu kadarcık topsa, ses, bu kadar yerden, bu kadarlıksa şu kadar yerden işitilir, diyorum. Fakat, bu hesaplara, havanın, o andaki özelliklerini de katmak gerekir. Rüzgarın esişine göre, bütün o sayılar, ölçüler altüst olur. Her neyse, o dakikada işittiğim bu gürültü, top sesleridir.</p>

  <p class="calibre4">-Akıbet...</p>

  <p class="calibre4">Bu kelime dudaklarımdan gayri ihtiyari düşüverdi. Bununla, kendi kendime, ne demek istedim, bilmiyorum. Zihnime bir durgunluk çökmüştü. Akıbet diyorum ve acayip bir sevinçle derin bir keder ortasında donup kalıyorum.</p>

  <p class="calibre4">Top sesini çok yakından işittiğim olmuştur. Topların bizzat kendilerini görmüşümdür. Siperlerin öte yakasından, her atılışlarında kara ve uzun boyunlarının nasıl inip kalktığını ve havada, nasıl kocaman bir patiska yırtılışı sesi çıktığını da bilirim. Gerçi benim sağ kolumun kesilmesi bir kurşun yüzündendir. Fakat, kaç defa top mermileri başımın üstünden aştı, sağımdan, solumdan geçti ve kaç defa, şarapnel yağmuru altında kaldım. Ama bunların hiçbiri bana, şu uzaktan uzağa, derinden derine işittiğim uğultular kadar dehşet ve heyecan vermedi.</p>

  <p class="calibre4">Bir kayanın üstüne çöküyorum. Önümde ıssız yayla, sayısız ve hareketsiz toprak dalgalarıyla donmuş bir boz denizi andırıyor. Ta ufuklara kadar uzanan geniş saha içinde ne bir tek ağaç, ne bir tutam ot, ne bir su</p>

  <p class="calibre4">parıltısı, ne bir hayvan, ne bir bina gözüküyor.</p>

  <p class="calibre4">Sanki bu yerlerden hayat ebediyen çekilmiş gibidir. Sanki sönmüş kürenin üstünde tek başıma kalmışım. Bir defa, bir rasathane dürbünüyle aya bakmıştım. İşte şimdi, aynı manzarayı Orta Anadolu'nun bu taşlık tepesinden görüyorum.</p>

  <p class="calibre4">Ve o uzaktan gelen gürültüler, bu manzaraya korkunç bir heybet veriyor. Sanki bir kıyametin yaklaştığına şahit olmaktayım. Tevrati efsanelerde türlü türlü tarifleri okunan ilahi ukubetlerin, ilahi gazapların bir tanesi de, sanki şu anda vuku bulmaktadır.</p>

  <p class="calibre4">Benim burada işim ne? Bu sönmüş kürenin son oturanı, son canlı yaratığı ben miyim? Hayır... İşte. Karşı tepelerin üstünden bu sürü aşağıya doğru inmeye başladı. Bunun ardından bizim Hasan'ın cılız silueti ufuk üzerinde bir küçük ağaç dalı gibi çiziliyor. Acayip şey.</p>

  <p class="calibre4">Sanki, bu sürü ve bu çoban çocuğu bana, bir müjde getiriyorlarmış gibi yüreğim ferahladı. Ayağa kalkıp işaretler ediyorum.</p>

  <p class="calibre4">Avazım çıktığı kadar bağırıyorum.</p>

  <p class="calibre4">-Hasan, bu tarafa gel. Hasan, bu tarafa...</p>

  <p class="calibre4">Lakin, çocuk, henüz beni işitecek yakınlıkta değildir.</p>

  <p class="calibre4">Oturup bekliyorum. Sürü karşı sırttan, yavaş yavaş iniyor.</p>

  <p class="calibre4">Boz toprak üstünde beyaz çizgiler yaparak sıkıntılı bir elde kocaman bir tesbih gibi sağa sola, öne arkaya kımıldıyor. Bu hayvancağızlar bu topraklarda yiyecek ne bulurlar? Bilmiyorum.</p>

  <p class="calibre4">Şu çakıllar arasındaki dikenler birer gıda mıdır?</p>

  <p class="calibre4">Hasan, nihayet işitti galiba... Durdu. Dinliyor. Tekrar ayağa kalkıp işaretler ediyorum. İşte, benden yana yöneldi.</p>

  <p class="calibre4">Top sesleri, belirsiz aralıklarla devam ediyor. Deminkinden daha mı yakın,</p>

  <p class="calibre4">daha mı uzak? Bana, gittikçe uzaklaşır</p>

  <p class="calibre4">gibi geliyor. Hesaba göre böyle tahmin ediyorum. Sanki, bir</p>

  <p class="calibre4">saat içinde düşman, mevziini mi değiştirdi. Eğer böyle olsaydı, düşman yeni</p>

  <p class="calibre4">mevzilerini tespit edinceye kadar uzun bir süre top seslerinin kesilmesi</p>

  <p class="calibre4">gerekirdi. Fakat, kim dedi ki, bu, mutlaka düşman toplarının sesidir? Belki</p>

  <p class="calibre4">de, sabahtan beri kulağıma gelen sesler hep bizim cepheden aksediyor.</p>

  <p class="calibre4">Ben böyle düşünürken, dalıp gitmişim. Hasan'ın, ta yanıma gelip dikildiğinin farkına bile varmadım:</p>

  <p class="calibre4">-Hasan, işitiyor musun, bu top seslerini?</p>

  <p class="calibre4">-Sabahtan beri gürültü duyarım emme, top sesi mi bilmem. Ben, uzaktan yağmur yağar sandım.</p>

  <p class="calibre4">-Yok, Hasan. Bu, top sesidir.</p>

  <p class="calibre4">Küçük çoban, bu sözün anlamını pek anlamıyor gibi. Top sesleri veya gök gürültüsü... Onca her iki olayın arasındaki fark pek de büyük olmasa gerektir.</p>

  <p class="calibre4">-Şu tepelerin arka tarafında savaş oluyor, Hasan...</p>

  <p class="calibre4">-Savaş ne demek?</p>

  <p class="calibre4">-Askerlerin kavgası...</p>

  <p class="calibre4">Tam bu esnada, gökyüzünün uzak bir noktasından dört beş uçağın pervane homurtularını duyduk. Başımızı kaldırıp havayı araştırdık. Top seslerinin geldiği noktadan, koca makine-kuşlar, sanki o gürültüden ürkmüş de kaçıyorlarmış gibi bize doğru uçuyorlar.</p>

  <p class="calibre4">Hasan:</p>

  <p class="calibre4">-Vıyy, an gibi vızıldarlar, be... dedi ve ağzı açık, gözleri havada kaldı.</p>

  <p class="calibre4">Uçaklar, belirli bir yönde gidiyorlar ve gittikçe küçüldüklerine göre bizim bulunduğumuz noktanın öbür yakasına geçtikleri tahmin edilebilir.</p>

  <p class="calibre4">Bu yön hep kuzey-doğuyu gösteriyor. Uçaklar uzaklaştıkça yükseliyorlar.</p>

  <p class="calibre4">Artık seslerini işitmiyoruz. Neredeyse gözle görülmeyecek kadar uzaklaşıyorlar. Şimdiden birer siyah nokta halini aldılar.</p>

  <p class="calibre4">Küçük çoban:</p>

  <p class="calibre4">-Bu sefer, kağıt atmadılar, dedi.</p>

  <p class="calibre4">Bunu söylemesiyle, havada bir avuç kıvılcımın sönüp parladığı, parlayıp söndüğü görüldü ve bunu bir acayip çıtırtı izledi. İki dakika sonra bir kıvılcım yağmuru daha, gene o çatırtılar.</p>

  <p class="calibre4">Hasan elleri bögründe, başı yukarıda:</p>

  <p class="calibre4">-Vıyy, ateş attılar, be... dedi.</p>

  <p class="calibre4">Çocuğu bu manzara eğlendiriyor gibi. Çünkü, yüzünde ne bir korku, ne bir kuşku belirtisi vardı. Ağzı hayretten açılmış ve gözleri meraktan parıl parıl parıldıyor. Sanki, hiç görmediği bir oyunu seyrediyor.</p>

  <p class="calibre4">Ben, uçakların ateş ettikleri noktanın bizim karargahımız olacağını kolaylıkla tahmin ediyorum ve neredeyse mukabele görecekleri anı bekliyorum. Fakat, uçaklar, bombalarını tükettikten sonra bir yarım daire çizip geriye döndüler.</p>

  <p class="calibre4">Ondan sonra, arkalarından birkaç ateş edildiğini sezdim.</p>

  <p class="calibre4">Hasan, gittikçe daha ziyade eğleniyor. Açık ağzının içinde vıyy, vıyylar sıklaşıyor. Ben, ona boş yere tafsilat vermeye uğraşıyorum. Çocuk, beni dinlemiyor bile... Kimbilir, bu gerçekten daha gerçek olaya kendi kafasınca nasıl bir masal uydurmaktadır.</p>

  <p class="calibre4">O günü izleyen günlerde, top sesleri ve uçak hareketleri sıklaştıkça sıklaştı. Köylüler, bir parça korkmaya başladılar.</p>

  <p class="calibre4">Fakat, ben, onlara: Haydi gidelim dedikçe hiçbiri aldırmıyor. Birisi, bana:</p>

  <p class="calibre4">-Sen ne duruyorsun? dedi.</p>

  <p class="calibre4">Sahi, ben ne duruyorum? Bunu, kendi kendime izahtan acizim. Elim ayağım kımıldamaktadır. Fakat, bunları kımıldatan irademe bir taraftan felç gelmiş gibi. Bir şeye karar veremiyorum. Bütün basiretim</p>

  <p class="calibre4">bağlanmış.</p>

  <p class="calibre4">İnsan, bazı, rüyalarda böyle olur. Bağırmak ister, sesi çıkmaz; koşmak ister, koşamaz.</p>

  <p class="calibre4">Bekir Çavuş, bir gün bana:</p>

  <p class="calibre4">-Yahu, dedi. Bu köylüleri korkutmaya gelmez. Zaten hepsinin gözü yılmış. Yüreklerine büsbütün telaş düşerse, her biri bir yana kaçar. Şimdi, tam iş zamanıdır. Sonra pişmanlık olur.</p>

  <p class="calibre4">Gerçi, yılın bütün ürünü, küçük yığınlar halinde toprağın üstüne yığılmış duruyor. Bunları bırakıp nasıl gitmeli? Yılın bütün ürünü... ve bu, köylü için, tek hayat meselesidir. Onca yeryüzünde bundan üstün, bundan önemli bir olay olamaz.</p>

  <p class="calibre4">Bekir Çavuş'a diyorum ki:</p>

  <p class="calibre4">-Hakkın var. Artık bundan sonra ağzımı açıp bir kelime söylemeyeceğim.</p>

  <p class="calibre4">Bunu derken, içimde itaatli bir çocuk yüreği taşıdığımı hissediyorum. Artık, kendi üzerimdeki ve başkaları üstündeki otoritemi tamamıyla kaybetmiş sayılırım. Bir köylü bana itiraz edebiliyor. Bana nasihat veriyor ve ben bunun önünde başımı eğiyorum. Hakkın var diyorum. Çünkü şu dakikada, benim bildiğim şeyler artık hiçbir işe yaramıyor. Umutlarım boşa çıkmıştır. Tahminlerimde yanılmışımdır. Benim mantığım onların içgüdüsü, onların sağduyusu yanında iflas etmiştir.</p>

  <p class="calibre4">Hepsine ayrı bir saygı ve boyun eğme ile bakıyorum. Salih Ağa, mahut tebessümüyle bana zekanın ta kendisi gibi geliyor ve çıplak ayaklarına bakarken, onları erişemeyeceğim kadar yüksek bir gerçeğin belirtisi sanıyorum. Ve hiçbir şeye önem vermeyip hiç kimseyle konuşmayarak damın üstüne tarladaki samanları taşıyıp yığmakla meşgul Zeynep Kadın, bana insan enerjisinin hayrete değer bir timsali gibi geliyor. Asık ve çatık suratına bakmaya cesaret edemiyorum.</p>

  <p class="calibre4">Kendimi, onun karşısında lüzumundan fazla hareketli ve</p>

  <p class="calibre4">telaşlı buluyorum. Yanağıma bir tokat vurup: Hele sen, bir kenarda sesini</p>

  <p class="calibre4">kes de otur! deyiverecek sanıyorum.</p>

  <p class="calibre4">Kendi elimle baktığım Süleyman, artık öbür dünyaya mensup olanların heybetini taşıyor. Bu alemin işlerine artık metelik vermiyor. Hatta arasıra, Cennet'e dair, kalbini yokladığım zaman onu taş kesilmiş hissediyorum. Cennet ismini söylediğim vakit artık eskisi gibi sırıtmıyor; eskisi gibi gözleri daha ziyade parlamıyor. Sözümü anlamayan bir adam kayıtsızlığıyla yüzüme bakıyor.</p>

  <p class="calibre4">Belki Memiş burada bulunsaydı onunla anlaşmak kabil olacaktı: Fakat Memiş köyden kaybolalı iki ay geçti. Nereye gitti. Hiç kimse bilmiyor. Etrafı saran bütün uğursuzluklar, hep onun kayboluşuna atfediliyor. Bir zamanlar bütün olayların nedeni benim gelişimdi. Şimdi, onun gidişi benim gelişimi unutturdu.</p>

  <p class="calibre4">Bekir Çavuş'a: Hakkın var; bundan sonra ağzımı açıp bir kelime söylemeyeceğim dedim ama, dayanılmaz bir konuşma ihtiyacı yüreğimi dağlıyor. Taşla, toprakla konuşmak</p>

  <p class="calibre4">istiyorum. Lakin bu taşlarla toprakların, Zeynep Kadın'ın asık ve çatık suratından farkı ne? Onlar da, bu köyün insanları gibi beni istiyorlar mı?</p>

  <p class="calibre4">Sert ve yalçın tabiat; söylemiştim ki, sen bir üvey ananın kucağı gibisin. Bu gerçeği, şimdi her zamandan daha fazla hissediyorum. Ne altında geçici bir huzur bulunabilecek bir gölge, ne kıyısında serinlenecek bir suyun var! Katı yürekli toprak! Bir gün cesedim bir daha kalkmamak üzere üstüne düştüğü vakit, kim bilir, beni bağrına ne vahşi bir huşunetle bastıracaksın.</p>

  <p class="calibre4">Dün, uzaktan uzağa top sesleri duyuluyor ve arasıra gökyüzünün uzak bir noktasından birkaç uçağın geçtiği görülüyordu. Şimdi artık, barut kokusu bütün havayı sardı. Kulaklarımız motor seslerini, eşek anırmalarından, köpek havlamalarından daha sık işitir oldu.</p>

  <p class="calibre4">Uçakların gelişi geçişi, köylüleri eğlendiriyor. Hepsi sırtlarını duvara dayayıp, ağızları bir karış açık seyrediyorlar ve bir: Vıyy vıyy vıyy, anacığım!dır gidiyor. Görüyon mu, bu daha büyük. Yok, yok, o daha büyük. Bu öndeki hızlı uçuyor. Öbürü daha ağır geliyor. derken bazısı baş aşağı inecek gibi olunca, gene hepsi bir ağızdan: Aman aman, düşüyor... diye bağırışıyorlar.</p>

  <p class="calibre4">Sanki, düşecek olan babalarının oğluymuş gibi... Öyle bir kızıyorum, öyle bir kızıyorum ki, yerimde duramıyorum.</p>

  <p class="calibre4">Adamakıllı bir silahım olsa köyün ortasında durup bu sırnaşık, bu palavracı</p>

  <p class="calibre4">pervanelere doğru çekeceğim; fakat benim,</p>

  <p class="calibre4">bir çifteyle bir brovning tabancasından başka silahım yok.</p>

  <p class="calibre4">Bir gün, Bekir Çavuş'a verdigim söze rağmen, kendimi tutamadım:</p>

  <p class="calibre4">-Ayıptır. Düşman böyle seyredilmez, dedim.</p>

  <p class="calibre4">Kümenin içinden bir ses:</p>

  <p class="calibre4">-Nolacak, bize dokunmuyor ki, dedi.</p>

  <p class="calibre4">Bunun üzerine, keyifleri bozulmuş insanlar gibi homurdanarak dağıldılar. İçlerinden yalnız Salih Ağa pabuçlarını sürükleyerek benden yana geldi.</p>

  <p class="calibre4">Sırıtarak ve biraz da hışmımdan korkarak:</p>

  <p class="calibre4">-Sen öyle diyon emme, bunların bize faydası oldu. Görmüyon mu, hiçbir yanda kargalardan iz kalmadı. Harman yerinde, tahılı hep yirlerdi.</p>

  <p class="calibre4">Başımı çevirip yüzüne sert sert bakınca dondu kaldı.</p>

  <p class="calibre4">Benden dayak yediği gündeki gibi solumağa başladı. Yanından uzaklaştım, gittim.</p>

  <p class="calibre4">Bir gün, uçaklar, gene aşağıya kağıt atmaya başladılar.</p>

  <p class="calibre4">Sanki havadan kudret helvası yağıyormuş gibi kapışan kapışana... Alan, bir süre kağıdı okumağa çalışıyor, sonra beceremeyip katlıyor, katlıyor ve bir muska gibi kuşağının içine yerleştiriyor.</p>

  <p class="calibre4">Bazısı gidip imamı buluyor:</p>

  <p class="calibre4">-Okuyuversene, bakalım ne diyor?</p>

  <p class="calibre4">İmam hecelemeğe başlıyor:</p>

  <p class="calibre4">Muhterem Anadolu ahalisi, Kemal çeteleri mahvolmuştur. Adım adım bütün şehirleri, kasabaları zaptettik. Şimdi Ankara üzerine yürüyoruz. Sakın bize karşı düşmanca harekete kalkışmayınız. Biz sizi, Halife tarafından kurtarmağa geliyoruz.</p>

  <p class="calibre4">-Ne diyor? Ne diyor?</p>

  <p class="calibre4">... Biz sizi Halife tarafından kurtarmağa geliyoruz.</p>

  <p class="calibre4">Ne Halifeyi, ne de Peygamberi bildikleri var. Fakat, kurtarmağa geliyoruz sözü, bilmeksizin pek hoşlarına gidiyor.</p>

  <p class="calibre4">Kurtarmak! Sizi, kim kurtarabilir? Sizi gökten melekler inse kurtaramaz. Çünkü, sizi evvela sizden, kendinizden kurtarmak lazımdır.</p>

  <p class="calibre4">İçimden böyle homurdanarak kağıdı imamın elinden çekiyorum. Yere atıp çizmemin ökçesiyle çiğniyorum.</p>

  <p class="calibre4">Hepsi hayretle bana bakıyorlar.</p>

  <p class="calibre4">Deli mi oluyordum? Nöbetim mi var? Her halde kendimde bir acayip muvazenesizliğin şahidiyim. Kah Bekir Çavuş'un tembihine boyun eğecek kadar çaresizliğe düşüş, kah imamın elinden okuduğu kağıdı kapıp yırtacak kadar celadet gösteriş, her halde, normal bir haleti ruhiye alameti değildir.</p>

  <p class="calibre4">Zaten, bu olaylar içinde normal olmak bir çeşit anormallik sayılmaz mı?</p>

  <p class="calibre4">Her devrin kendine mahsus ölçüleri vardır.</p>

  <p class="calibre4">Bir savaş zamanında barışta olduğu gibi yaşamak, bir inkılap devrinde statik devirlerin kalıpları içinde sıkışıp kalmak bir gaflet, bir avarelik, bir sapıklık değil de nedir?</p>

  <p class="calibre4">Böylece kafamın içinde birbirine zıt düşünceler, birbirini cerheder hükümler kaynaşıp duruyor. Ömrümün son demlerinin yaklaştığını hissettiğim şu günlerde, boş yere kendi kendimi tayin ve tesbite çalışıyorum. Fakat, bir türlü muvaffak olamıyorum. Kendi benliğim, kendi ellerim arasında bir duman gibi uçup gidiyor. Çevremi tesbite çalışıyorum.</p>

  <p class="calibre4">Gene aynı boş emek... Çevrem bana karşı ne kadar sağırsa o kadar da dilsizdir. Hele şu son günlerde öyle kapanmış, öyle örtülmüş ki, ne tarafından bakacağımı, ne taraftan dinleyeceğimi</p>

  <p class="calibre4">bilemiyorum. Sanki zaptetmek isteyen düşman benim, teslim olmayan kale burasıdır.</p>

  <p class="calibre4">Bu küçük halk kümesinin dili olsa, bana; Evet düşman sensin! diyecektir. Zaten gözleri bunu söylemiyor mu? Tavırları, hareketleri bunu söylemiyor mu? Onlar nazarında, ben yalıtız sevimsiz bir misafir, bir şımarık sığıntı değil, aynı zamanda uğursuzun biriyim. Nerede ise bütün bu olan işlerden beni sorumlu tutacaktır. Zira, bana karşı, öfke ve husumetlerini o derece artmış görüyorum.</p>

  <p class="calibre4">Bir gün, Bekir Çavuş fena bakarak söyledi:</p>

  <p class="calibre4">-Düşman, tee İzmir'de idi, sağdan sataştılar, soldan sataştılar. Herife rahat vermediler. Buralara kadar gelmesine sebep oldular. Ne diyeyim bilmem ki, Allah sebep olanları...</p>

  <p class="calibre4">Elimin tersiyle suratına bir tokat aşketmek istedim. Fakat, kendimi tuttum.</p>

  <p class="calibre4">Ve ona son defa olarak, vatanın bütünlüğü hakkında bir fikir vermeye çalıştım:</p>

  <p class="calibre4">-Bir Türk için İzmir ne ise Sivas da odur. Diyarbakır ne ise Samsun da odur. İzmir zaptolundu mu, bütün Anadolu'nun ilmiği düşmanın elinde demektir. Orası kurtulmayınca burası kurtulamaz.</p>

  <p class="calibre4">Bekir Çavuş sözümü kesti:</p>

  <p class="calibre4">-Haydi be, sen de... Bu lafları sen başkasına anlat.</p>

  <p class="calibre4">Kendimi tutamadım:</p>

  <p class="calibre4">-Bekir Çavuş aklını başına al, yoksa kafana bir şey indiririm, dedim.</p>

  <p class="calibre4">Derhal, benim subaylığım ve kendi çavuşluğu hatırına gelmiş olacak, hemen toplandı:</p>

  <p class="calibre4">-Kusura bakma, biz köylüyüz. Böyle şeylere aklımız ermez, dedi ve yanımdan kalkıp gitmek istedi. Kolundan tutup oturttum:</p>

  <p class="calibre4">-Sen yalnız köylü değilsin. Sen askerlik etmiş adamsın:</p>

  <p class="calibre4">Sana bu sözler yakışmaz. Ayıptır, ayıptır!</p>

  <p class="calibre4">Asker! Fakat, Bekir Çavuş bir bozgun ordusunun askeridir. Kimbilir kaç dayakta kötürümleşmiş maneviyatını ayağa kaldırıp durdurmak ne mümkün! Hele, düşmanın şu karşı tepeleri tuttuğu bir sırada ona dasitani bir heyecan vermeye çalışmak kadar abes ve mevsimsiz bir şey tasavvur olunamaz.</p>

  <p class="calibre4">Bekir Çavuş:</p>

  <p class="calibre4">-Biliyorum beyim sen de onlardansın emme.</p>

  <p class="calibre4">-Onlar kim?</p>

  <p class="calibre4">-Aha, Kemal Paşa'dan yana olanlar...</p>

  <p class="calibre4">-İnsan Türk olur da, nasıl Kemal Paşa'dan yana olmaz?</p>

  <p class="calibre4">-Biz Türk değiliz ki, beyim.</p>

  <p class="calibre4">-Ya nesiniz?</p>

  <p class="calibre4">-Biz İslamız, elhamdülillah... O senin dediklerin Haymana'da yaşarlar.</p>

  <p class="calibre4">Bekir Çavuş'la artık daha ziyade konuşmağa mecalim yok. Asılmış bir adam gibi başım göğsüme düşüyor. Bunalıp kalıyorum.</p>

  <p class="calibre4">Eğer, bize zafer nasip olsa bile kurtaracağımız şey, yalnız bu ıssız toprakla, bu yalçın tepelerdir. Millet nerede? O henüz ortada yoktur ve onu bu Bekir Çavuşlar, bu Salih Ağalar, bu Zeynep Kadınlar, bu İsmailler, bu Süleymanlarla yeni baştan yapmak gerekecektir.</p>

  <p class="calibre4">Ben Kemal Paşa'dan yana olmam da, kimden yana olurum? Çünkü, O, yarın bu dev işini başaracak olan serdengeçti gönüllülerin başıdır. Top seslerinin yirmi beş, otuz kiloretreden geldiği anda bile zafere inanıyorum. Lakin onu takip edecek olan ikinci cidal devresinin sonu, bana efsanelerde okuduğum hayaller gibi uzak ve dumanlı görünüyor.</p>

  <p class="calibre4">Bekir Çavuş tekrar benden özür diledi:</p>

  <p class="calibre4">-Kusura bakma. Benim aklım, şimdi hep o dolaşan tevatüre takılıp kaldı.</p>

  <p class="calibre4">İstiyor ki, ben bu tevatür nedir diye sorayım. Fakat, sesimi çıkarmayınca o devam etti:</p>

  <p class="calibre4">-Şu Salih Ağa'nın oğlu yok mu? Bizim kızı berbat etmiş, dedi. Şimdi: Al! diyorum. Almam, diyor. Yok sağ kalçasında bir ur çıkmış. Yok bütün vücudu sızlarmış. Hepsi yalan.</p>

  <p class="calibre4">Hasta olan adam bu işi yapar mı?</p>

  <p class="calibre4">Ben ki, bu facianın ilk şahidiyim; kendimi tutamadım:</p>

  <p class="calibre4">-Kızın ne diyor? diye sordum.</p>

  <p class="calibre4">-Ne desin? Ben seni alırım diye kandırmış. Kaç zamandır helallısı gibi kullanıp dururmuş. Biz de neden sonra haber aldık.</p>

  <p class="calibre4">-Sakın kız gebe mi?</p>

  <p class="calibre4">-Yok olamaz. Daha on iki yaşında.</p>

  <p class="calibre4">Bir sabah, -o sabahı hiç unutmayacağım!- penceremin altında bir ses. İnce, keskin bir çocuk sesi:</p>

  <p class="calibre4">-Geliyorlar! Geliyorlar!</p>

  <p class="calibre4">Yataktan fırlayıp sese koşuyorum:</p>

  <p class="calibre4">-Kim geliyor Hasan?</p>

  <p class="calibre4">Küçük çoban soluk soluğadır. Benzi ya heyecandan, ya koşmaktan sapsarı kesilmiş:</p>

  <p class="calibre4">-Aha onlar... Senin dediklerin... Te, karşıki belin üstünden yürüyüp geliyorlar.</p>

  <p class="calibre4">Bir süre aklımı toparlayamadım. Çocuğun yüzüne bön bön bakakaldım.</p>

  <p class="calibre4">Küçük çoban:</p>

  <p class="calibre4">-Ben davarı yamaçta yalnız bıraktım. Daha fazla duramam; dedi ve koşarak döndü gitti.</p>

  <p class="calibre4">Odamın içinde bir yangın esnasında ne yapacağını şaşırmış bir adam gibi dolaşıyorum. Kah çizmelerimi, kah yelerimi arıyorum. Bir taraftan pijamamın düğmelerini, mütemadiyen çözüp ilikliyorum. Nihayet, Emeti Kadın'ı imdada çağırmağa mecbur oldum.</p>

  <p class="calibre4">-Emeti Kadın! Emeti Kadın!</p>

  <p class="calibre4">Ses, seda yok. Dışarıya fırladım. Sofa, mutfak, damın üstü, ahır. Yok, yok. Kümese bakıyorum yok. Bu saata kadar Emeti Kadın gelmemiş olsun... Kabil değil.</p>

  <p class="calibre4">Ayağımda terlikler, pijamamla, ta evine kadar koşuyorum. Tak tak kapı.</p>

  <p class="calibre4">Gene kimse yok. Köyde, sanki hiç kimse uyanmamış gibidir. Ne bir çocuk. Ne bir hayvan.</p>

  <p class="calibre4">Yalnız benim tuhaf bir kıyafetle, oradan buraya seğirttiğimi gören köpekler havlıyor.</p>

  <p class="calibre4">Ben artık geriye dönemiyorum. Şaşkın şaşkın hemen bütün evlerin kapısını bir defa çalıyorum. Her ev mezar gibi.</p>

  <p class="calibre4">Meydanlığa kadar gittim. Öyle bir tenhalık ki, insana dehşet veriyor.</p>

  <p class="calibre4">Bu meydancıktan, küçük çobanın söylediği yol görünüyor. Bir de ne bakayım! Düşman askerleri, tozu dumana katarak yürüyorlar. Ters yüzü koşarak eve dönüyorum.</p>

  <p class="calibre4">Bir taraftan giyinmeye çalışıyorum, bir taraftan köylüleri düşünüyorum. Hepsi evlerine mi saklandılar? Yoksa kaçıp gittiler mi? Düşmanın gelişi beni hemen hiç meşgul etmiyor.</p>

  <p class="calibre4">Zihnim durmadan, bu iki suale cevap vermeye çalışıyor.</p>

  <p class="calibre4">Mutlaka benden gizli söz birliği edip kaçmış olacaklar. Beni düşman önünde tek başıma bırakarak... Bu kadar hıyanete, bu kadar namertliğe ihtimal veremiyorum.</p>

  <p class="calibre4">Nereye gidebilirler? Daha dün gece hepsi burada idi. Küçük Hasan'dan önce düşmanın geleceğinden haberleri olacak değildi ya. Yok, yok. Hiçbir yere kaçmış olamazlar. Hepsi evlerinde kapanmış, sinsi oturuyorlardır.</p>

  <p class="calibre4">Düşmanın hemen köye girmek üzere olduğunu hissediyorum. Havada, bir ağır topçu taburunun araba ve demir şakırtıları dalgalanıyor. İnsiyaki bir hareketle gidip kapımı kilitliyorum. Pencerelerimi kapıyorum. Niçin? Şu anda, bunu kendi kendime izahtan acizim.</p>

  <p class="calibre4">Hani, düşman önüne asker elbiselerimi giyerek ve kılıcımı takarak çıkacaktım? Adam sen de. Mademki, tek başınayım. Bütün tehlikeler, nasıl olsa karşılarında, yalnız beni bulamayacak mı? Zulüm ve itisafı üzerime zorla kışkırtmaya ne lüzum var?</p>

  <p class="calibre4">Fakat bu korunma tedbirleri! İşte ben de anlayamadım.</p>

  <p class="calibre4">Kapının kilidini açıyorum. Pencerelerimi açıyorum. Nal, araba ve demir şakırtıları yaklaşıyor ve tozla karışık bir pas ve deri kokusu burnuma kadar geldi.</p>

  <p class="calibre4">O ne? Köyün havası bir acayip gürültüyle doldu. Demir, nal ve araba şakırtılarına birtakım insan sesleri de karışmağa başladı.</p>

  <p class="calibre4">Tıpkı, kabuslarımda işittiğim sesler:</p>

  <p class="calibre4">-Vire, İstaso, Vire, Palikari... vesaire gibi sesler.</p>

  <p class="calibre4">Bu koyu Türk köyünde, Anadolu'nun bu hiç açılmamış kuytu, ıssız köşesinde, birdenbire bu Pire limanı şamataları!..</p>

  <p class="calibre4">Bir tek kelime Türkçe işitilmiyor.</p>

  <p class="calibre4">Bütün vücudumu soğuk bir ter kapladı. Kulaklarım uğulduyor. Bacaklarımda kalkmağa hiç mecal yok. Sanki bir keskin kılıçla belimin ortasından ayrılmış gibiyim.</p>

  <p class="calibre4">Artık gelip beni bir kuru ağaç kütüğü gibi yaksalar...</p>

  <p class="calibre4">Derken bir Türkçe ses:</p>

  <p class="calibre4">-Bu köyde kimse yok mu, be yahu?</p>

  <p class="calibre4">Fakat, bu öyle bir Türkçe ki, bana Galata'yı hatırlatıyor.</p>

  <p class="calibre4">Doğrudan doğruya Rum şivesiyle söylenmiş bir Türkçe diyemem. Bu bağıran belki bir Ermeni, belki bir Yahudidir.</p>

  <p class="calibre4">Türkçenin böyle söylenmesinde, böyle büzülüp didiklenmesinde ne hazin bir şey var! Sanki, haşin ve patavatsız bir el vücudumuzu hırpalıyor; vücudumuzun en hassas, en nazik yerlerine kadar sokulup oraya tırnaklarını geçiriyor zannedilir.</p>

  <p class="calibre4">-Hey bir adam yok mu, be?</p>

  <p class="calibre4">Ve evlerin kapıları güm güm vurulmağa başlıyor. Köylülerde gene çıt yok. Düşman askerleri bilseler ki, ben de onlar kadar meraktayım. Ayak sesleri benim civarıma yaklaşıyor.</p>

  <p class="calibre4">İşte, tam pencerenin önünde durdular, konuşuyorlar. Başımı pencereden yana çevirince birisinin içeriye baktığını gördüm.</p>

  <p class="calibre4">Burma bıyıklı, tıraşı uzamış esmer bir delikanlı kafası... Bir</p>

  <p class="calibre4">müddet göz göze geldik. Sonra onun gözleri hayretle odanın</p>

  <p class="calibre4">içini dolaştı ve kafa aşağıya doğru çekildi. Bunun üstünden</p>

  <p class="calibre4">birkaç dakika geçti mi geçmedi mi, bilmiyorum, ayak seslerini bizim evin</p>

  <p class="calibre4">içinde duydum.</p>

  <p class="calibre4">Odamın kapısı açıldı. Demin kendisiyle göz göze geldiğimiz genç kapıdan girdi, bana doğru yürüdü ve biraz evvel işittiğim Türkçe ile:</p>

  <p class="calibre4">-Bu ne be, meydanda kimseler yok. Sen bu köyden değil misin?</p>

  <p class="calibre4">Başımla; hayır! dedim.</p>

  <p class="calibre4">-Pekala, nerede, ötekiler nerede, bilmiyor musun?</p>

  <p class="calibre4">Başımla; hayır! dedim.</p>

  <p class="calibre4">Bu sırada odama silahları tetikte birkaç asker daha girdi. Benimle konuşan onlara dönüp Rumca bir şeyler söyledi.</p>

  <p class="calibre4">Hepsi birden merak ve tecessüsle bana bakıyorlar. Hepsinin gözü mihaniki bir surette kolsuz tarafımdan yüzüme, yüzümden bana:</p>

  <p class="calibre4">-Senin dilin yok mu? Niçin söylemezsin? dedi.</p>

  <p class="calibre4">-Söylerim ama keyfim istediği vakit...</p>

  <p class="calibre4">Sinirli bir tavırla yanındakilere dönüp hakkımda acı bir istihzada bulunduğunu sezdim. Tepem attı. Ayağa kalkıp dedim ki:</p>

  <p class="calibre4">-Benden izin almadan ta yatak odama kadar ne hakla girdiniz? Ve beni, ne sıfatla sorguya çekiyorsunuz?</p>

  <p class="calibre4">Benimle konuşan adam arkadaşlarına yan gözle bakarak: Ben size demedim mi? Delinin biri der gibi bir işaret yaptı.</p>

  <p class="calibre4">-Deli veya akıllı olayım şimdi buradan çıkacaksınız, diye bağırdım.</p>

  <p class="calibre4">Esmer delikanlı, benimle artık bir meczupla konuşur gibi konuşmağa başladı:</p>

  <p class="calibre4">-Pekala çıkarız, çıkarız ama söyle bize köylüler nerede?</p>

  <p class="calibre4">Cevap vermeksizin ayakta dimdik durduğumu görünce</p>

  <p class="calibre4">sabırsızlandı ve askerlerden bir tanesine süngü taktırıp kapımda bıraktıktan</p>

  <p class="calibre4">sonra öbürleriyle birlikte çıkıp gitti.</p>

  <p class="calibre4">Onlar çekilip gidince ben hiç olmazsa odamın kapısını kapatmak istedim. Fakat süngülü asker buna mani oldu. Yerime gelip oturdum ve kendime bir poz vermek için elime bir kitap aldım.</p>

  <p class="calibre4">Dışarıda gelip gitmeler, bağrışmalar, çağrışmalar artıyor. Birkaç defa da kapı kırılmasına benzer patırtılar duydum. İşte, bütün bunlara bizim köylülerin sesleri de karışmağa başladı. Demek ki, korunmak için yalnız evlerine kapanmakla yetinmişler. Zavallı masum halk. Düşmanı bu kadar basiretsiz mi sandın?</p>

  <p class="calibre4">İki üç günden beri, bizim köy bir düşman kıtasının işgali altındadır. Gerçi, bütün erat köyün içinde oturmuyor. Fakat subay ve komutan nevinden amirlerin her biri, bir ev zaptetti. Subay ve komutan diyorum. Fakat bir tanesi müstesna, ne yüzlerini gördüm, ne rütbelerinin ne olduğunu biliyorum.</p>

  <p class="calibre4">Olandan bitenden bizim Emeti Kadın vasıtasıyla haber alıyorum. Hemen odamdan hiç çıktığım yok.</p>

  <p class="calibre4">Emeti Kadın'a:</p>

  <p class="calibre4">-İlk gün nerede idiniz? dedim.</p>

  <p class="calibre4">-Bizim oğlan koşarak gelip haber verince, hepimiz caminin önünde toplandık. Salih Ağa, Bekir Çavuş: Kızlar, kadınlar, çoluk çocuk neleri var, neleri yoksa beraber alsınlar.</p>

  <p class="calibre4">Köyden çıkıp derenin içinde saklansınlar. Geri kalanlarımız da evlerimizde kapanıp sesimizi keselim. Bakalım, belki askerler, ortalıkta kimse görmeyince savuşup giderler dediler.</p>

  <p class="calibre4">Biz de öyle yaptık. Emme çok geçmedi, haber geldi. Düşmanın bir zararı yokmuş. Dönsünler diye şimdilik kimseye dokunmuyorlar. Yalnız et isterler, ekmek isterler, arpa, şeker isterler, parasını vereceklermiş. Baksana şuna; benden süt aldılar, yumurta aldılar, yerine şu kağıdı verdiler.</p>

  <p class="calibre4">Muska biçiminde bükülmüş küçük kağıtlar çıkardı. Bana uzattı :</p>

  <p class="calibre4">-Hele bir bakıver. Ne yazıyor?</p>

  <p class="calibre4">Baktım, Rumca kurşun kalemiyle yazılmış birtakım satırlar.</p>

  <p class="calibre4">-Anlamadım. Rumca yazıyor. Fakat, beş para etmez, dedim.</p>

  <p class="calibre4">Emeti Kadın bir yutkundu:</p>

  <p class="calibre4">-Ne diyon? Ben, şimdi ne ideyim?</p>

  <p class="calibre4">-Vermemeli idin; Emeti Kadın.</p>

  <p class="calibre4">-Vermeme olur mu? Ta evin içine kadar girerler. Kümesin yanından ayrılmazlar. Bazısı tavuk kalkar kalkmaz, yumurtayı sıcak sıcak kapıp giderler. Arkasından yetişemem.</p>

  <p class="calibre4">İlk geldikleri gün, silah arayacağız diye benim oturduğum evin altını üstüne getirdiler. Silahları bulduktan sonra</p>

  <p class="calibre4">da gene aramakta devam ettiler. İki üç defa paramın bulunduğu çekmeceyi açıp kapadılar. Süngü ucuyla yatak, minder gibi ne kadar pamuklu eşya varsa, delik deşik ettiler. Kitaplarımı, kağıtlarımı darmadağınık odanın ortasına yığdılar.</p>

  <p class="calibre4">Ben, ayakta sırtımı duvara dayayarak, aldırış etmeden seyrediyordum. İçlerinden biri, yazmakta olduğum, şu defteri iki üç defa eline alıp baktı, yapraklarını çevirip okumağa çalıştı. Tekrar masanın üstüne attı. Bir başkası Fransızca kitapların adlarını küçük cep defterine not ediyordu. Nihayet her şey olup bittikten sonra beni kumandanın yanına götürmek istediler.</p>

  <p class="calibre4">-Niçin gidecek mişim? Gitmem.</p>

  <p class="calibre4">-Gideceksin. Yoksa seni zorla götürürüz.</p>

  <p class="calibre4">Düşündüm. Beyhude inat. Önlerine düşüp yürüdüm. Sabahleyin beni ziyarete gelen ve Türkçe konuşan çavuş yanımda yürüyor:</p>

  <p class="calibre4">-Sen bir subaysın. Bu köyden değilsin. Buraya neden geldin? Burada ne işin var? Şimdi kumandana onu anlatacaksın diyor.</p>

  <p class="calibre4">Ben, başı açık, ceketsiz, gömleğimin sağ yeni, bir büyük düğüm halinde sallanarak gidiyorum.</p>

  <p class="calibre4">Yürüyorum. Sokak aralarında tek tük rastgeldiğim bildik yüzler, beni görünce çevriliyorlar. Atlar, top katırları, mandalar o kadar çok, o kadar çok ki, aralarından geçmek için her birinin kıçından, kafasından itmek gerekiyor.</p>

  <p class="calibre4">Kumandan, kahveyi derhal bir karargah haline sokmuş, çardağın altında, bir büyük masanın başında oturuyor. Suratı asık ve zorla heybetli görünmeğe çalışan bir yüzbaşı.</p>

  <p class="calibre4">Çavuş beni gösterip bir şeyler söyleyince başını kaldırıp dikkatle yüzüme baktı ve Fransızca:</p>

  <p class="calibre4">-Siz bir subaymışsınız, öyle mi? dedi.</p>

  <p class="calibre4">-Evet.</p>

  <p class="calibre4">-Lütfen şu iskemleyi alın. Oturun ve soracağım şeylere birer birer cevap verin.</p>

  <p class="calibre4">Bütün sorgu ve cevaplardan sonra, düşman kumandanının anlamadığı şey, benim kendi arzu ve irademle İstanbul'u bırakarak, bu köye yerleşmemdir.</p>

  <p class="calibre4">Bu hususta kendisine ne kadar psikolojik sebepler gösterdim, hatta ne kadar samimi itirafta bulundumsa, hiçbiri kar etmedi. Yüzüme şüphe ile bakmaktan vazgeçmedi. Onun nazarında halledilmez bir mesele oldum. Nihayet, işin içinden sıyrılmak için:</p>

  <p class="calibre4">-Gidin, evinizde oturun; fakat hiçbir yere çıkmayacaksınız. Hiç kimse ile temas etmeyeceksiniz. Şimdilik bu kadar... dedi.</p>

  <p class="calibre4">Odama döndükten sonra, tekrar eşyalarımı düzeltmeğe lüzum görmedim. O kargaşalığın ortasında bir ıslanmış fare gibi yaşamağa başladım.</p>

  <p class="calibre4">Sokak kapısının önünde, bir süngülü er duruyor.</p>

  <p class="calibre4">Bu defterin bitmesine, kimbilir kaç gün kaldı.</p>

  <p class="calibre4">Düşman gözü beni, artık yatağımın içinde bile rahat bırakmıyor. Pencereden, kapıdan her vakit, her saat teftiş ve nezaret altındayım. Bu sıkı göz hapsi içinde, defterimi ancak gece yarıları el ayak çekildikten ve belki de nöbetçi er uykuya daldıktan sonra yatağıma sokulup yazabiliyorum. İhtiyaten lambamı da söndürüyorum. Ve İtalyan şairi d'Anunzio'nun (Nocturno) yu yazdığı gibi bütün bu yazıları el yordamıyla karanlıkta karalıyonım.</p>

  <p class="calibre4">Okuyabilene ne mutlu.</p>

  <p class="calibre4">Oysa ben, bundan sonrası mutlaka okunsun istiyorum.</p>

  <p class="calibre4">Çünkü Anadolu savaşı, bağımsızlık mücadelesi denilen büyük facianın, büyük destanının tarihe intikal etmeyecek olan tarafları yalnız bu defterde yazılıdır. Eğer, bir hıyanet eli, bir silgi lastiği alıp kurşun kalemiyle çizilmiş bu eğri büğrü satırlar üstünden geçecek olursa gelecek kuşaklar kendi memleketlerine ait birçok acı gerçeklere ermek vasıtasından mahrum kalacaktır.</p>

  <p class="calibre4">Artık, bu benim hikayem olmaktan çıkmıştır. Burada, kendime ait olan kısımları bile ben, artık bir başkasının macerası gibi anlatıyorum. Farzediniz ki, ben, Ahmet Celal denilen bir subayın, bir malul gazinin hortlağıyım ve her gece el ayak çekildikten sonra onun boş kalan yatağına girip olanı biteni hikaye ediyorum.</p>

  <p class="calibre4">Zavallı Ahmet Celal öldü ve onu, mezarında zebaniler bekliyor. Onun için kabir azabı başladı mı, başlamadı mı, bilmiyorum.</p>

  <p class="calibre4">İsterseniz, zebaniler bekliyor lakırdısını o azabın bir başlangıcı olarak telakki ediniz. Zira, o yeryüzünde iken de arafta gibi yaşadı. Hangi cinsten Tarınya kulluk ettiğini bilmedi. Bir yabancı imparatorluk namına yıllarca döğüşüp kanını döktü. Yıllarca, meçhul bir vatanın, bir ideal yurdun hasretiyle yanıp tutuştu. Elle tutulmaz, gözle görülmez bir sevginin peşinden yıllarca koştu. Onun yoluna ağladı, güldü, söyledi ve öbür dünyaya göçeceği gün bildi ki, meğer hepsi yalanmış.</p>

  <p class="calibre4">Ah, işte ona her şeyden daha acı gelen bu oldu. Bütün bir ömrün boş yere akıp gittiğini öğrenmek, bütün bir gençliğin boş emeller, boş hayaller, sakat işler peşinde heder olduğunu</p>

  <p class="calibre4">görmek; giderayak, birdenbire gerçeklerin en iğrenci, en korkuncu ile karşı karşıya gelmek... İşte, kabir azabından önce,</p>

  <p class="calibre4">Ahmet Celal bu ateşlerden geçti. Bu zebanilerle düşüp kalktı.</p>

  <p class="calibre4">Ona asıl bunun için acıyınız.</p>

  <p class="calibre4">Düşman kıtası, köyü sömürmeye devam ediyor. Meğer bu kara kuru köyün ne kadar çok adamı ne çok zaman besleyecek özü varmış! Emeti Kadın'ın yumurtaları bitip tükenmek bilmiyor. İşittiğime göre, düşman hayvanları, Salih Ağa'nın saman ve arpalarını yiye yiye hala bitirememişler. Bizim Bekir Çavuşlar, Zeynep Kadınlar, ya şu ya bu karargah mutfağına bulgur, fasulya, nohut taşıyıp dururlarmış. Sığırtmaç Hasan'ın sürüsünden, her gün bir iki baş eksiliyormuş.</p>

  <p class="calibre4">Subaylar, askerler ne alırlarsa hep parasını vereceğiz derlermiş. Emeti Kadın'ın koynu Rumca yazılı kağıtlarla dolu ve kağıtlar çoğaldıkça kadının para almak umudu azalıyor. Bir gün yavaşça:</p>

  <p class="calibre4">-Şu halde, niye saklıyorsun? dedim.</p>

  <p class="calibre4">-Ey, herkes saklar. Ben de saklarım; dedi. Belki sonunda bir şey çıkar.</p>

  <p class="calibre4">-Yok canım, nafile, bu kağıtları boş yere taşıyorsun. At onları, yırt at, dedim.</p>

  <p class="calibre4">Emeti Kadın, ağlar gibi suratını buruşturarak:</p>

  <p class="calibre4">-Amanın, sonra bir tühmet olur. Beni döverler, dedi.</p>

  <p class="calibre4">Sesimi daha ziyade yavaşlatarak:</p>

  <p class="calibre4">-Döverler mi? Başkalarını dövdükleri var mı?</p>

  <p class="calibre4">-Çok, ay oğul. Çok, istediklerini vermedin mi, hemen el kaldırırlar.</p>

  <p class="calibre4">Sesimi artık bir fısıltı gibi hafifleterek:</p>

  <p class="calibre4">-Irza, namusa da dokunuyorlar mı, Emeti Kadın?</p>

  <p class="calibre4">Şimdilik pek o kadar değil. Bazı karılara sarkıntılık ederler emme, ben görmedim. Bizim Zeynep Kadın'dan işittim.</p>

  <p class="calibre4">Sesim boğazımda bir nefes, bir üfürük haline girdi:</p>

  <p class="calibre4">-O nereden biliyor, o nereden? diye sordum.</p>

  <p class="calibre4">-Aha, kaç defa gelinlerine, kızlarına sataşmışlar. Suya, çamaşıra çıkamaz olmuşlar.</p>

  <p class="calibre4">Artık Emine için ayrı bilgi istemeye dilim varmadı. Zaten bizim yavaş sesle konuşmamız pencereden içeriyi gözetleyen nöbetçinin dikkatini çekmeğe başladı. Sanki dudaklarımın kımıldamasından bir mana çıkarmağa çalışırmış gibi dik dik yüzüme bakıyor.</p>

  <p class="calibre4">Bu sabah... hala inanamıyorum. Ne gözlerime, ne kulaklarıma, hala inanamıyorum. Bu sabah, bir de baktım ki, düşman askerlerinden eser kalmamış. Kalkıp gitmişler. Nereye?</p>

  <p class="calibre4">Nasıl? Ortada Salih Ağa ile İmam yok. Kumandan sabahleyin erkenden köylüleri toplamış: Bize yol göstermek için iki adam verin. Biz şöyle ileriye doğru varıp döneceğiz. Size verdiğimiz hesap pusulalarını da iyi saklayın. Dönüşte öderiz demiş.</p>

  <p class="calibre4">Bunun üzerine Salih Ağa ile İmam, hemen öne atılmışlar. Biz size yol gösteririz demişler.</p>

  <p class="calibre4">Emeti Kadın bana bu havadisi verirken başını iki yana sallıyor:</p>

  <p class="calibre4">-Ne açıkgöz şey, şu Salih Ağa. Belki yolda arpa, saman parası alırım diye hemen herkesi önledi.</p>

  <p class="calibre4">-Nasıl alabilirler. Mademki, dönüşte veririz demişler!</p>

  <p class="calibre4">-Alır o... Kimbilir herifleri nasıl kandırır, alır o. Zaten alırsa, böylelikle alır. Sanki biz onların tekrar döneceklerine inandık mı? Ay oğul, kim döner, kim verir? Bu hiç olacak iş mi?</p>

  <p class="calibre4">-Ben sana söyledim ama, aklın şimdi başına geldi.</p>

  <p class="calibre4">Emeti Kadın düşündü taşındı:</p>

  <p class="calibre4">-Bundan sonra gelen olursa peşin para isterim. Başka türlü ne bir damla süt, ne de bir tane yumurta veririm...</p>

  <p class="calibre4">-İnşallah, bundan sonra ne gelen, ne isteyen olur.</p>

  <p class="calibre4">Bu sözü söylerken, kendim de pek inanmıyordum. Çünkü, köylülerden aldığım bilgiye göre, düşman kıtası geriye doğru değil, ileriye doğru yol almıştır.</p>

  <p class="calibre4">Bu savaşın onuncu günü. Bu kadar zaman içinde ne olacaksa olması lazımdır.</p>

  <p class="calibre4">Böyle bir meydan savaşında bu ileriye yürüyüşlerden ancak savaşın bizim aleyhimize son bulduğu anlamı çıkarılabilir.</p>

  <p class="calibre4">Eğer öyleyse, varacakları ve duracakları nokta Ankara olacaktır. Ankara işgal altında? Yok canım, bunu tasavvur etmek bile mümkün değildir. Böyle bir olay tarihi olayın mantığına zıt bir şey olur. Çünkü, Ankara bir son değil, bir başlangıçtır.</p>

  <p class="calibre4">Dünyayı dolaşan telgraf tellerinde Londra, Moskova kelimelerinin yanısıra ses çıkarmaya başlayan bu yeni kelime ötekiler gibi bir şehir değildir. Bu bir yeni nefese, bu bir yeni ruha sembol olmuştur.</p>

  <p class="calibre4">Düşman eski haritalar üstünde Ankara adını taşıyan kerpiçten şehire girebilir. Onu, bir iki gülle ile tarumar edebilir.</p>

  <p class="calibre4">Fakat aynı adı taşıyan ruha nasıl el uzatabilir? Onu,</p>

  <p class="calibre4">nasıl zapteder? O ruh bugün, burada ise, yarın orada esecektir. Obür gün</p>

  <p class="calibre4">bir fırtına haline girip kendisine daha yüksek,</p>

  <p class="calibre4">daha yalçın bir tepe bulacaktır. Orada gürleyecektir. Eyvahlar olsun, bu gerçeği şimdiden hissetmeyenlere. Bunlar kafalarını taştan taşa çarpacaklardır. Bunlar, sarp yokuşlarda yollarını şaşıracaklardır.</p>

  <p class="calibre4">Bu satırları Emeti Kadın'ın düşmanı tekrar beklemesine rağmen yazıyorum. Bu satırları düşman ordusunun Sakarya'nın öbür yakasında, Ankara'ya yetmiş kilometre yakınlıkta harbettiği bir anda yazıyorum.</p>

  <p class="calibre4">Salih Ağa ile İmam, gittiklerinin onuncu günü köye döndüler. Ben, bütün tiksintime rağmen gidip onlarla görüşmekten kendimi alamadım. Yenemediğim bir tecessüs beni, bu iki sefilin yanına kadar sürükledi. Lakin, ne onun, ne ötekinin çenesini bıçak açıyor. Salih Ağa verdiği arpa ve samanın bedellerini koparamadığına, öbürü de -kim bilir, belki- beş on kuruş bahşiş alamadığına müteessir. Zira, ağızlarından zorla dökülen birkaç söz çıkarlarına ait.</p>

  <p class="calibre4">-Nereye kadar gittiniz? diyorum.</p>

  <p class="calibre4">Bana hiç bilmediğim bir yerin adını söylüyorlar. Sonra susuyorlar.</p>

  <p class="calibre4">-Kıyamet, kıyamet. Top seslerinden durulmuyor.</p>

  <p class="calibre4">-Üç gündür, gece gündüz durmadan savaşırlarmış.</p>

  <p class="calibre4">-Düşmanları nasıl buluyorsunuz? Memnun gibiler miydi?</p>

  <p class="calibre4">-A a. Kara kara düşünürlerdi.</p>

  <p class="calibre4">Salih Ağa, İmamın sözünü kesti:</p>

  <p class="calibre4">-Yok canım. O Türkçe bilen bana söyledi: Birkaç gün sonra Ankara'dayız! dedi.</p>

  <p class="calibre4">-Birkaç gün sonra Ankara'dalar mı? Olamaz. Düz yolda gibi yürüye yürüye gitseler, gene varamazlar, dedim.</p>

  <p class="calibre4">Salih Ağa, yüzüme düşmanca diyebileceğim bir hışımla bakarak:</p>

  <p class="calibre4">-Sen görürsün, dedi.</p>

  <p class="calibre4">-Ben ne göreceğim? Sen göreceğini görmüşsün, işte. Samanını, arpanı yediler, bitirdiler. Seni önlerine takıp günlerce yürüttüler. Eline de beş para vermediler.</p>

  <p class="calibre4">Çıplak ayağını o ana kadar görmediğim bir sinirlilikte oynatmağa başladı.</p>

  <p class="calibre4">-Helal olsun be. Helal olsun. Daha bir diyeceğin var mı?</p>

  <p class="calibre4">Salih Ağa, ilk defa olarak bana bu tavırla hitap edebiliyor. Çünkü, bir zamanlar benim temsil ettiğim nüfuzun bu topraklardan çekildiğini hissediyor.</p>

  <p class="calibre4">Ulan, alçak herif? diye bağırdım. Şu dakikada güvendiklerin burada olsalar, gene seni ayağımın altına alıp bir yılan gibi ezerim.</p>

  <p class="calibre4">Ve üstüne doğru yürüyünce, dimdik önüme dikildi:</p>

  <p class="calibre4">-Yok, dedi. O günler geçti. Otur oturduğun yerde...</p>

  <p class="calibre4">Yaradana sığınıp sol kolumun bütün gücüyle kırçıl suratına bir tokat aşkettim. Sendeleyip yere yuvarlandı. Fakat,</p>

  <p class="calibre4">yuvarlanmasıyla kalkması bir oldu ve eline geçirdiği kocaman bir taş parçasını kafama fırlatmak istedi. Taş omuzumu sıyırıp geçti.</p>

  <p class="calibre4">Köylüler etrafımızı almış, seyirci gibi bakıyorlardı. Derken, Bekir Çavuş geldi, bana yaklaştı:</p>

  <p class="calibre4">-Haydi beyim, haydi. Bunlarla uğraşmak sana yakışmaz, dedi.</p>

  <p class="calibre4">Fakat ben Salih Ağa'yı, pestili çıkıncaya kadar pataklamak hıncı içinde kendimden geçmiş bir halde idim. Bekir Çavuş'u elimin tersiyle bir kenara itip tekrar saldırdım. Köylüler onun etrafını sarmış, benim yaklaşmama engel oluyorlardı. İmam da durmaksızın benim aleyhime bir şeyler mırıldanıyordu.</p>

  <p class="calibre4">-Olur mu ya, bu kadar da olur mu ya? Ben şahidim. Evvela o çattı; diyordu.</p>

  <p class="calibre4">Şimdi, bütün köy halkı karşımda, bir düşmanlık halkası gibidir. Gürültüyü işiten geliyor. Çoluk çocuk, karı, kızan, hepsi geliyor. Bütün tanıdığım yüzleri bir kabus bulutu arkasından görüyorum. İşte, İsmail, elleri kuşağında haylaz haylaz duruyor. İşte, muhtar, aç çakal gözleriyle bana bakıyor. İşte, biraz uzakta Zeynep Kadın'ın küçük kaya parçasını andıran kafası. İşte, yanında kızlarından biri. Ve küçük çocuklar, yarı giyimli, yarı çıplak, ayaklarımın dibinde kaynaşıyorlar.</p>

  <p class="calibre4">Bir hamlede Salih Ağa'yı koruyan çemberi yarıp, herifle tekrar karşı karşıya geldim. Ve tıpkı Zeynep Kadın'ın tarla davasında yaptığım gibi yakasından kavrayıp sarstım ve çürük meyva gibi yere silktim. Fakat bununla kalmadım. Bütün manasıyla ayağımın altına alıp tekmelemeğe başladım.</p>

  <p class="calibre4">Kadınlar bağrışıyor, çocuklar ağlıyor ve erkekler homurdanıyorlardı. Ve İmamın sesi:</p>

  <p class="calibre4">-Günah, günah, Allah razı olmaz.</p>

  <p class="calibre4">Ve başkalarının sesleri:</p>

  <p class="calibre4">-Tutuverin belinden. Tutuverin bacaklarından.</p>

  <p class="calibre4">Fakat ben, taşkın ve azgın öfkemin zırhıyla kuşanmıştım. Hiçbir tarafıma, kimse el uzatamıyor. Tam o esnada, uzaktan karanlık bir gecede tek bir yıldızın ışığı gibi teselli veren ve okşayan bir dost, bir hemşire bir... yar bakışı. Ve kalabalığı yararak bu bakışa doğru yürüdüm.</p>

  <p class="calibre4">Emine'de bana karşı, bir şeyin değiştiğini hissettiğim anın bu ilk saniyesidir. Bu cehennem azabı günlerinde, bu saniyenin değerini ölçemiyorum. Ateşe atılmış bir adamın yüzüne akıtılan bir damla suyun değeri nedir? Bir gece yarısı, bir çölde yolunu şaşırıp kalmış adama, uzaktan gönünen bir ışığın değeri nedir? Hasta döşeğinde müthiş sancılarla kıvrandığımız anda elimizi sıkan elin değeri nedir? Haksız yere darağacına giden bir masum indinde, son saate yetişen adalet hükmünün değeri nedir? Çarmıhtaki İsa'nın ayağı dibinde ağlayan Magdalanalı Meryem'in gözyaşının değeri nedir? İşte, Emine ile göz göze gelişimizde onun tarafından bana karşı belirlemege başladığını sezdiğim yeni duyguların her bir belirtisi, benim için bunlardaki paha biçilmez değeri</p>

  <p class="calibre4">taşımaktadır.</p>

  <p class="calibre4">Henüz baş başa kalıp da bir kelime konuşmadık. Henüz birbirimizin yanında bir dakika durmadık. Ben onun önünden geçip gidiyorum. O bana karşıdan bakıyor. Fakat, her defasında, aramızdaki sessiz anlaşma, sessiz söyleşme, bizi değme uzun, sevdalı konuşmalarından çok birbirimize bağlıyor. Gözle görülmez ve fakat çelikten daha kuvvetli teller ondan bana, benden ona uzanarak bizi bir ağ gibi içine alıyor.</p>

  <p class="calibre4">Bir akşamüstü, alaca karanlıkta, çeşme başında ona yalnız rastgeldim. Bir gölge sessizliğiyle yanına sokulup dedim ki:</p>

  <p class="calibre4">-Sana tenhada bir şey söylemek istiyorum. Nerede? Ne zaman?</p>

  <p class="calibre4">Başını eğip önüne baktı. Fakat bu baş eğip duruşta öyle bir teslimiyet, öyle bir kendini veriş vardı ki, o anda elinden tutup çeksem, onu kolaylıkla evime götürebilirdim. Daha ziyade sokuldum:</p>

  <p class="calibre4">-Söyle, söyle! dedim.</p>

  <p class="calibre4">Ve titrek ve hemen ağlamaklı bir sesle, bana cevap verdi:</p>

  <p class="calibre4">-Aman etme... Görüverirler.</p>

  <p class="calibre4">Bu aman etme, görüverirler yalvarışını Emine'den ilk defa işitmiyorum. Daha (...) köyü kavaklığında, derenin kenarında henüz el dokunmamış bir körpe geyik gibi sıçrarken de onu, her yakalamak isteyişimde elimden bu yalvarışla kurtulur giderdi.</p>

  <p class="calibre4">Fakat, bu sefer işittiğim aynı ses mi? Aynı sözü, aynı ahenkle mi söylüyor? Hayır; güfte o eski güfte, lakin, beste tamamıyla değişmiş, bin kat daha derinden, bin kat daha dokunaklı olmuştur.</p>

  <p class="calibre4">Kavaklar arasındaki aman etme, görüverirler sözünün anlamı bir çocukluk, bir şuhluk, bir toyluktu. Şu çeşme başındaki aman etme, görüverirler ise de; Çok zayıfım. Belki dayanamam, belki kendimi bırakıveririm. Sonra bir rezalet çıkar endişesi saklıdır ve karşımda eti dile gelmiş bir kadının baş döndürücü musikisi vardır.</p>

  <p class="calibre4">Aman etme, görüverirler. Ben isterim, ben istiyorum.</p>

  <p class="calibre4">Fakat, başkalarından korkuyorum. Böyle bir söz, ancak, müşterek bir sır taşıyanlar arasında söylenebilir.</p>

  <p class="calibre4">-Evet, kimseler görmesin. Kimseler işitmesin. Ben de öyle istiyorum; dedim.</p>

  <p class="calibre4">Omuz başları kalkmış, boynu bükülmüş ve bir eli çoktan dolup taşmaya başlayan testide, öbür eli kuşağında gene hiç yüzüme bakmadan söylüyor:</p>

  <p class="calibre4">-İsmail, seninle konuştuğumu istemiyor. Bırak beni kuzum, bırak beni...</p>

  <p class="calibre4">Oysa, kendisi bırakıp gitse de olabilir. Fakat, testi dolduğu halde yerinden kımıldamıyor. Her şeyden önce, bana bir</p>

  <p class="calibre4">şeyden veya bir kimseden şikayet etmek diliyor. Testinin boğazından su, bir hıçkırık sesiyle akıyor.</p>

  <p class="calibre4">-Emine, görüyorum ki, halinden hiç memnun değilsin.</p>

  <p class="calibre4">Bana varsaydın, seni başım üstünde taşırdım. Seni böyle çalıştırmazdım. Bir dediğini iki etmezdim.</p>

  <p class="calibre4">Emine şaşkın şaşkın yüzüme baktı. Sonra birdenbire aklına önemli bir iş gelmişcesine, süratle testiyi kavradı:</p>

  <p class="calibre4">-Olan oldu, geçen geçti. Alnımın yazısıymış, dedi.</p>

  <p class="calibre4">Ve geniş adımlarla yürüdü gitti. Ben, bir süre, uzun bir süre arkasından baka kaldım.</p>

  <p class="calibre4">Köylüler, sanki, başımızdan geçen afet hafif bir sağanakmışcasına her şeyi unuttular. Düşman kıtasının gelip geçmesiyle karışır ve dalgalanır gibi olan hava eski durgunluğunu buldu. Bu hava içinde gene eskisi gibi pislikten pisliğe konup kalkan karasinek sürülerinin vızıltıları işitiliyor. Arasıra benim eşeğimin yanık naraları sessizliği geniş yarıklara ayırıyor ve bunların içinde küçük çocukların ağlamaları duyuluyor.</p>

  <p class="calibre4">Bir cehennemin, bir mahşerin hemen arkasında bulunduğumuza dair ortada hiçbir belirti yoktur. Her yıl, bu mevsimden biraz önce gelmesine alıştığımız öşürcü daha neden görünmedi? Jandarmalar neye artık hiç asker aramaz oldlar? Ne var ki, (...) köyü Haymana Ovası'nın ortasında ıssız bir adaya döndü?</p>

  <p class="calibre4">Bunu, baştan, topraktan sormak istiyorum. Çünkü, köylüler bu halin farkında değildirler. Farkında oldu mu, hepsi bir ağıl yaratıkları gibi baş başa verip, ses çıkarmadan adeta kafaları ve burunlarıyla konuşuyorlar. Bana, bu yabana, bu düşmana uzaktan yan gözle bakıyorlar.</p>

  <p class="calibre4">Hele, Salih Ağa'yı patakladığım günden beri, bana karşı husumetleri o kadar artmıştır ki, her an, beni niçin linç etmediklerine şaşıyorum. Şimdiye kadar, onlar tarafından herhangi bir tecavüze uğramadımsa, bu silahlı olduğumu bildikleri içindi. Düşman askerleri, silahlarımı aldıkları günden itibaren, ben, onların gözünde bütün gücümü ve önemimi kaybetmiş bulunuyorum.</p>

  <p class="calibre4">Bunu, hepsinin gözlerinde ayrı ayrı okumak mümkündür.</p>

  <p class="calibre4">İsmail'in, şu bücür ve çipil İsmail'in bile zaman zaman karşıma geçip öyle bir meydan okur tavırlarla duruşu var ki, beni hayretten hayrete düşürüyor.</p>

  <p class="calibre4">Felaket bile bizi birleştiremedi. Aramızdaki, benimle onlar arasındaki uçurumu belki, daha ziyade derinleştirdi. Bir Bekir Çavuş, menfaat bağlarıyla bana bağlı kaldı. Bir Emeti Kadın, alışkanlık yüzünden hala benim hizmetimi görmek lütfunda bulunuyor. Bir küçük Hasan şuurunun altından gelen bir hisle benim muhabbetime cevap veriyor.</p>

  <p class="calibre4">Bu çocuğa o kadar bağlandım ki, bazı günler onunla beraber bulunmak için dağ tepe davarı gütmeye gidiyorum.</p>

  <p class="calibre4">Her ikimize yetecek nevaleyle dolu bir asker çantasını sırtıma alıp,</p>

  <p class="calibre4">belimde koca bir su matarası, elimde bir uzun değnek, sabah erkenden yola çıkarız. Güneş kuru otlar arasında türlü türlü ışık oyunları yapar. Onlara baka baka bir sürü hülyalara dalarak yürürüm.</p>

  <p class="calibre4">İki yoldaş, saatlerce birbirimize hiçbir söz söylemeden yan yana dolaştığımız olur. Kah düz yol üstünde gideriz, kah, bir belden ağır ağır geçeriz. Bazen, bir derenin serinliğinde uzun uzadıya durduğumuz ve çantamızı açıp bir kır eğlentisi yapar gibi nevalemizden yediğimiz olur.</p>

  <p class="calibre4">Hasan, yemeğini yedikten sonra çok defa yüzükoyun yere uzanıp uykuya dalar. O zaman sürüye nezaret etmek sırası bana düşer. Oturduğum yerden hayvanların kımıldanışlarını, birbirlerinden ayrılıp toplanışlarını, yaklaşıp uzaklaşışlarını seyrederim. Bir müddet, bütün köylüler gibi, şu uyuyan küçük sığırtmaç gibi ben de, varlığımı çevirmiş olan ateşten çemberi unuturum. Kaygısız ve engin tabiatın kucağında, ben de, kaygısız ve engin bir şey olurum.</p>

  <p class="calibre4">Lloyd George da kimmiş, Poincare de ne oluyormuş. Çelikten dretnotların, kırk ikilik topların, dumdum kurşunlarının, şarapnel yağmurlarının da ne hükmü varmış? Bu yalçın enginliğin içinde düşman ordusunun bir sürü boz renkli çekirgeden farkı nedir? Çekirgeleri yel alır, yel götürür. Burada kalacak olan gene bu taşlar, bu topraklar, bu dikenler, bu söğüt kütükleri, bu hayvanlar, bu küçük sığırtmaç ve... benim.</p>

  <p class="calibre4">Issızlığın ve başıboşluğun bana verdiği bu şuursuzluğa yakın uyuşukluğun içine dala dala kendimden geçer giderim ve başımı koluma dayayarak toprağa uzanırım. Kah küçük sığırtmaç uyanır, beni uykuda bulur. Kah ben uyanırım, küçük sığırtmacı uykuda bulurum. Davar, ya gözden kaybolacak derecede uzaklaşmıştır, yahut, ta burnumuzun dibine kadar sokulup otlamaktadır. Bir defasında, bir koyunun nemli ağzının yüzüme dokunmasıyla uyandım. Bir başka defa, bir keçi yavrusu üstüme basıp geçti. Bu hayvanlar, etrafta, kuru otlar arasında, yiyecek bir şey bulamadıkları vakit bizim nevalemizin artıklarını sömürmeye gelirler.</p>

  <p class="calibre4">Türk köylüsünün bir avuç davarına güçlükle yiyecek veren bu topraklarda istila orduları neyi arıyor? Ve ne bulabilir?</p>

  <p class="calibre4">İşte, Hasan'la bu uzun kır gezintilerinin birinden döndüğüm bir akşamdı ki, köyün içini ve dışını düşman askerleriyle tıklım tıklım dolmuş buldum.</p>

  <p class="calibre4">Hem bu asker kalabalığı geçen seferki gibi muntazam bir kıta manzarasını göstermiyor, başıbozuk bir insan yığınını andırıyordu. Bu karışık insan yığınına bir yokuş başında saplanıp kalmış kamyonları, tersine çevrilmiş manda arabalarını, kendi hallerine bırakılmış katırları da ilave edin, köyü kaplayan kargaşalığın çeşidi, belki gözönüne gelebilir.</p>

  <p class="calibre4">Askerlerin hepsi, toza toprağa bulanmış, derileri güneşten paslı bakıra dönmüş, sakalları diken diken uzamış, üst baş perişan bir haldeydi. Tam bir bozgun askeri.</p>

  <p class="calibre4">Köyün havasındaki tehlike korkusuna, köylülerin yüzündeki şaşkınlık ve ürküntüye rağmen sevinçten yüreğim ağzıma geldi. Az kalsın onlara: Yenildiniz değil mi? diye bağıracaktım. Fakat buna vakit kalmadı. Daha ilk adımda etrafımı bir haydut çetesi sardı. Hemen hepsi Türkçe konuşan bu adamların her biri bana, bir şey soruyordu:</p>

  <p class="calibre4">-Nereden geliyorsun? Kimsin? Necisin? Bu matrayı nereden buldun? Bu çanta kimin?</p>

  <p class="calibre4">Bir başka grup Hasan'ın davarının etrafını çevirdi. Bu bozgun düşman kalabalığına karışmış köylüler bize uzaktan aldırış etmeyen ve yabancı gözlerle bakıyorlardı. Beni saran çember daha ziyade sıkıştı. Cevaplarımı dinlemiyorlardı. Birisi sırtımdan çantamı çekti, aldı. Bir başkası, matramı kaptı. Bir üçüncüsünün eli ceketime doğru uzanmak üzereyken kendimi toparladım:</p>

  <p class="calibre4">-Ne yapıyorsunuz? Bırakın beni... diye avazım çıktığı kadar haykırdım ve insanüstü bir hamleyle aralarından sıyrılıp çıktım.</p>

  <p class="calibre4">Demin bana vahşi ve zalim gözlerle bakan bu adamlar, benim bu hareketim üzerine bir alay yaramaz çocuk gülüşüyle gülmeye başladılar. Dönüp baktım. Bu gülüş, bana o bakışlardan daha acı geldi.</p>

  <p class="calibre4">Yüreğime bir avuç barut atmışlar gibi bağrım için için tutuşarak yürüdüm gittim.</p>

  <p class="calibre4">Şurada burada yere uzanmış askerler ve ortada bırakılmış araba ve hayvanlar arasından geçerek odama geldiğim zaman hırsımdan tir tir titriyordum. Fakat, hiçbir durum şu an kadar insana aklı, hikmeti, hesaplılığı ve usluluğu emredemez. Düşman mağlup olmuştur. Bozgun bir halde geri çekiliyor. Yarın, onlardan, bu topraklarda birtakım insan ve hayvan leşlerinden, kamyon, top arabası, kundura ve kasket enkazından başka bir şey kalmayacaktır. Ve bu zafer çelenkleriyle köylü çocuklarımız oyuncak oynayacaktır. İşte, bugünler yüzü hürmetine bir kenara çekilip beklemekten başka yapılacak her hareketin anlamı bir çılgınlık değil midir?</p>

  <p class="calibre4">Fakat, ben yerimde duramıyorum. Penceremin içindeki bir saksıyı alıp yere çarptım. Bununla da kalmayıp yatağımın üstüne atıldım. Yatağımı yumruğumla dövmeye, dişlerimle ısırmaya başladım. Boğazıma tıkanan hıçkırıklar beni boğacak. Fakat, ben, Türk ordusunun zaferini gözlerimle gördüğüm şu anda ağlamayacağım.</p>

  <p class="calibre4">-Yetişin, yetişin! Bizim oğlanı öldürüyorlar!..</p>

  <p class="calibre4">Hemen yerimden fırladım. Emeti Kadın'la beraber koşmağa başladık. İşkence yerine vardığımız zaman küçük Hasan'ı, artık, dövülecek ve hırpalanacak tarafı kalmamış bir halde yolun kenarına atılmış bulduk. Bu facianın failleri, eski Truva'nın kahramanları gibi çobansız kalmış sürüyü paylaşıyorlardı.</p>

  <p class="calibre4">Ben, eğilip Hasan'ı kucağıma aldım. Emeti Kadın saçını yolarak ağlıyordu:</p>

  <p class="calibre4">-Öldü mü? Öldü mü? diyordu.</p>

  <p class="calibre4">Hasan'cığın ne oldugu henüz belli değildi. Ağzı burnu kan içinde, kolu kanadı kırılmış, bir yaralı kuşu andırıyordu. Eğer, kalbinin vuruşlarını omuz başlarımda hissetmesem ben de onun öldüğüne hükmedeceğim. Yavaşça:</p>

  <p class="calibre4">-Sus, Emeti Kadın sus, ölmemiş; diye seslendim.</p>

  <p class="calibre4">Fakat, kadıncağız inanmıyordu:</p>

  <p class="calibre4">-Öldü, benim bir tanecik yavrum öldü! diyordu.</p>

  <p class="calibre4">Eve geldiğimiz vakit, çocuğu kendi yatağımın üstüne yatırdım. Ninesi, onu kucağına almak istiyordu.</p>

  <p class="calibre4">-Sen, şöyle bir köşede rahat dur. Ben hekimim, şimdi onu iyi edeceğim. Ama, sen telaş etmemelisin.</p>

  <p class="calibre4">Ve bir leğen içinde üç havlu ıslatıp çocuğun kanlarını silmeye başladım. Soğuk suyun temasıyla aklı başına gelir gibi oldu. Gözlerini açıp şaşkın şaşkın etrafına bakındı. Zaten bir ürkek ceylan gözlerine benzeyen gözleri büsbütün nemlenmiş, irileşmiş, parıl parıl olmuştu. Emeti Kadın'a;</p>

  <p class="calibre4">-Gördün mü? İşte gözlerini açtı; dedim.</p>

  <p class="calibre4">Ve bileklerini, şakaklarını kolonya suyuyla oğuşturmak istedim. Çocuk bu sefer dile geldi; kuru ve hummalı bir sesle:</p>

  <p class="calibre4">-İstemem bırak. Acıtıyorsun; dedi. Ve daha sonra neresine dokunsam:</p>

  <p class="calibre4">-Aman aman; diye bağırmaya başladı.</p>

  <p class="calibre4">Onu, bir süre kendi haline bıraktım. Emeti Kadın, şimdi, biraz sükünet bulmuş, çocuğun başucunda sessiz sessiz ağlıyordu.</p>

  <p class="calibre4">Hasan, tekrar daldı. Ben ayakta, Hasan'a, bundan sonra göreceğimiz faciaların bir küçük başlangıcı gibi bakıyordum.</p>

  <p class="calibre4">Yüreğim birçok endişelerle dolup boşalıyor. Kendi kendime:</p>

  <p class="calibre4">-Bunlar, hepimizi helak etmeden ve bu köyü yakıp yıkmadan çekilip gitmezler.- diyordum.</p>

  <p class="calibre4">Gece, odamın pencerelerine bir uğursuzluk kuşu gibi kanat germişti. Karanlıkta, artık hiç görülmeyen Hasan'ın kesik, düzensiz solumalarını işitiyorum. Yaralı çocuk, arada bir içini çekiyor, küçük bir ses çıkarıyor, sonra gene kesik kesik solumaya başlıyordu. Emeti Kadın, köşede dinmeyen bir inilti kaynağıdır. Sanki, hava dolu bir tulumun ağzını bir el sıkıp gevşetiyor; gevşetip sıkıyor.</p>

  <p class="calibre4">Derken sokaktan doğru bir gürültü, bir patırtı, bizim eve yaklaşıp durdu. Ne oluyor? diye düşünmeye vakit kalmadan güm, güm, güm sokak kapısının vurulduğunu işittim. Bunu:</p>

  <p class="calibre4">-Aç vire haydi, çabuk sesleri izledi. Açsam ne olacak?</p>

  <p class="calibre4">Açmasam ne olacak? İçimden: Bırakayım, kırsınlar dedim. Çok</p>

  <p class="calibre4">sürmedi, kapı büyük bir çatırtıyla kırıldı ve aynı zamanda,</p>

  <p class="calibre4">evin içi, sanki bir sürü başıboş hayvan istilasına uğramış gibi oldu.</p>

  <p class="calibre4">Emeti Kadın, köşesinden:</p>

  <p class="calibre4">-Amanın, geliyorlar. Şimdi ne yapacağız? diye seslendi.</p>

  <p class="calibre4">Sus! dememe kalmadı, gürültü bir hamlede odanın içini dolduruverdi. Önce, birkaç elektrik fenerinin muhtelif noktalara çevrilmiş ışıkları... Bunlardan biri benim yüzümü aydınlattı. Bir tanesi dönüp dolaşıp Hasan'ı buldu. Öteki, Emeti Kadın'ı boş yere aradıktan sonra geldi benim masamın üstüne saplandı.</p>

  <p class="calibre4">Bir ses:</p>

  <p class="calibre4">-Vire, kalk, lambayı yak.</p>

  <p class="calibre4">Ben, yerimden kımıldamıyorum. Donmuş duruyorum.</p>

  <p class="calibre4">Bir pençe, omuzumdan kavradı; beni sarstı, sarstı:</p>

  <p class="calibre4">-Vire, kalk; diyorum.</p>

  <p class="calibre4">Bilmem görebildi mi, bilmem göremedi mi, başımı kaldırıp herifin yüzüne öyle derin, öyle candan gelen bir nefretle baktım ki, beni bırakıp lambayı yakmak zorunda kaldılar.</p>

  <p class="calibre4">Emeti Kadın, saklı durduğu karanlık köşeden kendini tutamadı:</p>

  <p class="calibre4">-De ha, lamba pencerenin içinde, dedi.</p>

  <p class="calibre4">Bütün el projektörleri Emeti Kadın'ın üstüne çevrildiler.</p>

  <p class="calibre4">Kadın'ın gözleri kamaşıp iki eliyle yüzünü kapadı. Düşmanlar kendilerini tutamadılar. Hep bir ağızdan, bir kahkaha kopardılar. Emeti Kadın'ın bu hareketi, cidden o kadar tuhaf oldu ki, ben bile kendimi tutamayıp gülecektim.</p>

  <p class="calibre4">Lamba yanıp oda aydınlanınca, bizi basanların altı yedi kişi kadar olduğunu gördüm. Bunların ikisi küçük rütbeli iki subay veya çavuştu, öbürlerinden birkaçının demin beni soymaya kalkışan askerlerden olduğunu tanıdım.</p>

  <p class="calibre4">Biri önüme dikildi:</p>

  <p class="calibre4">-Silah var mı?</p>

  <p class="calibre4">-Yok; sizden önce gelenler hepsini alıp götürdüler.</p>

  <p class="calibre4">Emeti Kadın söze karıştı:</p>

  <p class="calibre4">-Vallah, billah yok. Dedüğü gibi hepsini aldılar. Aha ben şahidim; dedi.</p>

  <p class="calibre4">Aynı adam tekrar sordu:</p>

  <p class="calibre4">-Paran var mı?</p>

  <p class="calibre4">-Olacak. İşte, bunun içinde, dedim.</p>

  <p class="calibre4">Ve masamın çekmesini gösterdim. Ve cebimden anahtarını çıkarıp önlerine attım. Bütün param orada, bir tomar halinde duruyor. Herif çekmeyi açtı ve tomarı çıkarıp masanın üstüne koydu. Emeti Kadın'ın gözleri yuvalarından fırlayacaktı. Bu esnada küçük Hasan da yatağın içinde birkaç defa doğrulup kalkmaya çalıştı, muvaffak olamadı. Başı tekrar yastığa düştü. Fakat, iri siyah ve parlak gözleri acayip bir diklikte odadakilerin üstüne saplandı kaldı.</p>

  <p class="calibre4">İki subaydan veya çavuştan biri:</p>

  <p class="calibre4">-Bu çocuk kim?</p>

  <p class="calibre4">Emeti Kadın, hemen atıldı:</p>

  <p class="calibre4">-Benim yavrumun yavrusu. Onun babası da sizin gibi askerdi. Seferberlikte şehit düştü.</p>

  <p class="calibre4">Sual soran, bu cevaba pek aldırmadı. Omuzlarını silkti ve bana dönüp:</p>

  <p class="calibre4">-Bu kadın kim? dedi.</p>

  <p class="calibre4">-Benim işlerime bakıyor.</p>

  <p class="calibre4">Bu sırada öbür askerler odanın içini araştırıyorlardı. Gene geçen seferki gibi, kitaplar altüst olmaya, eşyalar süngülenmeye başladı. Ben bunlara, alışkın bir adam tavrıyla bakıyorum.</p>

  <p class="calibre4">Yalnız, bu defter, ellerine geçsin istemiyorum. Ona her ellerini uzatışlarında yüreğim ağzıma geliyor. Derken esvap dolabını, sandık ve bavullarımı açtılar. İçindekileri odamın ortasına yığdılar.</p>

  <p class="calibre4">Bu rahat ve telaşsız talan karşısında, Emeti Kadın hayretten hayrete düşüyor, iki dizi üstüne doğrulup ileriye atılmak, bir şey söylemek, bir müdahalede bulunmak istiyor.</p>

  <p class="calibre4">Ben: Otur karşıma diye işaret ediyorum. Tekrar iki büklüm olup kalıyor.</p>

  <p class="calibre4">Ve Hasan'ın kara gözleri, parıl parıl, dimdik bakıyor.</p>

  <p class="calibre4">Beni her şeyden ziyade bu gözler korkutuyor. Bana her şeyden ziyade, bu gözler endişe veriyor. Yerimden kalkıp ona doğru uzansam, belki bütün endişem, bütün korkum dağılacak. Kim bilir, belki de! Odamın içindeki gürültüden, hala soluk alıp almadığını hissedemiyorum ki... Hasan, Hasan diye seslensem mi? Ya cevap vermezse.</p>

  <p class="calibre4">Düşman askerleri, odamın içinde dönüp dolaşıyorlar, daha bir şey arıyorlardı. Ben dedim ki:</p>

  <p class="calibre4">-Ne istiyorsunuz? İşte her şeyi aldınız.</p>

  <p class="calibre4">İçlerinden biri:</p>

  <p class="calibre4">-Bu eşyaları saracak bir şey, dedi.</p>

  <p class="calibre4">Ben omuzlarımı kaldırdım:</p>

  <p class="calibre4">-Artık o kadarını bilmem, dedim.</p>

  <p class="calibre4">Fakat, onlar benim yardımıma lüzum görmediler. İkisi üçü birden Hasan'ın yattığı yatağın çarşafını; öyle bir el çabukluğuyla çektiler ki, aman demeye vakit kalmadı, zavallı çocuk yere yuvarlandı.</p>

  <p class="calibre4">Cansız bir cismin düşüşünden çıkan sağır, boğuk bir ses: Güm...</p>

  <p class="calibre4">Emeti Kadın ve ben, hemen fırladık. Çocuğu yerden kaldırmak istedik.</p>

  <p class="calibre4">Lakin bu küçük vücut şimdiden kaskatı olmuş, ağırlaşmıştı ve sırtı zıypak bir maddeyle sırsıklamdı.</p>

  <p class="calibre4">Lambayı yaklaştırıp bakınca gördüm. İki küreğinin ortasında bir küçük nokta. Bir küçük ve siyah delik... Hasan'ın bütün kanları ordan akıp</p>

  <p class="calibre4">gitmişti. Yere serili şiltenin ortasında da, bu kandan, zift gibi kapkara, bir büyük leke hasıl olmuştu.</p>

  <p class="calibre4">Sesim, boğazımı yırtarak bağırdım:</p>

  <p class="calibre4">-Onu siz öldürdünüz. Onu siz öldürdünüz!</p>

  <p class="calibre4">Beni, haydi oradan vire diye bir kenara ittiler. Biri kafama bir yumruk indirmek için kolunu uzattı. Fakat, gözü</p>

  <p class="calibre4">yerdeki cesede ilişir ilişmez donakaldı. Birbiri ardı sıra küfürler savurarak dışarıya çıktılar.</p>

  <p class="calibre4">Bu çıkışın, bir kaçıştan farkı yoktu. Küçük çobanın ölüsü, bizi herhangi bir tecavüzden korumuştu.</p>

  <p class="calibre4">Küçük çobanın ölüsü... Emeti Kadın, onun başında ulumaya başladı.</p>

  <p class="calibre4">Ne uğursuz bir gece!.. Sanki hiç sabah olmayacak gibi.</p>

  <p class="calibre4">Sabah oldu. Ama, ne sabah! Çığlıklar içinde bir sabah.</p>

  <p class="calibre4">Kadınlar bağırıyor ve çocuk hıçkırıkları köpek ulumalarına karışıyor. Sanki bir gemi batmak üzere. Sanki çılgın bir bestekar iptidai bir orkestrada, Dünyanın sonunu çalıyor.</p>

  <p class="calibre4">Ben ve Emeti Kadın, bütün gece hiç gözlerimizi yummamışız. Ben, susarak, o uluyarak Hasan'ın cenazesini beklemişiz.</p>

  <p class="calibre4">Sabaha karşı, kadında da uluyacak ses ve takat kalmadı.</p>

  <p class="calibre4">Bütün ağlamaları boğazından yukarı çıkamayan derin bir hırıltı halini almıştı.</p>

  <p class="calibre4">-Emeti Kadın, artık sus. İşte sıra bize geliyor. Hepimiz Hasan'la beraber gideceğiz, dedim. Kadın, dizlerinin üstüne dayanan başını kaldırdı:</p>

  <p class="calibre4">-Ne dedün? Ne dedün?</p>

  <p class="calibre4">-Dediğim şu: Bizi de öldürecekler. Sonra bütün bu köyü yıkıp yakacaklar. Ondan sonra bırakıp gidecekler.</p>

  <p class="calibre4">-Aman, kaçalım bari. Bir yerlere kaçalım.</p>

  <p class="calibre4">-Kaçsan da kaç para eder? Sana, köyde taş taş üstüne bırakmayacaklar diyorum. Bir yere kaçmış olsan da iki gün sonra açlığından ölürsün.</p>

  <p class="calibre4">-Vay bak. Yangın kokuları gelmeye başladı. Sahi, bir şey tütüyor.</p>

  <p class="calibre4">Oturduğum yerden kalkıp Hasan'ın gözlerini kapadım.</p>

  <p class="calibre4">Hiç bu kadar canlı bakan ölü görmemiştim. Gözleri kapandıktan sonra bile, kirpikleri arasından acayip, endişe verici bir bakış sızıyor. Yüzünde hiçbir ıstırap izi yok. Sanki acı duymadan ölmüş gibi.</p>

  <p class="calibre4">Lakin, yalnız bu çocukta değil, ben savaşta ölenlerin hemen hepsinin yüzünde bu sükuneti, bu tatlı sükuneti gördüm. Dudaklarında takallüs yerine rahat bir gülümseme, bir güzel rüyaya dalmış adamın gülümsemesi...</p>

  <p class="calibre4">Ölüm, belki cismani hazların en büyüğüdür. Belki; kimbilir? Bakalım şimdi göreceğiz.</p>

  <p class="calibre4">Küçük Hasan'ın yüzünü, bir gazete parçasıyla örtüyorum. Çünkü, odada bir partal keçe, bir kirli havlu bile bırakmadılar.</p>

  <p class="calibre4">Dışarda çığlıklar devam ediyor. Arasıra tanıdığım insanların seslerini duyar gibi oluyorum. Kulak kabartıyorum. İşte bir adam avazı çıktığı kadar bağırıyor.</p>

  <p class="calibre4">-Ateş camiyi sarıyor. Suyu buraya getirin. Bu yana...</p>

  <p class="calibre4">Bu, bizim İmamın sesidir. Derken bir başkası:</p>

  <p class="calibre4">-Ülen samanlık tutuştu. Gidiverin, gidiverin...</p>

  <p class="calibre4">Bu Bekir Çavuş'un sesidir. Öbür taraftan muhtar:</p>

  <p class="calibre4">-Bizim hatun içeride kaldı, yahu... Ne yapsak ki... diye bağırıyor.</p>

  <p class="calibre4">İçimden, Muhtarın kötürüm karısı artık ölebilir, diyorum. Birden ve uzaktan uzağa Zeynep Kadın'ın sesini de duyar gibi oluyorum:</p>

  <p class="calibre4">-Donguzlar, donguzlar!.. Aha şimdi de bizden yana gelirler.</p>

  <p class="calibre4">Bir atlayışta soluğu kapının önünde aldım. Tam eşiği atlayıp geçeceğim anda insana benzer acayip, katı ve şekilsiz bir şeyle karşı karşıya geldim.</p>

  <p class="calibre4">Az kalsın çarpacaktım. Durdum:</p>

  <p class="calibre4">-Süleyman sen misin?</p>

  <p class="calibre4">Bir sivrisinek vızıltısı bana cevap verdi:</p>

  <p class="calibre4">-Bizim odayı ateşlediler. İzin verirsen aşevinde bir kenara yatıvereyim. Süleyman, bir pis yorgana sarılmış, incecik bacakları üstünde titriyordu.</p>

  <p class="calibre4">-Git, git. Git yat. Ama burası daha salim değil ki, nerede ise, buraya da gelirler, ateşe verirler.</p>

  <p class="calibre4">Ve bunu söylerken, aklıma defterim geldi. Döndüm. Onu masamın üstünde, kitap, kağıt ve gazete yığınları arasından bulup çıkardım. Bütün uzunluğunca, gömleğimin altına, göğsümün üzerine yerleştirdim. Sonra durdum, düşündüm, daha ne yapacaktım? Ha; yanıma bir kalem alacaktım. Kimbilir, bir daha artık buraya dönemem. İşte yarısına kadar yontulmuş bir kurşun kalem duruyor. Onu alıp pantolonumun cebine soktum. Şimdi, artık bir daha dönmemek üzere gidebilirim.</p>

  <p class="calibre4">Hayatımın son dakikasına kadar başımdan ne gelip, ne geçecekse bu küçük kalemle bu kapsız deftere yazacağım.</p>

  <p class="calibre4">Gece karanlıkta, bu milli facianın bütün esrarını buraya dökeceğim, onu bir taşın altına bırakacağım.</p>

  <p class="calibre4">Çok geçmez, hayır, hayır, ya iki, ya üç gün sonra buralarda tekrar Türk askerlerinin çarık sesleri duyulacaktır. Bunlardan bir kısmının yolu mutlaka buraya uğrayacaktır ve bu zavallı viraneyi gezip görmeden geçip gitmeyecektir. İşte, tam bu gezintilerin birinde, tıpkı Mehmet Ali'ye benzeyen yağız bir er, bu defteri bularak subayına koşacaktır. Otuz iki dişini birden gösteren bir tebessümle sırıtarak:</p>

  <p class="calibre4">-Efendi, efendi şuna bakıversene, acep, nedir ki?.. diyecektir.</p>

  <p class="calibre4">Subay, defterin yapraklarını yavaş yavaş çevirmeye başlayacaktır. Bu merak defterin son yapraklarına doğru derin bir heyecan halini alacaktır.</p>

  <p class="calibre4">Ondan ricam şudur ki, burada bana bir yabancı muamelesi ettikleri, beni kendilerinden sanmayıp daima manevi bir ezaya mahkum kıldıkları için köylülere bir öfke bağlamasın.</p>

  <p class="calibre4">Onları, ben küçük sığırtmacın ölüsü başında affettim. Ve bu umumi facia anında hepsine, hatta Salih Ağa'ya bile hakkımı helal ediyorum. Bunların hiçbiri ne yaptığını bilmiyor.</p>

  <p class="calibre4">Eğer, bilmiyorlarsa kabahat kimin? Kabahat, benimdir.</p>

  <p class="calibre4">Kabahat, ey bu satırları heyecanla okuyacak arkadaş; senindir. Sen ve ben onları, yüzyıllardan beri bu yalçın tabiatın göbeğinde, herkesten, her şeyden ve her türlü yaşamak zevkinden yoksun bir avuç kazazede halinde bırakmışız. Açlık, hastalık ve kimsesizlik bunların etrafını çevirmiştir. Ve cehalet denilen zifiri karanlık içinde, ruhları, her yanından örülü bir zindanda gibi mahpus kalmıştır.</p>

  <p class="calibre4">Bu zavallı insanlardan, sevgi, şefkat ve insanlık namına, artık ne bekleyebiliriz? Bu iklimin çoraklığı, ruhlarını kurutmuştur. Bu ıssızlık ve bu gurbet onlara müthiş bir egoizm</p>

  <p class="calibre4">dersi vermiştir. Onun için her biri kendi yuvasında bir kunduza dönmüştür.</p>

  <p class="calibre4">Defteri koynuma ve kalemi cebime yerleştirdikten sonra, dışarıya çıktım. Ve ağır ağır yangın kokularının, dumanların, çığlıkların geldiği tarafa doğru yürüdüm.</p>

  <p class="calibre4">Bütün köylüler, kadın erkek, çoluk çocuk meydanlığa toplanmışlardı. Kadınlar; buraya ateşten kurtarabildikleri eşyaları yığıyorlar ve bu iş bittikten sonra her biri kendi eşyasını teşkil ettiği küme üstünde oturup ağlıyordu. Erkekler,</p>

  <p class="calibre4">artık uğraşmanın, karşı koymanın faydasızlığını anlayıp elleri böğürlerinde ayakta duruyorlardı. Ben bunlara doğru gittim.</p>

  <p class="calibre4">Etrafımızı çeviren düşman askerlerinin halimizle alay eder gibi bir tavırları vardı. Kimi süngüsünün ucu ile kadınlardan veya çocuklardan herhangi birini korkutuyor. Kimi nişan alacak gibi tüfeğini şunun bunun üzerine çeviriyordu.</p>

  <p class="calibre4">İşte çığlıklar hep bir ağızdan o zaman kopmaya başlıyordu.</p>

  <p class="calibre4">Arada bir gene onlardan birkaçı aralarına girip yangından kaçırılmış eşyayı almaya kalkışıyordu. Kadınlar, Virmeyiz, canımızı alın gayri... Virmeyiz.</p>

  <p class="calibre4">Aha, bir kuru canımız kaldı. Onu da alın diye saçmasapan birtakım şeyler söylüyorlardı. Bu sözlere, derhal tekmeler ve yumruklar cevap veriyordu. Bunun üzerine bir çığlık daha kopuyordu.</p>

  <p class="calibre4">Birisi Zeynep Kadın'ın önüne dikilip sordu:</p>

  <p class="calibre4">-Yüzüme neden öyle öfkeyle bakıyorsun? Altınlarını aldık diye mi? Sende daha çok var. Biliyoruz.</p>

  <p class="calibre4">Zeynep Kadın:</p>

  <p class="calibre4">-Gözünüze dizinize dursun donguzlar... diyordu.</p>

  <p class="calibre4">-Domuz mu? Biz domuz ha? Al sana, al sana...</p>

  <p class="calibre4">Ve Zeynep Kadın, bir süre tekmeler, yumruklar altında bunalıp kalıyordu.</p>

  <p class="calibre4">-Hele şuna bak. Kız ne örtünüp duruyorsun öyle?</p>

  <p class="calibre4">Bir başka gavur, bu sözlerle Emine'ye yaklaşıyor. Emine bir mahşer içinde büzüle büzüle, kapana kapana şekilsiz bir şey, bir bohça halini almıştı. İsmail, erkekler arasında ayakta duruyor. Yan gözle başlayan sahneye bakıyor.</p>

  <p class="calibre4">-Aç suratını. Aç bakayım.</p>

  <p class="calibre4">Bu adam bir Ermeni şivesiyle konuşuyordu. Elini Emine'nin başına doğru uzattı. Ben köylülerden birine yaklaşıp yavaşça:</p>

  <p class="calibre4">-Yahu bunların subayları filan nerede? dedim.</p>

  <p class="calibre4">-Bilmiyorum gayri...</p>

  <p class="calibre4">Biraz ötede gözüme Bekir Çavuş'un dik bıyıkları ilişti.</p>

  <p class="calibre4">İşaret ettim. Yanıma geldi.</p>

  <p class="calibre4">-Bunlar böyle başıboş mu? Kumandanları yok mu?</p>

  <p class="calibre4">-Var. Demin buradaydılar. Şimdi, te orada Porsuğun yanında oturuyorlar.</p>

  <p class="calibre4">-Ben gidip bunları şikayet edeceğim.</p>

  <p class="calibre4">-Nafile dinlemezler.</p>

  <p class="calibre4">-Yok, yok. Ben gidip şikayet edeceğim.</p>

  <p class="calibre4">Kalabalığı yarıp, Bekir Çavuş'un gösterdiği yana yürüyorum. Derhal, üç dört asker birden etrafımı çeviriyor. Tesadüf. Bunlardan da hiçbiri Türkçe bilmiyor. Onlar, Rumca bir şeyler soruyor. Ben Türkçe bir şeyler söylüyorum. Anlaşmak kabil değil. Nihayet, işi Fransızca'ya döktüm. Gene anlamadılar. Sonra işaretle ve tek tük hatırıma gelen Rumca kelimelerle kumandanlarına gitmek istediğimi anlattım. Onlar, belki kumandanlarının beni çağırdığını söylediğime hükmettiler. Benimle yürümeye başladılar.</p>

  <p class="calibre4">Subaylar, Bekir Çavuş'un işaret ettiği yerde, derme çatma bir çadırda oturmuşlar, bir şeyler yiyorlar.</p>

  <p class="calibre4">Daima yanımdaki askerlerle beraber, yanlarına yaklaştım. Fransızca:</p>

  <p class="calibre4">-Müsaade ederseniz, sizinle bir iki söz konuşmaya geldim, dedim.</p>

  <p class="calibre4">Dört kişi idiler. Dördü de birden ayağa kalkıp telaşla bana doğru yürüdüler.</p>

  <p class="calibre4">İçlerinden biri:</p>

  <p class="calibre4">-Siz kimsiniz? Burada işiniz ne? dedi.</p>

  <p class="calibre4">-Ben, gördüğünüz gibi, bir sakat askerim. Bu köye çekilmiş oturuyorum ve size askerlerinizin, köylülere ettikleri ezadan şikayete geliyorum.</p>

  <p class="calibre4">-Ne gibi? Ne gibi?</p>

  <p class="calibre4">-Haydi köyü yaktınız. Para ve yiyecek namına ne varsa aldınız. Fakat, şu biçare insanlara eza edilmesinin mana ve lüzumunu anlamıyorum.</p>

  <p class="calibre4">Subay, kaşlarını çattı:</p>

  <p class="calibre4">-Yunan askeri öyle şey yapmaz. Yanlışınız var, dedi.</p>

  <p class="calibre4">-Nasıl yanılmış olabilirim? Şimdi gözümle gördüm. Bir çoban çocuğu benim evimde öldürülmüş yatıyor.</p>

  <p class="calibre4">-Eh, kim bilir ne yapmıştır. Bize husumet gösterenlere karşı, en şiddetli tedbirleri almakta mazuruz. Biz oyun oynamıyoruz. Savaşıyoruz.</p>

  <p class="calibre4">-Köyü yakmanızı, zahiresiz ve parasız bırakmanızı anlıyorum. Fakat, tekrar ediyorum ki, kadınlara ve çocuklara edilen eza ve cefaları lüzumsuz bir zulüm telakki ediyorum.</p>

  <p class="calibre4">-Rica ederim. Kelimelerinizi tartarak söyleyin.</p>

  <p class="calibre4">Arkasına dönüp bana yol vermek isterken birden hatırına önemli bir şey gelmiş gibi.</p>

  <p class="calibre4">-Durun, durun... Biraz gelir misiniz buraya... dedi.</p>

  <p class="calibre4">Ve arkadaşlarına Rumca bir şeyler söyleyerek beni gösterdi.</p>

  <p class="calibre4">-Siz bir subaysınız öyle mi? Ne zaman? Nerede?</p>

  <p class="calibre4">-Umumi harpte, muhtelif cephelerde bulundum.</p>

  <p class="calibre4">-Kolunuzu nerede kaybettiniz?</p>

  <p class="calibre4">-Çanakkale'de... dedim.</p>

  <p class="calibre4">-Ha ha, öyle ise siz mükemmel bir Kemalist'siniz:</p>

  <p class="calibre4">-Bir Kemalist mi? Evet. Fakat, Çanakkale'de harp ettiğim için değil, sade bir namuslu Türk olduğum için...</p>

  <p class="calibre4">Subaylar güldüler:</p>

  <p class="calibre4">-Pa, pa pa... Siz tahminimizin üstünde bir ateşli patrioyot'muşsunuz.</p>

  <p class="calibre4">Suratımı asıp önüme baktım. Subay devam ediyor:</p>

  <p class="calibre4">-Şu halde, niçin cephenin öbür tarafında bulunmuyorsunuz?</p>

  <p class="calibre4">Ben gene susuyorum. Subay devam ediyor:</p>

  <p class="calibre4">-Mutlaka, bizim buralara kadar geleceğimizi tahmin etmediniz ve rahatınızı bozmak istemediniz. Lakin, işte görüyorsunuz ki, geldik. Ve isteseydik daha ileriye gidebilirdik.</p>

  <p class="calibre4">Ben susmakta ısrar ediyorum.</p>

  <p class="calibre4">-Gidemez miydik sanıyorsunuz? Öyle bir giderdik ki...</p>

  <p class="calibre4">Fakat, bizim maksadımız fütuhat değildir. Biz, barışı temine çalışıyoruz. Kaç yıldır döğüşmekten bıkmadınız mı? Siz Türkler döğüşmekten başka bir şey bilmez misiniz? Bütün cihan barış istiyor, yalnız siz, Kemalistler, ateşe devamda inat ediyorsunuz.</p>

  <p class="calibre4">Subaylardan biri daha atıldı ve gayet fena bir Fransızca ile:</p>

  <p class="calibre4">-Günün birinde aklınız başınıza gelecek amma, iş işten geçtikten sonra, dedi.</p>

  <p class="calibre4">-Siz gittikten sonra... dedim.</p>

  <p class="calibre4">-Ne dediniz? Ne dediniz? Biz gittikten sonra mı? Hah, hah, biz nereye gidecekmişiz? Bizi buraya büyük Avrupa devletleri, sizin aklınızı başınıza getirmeye gönderdiler. Bu insani görevi başarmadan bir yere gidemeyiz.</p>

  <p class="calibre4">-Çok teşekkür ederiz. Fakat, şu dumanı tüten köyde yaptığınız şenaatler de büyük devletlerin emriyle mi?</p>

  <p class="calibre4">Bana, ilk hitap eden subay tekrar ayağa kalktı. Kepini başına geçirdi.</p>

  <p class="calibre4">-Haydi gidelim, bakalım, neymiş bu şenaatler... dedi.</p>

  <p class="calibre4">Ben önde, o arkada köye doğru yürüyoruz. Gittikçe tekrar kulağıma çığlıklar gelmeye başlıyor. Subaya döndüm:</p>

  <p class="calibre4">-Hep şirretliklerinden, hmp şirretliklerinden... dedi. Eminim, oraya vardığımızda, bütün bu gürültüleri haklı gösterecek hiçbir müsbet vakaya tesadüf edemeyeceğiz.</p>

  <p class="calibre4">Gerçi köylüler arasında, küçük Hasan'dan başka ne bir ölen, ne bir yaralanan vardı ve askerlerin halka yaptıkları şey nihayet zalimce bir sataşma hududunu aşmıyordu. Lakin, düşman askerlerinin asıl bu tarz hareketleridir ki, bana herhangi bir katliamdan daha ağır, daha acı geliyordu.</p>

  <p class="calibre4">Subay, sözde ciddi bir tahkikata başlayan bir adam gibi Türkçe bilen askerlerden biri vasıtasıyla köylüleri birer birer sorguya çekti. Kamçısının ucu ile soracağı kimseye (kalk) işareti veriyordu. Sonra sorularını sıralıyordu:</p>

  <p class="calibre4">-Adın ne? Kaç yaşındasın? Seni döven veya yakınlarından birine bir kötü muamele eden oldu mu? Bir şeyden şikayetin var mı?</p>

  <p class="calibre4">Tercüman bu garip soruları Türkçeye çevirdikçe benim kanım dalga dalga tepeme çıkıyor. Ortaya atılıp her sorguya çekilen köylü yerine cevap vermekten kendimi güç zaptediyorum. Hele köylünün açıkça, dobra dobra söylemeğe başlarken tercümanın, yavaş sesle dönüp büsbütün başka şekilde anlatması beni çileden çıkardı. Subaya doğru</p>

  <p class="calibre4">yürüdüm:</p>

  <p class="calibre4">-Bu yaptığınız bir komedyaya benziyor dedim. Bu adam köylüyü istediği gibi konuşmaktan menediyor. Bin bir türlü tehditle sözlerini ağızlarına tıkıyor ve birçok sözleri de size yanlış naklettiğinden eminim.</p>

  <p class="calibre4">Subay, yüzüme sert sert bakmakla yetindi. Tekrar askerine dönüp (sen buna bakma) der gibi bir şeyler söyledi ve kaba ve gülünç oyununa devam etti.</p>

  <p class="calibre4">Köylülerin kimi kekeliyor, kimi aklınca, bir politika yapmak için bir şeyden şikayeti olmadığını söylüyor. Kadınlar ise hemen umumiyetle ağlamağa başlıyordu.</p>

  <p class="calibre4">Yalnız Zeynep Kadın ağlamadı. Bir Orta Anadolu kıraçlığını andıran çehresi her zamankinden daha sert, daha yalçındı ve sesi bir dişi kurdun ulumasına benziyordu:</p>

  <p class="calibre4">-Evimi yaktınız. Harman yerindeki buğdayımı yaktınız.</p>

  <p class="calibre4">Bütün paramı, altınlarımı aldınız. Gelinlik kızlarımın boyunlarındaki Mahmudiyelere kadar neyimiz varsa çaldınız.</p>

  <p class="calibre4">Şimdi de gelmişsiniz; şu altımdaki yatağı yorganı almağa çalışıyorsunuz. Donguzlar, donguzlar...</p>

  <p class="calibre4">Tercüman:</p>

  <p class="calibre4">-Kadın, çok ileriye varma, diyor. Bu söylediklerini olduğu gibi kumandana anlatırsam seni berbat eder. Aklını başına al.</p>

  <p class="calibre4">-Hele hele, şu dedüğüne bah... Benim bundan sonra neden korkum olacakmış. (Göğsünü bağrını açarak) Aha, al canımı; aha al canımı...</p>

  <p class="calibre4">Tercüman kendi kendine söylenir gibi.</p>

  <p class="calibre4">-Peki, peki. Haydi otur yerine. Amma belaya çattık ha... diyordu.</p>

  <p class="calibre4">Fakat Zeynep Kadın bir nevi cezbe halinde idi.</p>

  <p class="calibre4">-Mal gittikten, yiyecek, içecek kalmadıktan sonra canın ne hükmü olur? Şimdi de namusumuza, ırzımıza el uzatmaya başladınız. (Kızlarına ve gelinlerine dönerek) Ne susuyorsunuz? Söyleyin be!..</p>

  <p class="calibre4">-Sus vire kadın, sus!</p>

  <p class="calibre4">Tercüman, bir başkasına geçmek istiyor. Zeynep Kadın bu sefer, Emine'yi göstererek:</p>

  <p class="calibre4">-Aha, buncağıza kaç defa, bizim gözümüz önünde dokunmak istediler, diye bağırdı.</p>

  <p class="calibre4">Tepeden tırnağa kadar titredim. Tekrar subaya dönerek:</p>

  <p class="calibre4">-Bu kadının, hiç değilse heyecanı size bir şey ifade etmelidir, dedim.</p>

  <p class="calibre4">Tam bu sırada yüz yüz elli adım ötede, bir köşe başında Emeti Kadın, küçük Hasan'ın ölüsünü sırtına yüklenmiş, bin</p>

  <p class="calibre4">zahmetle, iki büklüm yürümeğe çalışıyordu.</p>

  <p class="calibre4">-Amanın, amanın, amanın...</p>

  <p class="calibre4">Koşarak yanına vardım. Beni önünde görünce:</p>

  <p class="calibre4">-Senin ev de yanıyor. Senin evi de yaktılar. Çocuğu zor kurtardım. Vıy anacığım, vıy; diye söylendi ve sırtındaki dramatik yükü ile Shakespeare'in cadılarından biri gibi yere yuvarlandı.</p>

  <p class="calibre4">Çocuğu bir kenara yatırdım ve kadını omuzlarından tutup taşa dayadım.</p>

  <p class="calibre4">-Aman, amanın... Ne de ağırmış bu çocuk? Hiç de böyle değildi... Saatlerce arkamda, kucağımda taşırdım da of demezdim. Şimdi bak... Şuracıktan şuracığa yürüyemedim.</p>

  <p class="calibre4">Dizlerim kesiliverdi... Aman, yetiş evin yanıyor!</p>

  <p class="calibre4">Kesik kesik, soluya soluya konuşuyordu.</p>

  <p class="calibre4">Belki birkaç parça eşyamı kurtarabilirim ümidiyle eve koştum. Lakin, çok geç kalmışım. Parça parça alev dilimleriyle yalanan koyu bir duman küçük kerpiç binayı çepeçevre sarmıştı. Yapacak bir şey kalmamıştı. Geriye dönmek üzere iken hatırıma eşeğim geldi. Ahır tarafını henüz büsbütün ateş sarmamıştı. Bir tekmede kapıyı ittim. Dünyadan habersiz hayvan telaşsız, kaygısız bana bakıyordu. Onu, ite kaka zorla dışarıya çıkardım.</p>

  <p class="calibre4">Ya Süleyman?.. Avazım çıktığı kadar bağırdım:</p>

  <p class="calibre4">-Süleyman, Süleyman...</p>

  <p class="calibre4">Hiçbir ses bana cevap vermedi. Gözlerim, dumandan yanarak akıyordu ve hançerem zifir tıkalı bir boruya dönmüştü. Artık sesim çıkmıyordu. Sarhoş gibi sendeleyerek Emeti Kadın'ı ve Hasan'ı bıraktığım noktaya döndüm. Bir de baktım ki Emeti Kadın yapayalnız, saçını başını yoluyor:</p>

  <p class="calibre4">-Aldılar, aldılar götürdüler yavrumu... Nereye götürdüler? Ne yapacaklar? Dizlerim tutmuyor ki, arkalarından koşup erişeyim.</p>

  <p class="calibre4">-Emeti Kadın, ben gidip anlarım.</p>

  <p class="calibre4">Ve tekrar meydanlıktaki kalabalığa karışıp rastgeldiğime soruyorum:</p>

  <p class="calibre4">-Yahu, Hasan'ın cenazesini alıp gitmişler... Gördünüz mü?</p>

  <p class="calibre4">Ahmak ahmak yüzüme bakıyorlar:</p>

  <p class="calibre4">-Hangi Hasan? Ne cenazesi?</p>

  <p class="calibre4">Hiçbirinde anlayış namına bir şey kalmamış. Sanki her birinin kulağı ile beyni arasında bir uçurum açılmış gibi...</p>

  <p class="calibre4">Demin, halkı çevirmiş olan düşman askerlerinden de eser yok. Hepsi bir yana dağılmış.</p>

  <p class="calibre4">Ben, Hasan'a dair bir bilgi almak için bizim köylülerden ümidimi kesip, onlara koşuyorum. Birinden öbürüne gidiyorum. Kah Türkçe,</p>

  <p class="calibre4">kah Fransızca, kah yarım yamalak bir Rumca ile soruyorum. Hepsinde, benim bu telaşımla alay eden bir tavır var. Hiçbirinden ciddi bir cevap alamadım.</p>

  <p class="calibre4">Nihayet, Emeti Kadın'a görünmekten korkarak, ben de gittim, köylülerin arasına sokuldum. Kendime bir yer bulup oturdum. Şimdi herkeste bir (ne yiyeceğim) endişesi var.</p>

  <p class="calibre4">Dün akşamdan beri ağızlarına bir lokma koymamış çocuklar, durmaksızın ağlıyorlar. Kocakarılar, Zeynep Kadın'dan örnek alıp mütemadiyen sövüp sayıyorlar. Genç kızlar genç kadınlar, gözleri korkudan büyümüş, ürkek ürkek etraflarına bakınıyorlar. Erkeklere gelince, hep bir arada yavaş yavaş konuşmağa başlıyorlar.</p>

  <p class="calibre4">Bana hiç kimse bir şey söylemiyor. Omuz omuza, diz dize oturmuş olmamıza rağmen, ben hala her birinden yüzlerce fersah uzaktayım. Yalnız, Emine ile aramızda gizli bir aşinalık bağı gerilmiş gibidir. Kalabalığın içinde yan gözle birbirimize bakıyoruz. Fakat, bu ani ve gelip geçici bakışlarda neler yok! Onunkiler; beni kurtar diyor. Benimkiler; peki, kurtaracağım diyor. Onunkiler; senden başka kimsem yok diyor. Benimkiler; ben de senden başkasını düşünmüyorum diyor.</p>

  <p class="calibre4">Sonra birlikte, bizi kurtaracak olan çareleri araştırıyoruz. -Kaçalım mı?</p>

  <p class="calibre4">-Kaçalım. -Nereye? -Hele bir gece olsun.</p>

  <p class="calibre4">Ya bizi ele geçirirlerse? -Ele geçiremezler. Geçirirlerse de ben kolayını bulurum. -Sen bulursun.. Evet; ben yalnız sana inanıyorum.</p>

  <p class="calibre4">Hiçbir zaman insan gözleri bu kadar dile gelmemiştir.</p>

  <p class="calibre4">Emine'nin duru ve solgun yüzü üstünde, bunlar alevden iki</p>

  <p class="calibre4">ses gibi... Ve bu seste, büyük sahne orkestrasının bütün perdeleri, bütün</p>

  <p class="calibre4">beste ve ahenk ayrıntıları var. Sanki dramatik</p>

  <p class="calibre4">musikinin bütün kadın kahramanları her biri kendine mahsus ıstırapla kıvranarak, haykırarak, gözümün önünden geçiyorlar. Ben, yangın zifiri ve insan kemiği kokan bu trajedinin içinden bu ezeli facia sembollerine doğru uzanıyorum. Ve onların hepsi Emine'dedir.</p>

  <p class="calibre4">Ne kadar da süzülmüş! Sanki bir usta sanatkarın görülmez eli dün geceden beri, bu yüzü, bu yanakları, uzun bir perhiz ve çileden sonra İsa'nın tasviri önünde dua eden sıtmalı azizelerin yanakları gibi çukurlaştırmıştır.</p>

  <p class="calibre4">Alnına, derin bir düşüncenin asil gölgesi düşmüş. Gerdanı bir kuğunun boynu gibi uzamıştır. İçimden kendi kendime diyorum ki: Seni bu hale getiren felaketi takdis edeceğim geliyor.</p>

  <p class="calibre4">Yanıbaşımda birisi öbürüyle konuşuyor:</p>

  <p class="calibre4">-Harman yerindeki ekinlerden hepsi yanmadı. Acep, geriye kalanlar bir işe yarar mı?</p>

  <p class="calibre4">-Azıcık yanık kokar sanırım.</p>

  <p class="calibre4">-Benim aklıma bir şey geliyor. Bunları bir iyice yıkadıktan sonra döğsek, biraz da kepekle karıştırsak...</p>

  <p class="calibre4">-Eh, ziyan vermez. Şu çoluk çocuğun kursağına bir şey girmiş olur.</p>

  <p class="calibre4">Bütün bu kaygılardan ne kadar uzağım! Artık, mide, kursak diye bir şeyim yok. Yalnız ruhtan, histen, sevgiden ibaret ateş haline girmiş bir düşünceyim ve uçuyorum, uçuyorum ve bu yanmış köyün külleri arasındaki bu küçücük insan kümesi, bana bozulmuş bir yuva kenarında bir karınca birikintisi gibi görünüyor. Ben ve Emine bunların üstünde karşılıklı iki alev parçası gibi uçuyoruz.</p>

  <p class="calibre4">Yanıbaşımdakiler, yeryüzüne ait konuşmalarına devam ediyorlar.</p>

  <p class="calibre4">-Bu akşam, gidecekler galiba... Hepsi aşağıda, ovada toplanıyorlar...</p>

  <p class="calibre4">-Ben de gördüm. Hayvanlarını, yüklerini hep hazır etmişler. Biraz önce kurnandan çadırı kurulmak üzere idi, sonra vazgeçip toplamağa başladılar.</p>

  <p class="calibre4">-Durup ne edecekler ki, onlar da bizim gibi aç kalırlar.</p>

  <p class="calibre4">-Amma da canavar heriflermiş be... Her şeyi silip süpürdüler. Ne üstte, ne altta kodular.</p>

  <p class="calibre4">-Öbür köylerde de böyle mi yaptılar acep?</p>

  <p class="calibre4">-Ne olacak sankim, gitsen sana hayırları mı olur?</p>

  <p class="calibre4">Bir başka ses bahse karışıyor:</p>

  <p class="calibre4">-Git bakalım, bizim Ağaya... sana zırnık verir mi? Aha onun evini yakmadılar. Tahılı, samanı, arpası, hayvanı olduğu gibi duruyor.</p>

  <p class="calibre4">Bak, şimdi görünür mü?</p>

  <p class="calibre4">-Ne etti de başını kurtardı?</p>

  <p class="calibre4">-Öbür sefer gelenler yok mu? İşte, işini onlar yoluna koyuvermişler.</p>

  <p class="calibre4">Onlardan bir kağıt almış, vesika mı, ne diyorlar; onu gösteriverince -Sana ziyanımız olmaz, rahatına bak- diye çekilirlermiş.</p>

  <p class="calibre4">-Bizim İmam da öyle olacak. Meydanda hiç görünmüyor.</p>

  <p class="calibre4">Geçen sefer, o da Salih Ağa'yla beraber gittiydi ya...</p>

  <p class="calibre4">Başka bir anda, beni kudurtmaya yetecek bu sözler karşısında, şimdi tamamıyla kaygısızım. Varsın, işini uydursunlar. Varsın, bu perişan, çıplak ve biçare kalabalık da açlıktan kıvrana kıvrana ölsün. Benim ne yemeğe, ne içmeğe ihtiyacım var. Akşam, karanlık basınca, Emine'yi alıp gideceğim.</p>

  <p class="calibre4">Bir sürünün içinden bir kurt, bir kuzuyu nasıl kapıp giderse öyle alıp gideceğim. Köyün sınırını aşar aşmaz, yanyana bizim hatlara doğru koşacağız. Onu, yorulduğu vakit sırtıma alacağım. O kadar hafiflemiş, o kadar hafiflemiş görünüyor ki, onu, bir kuş gibi taşıyacağımı tahmin ediyorum.</p>

  <p class="calibre4">Eğer bunu yapmayacak olursam iş işten geçecektir. Bu gece, düşman askerleri, gündüzün peyledikleri güzel kızların ve genç kadınların hep üstlerinden geçeceklerdir. Yaptıkları fecaatlar ancak bununla tamam olacaktır. Zira, hiçbir katliam bunsuz yapılmamıştır.</p>

  <p class="calibre4">Yakıp yıkarken hayvanlaşan insanlar, ateşle, talanla teskin edemedikleri kötü hırslarını, nihayet hayvanlığın en yüksek bir ifadesi olan cebri temellükle yatıştırırlar. Zaten, cinayet bundan başka bir şey midir? Bir</p>

  <p class="calibre4">adamın kanına girmek, bir kadının ırzına geçmek, bunlar hemen hemen eş manalı tabirlerdir.</p>

  <p class="calibre4">Ben, şu anda kurban durumunda olmama rağmen bu tabii hadisenin başdöndürücü vahşiliğindeki korkunç sırrı tahlil edebiliyorum. Dememiş miydim ki herkese ve her şeye artık başka bir cepheden bakıyorum. Ademoğullarının içlerindeki uçurum, artık benim gözlerimi karartmıyor. Çünkü, bende medeni insan hassasiyetinden gitgide hiçbir eser kalmıyor. Bütün toplum bağlarından sıyrılmış, bu kuru ve çıplak tabiatın ortasında, bu yarı çıplak insanlar arasında, kovuğundan dışarı atılmış iptidai bir mahluktan hiç farkım kalmadı. Artık, bir an için olsun, içgüdülerimin üstüne çıkıp soyut ve genel fikirler mıntıkasına kadar yükselemiyorum.</p>

  <p class="calibre4">Ancak, cinsiyetimin sesini işitebiliyorum. Bu ölüm ve açlık havası içinde, bu ses, bence bütün ilahi ve akli hakikatlere bedeldir.</p>

  <p class="calibre4">İşte, akşam oluyor. Eşref saat yaklaşıyor. Emine'ye, bir sürü sargılı kadın ve erkek başları arasından hazır mısın? der gibi bakıyorum. Birkaç saattir, hareket hazırlıklarını yapmak için bizden uzaklaşan düşman askerleri gece etrafımızda dolaşmağa başladılar. Genç dişilere sataşıyorlar ve sağdan soldan söz atıyorlar:</p>

  <p class="calibre4">-Kız, gel sana yiyecek vereyim.</p>

  <p class="calibre4">-Pişt, pişt, yeşil gözlü, bana bak.</p>

  <p class="calibre4">-Başını çevirme öyle. Bana kızgın mısın? Ne yaptım ben sana?</p>

  <p class="calibre4">-Bırakmam seni. Seni alıp Atina'ya götüreceğim.</p>

  <p class="calibre4">-Beni, istemezsen, seni kumandanın yanına götürüveririm. O sana para verir, yiyecek, giyecek verir. Bak, bak ayakların çıplak, onlara güzel kunduralar istemez misin?</p>

  <p class="calibre4">Yavaş yavaş bu dil şakaları el ve ayak şakalarına çevriliyor. Zavallı kadıncağızlar, zavallı kızcağızlar yegane korunma çaresini birbirine sokulmakta buluyorlar. Sokuldukça sıkışıyorlar. Adeta, kocaman, yekpare bir cisim haline girdiler.</p>

  <p class="calibre4">İçlerinden bir tanesine bir el uzandı, bir ayak dürttü mü, hepsi birden bir çığlık koparıyor. O vakit askerler azıyor:</p>

  <p class="calibre4">-Al sana, al sana. İşte şimdi bağırın.</p>

  <p class="calibre4">Ve çığlıklar yürek parçalayıcı bir raddeye çıkıyor.</p>

  <p class="calibre4">İçlerinden bir tanesi, vahşi bir şaka yaptı:</p>

  <p class="calibre4">-Şimdi, etrafınıza evleri yaktığımız eczalardan dökeceğiz ve onu ateşleyeceğiz. Hepiniz bir arada cayır cayır yanacaksınız. Lakin hepinizin birden öldüğünüzü istemeyiz. Hele güzel, genç kadınları mutlaka kurtarmak isteriz. Bunlardan arzu eden kalabalığın içinden ayrılsın çıksın...</p>

  <p class="calibre4">Şimdiden ölüm kokan bir sükut bu şakaya cevap verdi. O ana kadar, hep elleri kuşağında, ayakta duran küçük İsmail'in dizlerinin bağı çözülüp bulunduğu noktaya düştü. Zeynep Kadın teranesini boğuk bir</p>

  <p class="calibre4">sesle tekrar etti:</p>

  <p class="calibre4">-Donguzlar, donguzlar...</p>

  <p class="calibre4">-Hey donguz, bu kızlar senin neyin oluyor.</p>

  <p class="calibre4">-Elinin körü oluyor.</p>

  <p class="calibre4">-Ne dedin? Ne dedin?</p>

  <p class="calibre4">Zeynep Kadın'ı bir iyi pataklamağa başladılar.</p>

  <p class="calibre4">Ben atıldım:</p>

  <p class="calibre4">-Ne yapıyorsunuz? Kadıncağızı öldürecek misiniz?</p>

  <p class="calibre4">-Vire otur yerine be. Sen ne karışıyorsun?</p>

  <p class="calibre4">Ve bir dipçik darbesi beni yerime oturttu.</p>

  <p class="calibre4">Alacakaranlık, bu facianın üstüne yavaş yavaş bir kara tül perde gibi iniyor. Çehreler gitgide siliniyor. Lakin, ben her başımı yana çevirişimde, beş on kafa ötede, Emine'nin bana dönmüş yüzünü hala görebiliyorum.</p>

  <p class="calibre4">Gerçi; bu yüzün bütün çizgileri erimiş, geceleri bahçelerde görülen iri çiçekler gibi anonim olmuştur. Ama, ben gene ne demek istediğini hissediyorum ve yanına yaklaşıp konuşmak için karanlığın biraz daha koyulaşmasını bekliyorum.</p>

  <p class="calibre4">Fakat, işte ikinci bir çığlık. Nedir? Ne oluyor? demeğe kalmadı, kümemizden bir parçanın, bir vücuttan bir uzuv gibi zorla koparılarak, sürüklendiğini gördüm.</p>

  <p class="calibre4">O nokta, bir alabora oldu, bir toza dumana karıştı. Bu,</p>

  <p class="calibre4">Emine'nin ve görümcelerinin bulunduğu nokta idi. Kadınların arkasından bir yılan gibi yerde sürünerek uzandım. Sesimi mümkün olduğu kadar alçaltarak:</p>

  <p class="calibre4">-Emine, ayağa kalkmadan benim gibi sürünerek hemen arkaya doğru çekil. Erkeklerin arasına katıl. Fakat yavaş yavaş... ha şöyle, ha şöyle...</p>

  <p class="calibre4">Emine ayağa kalkmadan benim gibi sürünerek hemen adım adım geri çekildi. Düşmanın alıp götürdüğü Mehmet Ali'nin kız kardeşlerinden biridir. Gecenin içinde gittikçe uzaklaşan feryatları işitiliyor. Biz tam kümenin ortasına sokulup duruyoruz. Emine'nin kulağına fısıldıyorum:</p>

  <p class="calibre4">-Şimdi benim yanım sıra gel, sakın başını kaldırayım; belini doğrultayım deme. Daima böyle, yerde sürüne sürüne...</p>

  <p class="calibre4">Köylülerden birkaçının bize eğilip baktığını hissediyorum. Fakat, herkes hayret ve dehşetten o kadar donmuştu ki, kimsenin kimseye dikkat edecek hali kalmamıştı. Şu dakikada, ben Emine ile sarmaş dolaş yatsam gene kimsenin umurunda olmayacaktır.</p>

  <p class="calibre4">Emine ile uzun bir müddet omuz omuza dayanıp soluk aldık. Biraz da etrafı dinliyorum. Sürü, kendi içinden kurbanını verdikten</p>

  <p class="calibre4">sonra bir zaman sessiz ve hareketsiz kaldı.</p>

  <p class="calibre4">Hatta Zeynep Kadın bile susmuştu. Ama, askerler gene aynı taarruz noktasından sataşmaya başladılar. Gene, yarı tehdit yarı şaka konuşma sesleri:</p>

  <p class="calibre4">-Ne ağlıyorsun? O alıp götürdükleri senin kardeşin miydi? Ona bir fenalık yapmayacaklar ki... Gel, istersen, seni onun yanına götüreyim.</p>

  <p class="calibre4">Köylüler tarafından çıt yok. Bu sözleri, öbür taraftan, kahkahalar, iğrenç ve vahşi kahkahalar izliyor. Sonra gene bir homurtu, bir fısıltı... Elli, altmış kişilik bir insan kümesinin can korkusundan solumaları ve gece... ve nerede başlayıp nerede biteceği bilinmeyen bir gece... Emine'ye:</p>

  <p class="calibre4">-Biraz daha uzaklaşalım; dedim.</p>

  <p class="calibre4">Ve daha yavaş sesle, ağzımı kulağına yaklaştırarak ona niyetimi bildiriyorum:</p>

  <p class="calibre4">-Şimdi böyle, sürüne sürüne, kalabalığın öbür tarafına çıktık mı iş kolay, mezarlığa gider saklanırız. Ama kalabalığın arasından çıktıktan sonra da gene böyle yürüyeceğiz.</p>

  <p class="calibre4">Emine hiç cevap vermiyor. Fakat, bütün dediklerimi sessizce yapıyor.</p>

  <p class="calibre4">Baştan başa keçi ve teke kokan bu kalabalık iki ağıl hayvanı gibi burun buruna fısıldaşarak yüzükoyun yürümemizde hiçbir acayiplik sezmiyor.</p>

  <p class="calibre4">Sanki, ezelden beri hep böyle yürümeye alışmışız gibi... Yalnız, dipçiğin çarptığı omuzbaşım dehşetle sızlıyor.</p>

  <p class="calibre4">-Biraz dur Emine.</p>

  <p class="calibre4">Son çemberi yarıp çıkmak üzereyiz. Fakat, bende şimdiden takat kalmadı. Dipçik darbesiyle sızlayan sol yanıma dayanarak ilerlemekte hayli azap çekiyorum. Emine benim medium'um gibi olduğu yerde kıpırdamadan kalıyor. Bu sırada, düşman askerleri ikinci bir kurbana pençe salmış olacaklar ki, bir çığlık daha kopuyor. Bu sefer gürültünün içine birtakım erkek sesleri de karışıyor. Bizim bıraktığımız noktada bir kızılca kıyamet kopuyor. Bir boğuşma, bir didişme... ve havada kamçılar şaklıyor. Halk, iki zıt çekişin etkisi altında bir kitle gibi bir öne bir arkaya çalkalandı.</p>

  <p class="calibre4">Kitleden büsbütün ayrılıp çeşitli yönlerde kaçanlar oldu.</p>

  <p class="calibre4">Emine'ye dedim ki:</p>

  <p class="calibre4">-Şimdi tam fırsat: Haydi kalk. Biz de kaçalım.</p>

  <p class="calibre4">Emine ile ben, taş yığınlarının, devrilmiş kazık veya araba tekerleklerinin ve daha başka yıkıntıların üstünden atlayarak, koşmağa başladık. Tam bu sırada, havada kurşunların vızladığını işittik. Emine:</p>

  <p class="calibre4">-Amanın bize atirler, diyecek oldu. Ben elimle ağzını kapadım.</p>

  <p class="calibre4">-Sus, sus. Hemen şu duvarın arkasına saklanalım.</p>

  <p class="calibre4">Yanan evlerden birinin sıcak külleri içine atlıyoruz ve kerpiçinin samanları henüz tütmekte olan bir duvar artığını kendimize siper yapıyoruz. Tamamıyla bana yaslanmış duran Emine'nin kalbi küt küt atıyor:</p>

  <p class="calibre4">-Bu kadar korkma, bu kadar korkmak iyi değildir. Sonra ne yapacağımızı şaşırırız.</p>

  <p class="calibre4">Fakat silah sesleri devam ediyor ve halk bağrışarak kaçışıyor. Gecenin içinde birçok ayak sesleri pat pat sağa sola, yana arkaya dağılıyor, yaklaşıp uzaklaşıyor.</p>

  <p class="calibre4">-Emine, ha bir gayret daha, dedim. Bizim evin dirseğini dönüp karşıki yokuşu tuttuk mu, soluğu mezarlığın içinde alırız.</p>

  <p class="calibre4">Gene düşe kalka koşmaya başladık. Bize, düşman askerleri kaçan köylülerin arkasından kovalıyor gibi geliyor. Bunların her biri delice her yana kurşunlar yağdırıp duruyor.</p>

  <p class="calibre4">Birden Emine'nin sendelediğini hissettim. Benim -Ne var? Ne oldu? diye sormamla, onun: -Vuruldum demesine vakit kalmadı, ben de, sağ böğrümde tuhaf bir darbe duydum. Fakat, dişlerimi sıkıp belli etmeden ve sendeleyen kızı elinden kavrayıp, yarı sürükler, yarı taşırcasına ileriye götürdüm.</p>

  <p class="calibre4">Bizim evin dirseğini nasıl geçtik? Mezarlığın yolunu nasıl tırmandık? Bilmiyorum. İkimiz birden mezar taşlarının arasına düştüğümüz vakit, artık ne bende, ne onda kıpırdayacak mecal kalmıştı. Emine:</p>

  <p class="calibre4">-Ben bittim, dedi.</p>

  <p class="calibre4">-Nerede bakayım yaran, nerede?</p>

  <p class="calibre4">Emine sol kalçasını gösterdi.</p>

  <p class="calibre4">Elimi kalçasının üstünde gezdirir gezdirmez elimin kana</p>

  <p class="calibre4">bulandığını hissettim. Benim de böğrümden bir ince sızıntı</p>

  <p class="calibre4">ta bacağıma kadar akıyor. Ne yapacağımı şaşırmış bir halde,</p>

  <p class="calibre4">bir süre Emine'nin yüzüne bakakaldım. Sonra, birden aklıma, üst gömleğimi</p>

  <p class="calibre4">yırtıp ona ve kendime şimdilik bir sargı</p>

  <p class="calibre4">yapmak fikri geldi. Önce, bin zahmetle ceketimi çıkardım.</p>

  <p class="calibre4">Emine'ye:</p>

  <p class="calibre4">-Şu gömleğimi de sen çıkar.:. dedim.</p>

  <p class="calibre4">Gömleğin bir ucundan ben, bir ucundan da o tuttu. İkiye ayırdık, bir parçasını uzunlama katladık ve gene bir ucundan o, bir ucundan ben tutarak yaralı kalçaya sardık.</p>

  <p class="calibre4">Emine yaslandığı yerden davrandı:</p>

  <p class="calibre4">-Ne! Sen de mi vuruldun? diye haykırdı.</p>

  <p class="calibre4">Bu ses bana umulmaz bir güç verdi:</p>

  <p class="calibre4">-O kadar ağır bir şey değil. Bir kurşun, sağ böğrümü çizip geçmiş olacak. Ama biraz kanıyor, dedim.</p>

  <p class="calibre4">Emine bir hemşire şefkatiyle, karanlığın içinden, ellerini bana doğru uzattı.</p>

  <p class="calibre4">Gerçi ne yapacağını bilmiyordu. Gerçi, bu eller benim vücudumun üzerinde boş yere dolaşıyordu. Gerçi onlarda, ne bir İstanbul hanımının ellerindeki beyazlık ve yumuşaklık vardı, ne de bir zambak gibi güzel kokulu idiler.</p>

  <p class="calibre4">Fakat, kana bulanmış toprak içinden bana doğru uzunan bu katı, sert derili, beceriksiz eller ölümle dirim arasında bulunduğumuz şu anda, bana bütün acılarımı unutturmuş, bedenimi kasıp kavurmakta olan hummaya bir uhrevi zevk vermişti. Gözlerimi kapayıp bir serin rüyaya daldım.</p>

  <p class="calibre4">Bu rüyada, Türk köylüsü ile, Türk entelektüeli arasındaki acıklı davadan hiçbir eser kalmadığını gördüm. Emine'nin bir ağaç dalına benzeyen kolları benimle o husumet ve ilgisizlik dünyası arasında kalın ve sağlam bir bağdı. Köyde geçirdiğim iki üç yıllık zaman içinde, bana bir cehennem azabı çektiren bütün tiksintilerim, öfkelerim, gayızlarım, isyanlarım, umutsuzluklarım sağ böğrümdeki yaradan sızan kanlarla beraber akıp gidiyor. Sanki içimin ufuneti patlayıp bu delikten boşalıyor gibi... Öyle bir rahatlık, öyle bir rahatlık hissediyorum ki... Emine'ye:</p>

  <p class="calibre4">-Bırak beni, başımı biraz dizine koyayım, dedim.</p>

  <p class="calibre4">İsmail'in karısı biraz irkilir gibi mi oldu bilmiyorum. Fakat, ben onun cevabını beklemeden başımı dizleri üstüne bıraktım.</p>

  <p class="calibre4">Uzaktan uzağa gelen katliam gürültüleri kulaklarımdaki sıtma uğultularıyla karışıyor. Nice zamandan beri bu kadar rahatlık ve sükun hissettiğimi bilmiyorum. Meğer, bir cadı kazanı gibi kaynayan kafamın biricik ihtiyacı böyle bir dize yaslanmaktan ibaretmiş. Kaç yıldır, evet kaç yıldır, annemin dizleri toprağın altında çürümeğe gittiği günden beri hiç bunun kadar yumuşak bir yastık bulamamıştım.</p>

  <p class="calibre4">Emine, yaramın üstüne, gömleğimin parçasını katlayıp koydu. Daha önce yırttığı kenarıyla da gövdeme sarıp bağladı. Sonra çıkardığım ceketimle sırtımı örttü.</p>

  <p class="calibre4">-Biraz uyuyayım, şafağa doğru yola çıkarız. Tanyeri ağarmaya başlarken beni mutlaka uyandır, dedim.</p>

  <p class="calibre4">Emine, dediğim gibi yaptı. Fakat ben kalkacak halde miyim? Koynumdan defterimi ve cebimden kalemimi çıkardım.</p>

  <p class="calibre4">Sabahın alacakaranlığında şu son sayfaları bin zahmetle ve yalnız sıtma ateşinin verdiği insan gücünden üstün bir kudrete dayanarak yazıyorum:</p>

  <p class="calibre4">Şu yazıyorum kelimesine geldikten sonra artık en son sözümü bitirmiş olduğuma hükmetmiştim. Meğer, asıl facia bundan sonra başlıyormuş.</p>

  <p class="calibre4">Emine'ye:</p>

  <p class="calibre4">-Kalk, dedim.</p>

  <p class="calibre4">Bir türlü yerinden kımıldayamadı. Sol bacağı hiçbir hareket yapacak halde değildi. Yavrucak, ne kadar gayret ettiyse olmadı.</p>

  <p class="calibre4">-Davranamirim; davranamirim, diye inliyordu.</p>

  <p class="calibre4">Bize, gene yalnız yol göründü. Bu defteri Emine'ye teslim edip tek başıma, yarı aç, yarı çıplak ve böğrümden kanım sızarak bitmez tükenmez uzaklara doğru yürüyeceğim.</p>

  <p class="calibre7">SON</p>

  <h1 class="calibre1" id="sigil_toc_id_8">TÜRK EDEBİYATINDA YABAN</h1>

  <p class="calibre4">YABAN'ın yayımlanışından hemen sonra, Hakimiyet-i Milliye gazetesinin sanat sütununda Reşat Nuri Güntekin, romanın etkisinden hala kurtulamadığını belirttiği yazısında, Yakup Kadri'yi büyük bir haileci (tragedya yazarı) olarak selamlar. Ona göre, romancının gözlemi doğrudur. Bununla da kalmaz, Yakup Kadri'nin, nedenlerine değinerek sergilediği, ama çözüm önermediği sorunun, halkı kurtarmanın yolunun ne olduğunu açıklar. Çalıkuşu yazarının bu ilginç yazısını, bu nedenle olduğu gibi alıyoruz:</p>

  <p class="calibre4">Yakup Kadri Bey'in bir romanı kimseyi lakayit bırakamaz. O sanat veya zevk kaidelerini mevzuun kendinde vücude getirdiği emsalsiz heyecana serbestçe feda edebilir. Biz de bu kaideleri onunla birlikte unuturuz. Çünkü bizi, kitaplarının daha ilk sahifesinden elimizden tutarak, sanatın ve zevkin müdahalesine tahammülü olmayan canlı, özlü, hayatın uğultuları ile dolu bir aleme götürür. Ve son sahifeyi kapadıktan sonra da o alemin füsunundan kurtulamaz, içinde yaşamakta, muztarip olmakta devam ederiz.</p>

  <p class="calibre4">Bilhassa muztarip olmakta. Zira Yakup Kadri Bey'de, hayat telakkilerinin belki en necibini teşkil eden bir hassa vardır ki, o da faciayı görmek, duymak ve hissettirmek hassasıdır. Yunan hailesi zamanımızda da mergup olsaydı Yakup Kadri Bey bu edebi tarzı Aeschylos'un yükselttiği mertebeye kadar çıkarırdı. Kendisinde haile hassasının en kudretli şeklini taşıyan Yakup Kadri Bey, onu edebiyata nakletmekle her saha ve mevzuda heyecandan ibaret olması lazım gelen bu edebiyata müstesna bir unsur getiriyor. Bu itibarla Yakup Kadri Bey'e büyük bir haileci diyebiliriz.</p>

  <p class="calibre4">Bunları geçenlerde çıkan eserinde, Yaban'da her zamandan ziyade hissettim. Memleketimin en nazik davalarından birini deştiği</p>

  <p class="calibre4">için mi beni en hassas tarafımdan vurdu, bilmiyorum, fakat diyebilirim ki Yakup Kadri Bey'in, sanat kaidelerine göre en itinasız yazılmış heyecan ve teesürü hasıl etti. Bunu herhalde müellifin müstesna teheyyüc ve teessür hassasına medyunum. Aferin o edibe ki basit, hatta müptezel tehyiç vasıtalarıyle, sırf kendi hassasiyetinin zenginliği sayesinde, hiddet veya nefret uyandırması icap eden mevzuları bile şefkat, sevgi, fedakarlık ihtiyacı gibi ruhi haletler yaratıcı birer ahlaki kıymet seviyesine çıkarır.</p>

  <p class="calibre4">Orta Anadolu'nun küçük bir köyüne yerleşmeğe gelen malul bir ihtiyat zabiti, o köyde evvela bir infisah unsuru şeklinde görünür:</p>

  <p class="calibre4">Ekmeğini toprağın haşin ellerinden lokma lokma koparan insanlara adalet, aşk, şefkat ve samimiyet gibi medeniyet unsurlarından bahsetmek o insanları ihtiyaç ve itiyatlarının alemi dışında bir aleme götürmek istemektir ki, bunun ilk doğuracağı his, husumettir.</p>

  <p class="calibre4">Genç zabit tenevvür etmiş her Türk'ün ifa eylemek istediği ve ekseriya edemediği bir vazifeyi deruhte etmiş bulunuyor. Filhakika bu vazifenin memleketimize karşı görülecek vazifelerin en kudsisi olduğunu anlamamış hemen hiçbir Türk yoktur; fakat en çoğu bunu, tahakkuku imkansız bir hayal gibi senelerce sayıklamıştır. İşte,</p>

  <p class="calibre4">Yakup Kadri Bey'in kahramanı hayallerini, mefkurelerini tahakkuk ettiren Türklerden biridir.</p>

  <p class="calibre4">Onun azmine müstesna bir kıymet veren de karşılaştığı mukavemettir. Vatanın en derin yerlerinde vatansızlık bulmak, yurdun esas unsurlarından yurda karşı bir nevi yabancılık görmek: Acı, fakat münevverin tatması lazımgelen bir müşahededir. O, bu sayede, memleketin muhtelif kuvvetleri ne suretle tevezzü ettiğini, manevi kudretinin, maddi servetinin nerelerde bulunduğunu, hangisine ne zaman ve ne münasebetle müracaat edilebileceğini öğrenir. Yoksa fikri veya ahlaki kıymetler aynı nisbette her tarafta dağılmış bulunsa bugün yalnız milli davalar değil, beşeriyet davası bile halledilmiş bulunurdu.</p>

  <p class="calibre4">Bu suretle muazzam bir husumet duvarına çarpmış olan genç zabit girdiği muhitin düşmanlığını iki suretle celbeder. Evvela bir şehirli, köylülere yabancı, hülasa bir Yaban olduğu, sonra memleket, adalet sevgisi telkin etmek istediği için. Fakat o, bilmiyor ki, yegane kusuru düştüğü muhitin itiyatlarını bozmuş olmaktır ki, bunu hiçbir muhit affetmez. Diğer bir hatası da köylülere akıl lisanı ile hitap etmek istemesidir: Ancak öyle necibane bir hata ki, memleketini, onun fikri, ahlaki, bedii kıymetlerini sevenlerin hepsi düşer. Halbuki aynı köylülerin içinden onları kurtarmak azmiyle çıkacak olan herhangi bir fert, hemşerilerini zorla, fikirlerini sormaksızın kurtarmaktan başka yol olmadığını görür, bilirdi.</p>

  <p class="calibre4">Bunu, Yakup Kadri Bey'in de bildiğine şüphe yoktur. Maksadı, yakın tarihimizin en mühim bir zamanını, davalarımızın en can alacak safhasını kaydetmek olmuş ve bunu, müstesna bir muvaffakiyetle yapmıştır. Bu cesurane kitap elem ve hüzünle fakat ümidi kırmak değil, bilakis kuvvetlendiren bir elemle, memleketi daha çok sevdiren bir hüzünle doludur. Aradan kırk sekiz saat geçtiği halde kendi hesabıma hala bu hüznün tesiri altındayım. Memleket aşkı bu kadar kuvvetli mi idi ki onu, en korkunç müşahedeler bile soğutmak değil, teşdit ediyor? Sevginin son hududuna vardığımızı zannettiğimiz vakit, onu daha ileri götürmek mümkün olduğunu keşfediyoruz. Yakup Kadri Bey'in kitabını okuduktan sonra memleketimi bir kat daha sevdim.</p>

  <p class="calibre4">Yakup Kadri Bey biliyor mu ki, Yaban, şaheseridir? Ona bu kitabı yazdıran his teessür mü, şefkat mı, vatan aşkı mı, insan düşmanlığı mı, söyliyemem. Fakat söyliyebileceğim bir şey varsa o da Türklerin bu kitabı, her Türk'ün ezberlemesi icap eden bir kitap,</p>

  <p class="calibre4">Türk edebiyatında müstesna bir yer tutacak bir eser olduğuna inanmaları lüzumudur.</p>

  <p class="calibre4">Kadro dergisinde çıkan yazılarda da, Yabana getirdiği tez açısından sahip çıkılır. Kalkınma ve çağdaş uygarlığa ulaşma savaşında romanda anlatılanlar veri kabul edilir. Ta-Hay imzasıyla yayımlanan (s. 15, Mart 1933) yazının başına konan not, Kadro'nun tutumunu açıklar. Kimi bölümlerini seçtiğim yazıda ise halktan uzak düşmüş aydınlar eleştirilir:</p>
</body>
</html>
