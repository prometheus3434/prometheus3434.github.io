<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>kitap-5</title>
    <meta http-equiv="Content-Type" content="text/html; charset=utf-8" />
  

</head>
  <body id="kitap" xml:lang="tr-TR">
		<div>
			<p></p>
			<p id="toc_marker-1"><st c="0">Giriş</st></p>
			<p xml:lang="en-GB"><span xml:lang="tr-TR"><st c="6">Virginia Woolf’a, onun felsefesine, felsefesini kavrayabilmek adına yaşamındaki belirli detaylara ve kırılma noktalarına, ardında bıraktığı, farklı türde onca yazınsal esere eğilmeden, onu zihnimizin içerisinde ağırlamadan önce; ona onun capcanlı, duru, şiirsel dili ile merhaba diyebilmek adına, bir an için gözlerimizi kapatıp, onu entelektüel bir çevre içinde açmış, kendi zamanını çok erken yaşlarda anlama fırsatı bulmuş, kendi zamanını sindirmiş ve kaçınılmaz olarak onu aşmış, kendi kendisini eğitmiş, oluşturmuş, kendi toprağını karmış, “kırmızı taçyapraklı bir gülhatmisi” olarak düşünelim. </st><st c="607">Bu düşüncede fazlaca duraklamadan, çiçeğimizi imgelemeye devam ederek, onun üzerine konan iri bir beyazmelek ya da bir amiral kelebeği görmeye çalışalım. </st><st c="761">Yakınımızda olmayan sardunyaların, eğreltiotlarının yalnızca kokularını duymaya çalışalım. </st><st c="852">Dilediği an, dilediği yerde, mesela yüksek tavanlı odaların, püsküllü brokar perdelerin, duvarların arasından geçebilen, yeri geldiğinde uçabilen, fırfırlar, farbelalar, melon şapkalar, büyük akçaağaçlar arasında gezinen kahverengi benekli kır bir atın gözlerinde açsın çiçeğimiz ya da üzerine konan kelebeklerin kendisi olsun dilediğinde. </st><st c="1192">Varlığında güzelliğin sıcaklığını taşıyan her şey, düşüncelerimizi aydınlatsın. </st><st c="1272">Elinizde tuttuğunuz bu kitapla, güzel bir çiçeğe yönelmiş bu felsefi yolculuk boyunca, Virginia’nın, felsefi düşüncenin bizim körlüğümüz olabileceği ve “yaşam bir an için dibe çöktüğünde, yaşantının erişebilecekleri sınırsız göründüğünde” yaşamın kendisini deneyimlemekten, onu görmekten alıkoyabileceği endişesini boşa çıkaralım.</st></span></p>
			<p xml:lang="en-GB"><span xml:lang="tr-TR"><st c="1602">Şiirselliğine ve doğru bilginin varlığı problemi konusundaki tedirginliğine değindiğimize ve onu en çok ve ilkönce bu gözle görmeyi tercih ettiğimize göre, onun bilerek ve isteyerek, birbirlerinden çok aykırı olabilen parçalara ayırdığı “kendiliği”nden diğer tüm yönleri ile bahsetmeye başlayabiliriz. </st><st c="1905">Evet, yeniden üzerinde duralım, onun felsefesinin izini, eleştiri ve denemeleri üzerinde değil, fakat çoğunlukla en şiirsel, en deneysel çalışmaları üzerinde, belki hemen her satırda, onun varoluşunun ve varoluşa bakışının pırıltılarını içeren diyaloglarda bulabiliriz.</st></span></p>
			<p xml:lang="en-GB"><span xml:lang="tr-TR"><st c="2174">Woolf, varoluşu, felsefenin alanına girmemeye çalışarak, izlenimlerini özenle, felsefi bir disiplinle ayrıştırıp yazarak elde ettiği o özgün, sade ritimle ya da bazen adeta düzyazı görünümündeki lirik bir şiirle ya da içimizde kendiliğinden çalan yumuşacık bir müzikle resmederek sorgular. </st><st c="2465">Bu sorgulamalar çoksesli bir müziği anıştırır. </st><st c="2512">Seslerle resim yapılabilir, duyu algıları bir şarkı gibi duyulabilir, duygular birbirini ısırabilir ve biri diğerini tekmeleyebilir (bu söz oyunlarının –duyguların birbirini ısırması veya tekmelemesinin– onun kurgusal metinlerinden değil, fakat ciddiyetle yazdığı denemelerinden alıntılandığını belirtelim).</st></span></p>
		</div>
	<div id="charCountTotal" value="2819"></div></body>
</html>
