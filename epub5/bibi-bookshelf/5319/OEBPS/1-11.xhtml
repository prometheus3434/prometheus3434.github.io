<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>1-11</title>
    <meta name="Adept.resource" value="urn:uuid:ddb527e9-c416-4923-8c52-00525c255038"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body id="x1" xml:lang="tr-TR" class="calibre">
		<div class="basic-text-frame">
			<p class="split" xml:lang="en-GB">  </p>
			<p class="anabaslik" id="_idParaDest-11" xml:lang="en-GB">İkinci ders: Yasını tutacaksın  </p>
			<p class="spot" xml:lang="en-US-POSIX">“İki göktaşı gibiydik. Birbirine çarparak   </p>
			<p class="spot" xml:lang="en-US-POSIX">parçalanmaya hazırlanan iki göktaşı.”  </p>
			<p class="paragraf1">  </p>
			<p class="paragraf">Sonraki ders için evden çıkarken kocama ne yalan uyduracağım derdi hafta boyu kafamı kurcalamıştı. Her adımımı gözleyen kıskanç bir tip değildi, fakat düzenli olarak cumartesileri, hem de sabahın köründe yollara düşmem kuşkusuz ilgisini çekecekti. Yeniden spora gideceğimi söyleyemezdim, zira arka arkaya iki hafta, hiçbir yere varmayan bir bantta yürümeyeceğimi, bir sonraki ziyaret için en az iki ay bekleyeceğimi bilecek kadar tanırdı beni. Sağlam vücuda en az sağlam kafa kadar boş verdiğimin de farkındaydı. Kara kara ne kıtır atacağımı düşünürken, çalıştığı şirket imdadıma yetişti. Şirket yeniden yapılanıyordu ve zaten bir süredir seminer manyağı edilen bölüm şeflerinin, ay boyunca cumartesileri, Silivri’de özel bir eğitime tabi tutulması gerekecekti. Beş karış suratla gelip bu elim haberi verdiğinde, “Sayılı gün çabuk geçer” deyip teselli etim onu. Fakat kendimden biliyordum, geçmiyordu Allah’ın belaları.   </p>
			<p class="paragraf1">  </p>
			<p class="paragraf">Cumartesi günü kocamı yolcu ettikten sonra, saat onda MİM’de olacak şekilde evden çıktım. Sefaletimi büsbütün mimleyebilmem için şarttı bu. Niyetim, bekleme odası arkadaşıma yetişip azıcık konuşmaktı. Hem giderayak tadını kaçırdığım Gönül’ün gönlünü almak istiyor, hem de derslerle ilgili birkaç soru sorup meraklarımı gidermeyi kuruyordum. Neticede benden daha tecrübeliydi. Bütün bu acayipliklerin işe yarayıp yaramadığını söyleyebilirdi. Açıkçası, onun sakınmadan kendini anlatmasını da sevmiştim. Belki yine öyle konuşur, içimde “Sandığın kadar yalnız değilsin Feribe” hisleri yeşertirdi.   </p>
			<p class="paragraf">Ne var ki geçen hafta onun önünü tıkayan İstanbul trafiği bu defa aynı numarayı bana çekmişti. Soluk soluğa bekleme salonuna vardığımda saat onu yirmi geçiyor ve içeride sadece bizim abus suratlı oturuyordu.   </p>
			<p class="paragraf">“Günaydın” dedim.  </p>
			<p class="paragraf">Dişlerinin arasından güçbela sökülen bir günaydın lütfederken, beni gördüğüne sevinmediğini gizlemeye lüzum duymadı. Yerime oturdum, ama bu kez “aynı odada değiliz ki” oyununu oynamak istemiyordum.   </p>
			<p class="paragraf">“Bir şey soracağım. Bu dersler işe yarıyor mu sahiden?”  </p>
			<p class="paragraf">“Konuşkan biri olmadığımı geçen hafta söylemiştim diye hatırlıyorum.”  </p>
			<p class="paragraf">“Ben de öyle hatırlıyorum, ama Gönül gitmiş. Çaresiz sorularımı size soracağım.”  </p>
			<p class="paragraf">“Gönül de kim?”  </p>
			<p class="paragraf">“Selma yani. Gönül isminde bir arkadaşıma çok benziyor, bu yüzden ona böyle sesleniyorum.”  </p>
			<p class="paragraf">“Haa, bırakın o çocuk hırsınızı Allah aşkınıza!”  </p>
			<p class="paragraf">“Size de anlattı demek hikâyesini?”  </p>
			<p class="paragraf">“Gevezenin teki.”  </p>
			<p class="paragraf">“Neden hoşlanmıyorsunuz ondan?”  </p>
			<p class="paragraf">“Neden hoşlanayım? Zavallı bir sabiyi anasından babasından ayırıp satmış. Üstelik bir de hemşire olacak!”  </p>
			<p class="paragraf">“Hemşireliğinin konuyla ne alakası var?”  </p>
			<p class="paragraf">“İnsanın hiç değilse yaptığı işe karşı sorumluluğu olmalı.”  </p>
			<p class="paragraf">“Anlamadım?”  </p>
			<p class="paragraf">“Mesela siz ne iş yapıyorsunuz?”  </p>
			<p class="paragraf">“Abesle iştigal ediyorum.”  </p>
			<p class="paragraf">“Yani?”  </p>
			<p class="paragraf">“Bankacıyım.”  </p>
			<p class="paragraf">“Şimdi ben kalkıp sizin bankayı dolandırsam bu suç. Ama siz dolandırsanız daha büyük suç.”  </p>
			<p class="paragraf">“Eee?”  </p>
			<p class="paragraf">“O kadın kendi bankasını dolandırmış.”  </p>
			<p class="paragraf">“İlginç bir bakış açısı.”  </p>
			<p class="paragraf">“Olabilir. Şimdi izin verirseniz biraz uyuyacağım.”  </p>
			<p class="paragraf">Şaka yaptığını düşünmeme fırsat bırakmadan gözlerini kapadı. Hayır, elbette uyumuyordu, fakat benimle daha fazla muhatap olmamak için bu zarif yolu seçmekte beis görmemişti. Abus suratlı olduğu kadar küstahtı da! Gerçek bir meşe odunu! Lakin yöntemi işe yaradı; çaresiz, sesimi kestim. Soracağım bütün sorular kursağımda kaldı. Gözlerini yarım yarım aralayıp kapısının üzerindeki ampulü kolladığını fark ettiysem de yüzlemedim. Gıcık şey, istemiyorsa konuşmasındı. Kifayetsiz sohbetinin meraklısı değildim.  </p>
			<p class="paragraf">Biraz sonra ışıklarımız yandı ve birbirimize tek kelime etmeden doğruca sınıflarımıza geçtik.   </p>
			<p class="paragraf">Karanlıkta el yordamıyla sandalyemi bulup üzerine yerleştim. Ders geçen seferki saatinde başlarsa, çok beklemeyeceğimi düşünüp rahatlamaya çalıştıysam da nefesimin daralmasını engelleyemedim. Masadaki kulaklığı taktıktan sonra gözlerimi kapayıp, karanlık bir kabinde değil; akşam güneşiyle ısınan bir otel odasında olduğumu hayal etmeyi denedim.   </p>
			<p class="paragraf"><span class="charoverride4">Bembeyaz çarşafların üzerine kendimi sakınmadan uzanmıştım. Arkamda, yanımda, bir bedenin diğeriyle kurabileceği en müstehcen mesafede durmuş, bana sıkıca sarılmıştı. Omzumun üzerinden ona bakıyordum. Kendinden başka hiç kimseye benzemiyordu. İçimde usul usul gidip geliyor, aralık ağzında sakladıklarını, dünyanın en güzel kirpikleriyle fısıldıyordu. İki göktaşı gibiydik. Birbirine çarparak parçalanmaya hazırlanan iki göktaşı.   </span></p>
			<p class="paragraf"><span class="charoverride4">Bu bir hayal değil, hatıraydı. Hafta boyunca hatırladıklarımdan sadece biri.  </span></p>
			<p class="paragraf"><span class="charoverride4">Parçalanırken, uzanıp çenesindeki minik beni öpmüştüm. Bende kendimi görüp ürkmüştüm. Pencereden bir tıkırtı gelmişti, başımı kaldırıp bakmıştım. Pervaza konan vakanüvis serçeler bizi izliyor, günahımızı gizli bir yerlere kaydediyordu. Kalbimin bir yanı sevinçle kanat çırpıyor, bir yanı şiddetle acıyordu.  </span></p>
			<p class="paragraf">Annemin “Merhaba” diyen, baskın basanındır sesiyle kendime geldim. Bu hikâyeyi bilse beni asla affetmezdi. Bu yüzden, yasak bir hatıranın ortasında onun sesine toslayınca içim burkuldu biraz. Keşke sevdiklerimiz bizi bütün hatalarımıza, her şeye rağmen, daima sevebilseydi...   </p>
			<p class="paragraf">“İkinci dersimize hoş geldin Feribe.”   </p>
			<p class="paragraf">Önümde uzayıp giden karanlığa bakarak, az evvelki kabahatimden uzaklaşmak için bahane arar gibi, “Sizi neden göremiyorum?” diye sordum.   </p>
			<p class="paragraf">“Çünkü şu an sesim yüzümden daha güçlü. Hem zaten merhum annenin sesini bir yabancının ağzında görmek istemezsin, inan bana.”   </p>
			<p class="paragraf">Daha dersin başında mızıkçılık etmeme kızmamıştı, hatta müşfik bile sayılırdı. Mantıklıydı da üstelik. Ama cevaba kafamın yatması merakımı bastırmadı. Ses’in neye benzediğini bilme isteği yükseldi içimden. Annemin sesinden konuşmasına rağmen erkek olduğunu düşünüyordum. Galiba onu anneden çok, otoriter, tatlı sert bir babaya benzetiyordum. Biraz da, küçükken ödevimi yapmayı unuttuğumda, “Kendini de unutsaydın evladım” diye çıkışan ilkokul öğretmenime.   </p>
			<p class="paragraf">Karanlığı giyinmiş ve bana kendimi unutturmaya soyunmuş biriydi. Kim bilir kimdi?  </p>
			<p class="paragraf">“Peki ya karanlık? Neden zifiri karanlıkta oturmak mecburiyetindeyim? İyi gelmiyor bana. Nefesim daralıyor.”  </p>
			<p class="paragraf">“Karanlık sandığın kadar kötü değil, Feribe. Hatta en iyi bildiğin şey. Her şey başladığında, annenin karnında, karanlıktaydın. Karanlık sana kendine dönmen, daha berrak düşünebilmen için yardım edecek. Muhtemelen bu yüzden korkuyorsun zaten ondan. Ama korkma.”  </p>
			<p class="paragraf">“Korkmayayım da... Öyle tekinsiz işleriniz var ki. Mesela diğer katlara da giremiyorum. Sadece bu kata çıkan asansörü kullanmama izin var. Ne var diğer katlarda? Görmemem gereken bir şey mi?”  </p>
			<p class="paragraf">“Merak etme, vakti gelince öğreneceksin Feribe. Boş yere tedirgin olup germe kendini. Güven bana.”  </p>
			<p class="paragraf">“Buraya adım attığım andan beri en sık duyduğum laf bu: Güven bana! Oysa biri ne zaman kendisine güvenmemi istese, ona güvenmemem gerektiğini anlarım. Böyle şeyler talep edilmez, kime güvenip güvenmeyeceğini insan kendi hisseder. Şu hayatta itimat dilenenler, genellikle itimat edilmeyecek kişiler” dedim.   </p>
			<p class="paragraf">İşin doğrusu, birine güvenebilmenin huzurlu saçaklarına yerleşmek benim de işime gelirdi. Ama bu, her dediğini gözü kapalı yapacağım demek değildi. Bana itikat değil, itimat gerekliydi. Ajitasyona kapılacak biri değildi Ses. Kıvrak bir manevrayla konuyu değiştirdi.  </p>
			<p class="paragraf">“Bir ara bunun üzerine konuşmak iyi olurdu. Ama bugün yapmamız gereken başka işler var. Nasıl geçti bakalım hafta?”  </p>
			<p class="paragraf">“Korkunç! İstediğiniz gibi her şeyi hatırlayıp feleğimi şaşırdım. Paramla rezil oluyorum tabiri, sayenizde tam karşılığını buldu!”  </p>
			<p class="paragraf">“Güzel! Demek her şey yolunda.”  </p>
			<p class="paragraf">Tam benimle kafa bulduğunu düşünüp yapıştırıvermek için hak ettiği cevabı arıyordum ki, annemin sadece düğün ve cenazelerde kullandığı en ciddi tonla, hatırlamanın elbette acı vereceğini, fakat sürecin tam da böyle işlemesi gerektiğini söyledi. Ona kalırsa, ilk defa sistemli bir biçimde olup biteni düşünmüş, böylece tümüyle idrak etmiştim. Artık kendime yalanlar söyleyemez, gerçeği işime gelecek şekilde eğip bükemezdim.   </p>
			<p class="paragraf">“Bu işi yapmanın acısız bir yolu yok mu?”  </p>
			<p class="paragraf">“Yanlış soru.”  </p>
			<p class="paragraf">“Pardon, bir dahakine soruları önceden verirseniz...”  </p>
			<p class="paragraf">“Doğru soru şu: Acı çekmekten korkmalı mıyım? Cevap da hayır. Sana şu noktada üzülüp perişan olmaktan çekinmemeni öneririm. Önünü sonunu düşünmekten de vazgeç. Sadece hislerini yaşa.”  </p>
			<p class="paragraf">İçimden, “Sonunu düşünen kokainman olamaz” diye geçirdim. Önermemi kurarken bir yerlerde hata yaptığımdan şüphelenmek üzereydim ki Ses yine düşüncelerimi böldü.  </p>
			<p class="paragraf">“Zaten bugünkü dersimizin konusu da bu. Acımızı doyasıya yaşamak.”  </p>
			<p class="paragraf">“Bilseydim yanımda fare zehri filan getirirdim. Derslerin sonunda intihar mı hedefleniyor?”  </p>
			<p class="paragraf">“Derslerin sonunda şu anda seni rahatsız eden hislerden kurtulman hedefleniyor. Ertelediğin duyguların olmadık anlarda karşına çıkıp hayatını allak bullak etmemesi için, her şeyi zamanında yaşamanı sağlamaya çalışıyoruz. Şimdi oldu mu?”  </p>
			<p class="paragraf">“Oldu. Nasıl yapacağız?”  </p>
			<p class="paragraf">“Yasımızı tutarak başlayacağız. Bugünkü dersimizin konusu yas.”  </p>
			<p class="paragraf">Empati becerisinden kişilik bölünmesi devşirmiş refakatçiler gibi çoğul konuşuyordu. Annemin sesini kullandığı için havaya girmişti herhalde. Benim hususi yasım nerden onun oluyordu!  </p>
			<p class="paragraf">“Yalnız, ben yas tutmak istediğimi sanmıyorum.”  </p>
			<p class="paragraf">“Yas arzu edildiği için tutulmaz zaten, Feribe. Tercih değil, doğal ve zaruri bir süreçtir. Yaşanmadan geçilirse, sonradan karşımıza başka şekillerde dikilir. İzin ver, izah edeyim.”  </p>
			<p class="paragraf">Böylece anlatmaya başladı. Söylediğine göre, ayrılıklardan sonra da tıpkı ölümlerin ardından olduğu gibi bir yas dönemi yaşanıyordu. Kulağa garip gelmekle beraber, birinin ölmesiyle bizi terk etmesi arasında pratikte pek fark yoktu. Hayatına o biri olmadan devam etmek zorunda kalan kişi için, ikisi de benzer bir ıstıraba açılıyordu.   </p>
			<p class="paragraf">Sevdiğini kaybeden herkes üç aşağı beş yukarı benzer bir yas döneminden geçiyordu. Geride kalan bahtsız, evvela durumu kabullenmekten kaçınıyor, başına gelenler hiç olmamış gibi davranmaya çalışıyordu. İşe yaramadığını görünce de inkârı hiddete çeviriyor, ruhunda öfke tohumları yeşertiyordu. Derken Tanrı’yla, sevgiliyle, işte artık her kimi mesul tutuyorsa kaybından onunla, sıkı bir pazarlığa girişiyor; içinden yükselen son marazlı umutla, ne gerekiyorsa yapıp eski güzel günleri geri kazanmaya çabalıyordu. Olmuyordu. Pazarlıktan netice alamayınca da o karanlık mağaraya, depresyon çukuruna girerek hayatı kendine zindan ediyordu. Ama er ya da geç bitiyordu. Her şey gibi eninde sonunda bu ruh depremi de geçiyordu. Nihayetinde kişi, bu uğursuz maceradan bolca hırpalanmış ama yeni hakikatiyle yaşamaya da ikna olmuş halde çıkıyordu. Yasın bile bir adabı vardı ve kuşkusuz kolay tutulmuyordu.   </p>
			<p class="paragraf">“Herkesin” dedi Ses, “kendine göre bir yas tutma şekli vardır. Peki Feribe, sen yasını nasıl tutarsın?”  </p>
			<p class="paragraf">O an Ses’i Don Corleone saçlı, Dali bıyıklı, Maurice Chevalier papyonlu bir garson olarak hayal ettim. “Yasınızı nasıl alırdınız?” diye soruyordu. “Sek olsun! Ve damardan lütfen!”  </p>
			<p class="paragraf">Biliyordum, herkes meşrebine göre ayrı bir yoldan gidiyordu. O menzilde kimi alkolik, kimi işkolik oluyor; biri kendini hayır işlerine adayıp seyyar hayrata dönerken, diğeri nesi var nesi yoksa estetik operasyonlara yatırarak, yeni biri olmak suretiyle kendinden ve geçmişinden kaçmaya çalışıyordu. Bazısı hacı hocanın kapısını aşındırıp hikmetli dualarda, tılsımlı muskalarda çare arıyor; bazısı da böyle çabaları çağ dışı bulup İstanbul sosyetesine huzur getirmek maksadıyla kalkıp Hindistan’dan gelen yogilerin dolar üzerinden verdiği mucizevi seanslarına iştirak ediyordu. Aynı yere varmaya çalışan bir dünya dolusu insan, kan ter içinde ayrı ayrı yollardan yürüyordu.   </p>
			<p class="paragraf">Düşündüm. Elbette benim de kendime göre yas biçimlerim, hatta totemlerim vardı.   </p>
			<p class="paragraf">Ayak tırnaklarıma oje sürmeyi bırakmıştım mesela. Onunla son buluştuğumuz gün sürdüğüm kırmızı oje duruyordu hâlâ tırnaklarımda. Uzadıkça tırnaklarımı kesiyordum ama üzerinden fal bakılacak kıvama gelen parça pinçik ojeye zinhar aseton değdirmiyordum. Dibinden yeni tırnak geldikçe yavaş yavaş yukarı çıkan ojeli bölüm, her makas darbesinde biraz daha azalıyordu. Son buluşmamıza giderken sürdüğüm kırmızı oje, vücudumu tamamen terk ettiğinde, artık onu unutacağımı umuyor, gözümü ayaklarıma dikip ümitle bekliyordum. Fakat aklımdan zorum olduğunu düşünmesin diye, bu dâhiyane yöntemi Ses’e anlatmadım. Duygularımı soylu bir biçimde izah etmeyi denedim.   </p>
			<p class="paragraf">“Hayvan gibi acı çekiyorum, yetmez mi?”  </p>
			<p class="paragraf">“Canın yandıkça uluyor musun mesela? Nasıl çekiyorsun acını? Kimseden utanmadan, göstere göstere mi?”  </p>
			<p class="paragraf">“Hımm, daha ziyade gizli gizli. Sadece ayak parmaklarım ve ben biliyoruz.”  </p>
			<p class="paragraf">“Ayak parmaklarınla dertleşebiliyorsan mesele yok, ama seninle konuşacak durumda değillerse, yasını gerektiği gibi yaşayamıyorsun demektir, Feribe.”   </p>
			<p class="paragraf">“Bu durumda ulumamı mı salık veriyorsunuz, anlayamadım?”  </p>
			<p class="paragraf">“Ulumasan bile birileriyle konuşmalı, içini döküp rahatlamalısın. Duygularını içinde yaşamaya çalışıp, enkazını herkesten sakınırsan, kalbini ferahlatamazsın. Bu da ileride daha büyük sorunlar yaratabilir.”   </p>
			<p class="paragraf">“Bundan daha kötü ne olabilir ki? Bileklerimi mi keserim?”  </p>
			<p class="paragraf">“Feribe!”   </p>
			<p class="paragraf">“Jülyen mi doğrarım, ne?”  </p>
			<p class="paragraf">“Bak, şöyle izah etmeye çalışayım; hayatla başa çıkma kanallarımız var bizim, Feribe. Travmatik deneyimlerde bu kanallar bazen kapanır ve çalışmaz. Ya da bazıları zarar verecek ölçüde yoğun çalışmaya başlar. Kısaca, denge bozulur. Misal, kişi her şeyi kendi içinde yaşayıp dışarıya güçlü görünmeye çalışır ve duygu kanalı çalışmayı bırakırsa, bir süre sonra beden kanalı devreye girer. Çarpıntılar başlar mesela. Panik atak dediğimiz şey, kabullenilmeyen acının kalp tarafından ifade edilmesidir aslında. Beden kişiye toparlanman lazım mesajı verir.”  </p>
			<p class="paragraf">“Yani?”  </p>
			<p class="paragraf">“Yani duygularını açıkça yaşayamamak seni hasta edebilir. Acından korkma, utanma; yasını dilediğin gibi tut.”  </p>
			<p class="paragraf">“Yeni ev ödevim de bu mu?”  </p>
			<p class="paragraf">“Evet.”  </p>
			<p class="paragraf">“Başka?”  </p>
			<p class="paragraf">“Seni yargılamadan dinleyebilecek birine açılmanı öneriyorum.”  </p>
			<p class="paragraf">“Bunu yapabileceğimi sanmıyorum.”  </p>
			<p class="paragraf">“Yas sürecinde başkalarının desteğine, onayına, şefkatine ihtiyacın olacak. Ama konuşmamakta ısrarlıysan, o zaman merkezin acil destek hattından yardım al.”  </p>
			<p class="paragraf">“Ne yardımı? Nasıl?”  </p>
			<p class="paragraf">“Birazdan talimat vereceğim ve telefonuna bir mesaj yollanacak. Yas boyunca kendini kötü hissettiğin, yalnız devam edemediğin anlarda bu numarayı ara.”  </p>
			<p class="paragraf">“Ne olacak arayınca?”  </p>
			<p class="paragraf">“Arayınca görürsün. Bugünlük bu kadar, Feribe. Haftaya ders yok.”  </p>
			<p class="paragraf">“Hayırdır, 23 Nisan filan mı? Hayır, içimdeki çocuk kokain komasında öldü biliyorsunuz, tatili hak etmiyorum.”  </p>
			<p class="paragraf">“Gayretini takdir ediyorum, Feribe. Yeterince gelişmemiş bile olsa mizah duygusu iyidir, insanı diri tutar. Merakını gidermek için şöyle izah edeyim; yas sürecini yeterince yaşamadığını göz önünde bulundurarak, bir haftalık ödeve, bir hafta daha ilave ediyorum. Acını doya doya yaşaman için iki hafta veriyorum sana. Haftaya değil, sonraki haftaya görüşeceğiz yani. Bu arada, jülyeni de sadece takvim kimliğiyle hatırla lütfen. Şaka bile olsa!”  </p>
			<p class="paragraf">Çat! Mikrofon kapanıverdi. Yine geçen haftaki gibi aniden gitmişti. Tez canlılıkla kabalığı birbirine karıştırdığı belliydi. Mizah duyguma laf eden Müslüman olsa!   </p>
			<p class="paragraf">Karanlıkla baş başa kalınca keyfim kaçtı. Garip şey, Ses varken karanlık bir biçimde deliniyor gibiydi. O konuşurken nerede ve hangi şartlarda olduğumu unutuyordum. Ama gittiğinde, önümde uzanan geceyi hatırlayıp huzursuzlanıyordum. Demek, karanlık dahi bir başına olmakla ilgiliydi. Sadece cehennem değil, cennet de mi başkalarıydı yoksa? Peki, benim cennetim neresiydi?  </p>
			<p class="paragraf">Bir an evvel kabinden kurtulmak için yerimden doğrulup kapıya yöneldim. Bu kez tek kişi vardı bekleme odasında. Onu, muşmulaya dönmüş bir beyaz yakalı değil de Avusturya düşesiymişim gibi pek necip bir edayla, başımla selamlayıp direkt koridora geçtim. Asansöre doğru yürürken, duvara dizilmiş beyaz kapılara bakıp geçen hafta tur hizmeti vaat eden lordu düşündüm. Servisteki kapıların sadece çalışanların kartlarıyla açıldığını söylemişti. İçeri girmek istediğimden değil, öylesine asıldım birinin koluna, açılmadı. Umursamadım. Ayaklarımı sürüyerek asansöre gittim. Kendimi müthiş bitkin hissediyor, zorlu günlerin eşikte beklediğini seziyordum.   </p>
			<p class="paragraf">Tam binadan çıkarken telefonuma bir mesaj geldi. Baktım, MİM; acil destek hattının numarasını göndermiş. Arayacak mıydım, ararsam neyle karşılaşacaktım, hiçbir fikrim yoktu. İlle de acı çekmemi salık veren Ses’in nasihatleri kulağımda, sabah çıkarken arabayı almadığımdan, toplu taşımanın nimetlerinden faydalanmak için otobüs durağına yürüdüm. Durak kalabalıktı, ancak ben kurtuluşu insanların yüzünde değil, yaklaşan otobüslerin numaralarında arıyordum. Aklımdaki soruların cevapları oradaymışçasına numaralara dalıp gitmişken, adımı çağıran bir sesle irkildim.   </p>
			<p class="paragraf">“Ooo, Feribe Hanım, ne ballı tesadüf!”  </p>
			<p class="paragraf">Sesin sahibi, karşımda durmuş otuz iki diş tekmili birden yılış yılış sırıtan bir adamdı. Gözüm bir yerlerden ısırıyordu, ama nereden tanıştığımızı çıkaramadım. Boş boş baktığımı görünce, “Tanımadınız mı? Geçen gün bankaya gelmiştim, dört dörtlük bir sohbetimiz olmuştu” dedi. Bankaya her gün yüzlerce insan gelirdi. Yine de üçüncü cümlesinde tanıdım onu.  </p>
			<p class="paragraf">“Dört numaraya takıktınız, değil mi?”   </p>
			<p class="paragraf">“Evet” dedi şaşırtıcı bir gururla. “Hem de çok fena! Şu ileride bir çay bahçesi var, oraya gidiyordum. Sizi görünce selam edeyim dedim. Vaktiniz varsa ikişer çay içelim mi? Vadeli hesap meselesini de konuşurduk biraz.”  </p>
			<p class="paragraf">Ciddi olup olmadığını anlamak için yüzüne baktım. Gayet ciddiydi.  </p>
			<p class="paragraf">“Hafta sonları çalışmıyorum.”  </p>
			<p class="paragraf">“Çay da mı içmiyorsunuz?”  </p>
			<p class="paragraf">“Sadece hafta içi. Prensiplerim var.”  </p>
			<p class="paragraf">Neyse ki o sırada, beklediğim numarayı ön camında şeref nişanı gibi taşıyan körüklü otobüsüm geldi de zoraki sohbetimi yarıda kesip aceleyle bindim. Beriki arkamdan pişkin pişkin, “O zaman bir dahaki sefere. Hem bu daha ikinci şey etmemiz. Malum, Allah’ın hakkı dörttür” diye seslendi.   </p>
			<p class="paragraf">Otobüs hareket ederken arkalarda bir koltuğa yerleşip, külçe gibi ağırlaşmış başımı titreyen cama yasladım. Herkesin sahip olduğu bir şeyden mahrum bırakılmışım gibi isyankâr bir nazarla dışarıyı seyretmeye başladım. Işıltılı bir cumartesi, sokakları ele geçirmişti. El ele yürüyen genç âşıklar, alışverişten dönen saadet kumkuması çekirdek aileler, uçan balonlar misali ana babalarının elinden kurtulup sağa sola koşturan neşe palamudu çocuklar; hepsi asap bozacak kadar mesut göründü gözüme. Benimse içimde ödev niyetine, ceza niyetine, çoktan yaşanıp bitmiş kısacık bir mutluluğun diyeti niyetine çekilmeyi bekleyen upuzun bir acı yatıyordu. Gözlerimi kapadım ve kıvrılıp usulca yanına uzandım.  </p>
		</div>
	</body>
</html>
