<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>1-29</title>
    <meta name="Adept.resource" value="urn:uuid:ddb527e9-c416-4923-8c52-00525c255038"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body id="x1" xml:lang="tr-TR" class="calibre">
		<div class="basic-text-frame">
			<p class="split" xml:lang="en-GB">  </p>
			<p class="anabaslik" id="_idParaDest-29" xml:lang="en-GB">Sessizlik sezonu  </p>
			<p class="spot" xml:lang="en-US-POSIX">“Uzun süre aynı kişinin avucunda atmaktan   </p>
			<p class="spot" xml:lang="en-US-POSIX">yorgun düşmüş bir kalp, yine o kişi için bir tur   </p>
			<p class="spot" xml:lang="en-US-POSIX">daha hızlanır mıydı?”  </p>
			<p class="paragraf1">  </p>
			<p class="paragraf">“Ne diyorsun!”   </p>
			<p class="paragraf">Telefonun öbür ucunda minik bir çığlık attı Mehpare. “Demek biliyormuş ha!”  </p>
			<p class="paragraf">Sonra da sağanak gibi soru yağdırmaya başladı. Bilhassa “Peki neden hiçbir şey söylememiş?”te ısrar ediyordu.   </p>
			<p class="paragraf">“Emin değilim” diyebiliyordum sadece. Emin değildim. Daha kendim adamakıllı anlayamamıştım ki, ona nasıl izah edeyim.  </p>
			<p class="paragraf">“Üzülürdüm. Öyle de oldu zaten” derken, gözlerini ekrandan ayırmamıştı Vedat. Biri gözlerinize bakmadı mı söylediklerini tartamıyor, o sözlere anlamını veren hisleri teşhis edemiyorsunuz. Sesindeki en baskın renk neydi? Öfke mi, hayal kırıklığı mı, üzüntü mü, kestirmem mümkün değildi.   </p>
			<p class="paragraf">Fakat kendi duygularımdan emindim. Okuyla en yakınını vuran kirpi, yatağındaki adamı yiyen karadul nasıl hissederse kendini, üç aşağı beş yukarı öyleydim.   </p>
			<p class="paragraf">Kıymet verdiğiniz birine büyük bir yalan söylediğinizde, hele ki yalanınız itirafınızdan evvel ortaya çıkarsa, bütün savaşlarda kaybediyorsunuz. Artık ne soru sormaya ne de cevap almaya hakkınız oluyor. O ne kadarını lütfederse o kadarını dinliyor, verdiği tekmil kararı kabulleniyorsunuz. Ben de meraklarımın peşine düşecek değildim. O sırada, yani biz köşe koltukta oturmuş Hannah ve bacılarının akıbetine doğru bakarken, Vedat’ı kolundan tutup çekiştiremezdim. Hiçbir münakaşanın ipini göğüsleyecek durumda değildim. İpleri Vedat’ın eline bırakacak, söyleyeceklerine de, susacaklarına da razı gelecektim. Bu yüzden kısıtlı soru hakkımı dikkatli kullandım. Göğsüme yerleşen öküzü kenara itmeyi deneyip, “Ne zamandır biliyorsun?” diyebildim ancak. Bu kadarını sorarken bile yüzüm alev alev yanıyor, kalbim malulen emekliye ayrılmış gibi ağır aksak atıyordu.  </p>
			<p class="paragraf">“Ayrıldığınızdan beri” diye cevap verdi Vedat. “Daha doğrusu biraz daha önce.”  </p>
			<p class="paragraf">“Nasıl anladın?” diyemedim. Sorulması gereken soru bu değildi çünkü. Esas sorulması icap eden sorunun sahibi Vedat’tı. “Bunu bana nasıl yaparsın?” filan demesi lazımdı. Dememişti, demiyordu.   </p>
			<p class="paragraf">“Neden bir şey söylemedin?”  </p>
			<p class="paragraf">“Ne söyleseydim?” diye çıkışıp, konu açıldığından bu yana ilk kez yüzüme baktı. Gözlerinde kırgınlık gördüm. Bir de endişe. Endişe neden? Beni kaybetmekten mi korkuyor? Yoksa çoktan kaybettiğini düşünüyor da benim de fark edip gidivermemden mi çekiniyor? Anlayamadım.  </p>
			<p class="paragraf">“Bunları konuşmanın zamanı gelecek” dedi Vedat. “Her şeyin sırası gelecek. Ama şimdi filmi izleyelim, olur mu?”  </p>
			<p class="paragraf">Film mi? Aramızda koca bir uçurum açılmışken ve biz palas pandıras aşağı yuvarlanmaya hazırlanırken film seyretmenin peşinde olamazdı herhalde. İntikamını böyle mi alıyordu? Ne yapmaya çalışıyordu? Anlayamadım. Hiçbir şey diyemedim de. Film bitene kadar neredeyse nefes dahi almadan bomboş gözlerle ekrana baktım. Arada kaçamak bakışlarla, yandan yandan, Vedat’a doğru bir de. Yanaklarından incecik, sessiz yaşlar süzülüyordu sanki ya da bana öyle geldi. Bilmem, belki de sadece terliyordu. Öyle utanmıştım ki kafamı çevirip bakamadım. Konuşamadım. Elini tutamadım. Başımı omzuna yaslayamadım. Ne yapacağımı bilemedim. Film bittikten sonra, o biraz dolaşacağım diye sokağa çıktı, ben de banyodaki ecza dolabında nöbet tutan uyku haplarından bir tane çakıp, kendimi çöp kutusuna fırlatır gibi yatağa attım.  </p>
			<p class="paragraf">Saatler sonra Mehpare’nin telefonuyla uyandığımda sersem gibiydim. Büyük haberi vermiş ama gerisini getirememiştim.  </p>
			<p class="paragraf">“Bilmiyorum Mehpare. İnan, hiçbir şey anlamadım.”  </p>
			<p class="paragraf">“Bacım, memlekette namus cinayeti diye bir şey var. Benim diyen mezbahayla aşık atarız. Daha dün, karısını kırk üç yerinden tornavidayla deşen bir zeker kafalıyı felekzede kontenjanından televizyona çıkardılar. Kadın katillerini kırpıp televizyon yıldızı yapıyorlar.”  </p>
			<p class="paragraf">“Allah belalarını versin de... ne alakası var şimdi Mehpare?”  </p>
			<p class="paragraf">“Hey yareppim! Aklını salamuraya mı yatırdın hemşire? Gaflet uykundan uyandırmak gibi olmasın ama, kurbanlık koyun gibi evde durmasan mı acaba diyorum.”  </p>
			<p class="paragraf">“Benim kocam mal müdürü değil, öyle şeyler getirme aklına. Hoş bu kadar sessiz kalması da hayra alamet değil ya. Off, kafasından ne geçtiğini bir bilebilsem...”  </p>
			<p class="paragraf">Madem ta ayrıldığımız zamandan beri biliyordu, neden hiçbir şey söylememişti? Michael Caine filmde karısını aldatmasaydı, içimde patlayan foseptik etrafa saçılmasaydı, lütfedip ağzını açmayacak mıydı? Peki, onca zaman ketumluk rekorları kırıp kabahatli kendiymiş gibi susan adam, basit bir soruyla neden çözülüvermişti? Anlayamıyordum.  </p>
			<p class="paragraf">Nasıl öğrendiği bir yana, öğrenince ne hissetmişti? Ben olsam, bir an evvel konuşup anlamaya, öfkemi boşaltmaya çalışırdım. O neden çene kabızı gibi susmuştu? Üstüme yürüyecek, camı çerçeveyi indirecek tiplerden değildi ama, konuşmayı bile denememişti. Durumu konuşmaya değer bulmamış, koşup hemen mahkeme işlemlerini mi başlatmıştı? Yoksa kendi kendine af mı etmişti beni? Ayrıldığımızı nereden biliyordu? Birlikte olduğumuzu nasıl öğrenmişti? Acaba nasılsa ayrıldık artık diye ihanet hiç yaşanmamış gibi hissetmeyi mi tercih etmişti? Ben sormasaydım, bildiklerini içine gömüp yok saymayı mı deneyecekti? Fakat “Konuşacağımız zaman gelecek” demişti. Belli ki ertelediği bir yüzleşme vardı, paylaşılacak bir koz, belki alınacak bir intikam. Ama neden şimdi değil ve ne zaman?  </p>
			<p class="paragraf">Yine, beni aldatıyor olabileceği fikri sızdı aklıma. Belki onun da hayatında biri vardı. Yediğim naneleri öğrenmek, kalbini kırmaktan ziyade genişletmiş, işine bile gelmişti. “Oh, körün istediği bir göz, Allah verdi iki göz; hadise çıkmadan sessizce dağılırız” deyip uygun zamanı beklemişti. Tabii ya, tam da böyle olmalıydı. Aylardır sevişmiyorduk. Başlarda bir iki yeltenmiş, ama sonra mırın kırın ettiğimi görünce artık ilişmemişti. Sadece anlayış abidesi, evliya gibi bir adam olduğu için mi böyle yapmıştı, yoksa bu işin içinde başka iş mi vardı? Mesela femme fatale bir bit yeniği? Maşallah dediği üç gün yaşamayan biri olduğumdan, belki Vedat’a da ah ne iyi, aman ne masum, diye diye...   </p>
			<p class="paragraf">Bütün seçenekler aynı yerde, boğazda düğümleniyor; bütün sorular aynı soruya uzanıyordu: Öyle ya da böyle, Vedat neden susuyordu?  </p>
			<p class="paragraf">Hoş, konuşmanın güçlüğünü kendimden biliyordum. “Seni aldatıyorum” demenin yolları nasıl çetinse, “beni aldattığını biliyorum”unkiler de öyle engebeli olmalıydı.   </p>
			<p class="paragraf">“Ne söyleseydim?” demişti Vedat. Hakikaten, böyle bir durumda ne söylenirdi? Mesela yanıma gelecek, mühim konuşmalardan evvel âdet olduğu üzere boğazını temizleyecek ve haddinden fazla uzamış bir yalanın başını koparmak için ağzını açıp, “Beni aldattığını biliyorum, Feribe” mi diyecekti? Bilgi yarışmasında puan toplamaya çalışır gibi. Ben de “Tebrikler canım, on puan mavi masaya gidiyor” diye sırtını sıvazlardım artık. Yok, böyle söylenmezdi. Peki nasıl? Başka nasıl olabilirdi?  </p>
			<p class="paragraf"><span class="charoverride4">Feribe, dün seni yolda görmüşler. Yanında da biri varmış</span>. Yok, bu Selçuk-Rana Alagöz şarkısı gibi. Olmaz.  </p>
			<p class="paragraf"><span class="charoverride4">Senin ağzına sıçarım lan! Boynuz takılacak adam mıyım ben, orospu!</span> Vedat’ın tarzı değil. Benim hiç değil.  </p>
			<p class="paragraf"><span class="charoverride4">Çok âşığın var diyorlar, Feribe. </span>İncesaz zarafetiyle ve başka bir yüzyılda belki. Ama bizim evde ve bu devirde olacak iş değil. Hayır, böyle de denmez.   </p>
			<p class="paragraf">Peki, nasıl denir? Ben olsam nasıl derdim? Düşünüyor, fakat böylesi bir konuşmaya yakışacak münasip girizgâh bulamıyordum.   </p>
			<p class="paragraf">Uzun ilişkilerde, konuşmanın formu defalarca değişiyor. Başlangıçta insan manyakça bir heyecanla gece gündüz demeden, uykusuz kalmayı göze alarak, vıdı vıdı her şeyi konuşmak istiyor. Allah muhafaza, paylaşılmayan minicik bir teferruat kalırsa günaha girermiş, ateşlerde yanarmış gibi ruhani bir panikle hareket ediyor. Buna müzevir aşk diyelim.   </p>
			<p class="paragraf">Sonra yavaş yavaş konuşmaya lüzum kalmıyor. Leb demeden leblebinin anlaşıldığı, lebler aralanmadan ruhların kaynaştığı tatlı bir dem başlıyor. Bir bakıştan kapıyor, iki kirpik darbesinden içiyor kişi sevdiceğinin kalbinden geçeni. Buna da hissi kablelvuku aşkı diyelim.   </p>
			<p class="paragraf">Derken muhabbeti bir yandan demlerken bir yandan da rendeleyen vakit rüzgârı esiyor, ülfet çayırları hışırdıyor, kuvvetli bir bıkkınlık fırtınası kopuyor. Bu saatten sonra insanın canı artık ne konuşup dinlemek, ne bakışıp anlamak istiyor. Anlamak pek o kadar önemli olmuyor. Ama gene de bir biçimde anlaşılıyor. Çiftler birbiriyle konuşmayı unutuyor. Buna da müsaadenizle artık aşk demeyelim.  </p>
			<p class="paragraf">Şimdi, bu deme gelindiyse, aldatıldığını öğrenen eş, bunu diğerine nasıl söyler?   </p>
			<p class="paragraf">“Hadi bir halt yedin, bari saklamayı becerseydin zındık” mı der, yoksa “Hadi bir halt yedin, bari saklamasaydın bızdık” mı? Ya da konuşmaya tenezzül etmeyip dut yemiş bülbül gibi susar kalır mı?  </p>
			<p class="paragraf">Galiba birbirlerinden ne beklediklerine bağlı. Biz birbirimizden ne bekliyorduk? Yo, hayır, galiba birbirlerinden bekledikleri bir şey kalıp kalmadığına bağlı...   </p>
			<p class="paragraf">Vedat’la biz, sezonu bitirip sandalyelerini ters çevirmiş aile çay bahçeleri gibiydik. Onca cıvıltılı hatıradan sonra, sessizlik sezonunu açmış, sükûnete teslim olmuştuk. Birbirimize söyleyecek pek bir şeyimiz kalmamıştı ve bu nedenle konuşmamız gereken tatsız mevzular peyda olmuştu aramızda. Nasıl yapacağımızı bilemeyip, biraz halimiz olmadığından, biraz da güzel hatıraların hatırına erteleyip duruyorduk. Kiraz mevsimiyle birlikte sezon yine açılır diye umuyorduk. Yeniden gülüp konuşabiliriz. Ama için için biliyorduk olmayacağını. Sezon kapanmıştı ve yeniden açılmayacaktı. Son tren kalkmıştı ve peron artık boş kalacaktı. Uzun süre aynı kişinin avucunda atmaktan yorgun düşmüş bir kalp, yine o kişi için bir tur daha hızlanır mıydı?   </p>
			<p class="paragraf">Telefonu kapattığımda, Mehpare aklındaki sorulara tatmin edici bir cevap alamamıştı. Bense merak ve melankoliden gebermek üzereydim. Bir de dalga geçer gibi, gelecek için hayaller kurmamı öğütlemişti Ses. Çok pardon ama, geçmişimden bile emin değilken, geleceği nasıl inşa edecektim? Düşünüyordum, mesela şöyle bir gelecek ihtimali beliriyordu aklımda:  </p>
			<p class="paragraf">Vedat cinnet geçirip beni baltayla doğramış. İyi de olmuş, zira oracıkta bütün dertlerim son bulmuş. Tamam, buraya kadar hiç fena değil. Ama bu sefer de ona yazık olmuş! Hoş, bir şeycik olmaz, hâkim cezada iffetsizlik indirimi yapıverir. Olmadı, kocamın karşısına çıkmadan evvel tayt giyerim. Bizim memlekette tayt hayat kurtarıyor. Kadınlarınkini değilse de erkeklerinkini kurtarıyor. Ama Vedat o canavarlardan, malafatının cazibesine kapılıp önüne geleni doğrayanlardan değil. Çok çok beni terk eder. O zaman gelecek hayalini şöyle değiştirelim:  </p>
			<p class="paragraf">Kocam terk etmiş. Sevgilim zaten terk etmiş. Velhasıl aşkla ilişiğim kesilmiş. Sonra müfettişlerin burnuma dayadığı iş akdi feshini imzalamışım, işle de ilişiğim kesilmiş. Ha yok, imzalamadıysam, bu sefer olay yargıya intikal etmiş. Duruşmaya yanlışlıkla taytla gidince, beni hem hırsızlıktan hem iffetsizlikten iki defa suçlu bulan hâkim, elini korkak alıştırmayıp direktman müebbet vermiş. Gelecek mahpus damında, hem de temiz iç çamaşırı ve sigara getirecek bir koca dahi olmadan mı gelecek? Mümkündür. Kaderim böyleymiş.  </p>
			<p class="paragraf">Ne kadar uğraşırsam uğraşayım, kendime latif bir istikbal tahayyül edemiyordum. Belki de Ses’in burun kıvırdığı yolu seçmeliydim. Tak çipi, bitir işi! Hafızamı Amerikan mandasına sokar; öncesini sonrasını, gelmişimi geçmişimi, bir küfür gibi unuturdum. Kurtulurdum!   </p>
			<p class="paragraf">Bu çip meselesi aklıma gelince, MİM’in sandığımdan daha paragöz bir ticarethane olduğunu düşünmeden edemiyordum. Başlangıçta çipten mipten söz etmemiş; “Yok efendim, biz sadece ders veriyoruz, kendi iradeniz esastır” filan demişlerdi. Ki söz etselerdi, kuşkusuz derse zerrece yüz vermez, tırnaklarımdan saç diplerime kadar çiplenmeye talip olurdum. Gerçi şimdi düşünüce, Malumat Departmanı’ndaki kadının, “İlk etapta beyne yönelik kimyasal ya da fiziksel bir işlem yapmamız söz konusu değil, öncelikli olarak ders veriyoruz” gibi üstü kapalı bir şeyler söylediğini hatırlıyordum. Fakat o kafayla ne benim aklıma sonraki etapları sormak gelmişti, ne de kadın derslerin dışında yaptıkları çalışmaları açıklama zahmetine girmişti. Ancak şimdi, ders paralarını çatır çatır aldıktan sonra, isteğe bağlı çip seçeneğini sunuyorlardı. Ses’e sormamıştım ama, herhalde pakete dahil değildi bu çip zamazingosu. Müşteriyi onun için ayrıca bir posta daha yoluyorlardı.   </p>
			<p class="paragraf">Kafam külçe gibi ağırlaşmıştı. Ne düşüneceğimi, neye inanacağımı, inandıktan sonra nasıl tavır alacağımı bilemiyordum. Çok değil, bir ay önce, ne güzel, hayatta tek bir derdim vardı. Salyamı da sümüğümü de şimdi bakınca bir parça kifayetsiz görünen aşk acım için doyasıya harcıyordum. Oysa şimdi kambur ütüne kambur. Birdenbire öyle çok derdim oluvermişti ki, aralarında kardeş payı yapmaya kalktığımda, vücut ifrazatım hiçbirine yetişemiyordu.   </p>
			<p class="paragraf">Salgılarımla acılarım arasındaki altın oranı bulup adil bir taksim yapmaya dalmıştım ki telefonum yeniden çaldı. Ekranın pavyon tabelasında Selim’in ismini görünce güleceğim geldi. Adam durduk yere abonem olmuştu. Doktor reçetesi gibi, cumartesileri uyku haplarından önce ya da sonra, aç karnıma mutlaka arıyordu. Açtım telefonu.  </p>
			<p class="paragraf">“Feribe nasılsın?”  </p>
			<p class="paragraf">“Aç. Doğru zamanlamayla aradın.”  </p>
			<p class="paragraf">“Anlamadım?”  </p>
			<p class="paragraf">“Hayırdır, niye telefon açtın diyorum.”  </p>
			<p class="paragraf">“Şey, Filiz’e ulaşamıyorum da. Acaba senin yanında mı diye?”  </p>
			<p class="paragraf">“Selo sen de bana hepten kayıp eşya bürosu muamelesi yapmaya başladın ha.”  </p>
			<p class="paragraf">“Evden çıkarken ‘Belki Feribe’yle buluşuruz’ demişti de. Arıyorum, açmıyor. Yanındaysa senden konuşayım diye şeyettim.”  </p>
			<p class="paragraf">“Yanımda değil. Boşuna şeyetmişsin. Çok mu oldu çıkalı?”  </p>
			<p class="paragraf">“Öğlen çıktı.”  </p>
			<p class="paragraf">“E niye panik yapıyorsun ki madem?”  </p>
			<p class="paragraf">“Yok panik değil de bir şey demem lazım, ulaşamıyorum.”  </p>
			<p class="paragraf">“İyi misin sen? Sesin bir tuhaf?”  </p>
			<p class="paragraf">“Ben iyiyim de asıl senin sesin tuhaf. Ters bir durum yok ya?”  </p>
			<p class="paragraf">“Yok canım, ne olacak. Uyuyordum, ondandır.”  </p>
			<p class="paragraf">“Yaa, tutmayayım o zaman. Filiz ararsa söyle lütfen, beni arasın.”  </p>
			<p class="paragraf">İkidir böyle sekreterlik hizmeti almak için arayan Selim’in telefonunu kapadıktan sonra, bir an aklıma yakışıksız şüpheler sızar gibi oldu. Ama hemen kovaladım. Kafam kazan gibiydi. Çok çaresiz, müthiş karışık ve fevkalade bitkindim. O halde ne hissetsem çiğ, ne düşünsem yanlış, ne yapsam skandal olurdu. Derin bir uykuya dalmayı ve uzun süre uyanmamayı diledim. Dünya dileklerin kolay gerçekleştiği bir yer sayılmaz. Ama neyse ki bazı yardımlar almak mümkün. Ayaklarımı sürüye sürüye banyodaki ecza dolabına gittim.  </p>
		</div>
	</body>
</html>
