<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>1-30</title>
    <meta name="Adept.resource" value="urn:uuid:ddb527e9-c416-4923-8c52-00525c255038"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body id="x1" xml:lang="tr-TR" class="calibre">
		<div class="basic-text-frame">
			<p class="split" xml:lang="en-GB">  </p>
			<p class="anabaslik" id="_idParaDest-30" xml:lang="en-GB">Bilmek isteyenin lanetli akıbeti  </p>
			<p class="spot" xml:lang="en-US-POSIX">“Seven birini incitmek,   </p>
			<p class="spot" xml:lang="en-US-POSIX">doğrudan müebbetti.”  </p>
			<p class="paragraf1">  </p>
			<p class="paragraf">“Feribe, Feribe?”  </p>
			<p class="paragraf">Tutkalla yapıştırılmışçasına mukavemet eden gözkapaklarımı güçbela araladım. Vedat üzerime eğilmiş, alnıma yerleştirdiği eliyle ateşimi ölçmeye çalışıyordu.   </p>
			<p class="paragraf">“Yanıyorsun!”   </p>
			<p class="paragraf">“Ne oldu bana?”  </p>
			<p class="paragraf">“Dünden beri uyuyorsun. Aralarda gözünü açıp bir şeyler mırıldandın, ama sonra geri yattın. Bu saate kadar kalkmayınca artık uyandırayım dedim. Ateşin çıkmış.”  </p>
			<p class="paragraf">“Bir şeyler mi mırıldandım? Nasıl şeyler?”  </p>
			<p class="paragraf">Konuyu değiştirmeye çalıştı.  </p>
			<p class="paragraf">“Alnına sirkeli bez koyalım.”  </p>
			<p class="paragraf">“Ne mırıldandım dedim?”  </p>
			<p class="paragraf">Bu kez gözlerini kaçırdı. Sesini becerebildiğince alçalttı.   </p>
			<p class="paragraf">“Affet beni filan, öyle şeyler işte.”  </p>
			<p class="paragraf">“Affettin mi peki?”  </p>
			<p class="paragraf">“Ya da bezi boş ver, en iyisi kalk acile gidelim. Ateşini düşürsünler.”  </p>
			<p class="paragraf">Bunun bir rüya olup olmadığından emin değildim. Kış uykusundan silkinmeye çalışan ayı kardeş gibiydim. Yatağın sol tarafı bedenimin şeklini almıştı, bense muhtemelen şeklimi şemailimi iyice kaybetmiştim. Ağzımın içinde ağır bir pas tadı vardı. Kalbime çivilenmiş tekmil zehirli his, uyku boyunca gırtlağımdan yukarı tırmanıp, sır küpü ağzımdan firar etmeye çalışmıştı sanki. Doğrulup yatağın içinde oturdum ve ateşin verdiği şuursuzluğa sığınıp, ses niyetine çıkardığım garip bir hırıltıyla sordum:  </p>
			<p class="paragraf">“Hiçbir şey söylemeyecek misin?”  </p>
			<p class="paragraf">“...”  </p>
			<p class="paragraf">“Vedat?”  </p>
			<p class="paragraf">“...”  </p>
			<p class="paragraf">“Bir şey söyle ne olur. Hı?”  </p>
			<p class="paragraf">“Şimdi sırası değil, Feribe.”  </p>
			<p class="paragraf">“Ne zaman sırası peki?”  </p>
			<p class="paragraf">“Feribe, lütfen!”  </p>
			<p class="paragraf">“Çok mu kızgınsın?”  </p>
			<p class="paragraf">“...”  </p>
			<p class="paragraf">“Nasılsın, ne hissediyorsun, ne hissettin, onu söyle bari.”  </p>
			<p class="paragraf">Vedat’ın yüzü yarım kasa limon yemiş gibi buruştu. Sanki ağzının kenarına yapışmış bir küfür vardı da, onu çıkarıp atması lazımdı. Yok, çıkarmak istemedi Vedat, derin bir nefes aldı. Ağzının ucuna gelenleri gerisingeri ittiğini ve bunu yapmak için hayli çaba sarf ettiğini gizlemedi. Başka yerlere kaçırıp durduğu gözlerini kaldırdı nihayet. Yüzüme baktı. Ateşi olan bendim. Ama hummaya tutulmuş gibi alev alev yanan onun gözleriydi. Birkaç saniye için öyle melalli bir kıvılcım çaktı ki gözbebeklerinde, kalbinde çok ağır bir yük taşıdığına emin oldum. Öfke, acıma, tiksinti, çaresizlik, üzüntü, nefret, sevgi, korku ve adını bilmediğim daha bir dolu duygu, geceye fırlatılan işaret fişekleri gibi aynı anda yanıp söndü gözlerinde. Derken yüzünü yorgun gölgeler ve solgun lekeler bürüdü. Onu daha önce hiç öyle görmemiştim. Derin bir nefes daha aldı ve sonra kendine hâkim olmaya çalışarak ama kalbinden taşan selin önünü de alamayarak konuşmaya başladı. Çok içinde tutmuştu, belliydi.  </p>
			<p class="paragraf">“Ne mi hissettim? Madem ille de bilmek istiyorsun... Çok merak ediyorsan söyleyeyim. Önce inanamadım. ‘Yok canım, Feribe yapmaz öyle şey’ dedim. ‘Yanlış anlıyorum, karıma haksızlık ediyorum’ dedim. Kendime kızdım, kötü niyetli olduğum için gücendim. Sonra tabii emin oldum. ‘Yapmış demek’ dedim. ‘Nasıl yapar?’ dedim. Senden nefret ettim. Kendimden nefret ettim. Emniyetli dünyamızın yıkıntısından nefret ettim. Bir zamanlar güzel olan ne varsa aramızda, onlardan artakalan viraneden nefret ettim. Derken, geçmiş, film şeridi gibi geçmeye başladı gözümün önünden. Eskiden hiç âdetin olmadığı halde, son aylarda durduk yere süslenip püslenmelerin. Önceden tahammül edemeyeceğin şarkıları liseli kızlar gibi arka arkaya dinlemelerin. Yanımda olmadığın her dakika, bana söylediğin her şey. Hangileri yalandı, anlamaya; hangi bahanelerle onun yanına koştuğunu bulup çıkarmaya çalıştım. Bir işime yarayacakmış gibi. Yaramadı. Eve dönüşlerini düşündüm sonra. Yüzünü hatırlamaya uğraştım. Yüzünde korku, suçluluk, neşe, mutluluk, heyecan bulduğum, ama bulduklarıma anlam veremediğim günleri. Evin her yanına sinen parfüm kokusunu, litrelerce parfüme bulanmanı. Ancak çamaşır askısında görebildiğim dantelli yeni külotlarını. Ayak parmaklarına kırmızı oje sürmeye başlamanı. Boğazında tülbentle gezdiğin birkaç günü. Bir keresinde sabah uyandığında aşağı kaymış tülbendin altında hafif bir morluk görür gibi oluşumu, ama ihtimal bile vermediğim için üzerinde durmayışımı. Bazı günler gözlerinden yayılan ışığı. O ışık arttıkça, tam da o ışığın hızıyla benden uzaklaşmanı. Her şeyi, her şeyi. Olmadık ayrıntıları hatırladım. Seni bir başkasıyla hayal ettim. Böyle bir hayali kurabildiğim hayattan nefret ettim. Sonra peşine takıldım. Evet, seni takip de ettim. Kendi gözlerimle görmek istedim. Bilmem neden. Hiçbir şey işe yaramadı. Üzüldüm, evet. Merak ettiğin buysa, çok üzüldüm.”  </p>
			<p class="paragraf">Boğazıma koca bir taş oturdu. Elimle gırtlağımı sıksam, içindekini parçalasam, ufalanmış taş parçaları birer birer aşağı dökülse, boş bir kiriş gibi sallansam, belki o zaman birkaç cümle kurabilirdim. Ama taş orada ölü doğmuş bebek gibi yatarken, değil konuşmak, nefes almak bile zordu. Taşa kesmiş bir sesle, yaralı bir hayvan gibi inledim.   </p>
			<p class="paragraf">“Özür dilerim. Çok özür dilerim.”  </p>
			<p class="paragraf">Eskiden özür dilemeyi küçümserdim. Nedamet esanslı birkaç sözcüğün kimi yaralara merhem niyetine bile sürülemeyeceğine inanırdım. Birinin kalbini minik parçalara ayırdıktan sonra, üç beş kelamın hatırına affedilmeyi ummak yüzsüzlük gelirdi bana. Affetmenin bağışlananı değil, bağışlayanı hafifletmek için keşfedildiğini geç anladım. Ama anladım. Bu yüzden ve tabii biraz da elimden başka bir şey gelmediğinden, Vedat’tan özür dilemeye çalıştım.  </p>
			<p class="paragraf">“Şimdi bunların sırası değil, Feribe” dedi, gözlerini yeniden kaçırarak. “Nasılsa konuşacağız. Zamanı geldiğinde.”  </p>
			<p class="paragraf">Sonra da sessizce çıktı odadan. Dış kapının gürültüsünü duydum. Evden de çıkmıştı.   </p>
			<p class="paragraf">Belli ki içinde köpüren bir sürü duyguya rağmen kendini tutuyor, malum konuşmayı bilmediğim bir nedenle, bilmediğim bir tarihe erteliyordu. Ama ısrarım, içinde teyakkuzda bekleyen melez duyguları kabartmış; pamuklara sardığı merhameti, diğerlerinin gölgesine saklamıştı. Artık ateşimle, sağlığımla, uyku saatlerimle ilgilenecek hali kalmadığı; kapıyı çarpıp çıktığı için onu kınayacak değildim. Fazla bile dayanmıştı.   </p>
			<p class="paragraf">Evde yalnız kalınca içimden kuvvetli bir ağlama isteği yükseldi. Ağlamak değil de, daha çok böğürmek. Omuzlarımı titreterek hüngürdemek, hıçkırıklara boğulup feryat etmek. Haykırmak, ulumak, paralanmak. Ama yapmadım. Suçum büyüktü. Ağlayarak rahatlamaya bile hakkım yoktu. Kaskatı kesilmeli, adaleti kahrolarak tesis etmeliydim. Hayır, sadakatsizlik cürmünden değil, beni seven birini üzdüğümden. Seven birini incitmek, doğrudan müebbetti. Payıma düşeni çekmeliydim.   </p>
			<p class="paragraf">İnsan hakikate talip olmadan, bu uğurda bir araba dolusu soru sormadan evvel, olası cevapları kalbinde tartmalı; fırtınalara, tufanlara, tabiatın cümle mücazatına hazırlanmalıydı. Bilmek çünkü, ağılı bir cezaydı. Bilenin iflah olduğu görülmemişti henüz. Mazi İmha Merkezi bu yüzden vardı. Belleğin oyunları bu yüzden vardı. Delirmek bu yüzden, intizar ve intihar bu yüzden vardı. Ölerek kurtulmak diye bir laf, bu yüzden vardı. Çok merak etmiştim cevabı. Çok sormuştum. Vedat az bile anlatmıştı. Yetmişti ama kalbimi beşe katlayıp yırtmaya. Yumruk kadar bir organcık nasıl bu kadar çok parçaya ayrılırdı?.. Kan pompalamak filan hep bahane, kalp zaten sadece parçalanmak için vardı.   </p>
			<p class="paragraf">Günün kalanını duvarda unutulmuş çirkin bir resim gibi yatağa çakılı geçirdim. Yastığa sarıldım, mavi çiçekli nevresimlerle filan dertleştim. İkametimi karyola cumhuriyetine aldırıp dünyanın kalanıyla ilişiğimi kestim. Sadece bir ara, içeride derin derin inleyen telefonu bulup ümüğüne sarılmak için çıktım yataktan. Patırtıcıyı banyoda ele geçirdim, akşam orada bırakmışım. Pavyon tabelası şehvetiyle yanıp sönen ekrana baktım, Mehpare arıyor. Açtım. “Dünden beri telefonlarıma cevap vermiyorsun” diyerek kalay makamından girdi. Hap alıp yattığımı, nice sonra ateşler içinde uyandığımı, aradaki puslu zaman diliminde de sadece telefondan değil, hayattan dahi emekliye ayrıldığımı öğrenince üzüldü. Konuşacak gücüm olmadığını, ama onu gece arayacağımı söyledim, anlayışla karşıladı. Hemen arkasından arayan Filiz’e bu kadarını da söyleyemezdim. Evvela telefonun sesini kıstım. Ama ekran ışığı ısrarla yanıp sönmeye devam edince uzatmayıp açtım. Gece rüyasına girmişim, ondan arıyormuş. Pek sıkıntılı görmüş beni. İyi miyim diye merak etmiş. Sesinde sahici bir endişe vardı. “İyiyim” dedim. Yalan. “Sen nasılsın?” diye sordum. O da aynını söyledi. Şöyle bir hava almaya çıkmış. Dolaşıyormuş. Deniz kıyısında bir yerlerdeydi herhalde, martı sesleri filan geliyordu arkasından. Hadi buluşalım diye tutturacak sanıp korktum ama öyle yapmadı. “Bu hafta muhakkak görüşelim artık” ile yetindi. Oracıkta randevu kesivermesinden korktuğumdan mıdır nedir, “Dün Selim aradı” diye alakasız bir cevap verdim ben de.   </p>
			<p class="paragraf">“Ya öyleymiş, söyledi. O da bir âlem he, iki dakika ulaşamasın, hemen koparıyor yaygarayı. Çocuk gibi.”   </p>
			<p class="paragraf">“Benimle görüşeceğini söylemişsin adama.”  </p>
			<p class="paragraf">“Anacım, herkese söylüyorum da yüzünü görebilen cennetlik. Satıcılar kralı!” deyip güldü Filiz. Ben de gülmeye yakın bir ses çıkarmaya çalıştım. Öksürüğe benzedi daha çok. Neyse ki Filiz daha fazla uzatmadı.  </p>
			<p class="paragraf">“Hadi haberleşiriz o zaman. Hafta içi görüşüyoruz bak mutlaka” deyip kapattı.   </p>
			<p class="paragraf">Telefonunu konsola bırakırken, gözüm ekrandaki cevapsız arama sayısına takıldı; altı. Akustikofobik telefonum için fazla mesai. Baktım, ikisi bilinmeyen numara, Mehpare olmalıydı. Kalan dördü de Süheyla’ya aitti. Zimmet meselesini fena halde dert edinen Süheyla, anlaşılan yüz yüze giriştiği moral seanslarını telekonferans yoluyla sürdürmeye niyetlenmişti. Sanatın insanlar üzerinde hakikaten muazzam tesiri vardı. Bir Rembrandt, yani röprodüksiyonu bile, nelere kadirdi!  </p>
			<p class="paragraf">Akşam sekize doğru yemeğe gelecek misin diye sorma bahanesiyle Vedat’ı aradım. Sarhoştu. Kelimeleri ağzında büyüte büyüte konuşuyordu.  </p>
			<p class="paragraf">“Bekleme” dedi. “Bu gece geç gelirim.”  </p>
			<p class="paragraf">“Neredesin? Ne yapıyorsun?”  </p>
			<p class="paragraf">“Arkadaşlarlayım, içiyoruz.”  </p>
			<p class="paragraf">“Hangi arkadaşlarla?”  </p>
			<p class="paragraf">“Hadi görüşürüz Feribe.”  </p>
			<p class="paragraf">Eh, sen adamı onca zaman aldat. Sonra da tutup “Hangi arkadaşlarla içiyorsun?” filan diye sorguya çekmeye kalk. Tabii cevap vermezdi. Hangi meyhanedeydi acaba? Ekseriya Asmalı Cavit’e giderdi. Ama bu defa açık bir mekândaydı sanki. Konuşurken vapur düdüğüne benzer bir ses çalınmıştı kulağıma. İyi yapıyordu bence. İçmek iyi fikirdi. Hatırlamak çünkü, akıllı işi değildi.   </p>
			<p class="paragraf">Yakın zamanda gelen giden olmayacağını öğrenince, ben de yemek filan yemeden, yarım hap daha çakıp erkenden yattım.   </p>
			<p class="paragraf">Saatler sonra, Vedat yalpalayarak odaya girip üstü başıyla yanıma uzandığında, bir kâbustan öbürüne devrilmekle meşguldüm. Kötü günlerin çünkü, kötü geceleri olur. Neyse ki her gecenin sabahı da...   </p>
		</div>
	</body>
</html>
