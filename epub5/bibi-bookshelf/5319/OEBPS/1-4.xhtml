<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>1-4</title>
    <meta name="Adept.resource" value="urn:uuid:ddb527e9-c416-4923-8c52-00525c255038"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body id="x1" xml:lang="tr-TR" class="calibre">
		<div class="basic-text-frame">
			<p class="split" xml:lang="en-GB">  </p>
			<p class="anabaslik" id="_idParaDest-4" xml:lang="en-GB">Mazi İmha Merkezi  </p>
			<p class="spot" xml:lang="en-US-POSIX">“Aptallığın ilk şartı, öyle   </p>
			<p class="spot" xml:lang="en-US-POSIX">olmadığınıza inanmanızdır.”  </p>
			<p class="paragraf1">  </p>
			<p class="paragraf">Nihayetinde bir cumartesi günü soluğu internetten adresini bulduğum Mazi İmha Merkezi’nin önünde aldım. Boyacıköy’de, içinde böyle eksantrik işlerin döndüğünü katiyen tahmin edemeyeceğiniz, beş katlı, beyaz, mütevazı bir binaydı. Bir müddet tereddütle etrafında gezindikten sonra, kendime duyduğum saygı dahil, kaybedecek pek bir şeyim kalmadığına kanaat getirip, vazgeçmekten korkarak hızla içeri daldım. Girişin tam karşısına yerleştirilmiş danışma bankosunda dikilen, aşırı güler yüzlü bir kadın tarafından, mübalağalı bir misafirperverlikle karşılandım. Ne diyeceğini bilemeden boş boş bakan şaşkınlara alışkın olmalı ki, doğrudan ders için mi, yoksa kayıt için mi geldiğimi sorarak işimi kolaylaştırdı. Tam cevap vermeye davranacakken, gözüm bankonun ardındaki duvara yaldızlı harflerle nakşedilmiş iki cümleye takıldı. “Hafıza-i beşer nisyan ile maluldür” ve “Elbet bir gün unutacağız, bu böyle yarım kalmayacak.” İlkinin altında anonim yazıyordu, ikincisi ise M. Kemal Atatürk diye imzalanmıştı. Bir an kendimi sefalet borsasının tavan yaptığı bir batakhanede hisse senedi almaya çalışıyormuş gibi hissedip gerisingeri kaçmak istedim. Ama kadın <span class="charoverride4">Gülen Gözler</span>’deki Ayşen Gruda tebessümüyle yüzüme bakmaya devam edince, çaresiz, bilgi almak için geldiğimi söyledim. Elime bir broşür tutuşturup işine bakacağını ummuştum. O dikkatini başka yere çevirince ben de usulca sıvışırdım. Ne var ki öyle olmadı.   </p>
			<p class="paragraf">“O zaman sizi Malumat Departmanı’na alayım, arkadaşlarımız ilgilensinler” deyip, sağdaki kapılardan birini gösterdi. Fotoğraflarda renk değiştirdiği aşikâr lacivert gözlerini, işaret ettiği yöne doğru kırmızı halı misali serip tek kaşını hafifçe yukarı kaldırarak, teşrifimi beklediğini ima etti. Yüzündeki Ayşen Gruda esanslı melaike tebessümü, yerini Godzilla selamına, cehennem zebanisi teşrifatına, Cavs ısrarına bırakmıştı ya da bana öyle geldi. Üzerime boca edilen alakanın altında ezildim ve “İyi, peki, ben sonra gelirim” diyemeyip, “Ha, şu oda mı yani?” türünden manasız bir şeyler geveledim. Lafım bittiğinde çoktan kapıdan içeri girmiştim.   </p>
			<p class="paragraf">Burası, boydan boya dosyaların kapladığı raflarla dolu, beyaz bir odaydı. Raflar, dosyalar, masa, masanın önüne konmuş koltuklar, yer döşemeleri, pencerelerdeki jaluziler, her şey bembeyazdı. İçeride, üzerinde beyaz kasalı bir bilgisayar bulunan beyaz bir masanın ardında oturan, beyaz gömlekli esmer bir kadın vardı. “Hoş geldiniz” deyip gülümseyerek yüzüme baktı. İşe başlarken aldıkları oryantasyonda öğrendikleri ilk şey, gelen müşterinin gözünün içine bakıp pişmiş kelle selamı vermek olmalıydı. Ne yapacağımı bilemediğimden, doğruca konuya girdim.  </p>
			<p class="paragraf">“Ben... maziyle ilgili olarak, geçmişle... imha etmek istediğim şeyler vardı da...”  </p>
			<p class="paragraf">“Elbette. Oturun lütfen.”   </p>
			<p class="paragraf">Gösterilen koltuklardan birine iliştim. Aynı anda da içimden derin bir pişmanlık yükseldi. İnsan bir kere saçmalamaya başlayınca sonu gelmiyordu demek. Öyle çabucak düşüp yere çakılmak bile mümkün değildi. Sona giden yolun her anı hissedilmeli; şahken şahbaz olabilmek için her adımda biraz daha sefilleşilmeliydi. Vaziyetimin farkındaydım, ama artık oturmuş bulunmaktaydım. Çaresiz, kafası kesilmiş tavuk dehşetiyle dış kapıya doğru koşmak yerine, yumurtada çile dolduran civciv sükûnetine bürünüp biraz bekleyecektim. En kötü ihtimal, kısa bir tanıtım konuşması dinler, sonra da bir daha dönmemek üzere çeker giderdim. İleride torunlarıma anlatmak istemeyeceğim bir hikâyem daha olurdu böylece. Hayat tecrübeleriyle gurur duyanları anlamayı asla beceremeyecektim.  </p>
			<p class="paragraf">“Size” dedi, “işleyişimiz hakkında biraz bilgi vereyim isterseniz.”  </p>
			<p class="paragraf">“Sanırım istenmeyen lekeleri hafızadan siliyorsunuz, o filmdeki gibi.”  </p>
			<p class="paragraf">“<span class="charoverride4">Eternal Sunshine of the Spotless Mind</span>’ı diyorsunuz. Hayır ama danışanlarımızın çoğu böyle bir işlem umarak geliyor. Fakat burada ilk etapta beyne yönelik kimyasal ya da fiziksel bir işlem yapmamız söz konusu değil. Öncelikli olarak ders veriyoruz.”  </p>
			<p class="paragraf">“Ne dersi?”  </p>
			<p class="paragraf">“Unutma dersleri. Yani danışanlarımız hatıralarından uzmanlar eşliğinde, ama kendi iradeleriyle kurtuluyorlar. Beyin zarar görmüyor, irade güçleniyor. Derslere ilaveten bir de kişiye özel destek programlarımız var. Bazıları zaten pakete dahil. İlaveleri de ihtiyaç duyarsanız, minik bir ekstra ödeme karşılığında alabiliyorsunuz. Onların da epey faydası oluyor.”  </p>
			<p class="paragraf">Ne zaman sinirlerim bozulsa böyle olur; ağzım yanaklarıma doğru gevşeyiverdi. Demek burası da, ufak bir meblağ karşılığında hayatın sırrını vermeyi vaat eden o dandik kurslardan biriydi. Gidersiniz, parası neyse vererek sizin için ambalajlanıp renkli rafyalarla süslenmiş bir nebze mutluluk satın almaya heveslenirsiniz. İncelmiş bir cüzdan ve kendinize söylediğiniz, belki de geçici olarak inanmayı becerebileceğiniz şifacı yalanlarla birlikte evinize geri dönersiniz. Ben, dağılmış bir hayatın, minik haplarla yola geleceğine inananlardan değildim. Filmdeki gibi, biri beynimin bir parçasını silecekse yahut kesip kenara koyacaksa, belki buna razı gelebilirdim. Beni kan tutar, anında düşüp bayılırım, ama gene de kabul edebilirdim. Fakat beyaz tahta önünde hayatımı analiz edip, neticelerinden uydurdukları aforizmalara inanmamı bekleyecek şarlatanların düzmece derslerine güvenecek kadar aptal değildim. Bilirsiniz, aptallığın ilk şartı, öyle olmadığınıza inanmanızdır.  </p>
			<p class="paragraf">“Anladım” deyip yerimden kalkmaya yeltendim. Beyaz yakalı, Tarkan’ın kurdu gibi atıldı.   </p>
			<p class="paragraf">“Hemen karar vermeyin lütfen. Müsaade edin, işleyişimizden bahsedeyim.”  </p>
			<p class="paragraf">“Açıkçası, ilgimi çekeceğini sanmıyorum, sizi boşuna yormayayım.”  </p>
			<p class="paragraf">“Olur mu öyle şey, benim işim bu!”  </p>
			<p class="paragraf">“Yorulmak mı?”  </p>
			<p class="paragraf">“Anlatmak. Bana birkaç dakikanızı ayırın, anlatayım. Sonra yine gidersiniz. Madem buraya kadar geldiniz, buradan hiç değilse neler yaptığımızı bilerek ayrılmanızı isterim.”  </p>
			<p class="paragraf">İşinin ehliydi; gözünü avının gözbebeklerine dikmiş iştahlı bir aslan gibiydi. Nezaketin ve merakın kurbanı olup sandalyeme mıhlandım.  </p>
			<p class="paragraf">“Böyle söylendiğinde kulağa garip geldiğinin farkındayım. Ama bakın size istatistiklerimizi vereyim. Her yedi danışanımızdan altısı, buradan unutmak istediklerini unutmuş, en azından eskisi kadar önemsemekten kurtulmuş olarak ayrılıyor.”  </p>
			<p class="paragraf">“Ha, unutmuyorlar yani? Sadece önemsemekten kurtuluyorlar.”  </p>
			<p class="paragraf">“Unutmuyorlar demiyorum, en kötü ihtimalle önemsemekten kurtuluyorlar. Unutma ihtiyacının, bir şeyi hayatı zindan edecek kadar önemsemekten kaynaklandığı düşünülürse, bu hiç de yabana atılacak bir sonuç değil.”  </p>
			<p class="paragraf">Haklıydı. Beyinde boş arazi gerektiğinden değil, biteviye üzüntüden yaka silktiğinden unutmak istiyordu insan. Artık acı vermeyecek olduktan sonra, ömür boyu hatırlamanın kime ne zararı vardı?  </p>
			<p class="paragraf">“Anladım. Yedide altı fena değilmiş aslında. Neler anlatıyorsunuz peki o derslerde?”  </p>
			<p class="paragraf">“Bu biraz da içinde yer alacağınız gruba bağlı. Uzmanlarımız her grup için ayrı program belirliyor.”  </p>
			<p class="paragraf">Grup lafını duyunca yerimden sıçradım.  </p>
			<p class="paragraf">“Ne, grup mu? Bir de başkaları mı olacak yani yanımda?”  </p>
			<p class="paragraf">Yedide altı iyi olasılıktı, ama Amerikan filmlerindeki o terapi grupları gibi yan yana oturup, el ele tutuşacağım birtakım dangalaklara mahrem hikâyelerimi anlatmaya katlanamazdım. Anlatabildiğim için alkışladıklarını filan düşününce... Dudaklarım titreyerek gevşedi, hayali bile sinirlerimi lime lime etmeye yetti. Fakat aslan kardeş her ihtimale hazırlıklı gibiydi.  </p>
			<p class="paragraf">“Aklınıza bildik terapi grupları gelmesin. Grup derslerimiz çok verimli geçer.”  </p>
			<p class="paragraf">“Yo, hayır, sağ olun. Ben cemiyet içinde verimli biri değilim.”  </p>
			<p class="paragraf">Tam kalkmaya hamle edecektim ki aslan ağzı bir kere daha zarafetle kükredi.  </p>
			<p class="paragraf">“Öyleyse sizi özel derslere yönlendireyim. Ama tabii fiyat biraz değişecek.”  </p>
			<p class="paragraf">Koyun can derdinde kasap et derdinde şeklinde buyuran ecdadımın, ta ruhuna Fatiha okuturcasına sarf edilen o son cümlenin iticiliğine aldırmamayı deneyerek, bütün iyi niyetimi toplayıp sordum.  </p>
			<p class="paragraf">“Ne oluyor özel derslerde?”  </p>
			<p class="paragraf">“Uzmanımız durumunuzu değerlendirip sizin için hususi bir kur hazırlıyor.”  </p>
			<p class="paragraf">“Kür?”  </p>
			<p class="paragraf">“Hem kur hem kür. Sonuçta bu, iyileşmek adına alınan derslerden oluşan bir program.”  </p>
			<p class="paragraf">“Anladım.”  </p>
			<p class="paragraf">Külliyen yalandı. Hiçbir şey anladığım yoktu. Şimdi dönüp bakınca görüyorum ki haksız da sayılmazdım. Ama işte bir şey beni oturduğum koltuğa görünmez iplerle bağlamıştı. Hem bir an evvel o fazlasıyla beyaz odadan ayrılmak istiyordum, hem de bunu yapmak için bir türlü harekete geçemiyordum. Lisede psikoloji dersinde, yaklaşma-kaçınma diye bir çatışma türü olduğunu öğrenmiştim. O zamanlar bu manasız bilgiyi hayatımın neresinde kullanacağımı düşünüp söylenmekle hata etmişim. Hali hazırda içinde bulunduğum durumu tastamam karşılıyordu. Bir yandan o garip binada neler döndüğünü merak ediyor, hatta içten içe oradan medet umuyor; bir yandan da bütün bunların saçmalık olduğunu hissederek, daha fazla vakit kaybetmeden kalkıp gitmek istiyordum. Fakat karşımdaki beyaz yakalı, aldığı oryantasyonun hakkını vererek, ağzımdan girip burnumdan çıkmak suretiyle aklımı çelince, “Bundan daha kötü ne olabilir ki, deneyivereyim bari” dedim. Beterin beteri olduğunu göz ardı etmişim.  </p>
			<p class="paragraf">Böylece ne olduğumu anlayamadan kendimi kayıt odasında buldum. Burası baştan aşağı mavi renkte dekore edilmiş, pırıl pırıl bir tımarhaneydi. Mavi raflarda mavi kaplı dosyalar, mavi masalarda mavi ekranlı bilgisayarlar, mavi koltuklar, mavi sehpalar, mavi döşemeler ve pencerelerde sabırsızca kıpraşan mavi jaluziler. İçeride iki kadın vardı, biri genç, öbürü orta yaşlı; elbette mavi gömlek giymişlerdi. Erkekler nispeten gamsız mahluklar olduğundan mıdır nedir, galiba unutma mevzuuyla kafayı bozanlar genelde kadınlardı. Belki de böyle olduğu için merkezi de kadın çalışanlarla doldurmuşlardı. Diğerinden daha kıdemli görünen orta yaşlı, abanoz saçlı hanımefendi tarafından buyur edilince oturdum. Hemen çay söylendi ve resmi bir devlet dairesindeymişim gibi formlar çıkarılıp örtü misali masaya serildi. Adım, soyadım, doğum tarihim, eğitimim, medeni halim, ailem, mesleğim, hobilerim filan hepsi tek tek kaydedildi. Bunlar bitince, kadın o saate dek takındığı otomatik tavrı bir yana bırakıp yüzüme şefkatle baktı ve cevap vermeye utanacağım o malum soruyu yöneltti.  </p>
			<p class="paragraf">“Sizi buraya getiren nedir?”  </p>
			<p class="paragraf">“Aşk acısı.” Sesim, yerin dibine geçmişim de oradan konuşuyormuşum gibi boğuk çıkmıştı. Oysa kadın hiç de şaşkın yahut küçümser görünmüyordu. Muhtemelen buraya benzer sebeple gelen çok kişi vardı ve o da hayatta şapşallara da yer olduğunu kanıksamış durumdaydı.  </p>
			<p class="paragraf">“O zaman büyük ihtimal derslerinizi dördüncü katta göreceksiniz.”  </p>
			<p class="paragraf">Suratımdaki bön ifadeden bağlantıyı kuramadığımı anlamış olacak ki, “Aşk kaynaklı acıları unutma servisimiz, diğer orta yoğunluklu travmalar gibi dördüncü katta. Çalışmalardan maksimum verim alabilmek adına, dersliklerden destek programlarına kadar her şey o kata yerleştirildi” diye ekledi.  </p>
			<p class="paragraf">Orta yoğunluklu travma yaşadığımdan haberim yoktu, neyse ki birileri sonunda nezaket gösterip bana da haber vermişti. Aşk kaynaklı acılar da kulağıma dış kaynaklı hafif müzik gibi gelmişti. Velhasıl kadının her şeyi ama her şeyi netlikle ortaya serdiğine inanan bir tavırla yaptığı açıklama, kafamı büsbütün karıştırmaktan başka işe yaramamıştı. Mavi yakalı, verdiği hizmetin verimliliğini sorgulamadan tam gaz devam etti:   </p>
			<p class="paragraf">“Sizden unutmak istediğiniz hikâyeyle ilgili her şeyi detaylı bir biçimde anlatmanızı isteyeceğim.”   </p>
			<p class="paragraf">“Filmdeki gibi sesimi kasete mi kaydedeceksiniz? Hayatta olmaz!”  </p>
			<p class="paragraf">“Hayır, siz anlatırken arkadaşım bilgisayara geçecek. Altına imza atmanızı filan da beklemiyoruz, yanlış anlamayın. Sadece dersinize girecek uzmanın hikâyenin tüm ayrıntılarına hâkim olması gerek.”  </p>
			<p class="paragraf">“Battı balık yan gider” diye düşündüm. Hatta “Hızlı anlatırım, bilgisayara geçecek olan da hepsini yazamaz” diye bile düşündüm. Öyle saçma şeyler düşündüm ki şimdi hatırlayıp kendimden soğumak istemiyorum aslında.   </p>
			<p class="paragraf">“Peki” dedim, “nereden başlamalıyım?”  </p>
			<p class="paragraf">“En başından, tanışmanızdan.”  </p>
			<p class="paragraf">Sanırım hayatımdaki en utanç verici anlardan biriydi. En azından o vakte kadar. Zira sonrasında olabilecekleri henüz kestiremiyordum. Kestiremediğim için de hiç tanımadığım bir, hatta iki kadına, daha evvel kimseyle paylaşmadığım o hikâyeyi anlatmaya başladım.  </p>
			<p class="paragraf">“Bir sergide tanıştık. Rembrandt’ın son otoportresine bakarken.”  </p>
			<p class="paragraf">Umduğumdan çok daha hızlı bir şekilde on parmak yazmaya koyulan genç kadın, samimi bir üzüntüyle, “Tüh” dedi. Diğeri ise ona ters ters bakmakla yetindi.  </p>
			<p class="paragraf">“Neden tüh?”  </p>
			<p class="paragraf">“Devam edin lütfen. Arkadaş burada yeni, tepkilerine hâkim olmayı daha öğrenemedi.”  </p>
			<p class="paragraf">“Hayır, bilmek istiyorum, neden tüh?”  </p>
			<p class="paragraf">Kıdemli olan, çaresiz, açıklamaya girişti.  </p>
			<p class="paragraf">“Sizinki gibi vakalarda meselenin sanatla rabıtalanması, durumu güçleştiren bir faktör olarak bilinir.”  </p>
			<p class="paragraf">“Nasıl yani?”  </p>
			<p class="paragraf">“Yani sıradan eşyaların hatırlattıklarından kurtulmak sanılandan kolaydır. Ama sanat eserleri öyle değil. Şarkılar mesela, işimizi epey zorlaştırır. Sanat eserleri, yani iyi olanlar, genellikle bizden uzun yaşarlar. Unutmak istediğimiz bir mesele varsa ve onlarla bağlantılıysa, her karşılaştığımızda bize hatırlatırlar. Ama üzülmeyin, Rembrandt’ın otoportresiyle kaç kere karşılaşacaksınız ki...”  </p>
			<p class="paragraf">“Aslında salonumun duvarında bir röprodüksiyonu asılı.”  </p>
			<p class="paragraf">“Hımm, anlıyorum. Bu durumda onu sevmediğiniz, daha doğrusu sık gidip gelmediğiniz bir arkadaşınıza armağan etmeniz uygun olur. Devam edin lütfen anlatmaya.”  </p>
			<p class="paragraf">Devam ettim. Gittiğim sergide onu Rembrandt’ın önünde durmuş bıdır bıdır konuşurken gördüğümü; tablonun önüne vardığımda, sergiye beraber gitme gafletinde bulunduğum Filiz’in “Hadi bana şuracıktan bir fal bakıver” diye tutturduğunu anlattım.  </p>
			<p class="paragraf">“Fal mı?”  </p>
			<p class="paragraf">“Bu bir oyun. Ben olmadık şeylerden fal bakmayı severim.”  </p>
			<p class="paragraf">“Fal mı bakıyorsunuz?”  </p>
			<p class="paragraf">“Hayır, fal bakmıyorum, uyduruyorum. Ama olmadık şeylere bakıp uydurmayı severim. Bulutlara, masa örtülerine, duvarlardaki çatlaklara filan.”  </p>
			<p class="paragraf">“Hımm. Pekâlâ, sonra ne oldu?”  </p>
			<p class="paragraf">“Sonra, Filiz falından memnun kalmayıp tuvalete gitti. Yani memnun kalmadığından değil, böbreklerini üşütmüş, ondan. Neyse işte, o ara Nedim’in çevresindekiler de başka bir tablonun önüne doğru ilerleyip yanımızdan uzaklaşıverdi.”  </p>
			<p class="paragraf">Sabık sevgilimin adını ağzımdan kaçırdığımı fark edince bir an duraksadım. Adını hiç anmazsam varlığını da zamanla yok sayabileceğime dair ufak da olsa bir umut taşıyordum. Ne var ki zincirimden boşanıp konuşmaya başlayınca, adını sürpriz kutudan çıkan yumruk misali ortalık yerde patlatıvermiştim. Çaresiz, adıyla yaşayacaktı. Kendi kendime geçmiş olsun dileklerimi sunup anlatmaya devam ettim.  </p>
			<p class="paragraf">“Böylece Rembrandt’ın önünde yalnız kaldık. Yanıma yaklaşıp az evvelki sohbeti işittiğini, tablodan fal bakma meselesinden hayli etkilendiğini, lütfedip kendisi için de bir fal bakarsam çok sevineceğini söyledi. Benim de boşluğuma mı geldi nedir, normalde hiç yapmayacağım bir şeyi yapıp, Rembrandt’ın omzundan, hiç tanımadığım bir adama fal bakıverdim.”  </p>
			<p class="paragraf">“Sonra?”  </p>
			<p class="paragraf">“Falda bir kadın görmüştüm. Artık nasıl anlattıysam, ‘Ama sanki kendinizden bahsediyorsunuz, falımda kendinizi mi görüyorsunuz?’ deyip bıyık altından güldü. Yerin dibine geçtim.”  </p>
			<p class="paragraf">“Falda kendinizi mi görmüştünüz cidden?”  </p>
			<p class="paragraf">“Bilmem, anlatırken öyle düşünmemiştim aslında, dilime geleni söyleyivermiştim. Başka bir sürü şey arasında kumral, uzun saçlı bir kadından da bahsetmiştim. Kendimi tarif etmişim gibi olmuştu işte nihayetinde.”  </p>
			<p class="paragraf">“Fakat siz kızıl ve kısa saçlısınız.”  </p>
			<p class="paragraf">“O zamanlar böyle değildim. Ayrıldıktan sonra saçımın rengini üç, şeklini iki kez değiştirdim. Bu işleri bilirsiniz; aşkın posası saçlardan çıkar.”  </p>
			<p class="paragraf">“Elbette. Sizin serviste ders alan danışanlarımızın çoğu, fazla işlem görmekten saçlarının yıprandığından şikâyetçi. Hatta bu yüzden dördüncü katın kişisel destek ünitesi, argan yağı özlü bakım serumu dağıtmaya başladı. İhtiyaç duyarsanız, arkadaşlarımızdan istemeniz yeterli, aklınızda bulunsun. Lütfen anlatmaya devam edin.”   </p>
			<p class="paragraf">En son birileri bedava bir şeyler dağıttığında ilkokuldaydım. İyi kalpli, güleç yüzlü insanlar tarafından itinayla sıramın üzerine dizilen fındıkların Çernobil mağduru olduğunu öğrendiğimde, ikramı sindirmemin üzerinden epey zaman geçmişti. Velhasıl, her ne kadar bu son malumat, içimden yükselen “Ne işim var burada?” ateşine odun atsa da, üzerinde durmamaya çalışıp faldan sonra olanları anlattım.   </p>
			<p class="paragraf">Garip tanışıklığımızın kısa sürede nasıl tutkulu bir aşka dönüştüğünü, hangi suçluluk duyguları eşliğinde neler yaşadığımı ve nihayetinde neden ve nasıl ayrıldığımızı, hepsini... Bitirdiğimde, bir yandan ilk kez biriyle konuşabildiğim için azıcık rahatlamış, bir yandan da olan biten her şeyi sese ve söze bürüyerek yeni baştan vücuda getirmişim gibi kırık dökük bir ruh haline bulanmıştım. Sırdaşlarımsa gayet normal görünüyor, alışkın tavırlarla işlerini yapıyordu. Biri parmaklarıyla klavyeyi döverken, öbürü sorularıyla kalbimi silkeliyordu.  </p>
			<p class="paragraf">“Şimdi tam olarak unutmak istediğiniz şey nedir?”  </p>
			<p class="paragraf">“Bilmem. Unutmak istiyorum işte. Bütün bunlar hiç yaşanmamış gibi hissetmek, hayatıma eskisi gibi devam edebilmek istiyorum.”  </p>
			<p class="paragraf">“Neden?”  </p>
			<p class="paragraf">“Çok açık değil mi?”  </p>
			<p class="paragraf">“Hem öyle hem değil. Unutma ihtiyacınızın sebebinden emin olmalıyız.”  </p>
			<p class="paragraf">“Peki. Sanırım yaşadığım mutlu anlar yüzünden. O anların geri gelmeyeceğini bilmek beni mutsuz ediyor. Sonra bir de medeni durumumun yarattığı suçluluk duygusu var tabii. Unutmayı becerirsem, ondan da kurtulacağımı umuyorum.”  </p>
			<p class="paragraf">“Anlıyorum. Buraya kadar her şey tamam. Şimdi sizden bir isteğim olacak. Derslerde kullanmak için ihtiyaç duyduğumuz bir şey var. Onu getirmek için bizi yeniden ziyaret etmeniz gerekecek.”  </p>
			<p class="paragraf">“Nedir?”  </p>
			<p class="paragraf">“Hayatta en güvendiğiniz kişinin ses kaydı lazım.”  </p>
			<p class="paragraf">“Anlamadım? O niye?”  </p>
			<p class="paragraf">“İnanın bana, çok faydası olacak. Kimdir hayatta en güvendiğiniz kişi?”  </p>
			<p class="paragraf">“Kocam herhalde.” Bunu söylerken kendimi dünyanın en rezil insanı gibi hissettim, ama sırdaşlarım bana yadırgayan gözlerle filan bakmadılar. Kim bilir daha ne rezillikler duymaya alışkındılar.  </p>
			<p class="paragraf">“Öyleyse kocanızın sesini telefonunuzla ya da neyle isterseniz işte, kaydetmenizi rica edeceğim sizden. Uzun bir kayda lüzum yok, birkaç cümle bile işimizi görür.”  </p>
			<p class="paragraf">“Bunu neden istediğinizi anlayamadım. Ama anlasam da yapamam. Kocamı bu işe karıştırmak istemiyorum.”  </p>
			<p class="paragraf">“Anlıyorum. Bu durumda ikinci seçeneği düşünelim. Güvendiğiniz başka birini.”  </p>
			<p class="paragraf">“Annem. Aslında anneme kocamdan bile daha fazla itimat ederim.”  </p>
			<p class="paragraf">“Formu doldururken kendisinin hayatta olmadığını söylemiştiniz.”  </p>
			<p class="paragraf">“Hayatta değil. Ama eğer ille de ses kaydı istiyorsanız, ben küçükken hepimizin sesini kaydettiğimiz bir kaset var. Annemin sesi de içinde, onu getirebilirim.”  </p>
			<p class="paragraf">“Harika olur.”  </p>
			<p class="paragraf">Böylece anlamadığım bir konuda anlaşmış olduk.   </p>
			<p class="paragraf1">  </p>
			<p class="paragraf">İki gün sonra, elimde dokuzuncu doğum günümde, pastayı kestikten hemen sonra, bütün aile fertlerinin seslerini kaydettiğimiz kasetin kopyası olduğu halde, yine aynı kadının karşısındaydım. Karşılıklı bazı kâğıtlar imzaladık. O sadece işini yapıyordu, benim içinse Lozan Antlaşması gibi bir şeydi. Cüzdanımda yüksek yoğunluklu travma yaratan ödemenin ardından, kadın elimi kuvvetle sıktı ve aralarına katıldığım için beni tebrik etti. Derslerime girecek uzman programı belirleyince, ilk dersin vaktini bildireceklerini, içimi ferah tutmamı, zira yakında her şeyin yoluna gireceğini söyleyip, hafifleyen cüzdanımdaki sızıya şefkatle üfledi.   </p>
			<p class="paragraf">Oradan, içimde her şeyi unutabileceğime dair küçük, minicik bir umut yeşertmeyi becererek ve kendimi budalalar şahı gibi hissederek, koşar adım ayrıldım.  </p>
		</div>
	</body>
</html>
