<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>1-21</title>
    <meta name="Adept.resource" value="urn:uuid:ddb527e9-c416-4923-8c52-00525c255038"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body id="x1" xml:lang="tr-TR" class="calibre">
		<div class="basic-text-frame">
			<p class="split" xml:lang="en-GB">  </p>
			<p class="anabaslik" id="_idParaDest-21" xml:lang="en-GB">Mücrimin seyir defteri  </p>
			<p class="spot" xml:lang="en-US-POSIX">“Toplumun tasdikten anladığı, tasdiknamenizi   </p>
			<p class="spot" xml:lang="en-US-POSIX">verip sizi uzaklaştırmaktı.”  </p>
			<p class="paragraf1">  </p>
			<p class="paragraf">Pazartesi sabahı evden çıkarken ayaklarım geri geri gidiyordu. Bütün hafta sonunu bir an evvel pazartesi olsun da 37 bin euro’luk gemici düğümü çözülsün diye bekleyerek geçirdikten sonra, şimdi kimseye meram anlatasım gelmiyordu. Yolda bile isteye oyalandığım için biraz gecikmeli olarak bankaya vardığımda, Cemal Paşa beş karış suratla beni bekliyordu.   </p>
			<p class="paragraf">Şubedekilerin fitne fücur bakışları altında hazretin odasına çıktım. Müdür yardımcımın ha bire tatsız bir şeylerin altını çizmekle meşgul çatık kaşlarını tatil, hatta anne şefkati bile yumuşatamamıştı. Aşırı düzenli masasının karşısındaki ziyaretçi koltuklarından birine yerleşirken, olup bitenlerle ilgim yokmuş gibi rahat davranmaya çalıştım. Şayet saçma sapan bir hata yapmadıysam, olup bitenlerle hakikaten ilgim yoktu çünkü. Ama işte böyle durumlarda, insan gerginse yani, aslında doğal olarak hissetmesi gereken duyguları oynamak mecburiyetinde kalıyor. Oynadığı vakit de doğal durmuyor, yalan söylemiş gibi oluyor. Velhasıl, olup bitenlerle ilgim yokmuş gibi davranmaya çalışmam, muhtemelen müdür yardımcımda vaziyetin tek sorumlusu benmişim intibaı doğurdu.   </p>
			<p class="paragraf">Bir bankada çalışıyorsanız, vakit her zamankinden daha nakittir. Bu gerçeğin idrakinde olan amirim, “Nedir bu iş Feribe Hanım, hele bir anlat da dinleyelim” şeklinde zarif bir girizgâhla, uzatmadan mevzuya girdi.  </p>
			<p class="paragraf">Her şeyi olduğu gibi anlattım. Kısa bir cümle kadar sürdü. Zira konuyla ilgili hiçbir fikrim yoktu.   </p>
			<p class="paragraf">“Müdür beye, kasa çıkışı talimatını Cemal Bey verdi demişsin?”  </p>
			<p class="paragraf">“Vermiş olabilir dedim. Hatırlamıyorum çünkü.”  </p>
			<p class="paragraf">“Hatırlamadığın şeylerin suçunu başkasının üzerine mi atıyorsun, Feribe Hanım? Kaç yıllık bankacısın hem, nasıl hatırlamazsın? Az buz para değil ki!”  </p>
			<p class="paragraf">Dünyaya çiçek olarak bile gelse, kokuda osuruk çiçeği, dokuda kaktüsten öteye gidemeyecek müdür yardımcım, beni kuşkuyla süzdükten sonra, Fikret’i arayıp odaya çağırdı. Cuma günü olanları ondan tafsilatıyla dinleyip, sorular sorup yanıtlar aldıktan sonra, bu kez çok sevgili müşterisi Necati Öztürk’ü aradı ve sadece müşterilere sakladığı lokum gibi yumuşacık bir sesle, kısa ama dünya tatlısı bir görüşme yaptı. Telefonu kapadıktan sonra, ikimize söylüyormuş gibi, ama doğruca benim yüzüme bakarak, posbıyıklarını titrete titrete, “Kimsenin dalgınlığı yüzünden töhmet altında kalacak değiliz. Bu iş bugün çözülecek. Bütün kayıtlara, dekontlara filan iyice bakılsın” buyurdu. O konuşurken fonda mehter marşı çalıyordu adeta. Kafamın içinde <span class="charoverride4">ceddin deden neslin baban</span> dönerken, uygun adım odadan çıktım. Bizim ofiste de hayat uzun bir déjà vu’den ibarettir; günün kalanı, geçen cumanın aynısıydı.   </p>
			<p class="paragraf">Şubedekilerin fesat bakışları ve bulut gibi yükselen menhus fısıltıları eşliğinde, bütün dosyalar indirildi, dekontlar karıştırıldı. Bir yerlere sıkışmış, saklanıp gözden kaçmış minik bir kâğıt parçası arandı. Bulunamadı. Böylece o iblis bandosunun, ifrit orkestrasının, şeytan mızıkasının fısıltıyla terennüm ettiği mekruh marşlar, ölümcül ilahiler ve cenabet şansonetler, şubenin her köşesine dalga dalga yayıldı. İnsanların size karşı hakiki hisleri, en çok başınız dertteyken su yüzüne çıkıyor. O gün ben de mesai arkadaşlarımın benimle ilgili neler hissettiklerini netlikle görme şansı yakaladım. Sanki yıllarımı o kıçı kırık şubeye gömmemişim, bunca zaman her türlü şaibeden uzak, kendi yağımla kavrularak işimi yapmamışım gibi, herkes ihale üstüme kalmış, hatta zaten öyle olmalıymış havasına bürünmüştü. Süheyla hariç, herkes. O, boş kaldığı anlarda yanıma gelip arama kurtarma faaliyetime yardım etmeye, “Çıkar şimdi bir yerden” filan diyerek moral vermeye çalışmıştı. İlk evlilik hediyesini veren kişiye vefalı davranmıştı.   </p>
			<p class="paragraf">Günün sonunda Süheyla’nın yüzünde sahici bir üzüntü, diğerlerininkinde ise uzun zamandır bekledikleri macera filmini izlemeye hazırlananların iştahlı merakı vardı. Zira ortaya dekont mekont çıkmayınca, müdür bey, merkezin vazifelendirdiği müfettişlerin konuyu araştırmak için çarşamba günü şubemize teşrif edeceklerini açıklamıştı.   </p>
			<p class="paragraf">İşten çıktığımda kendimi öldüğü henüz ispatlanamamış bir ceset gibi hissediyordum. İstanbul trafiğine girip bileklerimi kesecek kıvama gelmeden, Pembe Pelikan’da azıcık soluklanayım dedim. Uzun zamandır uğramadığım bir yerdi. Sergiden sonra, Nedim’le ilk karşılaştığımız yer. Bu yüzden uzak duruyordum. Birlikte yaptığımız her şey bana onu hatırlatıyordu çünkü. Gerçi birlikte yapmadıklarımız da kaçırılmış ihtimaller kontenjanından yine onu hatırlatıyordu ya. Şayet birini hatırlamaya niyetliyseniz, o biri, olur olmaz her yerden çıkmayı iyi beceriyordu. Bu defa Nedim filan dinlemeden yardım ve yataklıktan sabıkalı kafenin bahçesine gidip oturdum. O arada Mehpare aradı. Mesai saatlerimi kolluyor, günlük telefonlarını yemek ya da çıkış saatime denk getiriyordu.  </p>
			<p class="paragraf">“N’aber şampiyon?”  </p>
			<p class="paragraf">“Ne sen sor, ne ben söyleyeyim.”  </p>
			<p class="paragraf">“Valla hiç yakınma. Senin neden toparlanamadığını çözdüm ben.”  </p>
			<p class="paragraf">“Nedenmiş?”  </p>
			<p class="paragraf">“Şu söylediğin şarkıyı bulup dinledim de...”  </p>
			<p class="paragraf">“Ne şarkısı?”  </p>
			<p class="paragraf">“Bambino mu bombibom mu ne karın ağrısıysa.”  </p>
			<p class="paragraf">Geyik çevirecek halde değildim. Ama lafını kesip ne feci bir gün geçirdiğimi anlatmak da öküzlük olacaktı. Hayvanat bahçesinden kaçış yoktu. İlgilenmiş göründüm.  </p>
			<p class="paragraf">“Ee, nasıl buldun?”  </p>
			<p class="paragraf">“Azrail yanında halt etmiş!”  </p>
			<p class="paragraf">“Beğenmedin mi?”  </p>
			<p class="paragraf">“Yok bacım, şarkı on numara beş yıldız da... buralarda meşhur olursa, ilaç ve jilet intihar yöntemi olarak tüm popülaritesini kaybeder; şarkı gelişmekte olan ekonomimize darbe vurur diye korkuyorum. İnsan bunu üç kere arka arkaya dinlese kalbi dayanmaz zaten, hık diye gider be!”   </p>
			<p class="paragraf">“Beğeneceğini biliyordum.”  </p>
			<p class="paragraf">“Hayır efendim, hiç de beğenmiyorum. Acaba senin böyle kendinden Azrailli şarkılara ihtiyacın mı var şu anda?”  </p>
			<p class="paragraf">“Yabancı şarkı bul dedin, buldum. Kalp her dilde aynı kırılıyorsa benim suçum ne?”  </p>
			<p class="paragraf">“Vays! Dantelli lafta müseccel markasın Feribe, senden süper yazar olurdu kuzum. Roman olsun, şiir olsun, ne bileyim Falım sakızlarına mâni olsun, çatır çatır yazarsın. Hiç düşündün mü bu işlere girmeyi?”  </p>
			<p class="paragraf">“Hayır, düşünmedim.”  </p>
			<p class="paragraf">Hakikati söylediğinizde gülüp geçenler, yalan söylediğiniz vakit şıp diye inanır.  </p>
			<p class="paragraf">“Bence düşün valla. Senin yerinde olsam, bu yaşadıklarımı satır satır yazardım bak. Hem rahatlarsın, hem de... Yani ne bileyim işte, güzel olur bence.”   </p>
			<p class="paragraf">Tam “nerde bende o istidat” cevabını verecektim ki, Mehpare az evvelki içtenlikli tavsiyesinin tüm ciddiyetini gölgelemek pahasına, “Bakarsın senin uzman müfredata ekler, sonraki öğrencilerine okutur hem! Şan, şöhret, para kazanırsın hemşire!” deyip ahizeyi kulağımdan uzaklaştırmama vesile olan çıngıraklı bir kahkaha patlatıverdi.  </p>
			<p class="paragraf">Kahkahasına hafif bir kıkırdamayla olsun karşılık bulamayınca, “Hayırdır, bugün de neşeye tövbeliyiz galiba?” dedi. “Yeni bir durum mu var?”   </p>
			<p class="paragraf">Nihayet gaz çıkarma seansına gelebildiğimiz için memnun, cumadan beri işyerinde dönen zırvaları anlattım.  </p>
			<p class="paragraf">“Kızım niye daha önce söylemiyorsun?”  </p>
			<p class="paragraf">“Ne bileyim, canım bu konuda konuşmak istemedi. Hem hallolur diye ummuştum. Vedat’a da anlatmadım daha.”  </p>
			<p class="paragraf">“Yemin ederim, tam huniliksin sen ya!”  </p>
			<p class="paragraf">“Teşekkürler.”  </p>
			<p class="paragraf">“Bozma ama moralini. Sonuçta sen kendini bilmiyor musun? Elbet bulunacak o kâğıt. Bir şey kaybolunca hep böyle olur. Kesin gözünün önünde durmuş sana bakıyordur da görmüyorsundur. Na buraya yazıyorum bak, yarın bulacaksın. Valla!”  </p>
			<p class="paragraf">Yazdığı yeri göremedim ama ona itimadım tamdı. Varsın bankadaki bin yıllık mesai arkadaşlarım benim sözüm yerine güvenecek belge arasındı. Ben Mehpare’nin lafına ıslak imzasız da inanırdım.  </p>
			<p class="paragraf">Telefonu kapadıktan sonra kendime filtre kahve söyledim. Kahve gelince kokusunu içime çektim. Tadını değil, kokusunu seviyorum meretin. Ama içecek bir şey sipariş ettiyseniz, koklamakla yetinemezsiniz. Dostlar alışverişte görsün diye, hiç değilse birkaç yudum içmelisiniz. Normal bir insan olmak ve diğer normaller tarafından onaylanmak bunu gerektirir. Asri hayat, ruhsal sıhhat, cemiyetle mutabakat bunu gerektirir. Lonca üyelik sertifikası, sosyalleşme ruhsatı, içtimai dirlik esası hep bunu gerektirir. Kahvem acıydı ama yine de içtim. Kâbus gibi geçen günün sonunda birileri tarafından onaylanmaya ihtiyacım vardı. Ben de fincanı kafama diktim. Kimse alkışlamaya ya da aramıza hoş geldin konuşması yapmaya kalkmadı. Zaten bu toplumun tasdikten anladığı, tasdiknamenizi verip sizi uzaklaştırmaktı. Bahçedekilerin umurunda değildim. Biri hariç. Sıcak kahveden yanan dilimi dişlerimin arasında rehabilite etmeye çalıştığım esnada, hudayinabit gibi dibimde bitip, “Bir daha karşılaşırsak beni takip ettiğinizi düşünmeye başlayacağım!” diye vızıldadıktan sonra, şak diye masaya çöküveren cüretkâr biri!  </p>
			<p class="paragraf">Başımı kaldırıp baktım, yine o adamdı. Sinek dörtlü!  </p>
			<p class="paragraf">“Ben de şu hesap için bugün size uğrayayım diyordum, ama bir türlü vakit olmadı” diye günah çıkardı. Gözlerim yollarda kalmış gibi bir de açıklama yapıyordu. Dimdik yüzüne baktım. Sözcüklere tercümesi; uzatma, yaylan. Adamın bu zarif lisanı anlayıp masadan kalkacağını umuyordum, ama elbette öyle olmadı.  </p>
			<p class="paragraf">“Kahveniz bittiğine göre, şimdi ikişer çay içer miyiz?”  </p>
			<p class="paragraf">Yüzüne bir daha, bu defa bir cevap bulmak için baktım. Evet, yine ciddiydi!  </p>
			<p class="paragraf">“Adınız ne demiştiniz, beyefendi?”  </p>
			<p class="paragraf">“Dememiştim. Ama madem merak ettiniz, Şinasi ben” dedi, çapkın, çarpık, çatlak bir gülümsemeyle. Geçerli bir nedeni olmamasına rağmen kendisinden aşırı emin ve memnun görünenlerin iticiliği akıyordu üstünden.  </p>
			<p class="paragraf">“Şinasi Bey, yanlış anlamayın ama, tanımadığım biriyle aynı masada oturmak tarzım değil.”  </p>
			<p class="paragraf">Külliyen yalan! Evet, eskiden öyleydi, ama buraya son geldiğimde de tanımadığım biriyle oturmuştum. Oturmak ne ki, uhuuu sonradan neler neler yapmıştım! Şinasi’ye baktım. Yaramaz çocuklar gibi alnına dökülen kıvır kıvır saçları, hemen her kadına ilham verecek dolgun altdudağı, Klark atmaya müsait kısık ela gözleri, o gözlerin etrafını şefkatle çerçeveleyen uzun kıvrık kirpikleriyle güzel bir yüzü; uzun boyu, geniş omuzları ve yataktan halaya her koşulda yanındakini gözetmeyi vaat eden güçlü kollarıyla çekici bir vücudu vardı. Nasıl olduysa daha evvel nazarı dikkatimi çekmemişti, ama adam düpedüz yakışıklıydı! Ha, bir de dudağının üzerindeki siyah ben son derece göz alıcıydı. Ben, bu cenahta zuhur eden beni dünya yüzünde sadece iki kişiye yakıştırırım, Cindy Crawford’a ve İzzet Altınmeşe’ye. Şinasi, üçüncü sırayı bileğinin hakkıyla rahatça alırdı. Diyorum ya, hoş adamdı. Fakat öte yandan, ağzını açtığı an ortaya saçılan kuvvetli bir iticiliği vardı. İnsanda bir an evvel çekip gitsin arzusu uyandıranlardandı.   </p>
			<p class="paragraf">“Tamam, birer çay olsun madem.”  </p>
			<p class="paragraf">“Şinasi Bey, biraz canım sıkkın bugün. Size patlamak istemem.”  </p>
			<p class="paragraf">“Ben size patlamak isterdim halbuse!”  </p>
			<p class="paragraf">“Efendim?”  </p>
			<p class="paragraf">“Kendini çok kasıyorsun bebeğim. Ne var şurada azıcık muhabbet etsek? Sonuçta insanlar konuşa koklaşa.”  </p>
			<p class="paragraf">Gözlerimde şimşekler çatığını hissettim. Kan beynime sıçramıştı.   </p>
			<p class="paragraf">“Çabuk kalk git buradan, pişman ederim yoksa!”  </p>
			<p class="paragraf">Artık nasıl baktıysam ve sesim ne tür bir kasap havasında tınladıysa, kısacık fermanım yetti de arttı. Yakışıklı sapık, hiç ikiletmeden, “Tamam ya, şaka ettik, amma stres yaptın” diyerek yerinden kalktı ve lafının ucuna bir “Sonra görüşürüz” sıkıştırıp ahenkli adımlarla topukladı.  </p>
			<p class="paragraf">Arkasından bakakaldım. Sinirden elim ayağım titremişti. Neydi bu şimdi? Bütün manyaklar beni mi bulurdu? O an atasözü olarak dünyaya gelsem, “âlem deliye, ben akıllıya hasret”tim. Kesin.  </p>
			<p class="paragraf">Bir süre ne yapacağımı bilemeden öylece oturdum. İçimden derse merse gitmek gelmiyordu. Bir an evvel eve koşup kafamı yastığın altına defnetmekten başkaca arzum yoktu. Şinasi şebeği, zaten bok gibi geçen günümün üstüne tüy dikmişti. Ama canımı asıl sıkan, gün boyu manidar bakışlarını üzerimden eksik etmeyen şube ahalisiydi. İnsan bankacı da olsa, başına böyle işler gelebileceğini hesap edemiyor. Gelse de çevresindekilerin doğal olarak “Acaba nerede hata var?” diye düşüneceklerini, kendisine arka çıkacaklarını sanıyor. Bir skandal patlasa da hayatımız renklense diye aportta beklediklerini, ipe çekecek kurban bulur bulmaz neşelenip darağacı inşasına girişeceklerini aklından bile geçirmiyor. Oysa şubedekiler, daha müfettişler gelmeden defterimi dürmüş gibiydiler. Açıktan bir suçlamada bulunmasa da etliye sütlüye karışmayan bir adam olarak bilinen müdür bile gün boyu bana karşı mesafeli davranmıştı. Hani yarın öbür gün müfettişler bir açığımı yakalarsa, kusurlu birini kollamış durumuna düşmekten kaçınmıştı herhalde. Ne ekmek, ne gazyağı, önlerinde on tane kuyruk olsa, bu alçaklar düşene tekme atma sırasına koşarlardı. Tamam, şubede çalıştığım zaman zarfında kimseyle sıkı fıkı ilişkiler kurmamıştım, ama beraber geçirdiğimiz onca yılın hiç mi hatırı olmazdı? Ne biçim insanlardı bunlar? Ufak bir parmak kesiğinden yayılan kanın kokusunu alıp, buradan dişime göre leş çıkar mı diye heveslenen akbabalara benziyorlardı. Gerçi şaşırmamak lazımdı. Biliyordum aslında. Hayat öyle bir yerdi ki kendimizi güzel hissetmek için çirkinlere, iyi hissetmek için kötülere, erdemli hissetmek için ahlaksızlara ihtiyacımız vardı. Şubedekiler, benim hırsız olma ihtimalimi değil, kendilerinin dürüst olma ihtimalini sevinçle karşılıyorlardı.   </p>
			<p class="paragraf">Yatağa girdiğimde uyuyabileceğimi bilsem, dersten kaytarmaktan beis duymazdım. Ama gözümü dahi kırpamayacağım belliydi. Hiç değilse zaman geçsin, beynim başka mevzularla lapalansın diyerek MİM’e gitmeye karar verdim. Saatime baktım, hâlâ yetişebilirdim. Vedat’a telefon edip alışverişe çıkacağımı, yemeğe beni beklememesini söyledim ve hesabı ödeyip kalktım.  </p>
		</div>
	</body>
</html>
