<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>1-9</title>
    <meta name="Adept.resource" value="urn:uuid:ddb527e9-c416-4923-8c52-00525c255038"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body id="x1" xml:lang="tr-TR" class="calibre">
		<div class="basic-text-frame">
			<p class="split" xml:lang="en-GB">  </p>
			<p class="anabaslik" id="_idParaDest-9" xml:lang="en-GB">Herkes iyi, bir ben kötü  </p>
			<p class="spot" xml:lang="en-US-POSIX">“Hayatımdaki en mühim hadiseden   </p>
			<p class="spot" xml:lang="en-US-POSIX">bahsedemiyorsam, başka hiçbir şey söylemek de   </p>
			<p class="spot" xml:lang="en-US-POSIX">gelmiyordu içimden.”  </p>
			<p class="paragraf1">  </p>
			<p class="paragraf">O gece, orta sınıf aile olmanın icaplarını yerine getirip ölesiye sıkılmak için Filizlere ev oturmasına gittik. Bana kalsa, üzerimden TIR gibi geçen ilk dersten sonra değil evden, yataktan bile çıkmazdım. Ama çocuklar ne zamandır görüşmediğimiz için bozuk atıyorlardı. Hele Filiz, son aylarda yabanilik kotamı doldurduğumdan yakınıyor, her telefonda tatlı tatlı fırça kayıyordu. Aslında yaralı parmağa işemeyen, kerameti kendinden menkul arkadaşlığıma talimliydi. O, tanıştığımız günden beri üzerine düşeni fazlasıyla yapmıştı. Hastaysam gelip çorba kaynatmış, evleniyorsam nikâh şahidim olup imza atmış, yüzüm asıksa derdimi öğrenip içimi ferahlatmaya çalışmıştı. Bense kendi derdimi anlatmayı da, onunkini sormayı da becerememiş, törenlere alerjim var deyip nikâhına gitmemiş, hasta olup olmadığını fark edecek sıklıkta telefon bile etmemiştim. Ama kalender kadındı Filiz, beni olduğum gibi kabullenmişti. Hatalıysam bile hep o aramış, arada söylense de hiç gönül koymamıştı. Bu yüzden on sekiz senedir arkadaştık, öyle kalabilmiştik. Hiç kuşkusuz hayatımdaki bu olimpik rekor tümüyle onun başarısıydı.  </p>
			<p class="paragraf">Üniversitede tanışmıştık. Her gün tıpış tıpış okula gidişimin de, sabahları uyanmaya devam edişimin de nedenini bilmediğim; aklıma yapacak başka bir şey gelmediğinden yaşamaya kör topal devam ettiğim yıllardı. Annemin ardından hayatla bağlarım kopmuştu. Yavaş yavaş yaşanan hazin bir idrak durumundan ziyade, ani bir elektrik kesintisi gibi olmuştu. Kocaman bir yara açılmıştı kalbimde birdenbire. İnsan nasıl ellerinde büyüdüğü kişiye benzerse, ruhumu aniden yaşlandıran o yaraya benzemiştim galiba ben de. İşte o mahzun halim, yaralı sokak kedilerine, kimsesiz yaşlılara ve yetim çocuklara bayılan Filiz’i mıknatıs gibi çekmişti. Hak edip etmediğimi bile düşünmeden, çabucak sevmişti beni. Güzel olanla ilgilenmezdi. Onu daima, çirkin, karanlık ve cerahatli olanlar cezbederdi. Fakat bu temayülü, başkalarının acısında kaybolmak istemesinin yahut karanlıkta kendini daha aydınlık hissetmesinin değil, şefkat ve merhametten örülmüş geniş kalbini açıp içindekileri akıtacak münasip bir yer aramasının neticesiydi. İyileştirmek için hastaları, sahip çıkmak için kimsesizleri, sarılıp güzelleştirmek için yalnız ve çirkin olanları severdi Filiz. Üstelik bütün bunları ne kulun ne Allah’ın gözüne girmek için yapar; ne bu dünyadan ne de öbüründen izzetü ikram beklerdi. Aslında bence durumunun farkında bile değildi, zira kendine dışarıdan bakmayı pek bilmezdi.   </p>
			<p class="paragraf">Arkadaşlığımız okuldan sonra da devam etmişti. Derken Vedat’la tanışmıştım. Sırası gelmişken söyleyeyim; evet, kocamın bir adı da var. Ailesi ve arkadaşları Vedat diyor; tanımayanlarsa gerektiğinde, arkasından beyefendi, birader filan diye sesleniyor.   </p>
			<p class="paragraf">Her şey göz açıp kapayıncaya kadar olup bitmişti. Kendimi daha evvel hayal bile etmediğim bir yerde, nikâh masasında bulmuş; her sabah uyanmayı neden ısrarla sürdürdüğümü bilmeyişim gibi, sebebini anlayamadan apar topar evlenmiştim. Düğünlerden nefret ederim. Hayatımda sadece <span class="charoverride4">Figaro’nun Düğünü</span>’ne ve bir de kendiminkine gittim. İlkinde seyirciydim, ikincisinde de misafir sanatçı gibiydim. Benim şahidim Filiz’di, Vedat’ınki ise işyerinden arkadaşı Selim. Nikâhta rezalet varmış; Selim ile Filiz o masada tanıştılar. İmzaların atılması ile badem şekerlerinin dağıtılması arasında, ışık hızıyla sevgili oldular. Böylece eşeyli üreyerek dört kişilik bir grup haline geldik. İki sene sonra onlar da evlenince, şahken topluca şahbazlığa terfi ettik. Birinci Dünya Savaşı gibiydi, Almanlar yenildi diye...   </p>
			<p class="paragraf">Eskiden haftada bir mutlaka toplanırdık. Bizimkilerin zengin bir hayal gücü vardı; bazen film izler, bazen pikniğe gider, bazen de nohut tanesine batak oynardık. Fakat bu eşli toplantılara iştirak etmek nicedir içimden gelmiyordu. Birlikte gezdiğimiz o mendebur sergiden sonra, Filiz’le baş başa buluşmaktan da kaçınıyordum. Artık onunla aynı gezegende değildim çünkü. Gezegenimin ortasına meteor düşmüştü, her şey paramparça olmuştu ve öyle değilmiş gibi davranmaya mecbur kalmak hakikaten yorucuydu. Hayatımdaki en mühim hadiseden bahsedemiyorsam, başka hiçbir şey söylemek de gelmiyordu içimden. Filiz ise bendeki garipliği seziyor, her fırsatta neyim olduğunu sorup bataklığı kurcalıyordu.  </p>
			<p class="paragraf">O gece mutfakta sıkıştırıp yine sordu.   </p>
			<p class="paragraf">“Bir tuhafsın sen bu aralar. Zayıfladın da. Hasta filan mısın?”  </p>
			<p class="paragraf">“Hıı, ince hastalığa tutuldum.”  </p>
			<p class="paragraf">Gerçeği söylediğinizde genelde inanmazlar. O da öyle yaptı.  </p>
			<p class="paragraf">“Hemen dalgaya vur! Ama bak çöp gibi kaldın iyice.”  </p>
			<p class="paragraf">“Azalarak bitmeye karar verdim.”  </p>
			<p class="paragraf">“Ben ciddiyim anacım. Bir sıkıntın mı var?”  </p>
			<p class="paragraf">“Off, yok bir şeyim, neyim olacak?”  </p>
			<p class="paragraf">“Sen onu benim külahıma anlat. Var işte, söylemiyorsun!”  </p>
			<p class="paragraf">“Kokainman gibi bir şey olmuşum, ama geçecek, merak etme” diyemedim; meyveleri alelacele tabaklara yerleştirip uygun adım salona yöneldim.  </p>
			<p class="paragraf">“Kaç, kaç! Sakın bir şeyini anlatma, eskir belki!”  </p>
			<p class="paragraf">Anlatmakla eskiteceğimi bilsem anlatırdım. Ses konuşmamdan yanaydı, ama Gönül Hemşire haklıydı, tanıdığım birine açılamazdım. Hatta belki de abus suratlı adamdı asıl haklı olan, hiç kimseye anlatmamalıydım.  </p>
			<p class="paragraf">Elimde meyveler, ardımda dedektif Filiz olduğu halde salona girdiğimde, Vedat ile Selim kafa kafaya vermiş fısıldaşıyorlardı. Baş başa kaldılar mı iş konuşmaya bayılırlardı. Patronlarını zengin etme hevesleri benim umurumda değildi, ama Filiz her defasında kalayı basardı. Bizi görünce toparlandılar.   </p>
			<p class="paragraf">“Kavga filan mı ettiniz siz?” dedi Filiz, Vedat’a dönüp. “Bunun yüzü niye sirke satıyor yine?”  </p>
			<p class="paragraf">“Bu aralar çok çalışıyor, yorgun” diye cevap verdi, söküklerimi dikmeye alışkın kocam. Hayatı kaknemliklerime bahaneler bulmakla geçiyordu. Garip şey, yine de kaderine lanet okumuyor; değil mutsuz, bezgin bile görünmüyordu. Bir ben miydim acaba elindekilerle yetinmeyi bilmeyen? Minik yolculuklara çıkmaya heveslenip sonra da dönmeyi beceremeyen? İçimde yine o feci his yükseldi Vedat’a karşı; suçluluk sosuyla terbiye edilmiş borçluluk! Çok fenaydı. Nedeninden emin olmamakla birlikte her nefesimde kendimi ona daha çok borçlanmış hissediyor, sonra da için için öfkeleniyordum. Gönül Hemşire, “Sırrını verdiğin kişiye öfke duyarsın” demişti; hayatını paylaştığın kişiye, o hayattaki her şey gibi öfke duymak da biraz ona benziyordu.  </p>
			<p class="paragraf">Oysa beni mutlu etmeye çalışmaktan başka kabahati yoktu Vedat’ın. Hiç olmamıştı. Şefkatli, anlayışlı, esprili, güler yüzlü bir adamdı. Cömertti, düşünceliydi, yakışıklıydı. Bir kadının isteyebileceği her şeye sahip görünüyordu. En azından ne istediğini bilen bir kadının... Bense içimde ona karşı gizli öfkeler biriktiriyordum. Öfkeliydim, çünkü bunu hak edecek hiçbir kabahat işlemiyordu. Öfkeliydim, çünkü karanlığım, aydınlığının yanında daha da belirginleşiyordu. Öfkeliydim, çünkü iyiliği, masumiyeti ve kendisine reva gördüklerimi hak etmeyişiyle, müthiş canımı sıkıyordu. O ışıl ışıl parladıkça, benim pul pul olmuş boyalarım iyice dökülüyordu.  </p>
			<p class="paragraf">O gece de öyle yapmıştı. Dengeleyen, toparlayan, bağışlayan tavırlarıyla borç hanemi kabartmış, sinirlerimi yerinden zıplatmıştı. Merhametiyle boğuyordu bazen beni. Hep birlikte seyredeceğimiz filmi seçerken bile, çok sevdiğimi bildiği <span class="charoverride4">İyi, Kötü ve Çirkin</span>’den yana kullanmıştı oyunu. Onlar güle oynaya filmi izlerken, ben de her zamanki gibi Tuco darağacına çekilirken nefesimi tutmuş, Sarışın ipe nişan aldığında dudaklarımı ısırmış, ip kopup Tuco kurtulduğunda da uzaklara dalmıştım. Bazı iplerin kolay koptuğunu, bazılarınınsa asla kopmadığını bilecek kadar kalmıştım hayatta. İnsanın kendine kaçacak pay bırakması; ille de bağlanacaksa bir yere, çürük ipler seçmesi gerektiğini bilecek kadar yaşamıştım.   </p>
			<p class="paragraf">Geceyi bir sis bulutunun içinde, etrafımda konuşulanları anlayamayarak, oradaymış gibi davranmaya çalışarak geçirdim. Dördüncü olacak gücü kendimde bulamadığım için, uzaktan bakan bir yabancı gibi üçünü izledim durdum. Filiz, çayı bitene çay getiren, şakası rağbet görmeyenin şakasına gülen, kimin ne ihtiyacı varsa sezdirmeden gideren bir iyilik perisiydi. Vedat, herkesi ve her şeyi anlayışla karşılayan bir ermiş; Selim, hayatta doğru yeri bulmanın rahatlığıyla içindeki huzuru dışına yayan bir kandil gibiydi. Kahrolasıcaların hepsi insanı canından bezdirecek kadar iyiydi! Bir ben kötü ve çirkindim aralarında. Onların yanında bütün kusurlarım serpilip büyüyordu sanki. Bu halleriyle değil benden, bir melekten bile şeytan yaratabilirlerdi.  </p>
			<p class="paragraf">Hiçbir şey sonsuza kadar sürmez. Neyse ki gece de bitti. Evden ayrılırken Filiz’e en yakın zamanda baş başa buluşacağımıza dair söz verdim. Tutulamayacak sözler, içimizde bir yerde birikiyor. Onu da sinsice aralarına yerleştirdim.   </p>
		</div>
	</body>
</html>
