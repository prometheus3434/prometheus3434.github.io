<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>1-36</title>
    <meta name="Adept.resource" value="urn:uuid:ddb527e9-c416-4923-8c52-00525c255038"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body id="x1" xml:lang="tr-TR" class="calibre">
		<div class="basic-text-frame">
			<p class="split" xml:lang="en-GB">  </p>
			<p class="anabaslik" id="_idParaDest-36" xml:lang="en-GB">Mütareke yılları  </p>
			<p class="spot" xml:lang="en-US-POSIX">“Her şeyi unutsa bile insan, bunu hep   </p>
			<p class="spot" xml:lang="en-US-POSIX">hatırlamalı.”  </p>
			<p class="paragraf1">  </p>
			<p class="paragraf">Şimdi böyle anlatınca, üzerinden asırlar geçmiş gibi geliyor. Hepsi başka bir hayatta, başka biri tarafından yaşanmış gibi. Konuşmuştuk, reenkarnasyon hakikaten var, ama sebeplenmek için öbür tarafa intikal etmek gerekmiyor. İnsan tek ömürde, aynı bedende, birden fazla kişi olarak yaşıyor. Her kayıp, her acı tecrübe, her günbatımı ve gözyaşıyla biraz değişiyor. Her kazanım, tatlı deneyim, gündoğumu ve tebessümle değiştiği gibi... İnsan, tek kişi olarak doğup çok kişi olarak ölüyor. Kimileri buna çoklu kişilik bozukluğu diyor, ben insanlık hali demeyi tercih ederim.   </p>
			<p class="paragraf">İçimizi açıp orada böğürtüyle temaşa eden adamları ve kadınları dışarı çıkarsak, atom bombaları yahut sopalarla değil, hayal kırıklıkları ve sıpalarla yapılacak olan üçüncü cihan harbini başlatırız. İyisi mi eşeklik etmemelerini istirham edelim onlardan. Geçmişin hesaplarından, geleceğin kaygılarından kopup hasbelkader bugüne dokunan bütün benlerimiz, sulh içinde, kardeş kardeş yaşasınlar. Buna da belki kalbin mütareke yılları deriz ileride.  </p>
			<p class="paragraf">Bütün bunlar başka bir yüzyılda değil, hepi topu birkaç ay evvel, içimdeki delibozuk kadınların bir kısmı tarafından, doğal nedenlerle yaşandı. Sonra ben, şimdiki ben yani, başımdan geçenleri temize çekerken, her işte sahiden bir hayır olduğuna inandım. Olanda ve olacak olanda. Olmayanda ve ne yaparsak yapalım zinhar vuku bulmayacakta. Bu kadim hakikate itimat etmek, içimi tüm pencereleri sabah serinliğine açılmış salon perdeleri gibi havalandırdı. Hayatımın kalanında kafamı serin, kalbimi temiz tutmakta karar kıldım.   </p>
			<p class="paragraf">Şimdi bu satırları, gün anasının memesini emmek için uyanan bir bebek gibi usul usul ağarırken, Endülüs’ün ufak bir kasabasından, üç katlı, beyaz badanalı, dökük bir motelin püfür püfür terasından yazıyorum. Almeria’nın Cabo de Gata bölgesindeyim. Bir zamanlar <span class="charoverride4">İyi, Kötü ve Çirkin</span>’in de geçtiği, Sarışın’ın Tuco’nun boynundaki ipe nişan alarak her şeyi başlatıp bitirdiği yerde. Sabahın bu kör saatinde sokaklar cennet kadar boş, cehennem kadar sessiz. Bir frekanstan öbürüne savrularak cızırdayan radyomda Mehpare’nin jilet sektörüne ağır darbe vuracağına inandığı Bambino çalıyor. Bense, göğsümde hepsini ayrı ayrı sakladığım hakikatiyle barışmış, aralarında ateşkes sağlamış vaziyette; iyiliğin kalbinde, kötülüğün gölgesinde, çirkinliğin yürek burkan terazisinde ağır ağır sallanıyorum.   </p>
			<p class="paragraf">Burada ne mi arıyorum? Hiçbir şey. Bir şeyler arayıp durmayı, bulmanın aramakla değil, kaybetmekle ilgili olduğunu anladığımda bıraktım.   </p>
			<p class="paragraf">Fakat Ses’in tavsiyesini dinleyip geleceğe doğru şöyle bir baktım. Yürüdüğüm yolun varacağı istikbalden, Kifidis terlik ve varis çorabından fazlasını umamayacağımı görünce, hayatımda ufak tefek değişiklikler yapmanın fena olmayacağını anladım ve işe bu minik seyahatle başladım. Eskiden uzaklara gitmeyi isterdim hep. Bir de yazmayı. Şimdi evden çok uzakta, kendi gözyaşının tarihini tutan bir vakanüvis vakarıyla, vaktiyle kalbimi tıraşlayan sustalı hatıraları kaleme alıyor, iki hayalimi de gerçekleştiriyorum.   </p>
			<p class="paragraf">Ses’in verdiği son ödevi yapmak için kalbimi eşelerken, zamanla hayatımdaki her şey değiştiği halde hayallerimin aynı kaldığını keşfetmek beni şaşırttı. Orada olduklarını bile bilmiyordum. Belli ki kırılmamak için saklanmışlardı. Ne yaparsanız yapın, ne yaşarsanız yaşayın, çocukluk hayalleriniz değişmediyse hâlâ masum sayılırsınız. Hayallerimi hatırlayınca, masumiyetime inandım. Sanırım bu bana her şeyden daha iyi geldi. Biraz masumiyet herkese iyi gelir.  </p>
			<p class="paragraf">Müdürün masumiyetimi müjdelediği günden sonra bankaya bir daha hiç uğramadım. Herifçioğlu karşıma geçmiş lütfeder gibi işimin başına dönebileceğimi söylerken, masumiyetimi esas incitecek seçimin bir bankayı soymak değil, orada çalışmak olabileceğini düşünüyordum. Mutluluğu da eskisi kadar küçümsemiyordum üstelik. Ona tapacak değildim, ama gene de anlaşabilirdik. Günlerdir aklımı meşgul eden karardan böylece emin oldum. Sevmediğim bir işte nihayetinde kendimi de sevmekten vazgeçecek kadar mesai yapmış, skatolojiden hazzetmeyen biri için mebzul miktarda banknot mıncıklamıştım. Şeytan, “Bas kızım Feribe istifayı” dedi. “Leş bankaları da onların olsun, kokuşmuş şubeleri de.” Kendisi bir melek nihayetinde. Belagati kuvvetli, aklımı çeldi. “Bankada çalışacağıma şeytana taparım be” dedim. Hayatım boyunca verdiğim en fiyakalı karardı, zerrece pişman değilim. Tabii bu saatten sonra şeytana tapmam zor, ama bence onunla da anlaşabiliriz. Anladığım kadarıyla, nam saldığı kadar kötü biri de değil zaten. Cennetten kovulan herkes gibi biraz kırgın, o kadar. Biliyorsunuz, sevilmemek hepimizi başka türlü yıpratıyor.  </p>
			<p class="paragraf">İstifa ettiğimi öğrenenlerin bir kısmı özenir gibi iç çekerken, kalanlar da atmak isteyip de atamadıkları bir adımla korkaklıklarının altını çizişime diş biledi. “Neyine güvenip işsiz kalıyorsun?” minvalinde tehdit esanslı beylik laflarla beni ürkütmeye çalıştılar. Onlara da söyledim, yapacak bir şeyler elbet bulunur. Neden dünyada olduğumuzu unutturmayacak, biz küçüldükçe masumiyeti büyütecek türden marifetler. Hayallerimin peşinde har vurup harman savurabileceğim azıcık param var, bir süre idare eder beni. Sonra İstanbul’a döndüğümde elbet münasip bir iş bulacağım. Tıkanmadan nefes alacağım bir hayat da kurmam lazım. Ama nefes hariç hiçbirinin acelesi yok. Şimdilik biraz daha buralardayım.   </p>
			<p class="paragraf">Vedat’la sabaha kadar konuştuğumuz o gece, uzun zaman sonra nihayet paylaşabildiğimiz öfke, merhamet, gözyaşı, kahkaha, dargınlık, şefaat, melankoli, umut tayınları arasında, bundan sonra ne yapacağımızı sorduk birbirimize. Ayrılmaya karar vermedik, çünkü zaten birlikte değildik. Yaşananların neticesinde ilişkimizle ilgili fark ettiğimiz asıl gerçek de bu oldu zaten. Şimdi, adına biz dediğimiz şeye, ömrümüzün duvarına asılmış bir resim gibi uzaktan bakıyoruz. Her ne karar verirsek verelim, hayatlarımızdan temelli taşınacak değiliz, ama oralarda ne sıfatla bulunacağımızı zaman ve kalplerimiz gösterecek. İyi çocuklar olursak, aynada yahut sokakta, er ya da geç şirinleri görebiliriz.   </p>
			<p class="paragraf">Süheyla ile arada haberleşiyoruz. Geçen yine aradı, düğününe yetişebilecek miyim, onu soruyor. “Evlilik merasimlerinden hazzetmem, ama boşanma davasına gelirim” dedim; nasıl gülüyor. Bazen kadınların sadece gelinlik giymek için evlendiğini düşünüyorum. Ya da tek başlarına seyretmekten sıkıldıkları boş duvara, iki kişilik çerçeveli resimler asabilmek için. Neticede, altına sığınacak bir çatı, içine saklanacak bir çerçeve lazım herkese. Sonra orada sıkışıp nefessiz kalınca da, kaçmaya yetecek kadar cesaret. Kimseyi yargılayacak değilim. Neticede hepimiz aynı denizde boğuluyoruz. Batan geminin mallarıyız biz. Bu lahit bizim.   </p>
			<p class="paragraf">Filiz’le de boyuna telefonlaşıyoruz. Her şey ortaya döküldükten sonra buluşup uzun uzun konuştuk. Yıllardır ondan neden kaçtığımı anladım galiba. Öyle şefkatli ki, insana yaralarını hatırlatıyor. Oysa biz, yaraların çirkin olduğunu öğreten bir dünyanın mahsulleriyiz. Yaralarımı öpmeyi kabullendiğimden beri, Filiz’i daha sık arıyorum. Sadece sesini duymak bile saçlarımın okşandığını hissetmeme yetiyor. En çok yalnızlıktan korksak da, düştüğümüz bahçenin tabiatı gereği daima yalnız olacağımız şu hayatta, kalabalıklardan medet ummak beyhude çaba. Ama çok sevdiğim bir filmde söylendiği gibi, arkadaşlar iyidir.   </p>
			<p class="paragraf">Selim bir daha hiç aramadı. Utanıyor sanırım. Bir ara ben arayıp “Dert etme, olur böyle şeyler, geldi geçti” diyeceğim de... unutuyorum işte. Biliyorsunuz, hafızam her zaman şahane değil. Ve yine biliyorsunuz ki, birinin utandığıyla öbürünün unuttuğu aynıdır bazen. Fazla takılmamak gerekir.   </p>
			<p class="paragraf">Sabık sevgiliye gelince... Beyefendiden bahsetmeden bitirmek olmaz. Neticede bütün hikâye onun vesilesiyle başlamıştı. Ama ne var biliyor musunuz? Bazı şeylerin hayatınıza giriş nedeni kendileriyle ilgili değil. Onları bir işaret, başka yazıları okumak için vesile olarak görmek gerek. Sanırım o da öyle bir şeydi. Geldi ve kendisi dışında bir yerleri işaretleyip gitti. Ondan bir daha hiç haber alamadım... demek biraz acıklı, fakat kuşkusuz fiyakalı bir son olurdu. Heyhat, hayat genelde romanlardaki gibi afili değil. Romanlar vurucu bir yerde, planlı bir şekilde biter. Hayatsa nerede nihayete ereceği muamma, döke saça devam eder. Hayattaki finaller, kitaplardakiler kadar çarpıcı olmaz bu yüzden. Günün birinde, ışıkları kapayıp ütüyü prizden çekecek zaman bulamadan, doğru dürüst bir son söz bile yumurtlayamadan, çat diye ölürsünüz. Oy anam, dersiniz mesela, hık, gık, aghh filan dersiniz. Halbuki bir romanda olsaydınız, elveda bütün hatıralar, diyebilirdiniz. Ama şimdi bunun için üzülmeyelim. Şu anda bir anlamı yok, öldüğümüzde zaten olmayacak.  </p>
			<p class="paragraf">Nedim... Evet, sanırım onu bir kere daha gördüm. Yolculuğa çıkmadan kısa süre önce, vizemi almış konsolosluktan dönerken, Levent Çarşısı’nda, bir anlığına. Ama saniyeyi bin eşit parçaya bölecek kadar kısa bir andı. Uzaktan ona benzettiğim lacivert ceketli adam, kimliğini teşhis etmemi beklemeden caddenin kalabalığına karıştı. Ne mi hissettim? Bir defa hayallerimdeki gibi bir karşılaşma olmadı. Ne balo salonuna döndü ortalık, ne de fonda İlhan İrem çalmaya başladı. İyi de oldu aslında, o cânım kıvırcık kafası Rammstein’ın gazabına uğramayıp güzel boynunda kaldı. Garip ama benim kafam da karışmadı.  </p>
			<p class="paragraf">Bir sevgiliyi titreyerek beklemiş herkes bilir, insan onun geldiğini kör olsa gene anlar. Rüzgârın soluğundan, havaya dağılan ıtırdan, yere düşen gölgelerin uzayışından bilir, görür, işitir. Ama ben gözlerimle gördüğüm halde karşımdakinin o olup olmadığından bile emin olamadım. Doğrusu, bu duruma pek de şaşırmadım. MİM’e gittiğim son sabah çoraplarımı giyerken fark etmiştim zaten, ayak tırnaklarımda tek bir oje lekesi dahi kalmamıştı. Tırnaklar arınmış, totem tutmuş, tabu parçalanmış, kalbimde bir devir kapanıp yenisi açılmıştı. Belki Ses o gün söylediği şarkıyla sadece benimle vedalaşmamış, aşk acımla vedalaşmamı da kutlamıştı. Kim bilir. Benim bildiğim şu, vazgeçmek bazen sahip olduğumuz şeylerin en iyisidir. “Elimden tut yoksa düşeceğim” demiş ya Attilâ İlhan. Galiba kimi durumlarda o, “Elimi bırak yoksa düşeceğim”<span class="charoverride4"> </span>diye okunabilir. Aşk kaç kişilik bilmem ama vazgeçmek tek kişiliktir.  </p>
			<p class="paragraf">Dediğim gibi, Nedim’i tekrar görüp görmediğimden emin değilim. Ama geçenlerde ondan bir haber aldım. Mesaj gönderdi telefonuma. Mehpare’nin tembihlerine rağmen vaktiyle numarasını silmemiştim. Ekranda adını görünce şaşırdım açıkçası. Açıp okudum mesajı.  </p>
			<p class="paragraf">“Kalpler neşeyle, kaplar şekerle dolsun. Ramazan Bayramınız kutlu olsun.”  </p>
			<p class="paragraf">Muhtemelen toplu mesaj kurbanı bir bayram tebriki! Cevap yazıp, “Kurbanda da beraber danayı mı girsek” diye espri yapacaktım, yapmadım. Numarasını sildim onun yerine, artık ihtiyacım olmayacak nasılsa. Geçmiş bazen de biten bir şey çünkü, evet. Neyi bir ömür yanınızda taşımak istediğiniz, kalbinizi kimlere emanet edeceğiniz tamamen size kalmış. Kendinize neyi reva gördüğünüz de öyle.   </p>
			<p class="paragraf">Vedat’la konuştuktan sonraki haftalarda beyin hücrelerimi yeni bir soykırıma uğratmak pahasına, rüyalarımdan ve dinlediklerimden hareketle olanları hatırlamaya çalıştım. Galiba hatırladım da. Gelen telefonu, buluşma heyecanıyla evden çıkışımı, Göksu’ya varışımı, kucaklaşmamızı, o ellerin beni iter gibi sarılışını, sonra aramızda geçen konuşmayı, hayır yapamayacağımız için değil, bu saate kadar hevesimizi almış olmamız gerektiği için yapmayacağımızı, iki medeni hevesini almış insan gibi oracıkta ayrılacağımızı... Kalbimden yükselen acıyı, ondan devşirdiğim öfkeyi, kendimi başkası değil, bizzat kendim tarafından kandırılmış hissedişimi ve sonrasını... Hatırladım.   </p>
			<p class="paragraf">Kızgın değilim. Kendimi de dahil ederek, biz insanların birbirimizi incitme konusundaki cömertliğine üzülüyorum sadece. Her öpücüğün ve hatta sözcüğün, emanet ettiklerimizde bir ağırlığı olduğunu unutmasak, basit meraklar uğruna başkalarının hayatlarında yangınlar çıkarmasak keşke. Ama kime anlatıyorum... Tek ısırık uğruna cennetten kovulmuş bir ırktan böylesi bir diğerkâmlık beklemek abesle iştigal değilse ne?  </p>
			<p class="paragraf">Büyük bir günah işlediğimi düşündüğüm zamanlarda bile, çekeceğim cezaya değecek kutsal bir hataya kapıldığıma inanmıştım ben. Çok seviyoruz da kahpe felek yüzünden kavuşamıyoruz filan sanmıştım. Feleğin namusuna boşuna dil uzatmışım. Yanıldığımı öğrenmek önce kalbimi kırdı. Ama sonra gerçeği idrak edip hiç kazanmadığım bir şeyi yitiremeyeceğimi görünce, ardından üzüleceğim bir kayıp da kalmadı. İşte o zaman, içimde çöreklenmiş sancı, yanlış dala tünemiş serçeler gibi kendiliğinden havalandı. İnsan neyin ardından üzüleceğine karar verirken dikkatli olmalı.   </p>
			<p class="paragraf">Galiba dersler yahut hayat, aşk acısından çok daha derinde bir yaranın kabuğunu kaldırmış, kalbime iğnelenmiş asıl sızının yerini gösterip, onun için üflemekten başka ne yapabileceğimi düşünmemi sağlamıştı. Zaten hayatta pek az acı sadece kendi yarasından yayılıyordu. Derinde her zaman daha başka, daha büyük bir yara vardı ve dünyaya dayanmak için evvela onu iyileştirmek lazımdı. Bu hakikate ayılınca, aşk acım kahır maratonumda geride kalmış; sonra ben gerçekleri öğrenip, ortada yokluğuna üzülecek bir varlık bile olmadığını kavrayınca, zarifçe oyun dışına alınmıştı. Geçmişi kaplayan rüzgârlı boşluk, çıkışı ufukta arayan denizciler gibi önüme bakmamı ve pupa yelken açılmamı sağladı. Yaralarımla barışmak ve tatlı hayaller kurmayı becererek geleceğe bakmak, belki de derslerden gördüğüm en büyük faydaydı. Bir de kendime öfkelenip durmayı bırakmak tabii. Hayat zaten alabildiğine acımasızken, bari biz kendimizi kırbaçlamayalım, değil mi?   </p>
			<p class="paragraf">Böyle irikıyım laflar ediyorum diye, hayatla giriştiği bütün kavgaları kazanmış, ununu eleyip eleğini asmış, tekmil endişeden paçayı sıyırmış biri olduğumu düşünmeyin. Elbette gelecek beni hâlâ telaşlandırıyor. Yanlış bir denizde boğulma yahut yanlış bir limana demirleme ihtimalleri hâlâ mümkünden de yakınımda duruyor. Ama hayatta kalmak, düştüğümüz dikenli bahçede kanayarak dolaşmak değil mi zaten? Sonunda öleceğini bilerek yaşamaya çalışan bütün faniler, aynı tekinsiz yolu adımlıyor. Neye elimizi atsak yetim, neye dokunsak tedirgin, ne yapsak eksiğiz. Hepimiz öyleyiz. Bize vaat edilmiş bir yarın yok, ruhumuzda kelebek sancıları kanat çırpıyor. Fakat buradaysak, gücümüzü ve neşemizi toplayıp yaşayacağız. Düşe kalka, güle ağlaya, şefkatimizi kendimizden, merhametimizi birbirimizden sakınmadan, sevaplarımız, günahlarımız ve elbet hatalarımızla. Coşkuyla. Hem dünyada kalıp hem de hayattan kaçamayız. Bunu kendimize yapamayız.   </p>
			<p class="paragraf">Şimdi, sabah serinliğini içime çekip, gökyüzünün yeni bir hikâye gibi ağır ağır aralanan tayfını seyrederken, nihayet hayallerimle buluştuğum için memnunum. Yarın ne getirecek bilmiyorum, ama her şeyi doğru yapmış değil, “yaşadım” diyebilecek biri olarak ölmek istiyorum. Hayat hata yapmaktan korkmak için çok kısa. Korkmuyorum.</p>
		</div>
	</body>
</html>
