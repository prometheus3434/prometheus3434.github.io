<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>1-32</title>
    <meta name="Adept.resource" value="urn:uuid:ddb527e9-c416-4923-8c52-00525c255038"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body id="x1" xml:lang="tr-TR" class="calibre">
		<div class="basic-text-frame">
			<p class="split" xml:lang="en-GB">  </p>
			<p class="anabaslik" id="_idParaDest-32" xml:lang="en-GB">Perişan perşembe   </p>
			<p class="spot" xml:lang="en-US-POSIX">“Yadırgadığın her şeyi yaşayabilir, yargıladığın   </p>
			<p class="spot" xml:lang="en-US-POSIX">herkese dönüşebilirdin.”  </p>
			<p class="paragraf1">  </p>
			<p class="paragraf">Günün ilk bombası Emirgân’da yaptığım kahvaltıdan sonra Boğaz kıyısında yürürken patladı. Ellerim ceplerimde Avaramu’yu mırıldana mırıldana, kahvaltı sırasında telefon eden Mehpare’yle masaya yatırdığımız menemene soğan konulmalı mı, konulmamalı mı sorunsalı üzerine kafa yorarken, görmeyi hiç ummadığım birine rastladım. Hikmet’e! O sırada Raj Kapoor’la karşılaşsam daha az şaşırırdım. Üç kişilik akşam yemeği parasına bir fincan tuhaf isimli sütlü kahve içebileceğiniz şık bir kafeden çıkıyordu. Birkaç adım önümdeydi ve yüzü bana dönüktü. Yine de görmemiş gibiydi. Yabani herif, görmezden geliyordu belli ki. Kimseyle tek kelime edesim olmadığı halde sırf gıcıklığına, “Oo, Hikmet Bey” dedim.  </p>
			<p class="paragraf">Yüzüme baktı. Daha doğrusu zaten benden yana bakıyordu da, varlığımı yeni fark etmiş ayaklarına yattı.  </p>
			<p class="paragraf">“Evet?”   </p>
			<p class="paragraf">“Tanımadınız herhalde?”   </p>
			<p class="paragraf">“Çıkaramadım?”  </p>
			<p class="paragraf">“Sen onu benim külahıma anlat” diye geçirdim içimden. Karşılıklı otururken sırf iki çift laf etmemek için gözünü yumup uyuyor numarası çeken adamdan başka ne beklenirdi?   </p>
			<p class="paragraf">“MİM’de tanışmıştık.”  </p>
			<p class="paragraf">“MİM?”  </p>
			<p class="paragraf">“Evet” dedim, hafızamdaki geniş korku filmi arşivinden bulup çektiğim müptezel bir sesle. Gözlerimi yuvalarında döndürerek devam ettim. “Mazi İmha Mezbahası.”  </p>
			<p class="paragraf">“Mezbaha mı?”  </p>
			<p class="paragraf">“Ben karşı koltuktan sizi kesip yüzünüze yüzünüze gülerdim. Sizin de hemen içiniz geçiverirdi hani.”  </p>
			<p class="paragraf">“Nerede?”  </p>
			<p class="paragraf">“Merkezde.”  </p>
			<p class="paragraf">“Ne merkezi?”  </p>
			<p class="paragraf">“Adana il merkezi.”  </p>
			<p class="paragraf">“Ne?”  </p>
			<p class="paragraf">“Şaka şaka, Saatleri Ayarlama Merkezi.”  </p>
			<p class="paragraf">“Hanımefendi, ayıptır sorması, biz... siz, kimsiniz?”  </p>
			<p class="paragraf">“Hayri İrdal’ın zabitleriyiz.”  </p>
			<p class="paragraf">Çattık be mealinde yüzünü buruşturdu ve “Hadi canım geç kalıyoruz” dedi. Anlamadım tabii. Bakışlarını takip edince kafeden çıkan genç kadını gördüm. Ufak tefek bir esmer güzeli. Gözlerinde parıltılı bir ışıkla elini Hikmet’e uzatıyordu. Hikmet’in yüzüne baktım. Benden yana olan tarafı kaskatı, ifadesiz dururken; uzanıp elini tuttuğu kadına dönük tarafı gül lokumu gibi yumuşuyordu. Kovboy filmlerinde herkesin birbirine silah çektiği sahneler gibiydi. Ben kadına, kadın Hikmet’e, Hikmet ise bir gözüyle bana öbürüyle kadına bakıyordu. Ben fakirin sahnesi her zamanki gibi kısa sürdü. El ele tutuşup birkaç adım attılar ve valenin kaldırıma yanaştırdığı gıcır gıcır BMW’ye atlayıp uzaklaştılar. Arkalarından bakakaldım.   </p>
			<p class="paragraf">Yanındaki dilber Hikmet’in karısıydı herhalde. Hoş, hayalimdeki suretiyle en ufak bir benzerliği yoktu. İlaveten, adamın hiçbir ifade gelip konamaz sandığım yüzü de ona bakarken değişiyor, aşkın şerbetine bulanıyordu. İnsanlar nadiren sandığımız kişilere benziyordu. Böyle düşününce bekleme odası arkadaşımı affediverdim. Beni tanımazdan gelmesi belki de normaldi. Herhalde MİM macerasını karısından saklamıştı. Konuşurken yakalansak, beni onunla ne sıfatla tanıştıracaktı? En temizini yapıp hızla yanımdan uzaklaşmıştı. “Keşke Hikmet kadar şanslı olup ben de canım çektikçe kendimden uzaklaşabilsem” diye düşündüm. Bilhassa kafamın içindeki tımarhaneden uzağa kaçabilmek, yeri geldiğinde bakıp da görmemeyi becermek fena olmazdı. Böyle düşününce gerçek kafama dank ediverdi!   </p>
			<p class="paragraf">Hikmet, beni görmezden gelmemiş, hakikaten görmemişti. Daha doğrusu, görmüş ama tanımamıştı. O güne dek hepi topu iki defa karşılaştığımızdan değil, benim de dahil olduğum bir hatıralar silsilesini beyninden söküp attığından. Dibi tutmuş tencere misali kazıdığından. Muhtemelen zihninin vesikalık fotoğrafım bulunması gereken mıntıkasında cillop gibi bir çip taşıyordu! Herhalde sadece kendisini MİM’e götüren nedeni değil, orada gördüklerini de ömrünün lağımına atmak istemişti. Son derste üst katı dinlediyse şayet, bütün o hikâyeleri hatırlamak için de bir sebep görememişti. Onu suçlayacak değildim. Aslında artık kimseyi hiçbir şey için suçlayacak değildim. Başıma gelenler, bana dünyadaki her şeyin hepimiz için olduğunu çoktan öğretmişti. Yadırgadığın her şeyi yaşayabilir, yargıladığın herkese dönüşebilirdin. Şimdi beni de içten içe yargılayanlarınız çıkacaktır mutlaka. Kocamı aldatmış bir kadınım ya! Lütfen ilk taşı en masum olanınız atsın olur mu? Ama naçizane tavsiyem, çok da acele etmesin. Yarınını görmek için biraz beklesin...  </p>
			<p class="paragraf">Fal da bir yol elbet, ama geleceğini görmek isteyen herkes azıcık roman karıştırmalı. İnsanı bekleyen ihtimallerin işaretlendiği kutsal kitaplar onlar. Ben de bu acayip karşılaşmanın ardından azıcık kafamı dağıtmak için, istikbale dair cılız da olsa bir ışık tedarik etmek ister gibi önüme çıkan ilk kitapçıya girdim. Feleğin bana ışıktan ziyade ebeminkini göstermeye ahdettiğini unutmuşum. Kasada ödeme yaparken hatırladım. Kasiyer kız, çaresiz gözlerini post makinesine takıp, “Maalesef” dedi, “bu olmadı. Başka kartınız var mı?”  </p>
			<p class="paragraf">“Bir daha deneyin lütfen, kartta sorun yok, eminim. Az evvel kullandım.”  </p>
			<p class="paragraf">Beni mahcup düşürmekten kaçınır gibi fısıltıyla açıkladı.   </p>
			<p class="paragraf">“Bakiyesi yetmiyor.”  </p>
			<p class="paragraf">“Mümkün değil. Bir daha deneseniz?”  </p>
			<p class="paragraf">Bir daha denedi ve suratında çiçeklenen “fakirlik ayıp değil” ifadesiyle yineledi.   </p>
			<p class="paragraf">“Maalesef.”  </p>
			<p class="paragraf">Ödemeyi para kartımla yapıp dışarı çıktım. Hafif bir meltem beni kendime getirmek ister gibi etimi çimdiriyordu. Cep telefonumdan hesabıma girdim ve kredi kartımın bakiyesine baktım. Kapı gibi 3 lira 75 kuruşum vardı!   </p>
			<p class="paragraf">Hızla son dönem harcamalarına göz attım. Kartımda kuzu gibi yattığını sandığım miktarın tamamı, MİM tarafından kesilmişti. Bol sıfırlı eksi işleminin yanında Mazi İmha Rehabilitasyon Sağlık Danışmanlığı Tekstil Turizm ve Enerji Tic. Ltd. Şti. yazıyordu. Ağzım, tel tel olan sinirlerimin emriyle yanaklarıma doğru gevşeyiverdi. Elim ayağım titreyerek merkezi aradım.  </p>
			<p class="paragraf">Dakikalar süren mücadelem sonunda Muhasebe Departmanı’na bağlanmayı becerince, hesabımdaki kahredici deliğin esbabı mucibesini sordum. Telefondaki yetkili kayıtlara bakıp, “Ek hizmetler almışsınız efendim. Onların ödemesi” dedi.  </p>
			<p class="paragraf">“Ne hizmeti?”  </p>
			<p class="paragraf">“Hımm. Suni Rüya Departmanı’ndan bir ekstra görünüyor mesela.”  </p>
			<p class="paragraf">Hizmetin fiyatını söylediğinde, şöyle bir yutkundum. Rüyamın bedelini baştan bilseydim, ne yapar eder kendi başıma görmenin bir yolunu bulurdum.   </p>
			<p class="paragraf">“Bir de telefon hizmeti görünüyor.”  </p>
			<p class="paragraf">“Acil destek hattı mı?”   </p>
			<p class="paragraf">“Yok, acil destek hattı ücretsiz, ama biz bize paketi almışsınız. Onun ekstra ödemesi var. Tercihe bağlı çünkü.”  </p>
			<p class="paragraf">Tercihe bağlı lafı, Amerikan çipinin bedelinin de aldığım ders paketine dahil olmayacağına dair fikrimi pekiştirdi. Dünya, insana tercihlerini pahalıya ödeten bir yerdi. Biz bize’nin günahını sordum, kadın söyledi.   </p>
			<p class="paragraf">“Yuh ama artık!” dedim. “Japonya’yla mı görüşüyoruz yani nedir? İki telefon konuşması için bu kadar da istenmez ki!”  </p>
			<p class="paragraf">“Sisteme bakılırsa iki telefon konuşması değil efendim. Kayıtlara göre, toplam iki yüz yirmi sekiz dakikalık elli yedi görüşme yapmışsınız.”  </p>
			<p class="paragraf">“Kayıt mı, ne kaydı? Konuşmalarımız kayıt altına mı alınıyor?”  </p>
			<p class="paragraf">“Elbette.”  </p>
			<p class="paragraf">Başımdan aşağı kaynar sular döküldü. Beynim çitilendi. Mehpare bana yalan söylemişti! Peki, neden? Beni keyfinden aramadığını baştan beri biliyordum. Bu, onun işiydi. Ama zamanla aramızda bir tür ahbaplık da doğmuştu. Merkezdekilerden gizli şahsi fikirlerini söylüyordu mesela bana. “Duyulursa kızarlar” filan diyordu. Fakat kayıt varsa... Konuştuğumuz her şey zaten kayıt altındaysa... Neden böyle bir şey yapmıştı? Niye yalan söylemişti bana? Tabii ya. Ona güven duymama ihtiyaç vardı. Kalbimi kazanmak için, aralarında özel bir bağ yaratmak uğruna çocuklara sır vermiş gibi yapan üçkâğıtçı yetişkinler gibi davranmıştı. Kendi fikirleriyle beni yönlendirmek de işinin bir parçası olmalıydı. Muhtemelen onlar kendi fikirleri de değildi zaten. Konuştuğumuz hiçbir şey aramızda değildi. Kim biliyordu konuştuklarımızı? Mesela Ses. Son derste hayatımda yeni problemlerin zuhur ettiğinden yakınıp durmuştum. Bir defa bile ne oluyor diye sormamıştı. Geç de olsa anlıyordum ki zaten her şeyden en ince ayrıntısına kadar haberdardı.   </p>
			<p class="paragraf">Bir an evvel Mehpare’yi arayıp bütün bu madrabazlığın hesabını sormak istedim. Ama gündüz aramam imkânsızdı. Bu saatlerde ancak o ararsa konuşabiliyorduk. Sabahtan bir kere konuştuğumuz için gün içinde bir daha arar mıydı bilemiyordum. En kötü ihtimalle mesaisi başlayınca ben onu arayıp hesabımı sorardım. Hakikaten kalbim kırılmıştı. Bir arkadaş öbürüne nasıl alınırsa öyle... Kim bilir belki bütün bunların bir açıklaması vardı. Kendimi rahatlatmaya çalıştım.   </p>
			<p class="paragraf">Fakat ne mümkün! Müdür arayıp duruyordu. Açmayacağımı bir zahmet anlayınca sonunda mesaj attı. “Mutlaka şubeye gel Feribe. Acele bekliyorum.” Koşarak gideceğimi sanıyorsa yanılıyordu. Zühtü ile Şerif’ten karar vermek için birkaç gün izin istediğimi, onların da kerhen de olsa o izni verdiğini bilmesine rağmen böyle sıkıştırması asabımı bozuyordu. Herhalde bir yere kaçmadığımdan emin olmaya çalışıyordu. Biraz düşünmek istediğimi, kararımı cuma günü bildireceğimi, o zamana kadar işe de gelmeyeceğimi söylediğimde, paraları alıp tüymeyeceğime güvenemediğini ima eden Şerif’e, bahsi geçen miktarın İsviçre’de kaçak, ama şaşaalı bir hayat sürmeye yetmeyeceğini söylemiştim.   </p>
			<p class="paragraf">Haklı olduğumu biliyordu. Bence o paranın tek kuruşuna dokunmadığımı da biliyordu. Ama kendisinden beklenen, masumu değil, suçluyu bulmasıydı. Eğer herkes masumsa, yine de suçluyu bulması. O da öyle yapmıştı. Kepaze herif!  </p>
			<p class="paragraf">İşte ben, Şerif domuzunun bile razı geldiği bekleme süresine riayet edemeyip oturduğu yerde kurtlanan müdürün ısrarlı aramalarına sinirlenirken, hop, ikinci mesaj geldi. Beklenmedik, hadi şöyle diyelim, şok şok şok bir haberdi.  </p>
			<p class="paragraf">“Gerçek hırsızı tespit ettik. Gel! Konuşmamız lazım!”  </p>
			<p class="paragraf">Bu kısacık mesaj, Hikmet’le karşılaşmaktan bile şaşırtıcıydı. Durum ciddi, hayat tuhaftı. Bazı sorunlar çözmeye çalışınca değil de, üzerine düşünüp dertlenmekten vazgeçince kendiliğinden çözülüyor gibiydi. Bir problem çözme tekniği olarak, oluruna bırakmak! Bunu okulda neden öğretmemişlerdi ki?..   </p>
			<p class="paragraf">Bir saate kalmadan şubedeydim. Kapıdan girerken, bu fesatlık panayırı, fitne festivali, gıybet karnavalı delikten birkaç gün de olsa uzak kalmanın bana ne kadar iyi geldiğini fark ettim. İçerideki gıybet kuşlarının şavalak bakışları eşliğinde, doğruca müdürün odasına yöneldim. Kapıya varmama ramak kala, omzuma bir el dokundu. Dönüp baktım, elbette Süheyla! Kollarını boğacakmış gibi boynuma dolayıverdi. Literatürde sarılmak deniyor buna.  </p>
			<p class="paragraf">“Seni çok aradım, Feribe. Canım ya! Çok moralin bozuktu tabii değil mi? Bakamadın telefonlara. Nasıl üzüldüm bilsen.”  </p>
			<p class="paragraf">Kurulmuş bebekler gibi sürmeli gözlerini kırpıştıra kırpıştıra ve nefes almadan konuşuyordu. Biliyordum üzgündü, biliyordum anlayışlıydı. Peki, o biliyor muydu bakalım, masum olduğum, daha doğrusu bir başkasının suçlu olduğu ortaya çıkmıştı. Havadisleri merak ediyor, bir an evvel tüm tafsilatı öğrenmek istiyordum.   </p>
			<p class="paragraf">“Süheylacığım, kavuşmamızın esrikliğine karşı koymam imkânsız ama inan gitmem lazım.”  </p>
			<p class="paragraf">“Esrik ne?”  </p>
			<p class="paragraf">“Şiir yazmak için kullanılan bir kelime. Hadi görüşürüz.”  </p>
			<p class="paragraf">Süheyla’yı ardımda bırakıp müdürün kapısını tıklattım ve cevap beklemeden içeri daldım.   </p>
			<p class="paragraf">Müdür beni gayet samimi bir şekilde karşıladı. Hiç uzatmadan, “Sana karşı çok mahcubuz, Feribe” diye girdi konuya ve olanları anlatmaya başladı. Açıkçası, masum olduğumu biliyordum, ama bu kadar da masum olabileceğimi ben bile tahmin etmemiştim. Anlattıklarını dinledikçe ağzım açık kaldı! Ha, şunu en başından söyleyeyim; hikâyenin kahramanı ne bendim ne de hakiki hırsız. Kahraman kesinlikle Süheyla’ydı!  </p>
			<p class="paragraf">Cumartesiden beri çalan telefonlarıma bakmaya lütfetsem, çok daha önce haberdar olabileceğim olaylar aynen şöyle gelişmişti:  </p>
			<p class="paragraf">Cuma günü video kayıtlarının saklandığı hard disklere bakan Süheyla, minik bir tuhaflık fark etmiş, ama bu tek başına hiçbir anlam taşımadığından, durduk yere beni umutlandırmamak için bir şey söylememişti. Aynı sebeple müdürle de paylaşmamıştı müfettişlerin gözünden kaçarken onunkine balık gibi takılan bu detayı. O gün kimselere bir şey demediyse de benim hard diskimin diğerlerinden farklı bir model olduğunu teşhis etmişti. Bu işlerden pek anlamadığımdan, müdürden beş yaş ortalamasına yönelik izah etmesini rica ettim. Cevap kısa sürdü.  </p>
			<p class="paragraf">“Aynı markanın bir iyisi.”   </p>
			<p class="paragraf">Ha, benim anlamadığım meseleyi Süheyla nasıl fark etti diye düşünmedim değil tabii. Ve hafızamın çoktan geri dönüşüm kutusuna yolladığı eski, vasıfsız, kıymetsiz bir bilgi kırıntısı aniden canlanıverdi. Süheyla bankacılığa başlamadan evvel bir bilgisayar firmasında çalışmıştı. Makinelere aşinaydı. Cuma günü “Hard diske bakayım” diye tutturduğunda, “Sen teknisyen misin?” diye terslenmekle halt etmiştim. Teknisyen değilse de bir süre bu aletlerin satışını yapmıştı. Yani bir bildiği vardı.   </p>
			<p class="paragraf">Yememiş içmemiş, benim hard diskin seri numarasını almış, cumartesi günü de üşenmeden markanın merkezine giderek, cihazın Levent’teki bir mağazaya gönderildiğini öğrenmişti. Ertesi gün Levent’teki mağazaya yollanan zehir hafiye, bunun bir ölüm kalım meselesi olduğunu söyleyerek, elindeki seri numarasının ne zaman hangi isme fatura edildiğini tespit için mağazadakileri ayaklandırmıştı. Burada nazı da geçmişti, çünkü tatlı bir tesadüf eseri mağaza müdürü eski işyerinden mesai arkadaşı çıkmıştı. Nihayetinde kayıtlardan söz konusu hard diskin ne zaman satıldığı, alışverişin hangi isme fatura edildiği bulunmuştu. Öztürklerin bizim şubeye yaptığı son neşeli ziyaretten bir hafta önce düzenlenen fatura, Niyazi Şenbülbül adına kesilmişti. Ama mağazadakiler de, Süheyla da bunun uydurmasyon bir isim olabileceğinde hemfikirdi. Bazı müşterilerin hakiki isim ve adreslerini, bilhassa da telefon numaralarını vermekten imtina ettiği bilinen bir gerçekti. İndirim mesajı sapıklığı düşünülünce, onlara hak vermemek elde değildi.  </p>
			<p class="paragraf">Bütün bunlar benim başıma gelse, muhtemelen “Kısmet değilmiş” deyip eve dönerdim. Ama Süheyla dönmemiş, mağazanın kamera kayıtlarından faturanın kesildiği günün, hatta doğrudan o saatin görüntülerine bakmak istemişti. Ricası geri çevrilmemiş, fakat pazar yoğunluğundan dolayı bu iş için ertesi gün yeniden teşrif etmesi istenmişti.   </p>
			<p class="paragraf">Sonradan kendisinden öğrendiğim kadarıyla, evde keder içinde oturduğumu düşündükçe içi içini yemiş, henüz sonuca ulaşamamış olsa da artık pek de boş sayılmayabilecek bir umuda sahip olduğuna kanaat getirerek, havadisi verip kalbimi ferahlatmak için beni aramıştı. Ama telefonu açmamıştım tabii. O esnada uyku hapının tesiriyle yarı baygın yatıyordum. Ertesi gün de birkaç defa aramıştı, yine açmamıştım. O da kayıtları izleyene kadar gerçek bir müjde veremeyeceğini bildiğinden, fazla zorlamamıştı. Pazartesi akşamı mesai bitimi mağazaya gitmiş, faturanın kesildiği tarih ve saatte kasanın önünden yapılan çekimleri izlemiş, varını yoğunu teknolojiye yatıran bir müşteriler ordusunun ödeme kuyruğunda geçirdiği sancılı dakikaları ve bilhassa içlerinden birinin kimliğini kendi gözleriyle teşhis etmişti. Sonradan delil olarak genel merkeze sunulan o kayıtlarda tanıdık birini görmüştü Süheyla. Çok iyi tanıdığı birini. Sevgili müdür yardımcımız Cemal İşgören beyefendiyi. Hem de tam iş üstünde!  </p>
			<p class="paragraf">Evvela ısrarla beni aramıştı, ama açmamıştım. Hoş açsam da, bankanın bu konuda adli makamlara başvurup başvurmayacağını kestiremediğinden, koca bir ülkenin dinleniyoruz paranoyasıyla telefonda adını bile zor söylediği bir zamanda, detayları telefonda konuşmak ya da mesajla anlatmak istemiyordu. “Haberleşirsek bir yerde oturur yüz yüze konuşuruz” diye düşünüp, durumun ciddiyetini mesajla belirtmeyi denemişti. Benden yine ses çıkmayınca nihayet çarşamba günü müdüre gidip tahkikatının sonuçlarını anlatmıştı. Sonrası çorap söküğü gibi gelmişti. Bu defa şubedekilere duyurmadan çalışmıştı müdür. Elinde kapı gibi delil olduğundan direkt genel merkeze haber vermiş; müfettişlerin teşrifini beklemeden, oraya başka bir iş için gittiklerini sanan Cemal’i alıp kendisi onları ziyaret etmişti. Başlangıçta inkâr ettiyse de kayıtları izledikten sonra müfettişlerin baskısına dayanamayan Cemal haramisi, marifetini itiraf etmişti. Nicedir kafasında olan planı hayata geçirmek için beni seçmişti, çünkü uzun süredir dalgınlığım dillerdeydi, kolay lokmaydım yani. Öztürklerin kendisini ziyarete geldiği gün aşağı inmiş, tıpkı hatırlayamadığım gibi malum parayı benden almış, makbuzu bilahare getireceğini söyleyip yukarı çıkmıştı. Parayı Öztürklere takdim etmemişti tabii. Sonra ilk fırsatta tepemdeki kameraların kayıt yaptığı hard diski değiştirmiş, geride iz bırakmadan kenara koyduğu 37 bin euro’nun tadını çıkarma hayallerine girişmişti.   </p>
			<p class="paragraf">Hikâyeyi öğrenince ağzım açık kalmıştı. Bankacılık faaliyetlerimden kelli, soygunlarda yem olarak kullanılmaya alışkındım, ama böylesi ilk kez başıma geliyordu. Neyse ki mesele, umudu kestiğim sırada ve ummadığım biri tarafından çözülmüştü. Süheyla’ya nasıl teşekkür edeceğimi bilemedim. Hiç beklemediğim bir havadisle işime dönebileceğimi muştulayan ve hiç beklemediği bir cevapla epeyce şaşıran müdürün odasından çıktığımda, neler olup bittiğini hâlâ bilmeyen şube ahalisinin duymasından çekinmeden, aynen böyle söyledim ona da.  </p>
			<p class="paragraf">“Süheyla, sana nasıl teşekkür edeceğimi bilemiyorum.”  </p>
			<p class="paragraf">“Saçmalama” dedi, “arkadaşız biz.”  </p>
			<p class="paragraf">Süheyla’ya sarıldım. Gerçekten sarıldım.   </p>
			<p class="paragraf">“Bir ara kahve içelim olur mu? Şahane fal bakarım.”   </p>
			<p class="paragraf">Gözlerini sevinçle parlatıp “Olur” dedi. “Düğün tarihini görürsün belki. Benimki salı akşamı nihayet teklif etti.”  </p>
			<p class="paragraf">Yüzükparmağını burnumun dibine kadar sokup, gururla üzerindeki zevksiz pırıltıyı gösterdi.  </p>
			<p class="paragraf">“Eh, evlen bakalım, ama çok şey de umma. Ben senin yerinde olsam kocayı da, bankayı da boş verir, gider bir dedektiflik bürosu açardım” dedim.   </p>
			<p class="paragraf">“Ya çok güzel bir gelinlik modeli buldum, onu mutlaka giymem lazım. Sonra memnun kalmazsam boşanırım!”  </p>
			<p class="paragraf">Mutluymuş gibi uzun uzun güldük. O zaman mutlu da olduk galiba. Sonra, yeniden sarılıp öpüştük ve onu ardımda bırakıp, içeridekilerin şaşkın bakışları arasında, o kokuşmuş delikten çıktım.   </p>
			<p class="paragraf">Eve giderken kendimi hafiflemiş hissediyordum. Sanki bu meselenin açıklığa kavuşması, hayatımın yerinden oynamış bütün taşlarını nizama sokmaya vesile olacaktı. Mesela artık Vedat’la konuşabilirdim. Kendimi ona feci bir haber vermeye hazırlamışken, şimdi tantanalı bir hikâye anlatıp, sonunu da afiyetle bağlayabilirdim. Kim bilir ne şaşırırdı. “Neden daha evvel anlatmadın?” diye kızardı. Zaten ben de ona kızacaktım. Niye susuyordu? Artık ne olacaksa olsundu. Bağışlayacak mıydı, bağışlasındı. Suçlayacak mıydı, suçlasındı. Ayrılmak mı istiyordu, koşup dava açsındı. Ama böylesi... Suçunun cezasını çekememiş, ağız dolusu özür bile dileyememiş olmak her şeyden daha ağırdı. Artık konuşmak şarttı. Akşam evde ketum kocamı bekleyecek; yok yine gelmez, “gecikeceğim” diye mesaj yollarsa, yerini öğrenip bizzat ben yanına gidecektim. Fakat hayat genel olarak işlerin tasarlandığı gibi yürüdüğü bir yer değil. Bunu defalarca tecrübe ettim.   </p>
			<p class="paragraf">Eve yeni varmıştım ki telefonum çaldı. Baktım, Selim. Üzerime büyük gelen bir neşeyle açtım.  </p>
			<p class="paragraf">“Buyurun, kayıp eşya bürosu. Yine kimi soracaksın Selo?”   </p>
			<p class="paragraf">“Yok, bu defa sormak değil de...”	  </p>
			<p class="paragraf">“Eee?”  </p>
			<p class="paragraf">“Canını sıkacak bir haber vereceğim, Feribe.”   </p>
			<p class="paragraf">Nemrut kozmos, sevincimin düşmanıydı.   </p>
			<p class="paragraf">“Sana söyleyip söylememeyi çok düşündüm ama... Bilmen lazım” diyerek bodoslama girdi Selim konuya.  </p>
			<p class="paragraf">“Neyi?”  </p>
			<p class="paragraf">“Benden duymanı istemezdim.”  </p>
			<p class="paragraf">Sesinden anladığım kadarıyla hakikaten kötü bir havadis verecekti. Aklımdan hızla, zatülcenpten şarbona türlü hastalık, bilek burkmadan TIR altında kalmaya her nevi kaza ve nihayet ölüm ihtimalleri geçti. Yutkundum.  </p>
			<p class="paragraf">“Vedat mı?”  </p>
			<p class="paragraf">“Evet.”   </p>
			<p class="paragraf">Başım dönmeye kulaklarım uğuldamaya, kalbim son tura girmiş yarış atı gibi koşmaya başladı. Selim’se ağzındaki baklayı tükürmek yerine Vedat’ın yanına bir isim daha iliştirdi.  </p>
			<p class="paragraf">“Ve Filiz...”  </p>
			<p class="paragraf">İkisine birden bir şey olmuştu! İkisine birden feci bir şey. Ama ne?   </p>
			<p class="paragraf">“Birlikte.”  </p>
			<p class="paragraf">Belki ritmi bozulan kalbim, belki de Selim’in kara haber servisinde amatör oluşu yüzünden, yan yana gelen sözcüklerden anlamlı bir mana çıkaramıyordum. İkisi birlikte mi kaza yapmışlardı? Kaza mıydı, neydi?   </p>
			<p class="paragraf">“Bir şey mi geldi başlarına, Selim? Düzgün anlat şunu gözünü seveyim.”  </p>
			<p class="paragraf">“Vedat ve Filiz birlikteler diyorum.”  </p>
			<p class="paragraf">“Nerede birlikteler? Ne oldu onlara?”  </p>
			<p class="paragraf">“Sevgililer diyorum, Feribe. Aldatıyorlar beni, yani bizi.”  </p>
		</div>
	</body>
</html>
