<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>1-24</title>
    <meta name="Adept.resource" value="urn:uuid:ddb527e9-c416-4923-8c52-00525c255038"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body id="x1" xml:lang="tr-TR" class="calibre">
		<div class="basic-text-frame">
			<p class="split" xml:lang="en-GB">  </p>
			<p class="anabaslik" id="_idParaDest-24" xml:lang="en-GB">Rüyalarda buluşuruz  </p>
			<p class="spot" xml:lang="en-US-POSIX">“Kaçacak yer yoktu.   </p>
			<p class="spot" xml:lang="en-US-POSIX">Zaten hiç olmamıştı.”  </p>
			<p class="paragraf1">  </p>
			<p class="paragraf">“Hassiktir!”  </p>
			<p class="paragraf">Şakaklarımdan göğsüme kadar her yanıma ahtapot gibi dolanan kablolar arasında, el ve ayak bileklerimden yatağa bağlanmış yatarken, böyle nida ettim.   </p>
			<p class="paragraf">Oysa ağzı bozuk biri değilim. Aşırı kızıp da tumturaklı bir laf etmek istedim mi, çok çok göt, bok filan derim. Tumturakta bir dünya markası sayılmam yani. Sinkafla mesaisi olmayan ağzımın nasıl bozulduğuna gelince... belki azıcık başa sarıp öyle anlatmalıyım.  </p>
			<p class="paragraf1">  </p>
			<p class="paragraf">Ceddimin iki ileri bir geri tekniğine sadık kalarak attığım tedirgin adımlarla MİM’e vardım. Danışmadaki aşırı güler yüzlü, tuhaf gülüşlü kadına ismimi söyledim ve Suni Rüya Departmanı’yla randevum olduğunu belirttim. Hemen bir yerlere telefon edip birini çağırdı. Kimi çağırdığını duydum aslında. “Hüsnü gelsin” demişti.  </p>
			<p class="paragraf">Tahminim sorulsa Marcel, Pierre filan derdim, ama birkaç dakikaya kalmadan Grant çeneli, Peck dudaklı, Gable bakışlı, Salman alınlı lord karşımda zuhur edince, adının Hüsnü olduğunu öğrendim.   </p>
			<p class="paragraf">“Hoş geldiniz Feribe Hanım, bugün size ben eşlik edeceğim.”  </p>
			<p class="paragraf">“Benim özel eşlikçim misiniz?”   </p>
			<p class="paragraf">Alnından sonra bakışlarında da Salman emareleri belirince ekledim.  </p>
			<p class="paragraf">“Hani benimle hep siz ilgileniyorsunuz ya. Personel mi kısıtlı, yoksa herkesin mesul olduğu bir müşteri mi var, onu merak ettim.”  </p>
			<p class="paragraf">“Yani müşteri demeyelim de” diye açıklamaya girişti lordum, kulaklarından fışkıran asaletiyle, “her işinizi başka birinin görmesindense, kendinizi rahat hissetmeniz açısından... Sizden ben sorumluyum.”  </p>
			<p class="paragraf">“Çok güzel düşünmüşsünüz. Bana sorulsa” dedim içimden, “ben de benden siz sorumlu olun isterdim.” Dışımdansa “Anladım” demekle yetindim. Sonra lord, ben ve Nesrin Sipahi’nin içli sesi, birlik ve beraberliğe en muhtaç olduğumuz o saniyelerde, birlik ve beraberlik içinde dördüncü kata çıktık. “Unut onu gönlüm, unut onu sen de!”  </p>
			<p class="paragraf">Beyaz koridora vardığımızda, ben her zamanki gibi bekleme odası istikametinde yola devam etmeye hazırlanırken, lord asansörün hemen karşısındaki kapıyı işaret etti.  </p>
			<p class="paragraf">“Şöyle buyrun.”  </p>
			<p class="paragraf">Elindeki kartı kontrol cihazına okutmasıyla birlikte, kapı bütün misafirperverliğiyle açılıverdi. İçeri girdik. Bizi karşılayan, udi sanatçı Coşkun Sabah’ın, unutulmaya yüz tutmuş cıvık bir geçmişten gelen sesi oldu. “Rüyalarda buluşuruz, bu şarkıyla kavuşuruz!”  </p>
			<p class="paragraf">Burası, derslere girmeden evvel çile doldurduğum bekleme odasının çeyreği ebadında başka bir bekleme odasıydı. İnce bir zevkin ürünü olan müzik seçiminden de anlaşılabileceği üzre, Suni Rüya Departmanı’nın bekleme odası. Sadece şarkı değil, içeri girer girmez oturmam için gösterilen koltuklar ve duvarlara dizilmiş diğer kapılar da böyle söylüyordu. Koridordaki kapıların aksine, buradakilerin üstünde nereye açıldıkları yazıyordu. Sekretarya, müşahede odası ve rüya odası.   </p>
			<p class="paragraf">Lord, “Siz biraz bekleyin, ben hazırlıklar tamam mı bakayım” deyip, beni çöktüğüm koltukta Coşkun Sabah’la baş başa bırakarak sekretaryaya girdi. Çok geçmeden, beyazlar giyinmiş hemşire kılıklı iki genç kadınla dışarı çıktı. Üçü birlikte, kısa ama hızlı adımlarla, kapısında rüya odası yazan diğer odaya geçtiler. Birileri az sonra göreceğim rüyanın kıvamını tutturmak için koştururken, ben hanım hanımcık oturmuş, uykuma biçilecek kaderi bekliyordum. “Şaklabanlık tam da böyle bir şey olmalı” diye geçiriyordum içimden. Yine de çıt çıkarmadan oturmayı sürdürüyordum. Ne demişler, sonunu düşünen şaklaban olamazmış. Gerçi sonumu düşünmediğimden değil, düşünmeme rağmen tedbir almayı beceremediğimden geliyordu her şey başıma. Oracıkta kendimden soğumaya dalmışken, az evvel üç kafadarın üzerine kapanan kapı aralandı ve beyaz önlüklü lord eşikte göründü.   </p>
			<p class="paragraf">“Sizi artık içeri alabiliriz, Feribe Hanım.”  </p>
			<p class="paragraf">Ağzından kulaklarına uzanan fiyonk biçimli tebessümünü gören, beni meçhule değil de az sonra sahne alacağı, payetli, şifonlu ve bol göbek havalı bir kadınlar matinesine davet ettiğini sanırdı. Davete icabet terbiyesiyle yerimden kalkıp kös kös yanına gittim. Gecikmiş bir soru olmasına aldırmadan, adına can havli de diyebileceğimiz son atımlık kurşunumla titrekçe vızıldadım.  </p>
			<p class="paragraf">“Tam olarak ne yapacağız şimdi?”  </p>
			<p class="paragraf">Gecikmiş bir cevap olmasına aldırmadan, iyice erteledi.  </p>
			<p class="paragraf">“Hele bir geçin şöyle. Yeri geldikçe sırasıyla bilgilendireceğiz sizi.”  </p>
			<p class="paragraf">Gösterdiği yere baktım, dişçi koltuğuna benzeyen bir yatak. Pollyanna hayatta olsa, “Jinekolog masasından iyidir” derdi. Muhtemelen tam da böyle hüsnüniyet timsali bir teselli sonrasında, kalbini ferahlatmaya çalıştığı bahtı karanın cinneti neticesinde hayata veda etmişti. Yüksek voltajlı modernizmle çarpılanların da söylemeyi pek sevdiği gibi, ışıklar içinde uyusun. Tabii ışıklar tepesinde şıkır şıkır parlarken uyumaktan hoşlanmayabilir ama hiç değilse karanlıkta oturmaktan iyidir, değil mi?  </p>
			<p class="paragraf">Koltuğun yanında dikilen iki kadına baktım. Biri esmer, öbürü kumraldı. Manasız bir memnuniyetle gülümsüyorlardı.   </p>
			<p class="paragraf">“Buyrun buyrun” diye davet etti kumral olanı.   </p>
			<p class="paragraf">“Hoş geldiniz” dedi öbürü. Kadınlar matinesi değilse bile ev oturmasına geldiğime ikna olmak üzereydim. Adımlarımın titremesini engellemeye çalışarak, dişçi koltuğu esanslı rüya yatağına yaklaştım.  </p>
			<p class="paragraf">Yatağın yanında ancak tuhaf filmlerde ve ne idüğü belirsiz romanlarda karşılaşılabilecek türden alengirli cihazlar vardı. Ekranında muhtemelen rüyayla birlikte hareketlenecek düz bir çizgi bulunan ve kalp grafisi çeken makinelere benzeyen siyah bir kutu, onun içinden çıkan yılan formlu kablolar, irili ufaklı düğmelerle dolu paneller... Hepsi Turist Ömer kariyerimi parlatmak için itinayla hazırlanmıştı.   </p>
			<p class="paragraf">Kumral hemşire, “Önce üstünüzü değiştirelim” deyip, sağ eliyle odanın köşesinde duran paravanı gösterdi. Sol elinde de ameliyata giren hastalara giydirilen türden bir önlük vardı. Ama yeşil değil, tozpembe. “Tozpembe rüyalar dilemek diye bir şey var mıydı?” diye hızlıca düşündüm. Daha doğrusu düşünmeye çalıştım. Çünkü aklımın içinden onlarca soru aynı anda havalanmıştı. Bir yanda neden geldim merkeze türküsü, bir yanda ben giyinirken lord da içeride mi olacak tasası, bir yanda peki sonra ne yapacağız endişesi ve daha nice telaşlı soru işareti, beynimin etrafında tavafa başlamıştı. Kalan cüzi aklımı da kaybederek büsbütün zayi olmamak için, hepsini bir yana bırakıp kadının elindeki önlüğü aldım ve panelin ardına geçtim. Arkamdan, “Sadece iç çamaşırınız kalsın üzerinizde, bir tek külot” diyen bir kadın sesi geldi. Hangisinin konuştuğunu çıkaramadım. Fark etmezdi. Lord söylemiş olsa, belki o biraz fark ederdi.   </p>
			<p class="paragraf">Saniyede üst baş değiştirme hilesi yapan hokkabazları kıskandıracak bir süratle soyunup önlüğü sırtıma geçirdim ve esir düşmüş kumandan edasıyla paravandan çıkıp, yatağın yanında bekleyen düşmana teslim oldum.   </p>
			<p class="paragraf">“Üzerinizde metal eşya var mı?” diye sordu esmer hasmım. Az evvel donumla ilgili beyanatta bulunan ses bu değildi. Demek ki minik bir odadan oluşan dört kişilik cumhuriyetimizdeki kıyafet devrimi, kumral hemşire tarafından ilan edilmişti.  </p>
			<p class="paragraf">Alyansımı çıkarıp esmere uzattım. Donumdan sorumlu devlet bakanı o olduğuna göre, belki de kumrala uzatmalıydım, bilmiyorum. Kafam epey karışıktı.   </p>
			<p class="paragraf">“Başka metal?”  </p>
			<p class="paragraf">Başımı hayır manasına iki yana sallayarak metal dedektörü hanımefendiyi susturdum.   </p>
			<p class="paragraf">“Öyleyse şöyle uzanın lütfen” diye yeni bir talimat geldi.   </p>
			<p class="paragraf">Bırrr!   </p>
			<p class="paragraf">Buraya kadar iyi kötü gelmiştim, ama uzanma eylemi ürkütücü bir eşiğe taşıyordu bizi. Jinekolog masasından biliyordum, uzandın mı geri dönüşü olmayan yola girersin. O ana kadar bir bahane uydurup, hatta uydurmadan kaçma şansına sahipken, sırtın yere geldiği lahza teslim bayrağını çekersin. Laf kalabalığıyla tehir yöntemine başvurup, “Yalnız öyle kan alma filan yok değil mi?” dedim. “Kan tutar çünkü beni.”  </p>
			<p class="paragraf">“Endişelenmeyin, hiçbir sorun olmayacak.”  </p>
			<p class="paragraf">Kaderimi birkaç saniyeden fazla erteleyememiştim. Yardım dileyen gözlerle, karşımda zıpkın gibi dikilen Don Hüsnü’ye baktım. Samimi, ama mesafeyi de koruyan bir ifadeyle gülümsüyordu. Gözlerinde “Güvendesiniz” bakışları vardı. Ya da “Uzatma, büyütecek bir şey yok! Yatçaz kalkçaz, bitçek işte!”  </p>
			<p class="paragraf">Kimseden yüz bulamayınca, yatağa benzeyen koltuğa ya da koltuğa benzeyen yatağa uzun oturdum. Esmer hemşirenin, dirseğimin hemen yanında bulunan konsoldaki düğmelerden birine dokunmasıyla, sırtımı yaslandığım bölüm gıcırdayarak alçaldı ve tekinsiz istirahatgâhım büsbütün yatak şeklini aldı. Bakış açım değişince hislerim de değişir mi diye, yattığım yerden odanın içinde göz gezdirdim.  </p>
			<p class="paragraf">Büyük bir yer sayılmazdı. İnsanda şeker köpüğü alınmamış çilek reçeli kazanına düştüğü hissiyatı uyandırıyordu. Zira üzerimdeki önlük gibi pembeye boyanmıştı. Daha doğrusu pembe beyaza. Jaluziler pembe, döşemeler beyaz, çarşaflar pembe, yatak beyaz, duvarlar pembe, kapı beyaz şeklinde iki renk arasında kardeş payı yapılmıştı. MİM, malzemelerini Çilek Genç Odası’ndan temin ediyor olabilir miydi? Pembe beyaz rüyalar diye bir temenni var mıydı? Pembenin kız rengi, çileğin cimcime meyvesi gibi algılanmasında makul bir sebep aranmalı mıydı? Hızla düşündüm. Hiçbir şeyden emin olamadım. O an bana her şey, hem mümkün hem imkânsız görünüyor; hem varmış hem de yokmuş gibi geliyordu. Hemşireler, ellerindeki renksiz jeli alnıma ve göğsüme sürerken de, jelli bölgelere yılan gibi kaygan kablolar yapıştırırken de böyle hissediyordum. Hem o odada, koltuktan bozma bir yatakta yatıyormuşum, hem de aslında hiçbir yerde yatmıyormuşum gibi. Derken bütün bunların rüya olma ihtimalini sorgularken buldum kendimi. Acaba seans çoktan başlamıştı da ben mi fark etmemiştim? Belki de gördüğüm her şey rüyadan ibaretti. Hatta sandığımdan daha fazlası. Mesela bu binaya gelişim bile gerçek değildi. Buraya hiç gelmemiş, hiçbir derse girmemiştim. Hatta âşık olmamış, dolayısıyla ayrılıp, peki tamam terk edilip, aşk acısı da çekmemiştim. Ne şahane olurdu bütün bunlar rüya olsa! Ama belki rüya daha bile önce başlamıştı. Çok daha önce. Aslında bir bankada çalışmıyordum, hiçbir yerde çalışmıyordum belki de. Evli ve çocuksuz da değildim. Annem de hiçbir zaman ölmemişti. Hiçbir zaman olmamıştı hatta. Hiç doğmamıştım. Her şey bir rüyadan ibaretti. Uyanınca geçecekti. Bir boşluktan öbürüne devrilecektim ve bu saçma sapan düş-üş nihayete erecekti. Gerisi tozpembe bir boşluk olacaktı. Yok, beyaz olsundu. Mis gibi beyaz bir boşluktan daha iyisi yoktu.  </p>
			<p class="paragraf">Aklımın büsbütün zıvanadan çıkmasından korkup kendime geldiğimde, şakaklarımdan ve göğsümden boy veren kablolar, yatağın başındaki kara kutuya uzanıyordu. Kafama huni gibi bir tas yerleştirilmişti. Göremediysem de, renginin pembe ya da mavi değil, metalik olduğuna emindim. Ne ara ve nasıl yapılmıştı bilemiyordum ama el ve ayaklarımdan yatağa bağlanmıştım! En fecisi de, bileğimi saran minik beyaz kelepçenin verdiği belli belirsiz acı vasıtasıyla kesinlikle anlamıştım; bütün bunlar rüya değildi! Her şey fazlasıyla gerçekti! Kelepçeye baktım ve dehşetle ünledim.  </p>
			<p class="paragraf">“Hassiktir!”  </p>
			<p class="paragraf">Elini kulağına götürüp “Efendim?” dedi Don Hüsnü. Ya hakikaten duymamıştı ya da duymuştu da yanlış anladığından emin, doğrusunu öğrenmeye çalışıyordu. Tekrar ettim, tabii biraz törpüleyerek.   </p>
			<p class="paragraf">“Bu kelepçeler diyorum, takmasak olmuyor mu?”  </p>
			<p class="paragraf">“Güvenlik için” diye açıkladı esmer hemşire. Rüya esnasında hareket ederseniz yataktan düşmeyin diye. Hem siz zarar görmeyin, hem de rüyanız bölünmesin.”  </p>
			<p class="paragraf">Güvenlik müvenlik dinlemeden, yeniçerilere parmak ısırtacak bir isyana kalkışacaktım ki, esmer hemşire, ılık süte batırılmış zencefilli kurabiye kıvamında bir sesle anlatmaya koyuldu.   </p>
			<p class="paragraf">Herhalde bundan sonra olacakları merak ediyordum. Bir kere kendimi katiyen kasmamalıydım. Kötü bir şey olmayacaktı. Birazdan tatlı bir uykuya dalacak ve dersime giren uzmanın benim için hazırladığı rüyayı görecektim. Rüya kısa olacaktı, ama muhtemelen ben uzunmuş gibi hissedecektim. Telaşa hacet yoktu, her şey kontrol altındaydı. Beyin dalgalarım takip edilecekti. Herhangi bir aksaklık anında derhal uyandırılacaktım. Ama aksaklık olmazdı. Hiç olmamıştı. Zaten sağlığım ve seansın başarısı açısından en doğrusu da rüyayı tamamlayıp kendiliğimden uyanmamdı. Şimdi vücudumu serbest bırakmalıydım. Az sonra bana ufak bir iğne vuracaktı. Hayır hayır, kan alma yoktu, sadece rahatlayıp uykuya dalmam için basit bir ilaç. Başımı öte yana çevirip sağ kolumu uzatabilir miydim lütfen? Evet, işte böyleydi. Yok, sıkmayacaktım. Serbest... Çok güzel, hoop, bitmişti bile. Artık bakabilirdim. Şimdi şu kulaklığı takacaktı bana. Çünkü bundan sonrasını Ses bizzat anlatacaktı.   </p>
			<p class="paragraf">Kan göreceğimi düşünüp korkmamın mı, yoksa ilacın tesiri mi bilmem, evvela içime bir ılıklık yayıldı. Sonra da müthiş bir uyku isteği bastırdı. Karşı koyacak gücüm yoktu, olsa da koymaya çalışmazdım. Anlamıştım çünkü. Kaçacak yer yoktu. Zaten hiç olmamıştı. Görülecek ne varsa görmenin zamanı gelmişti. Gözkapaklarım kapanmadan önce duyduğum son şey, mırıl mırıl konuşan annemin kadife sesiydi.   </p>
			<p class="paragraf">“Feribe, kızım... Çok uykun var, biliyorum, az sonra uyuyacaksın. Huzurlu, tatlı bir uyku olacak bu. Sakın bozulmasına izin verme. Birazdan evde buluşalım. Sen on yedi yaşındasın, ben de hayattayım. Coğrafya dersin boş olunca, kursa gitmeden önce eve gelip üstünü değiştirmek istedin. Anahtarınla kapıyı açtın. Salona girdin. Orada oturuyorum ben. Üçlü koltukta, televizyonun karşısında. Gel, yanıma otur. Konuşalım biraz... Kapa gözlerini, seni bekliyorum. Kapa gözlerini, seni bekliyorum. Kapa gözle...”  </p>
			<p class="paragraf">Sonra bir şey oldu. Bembeyaz bir boşluğun içine yuvarlandım. Ama yokluktan ziyade tombul bir bulut gibiydi. Beyaz tombul bir bulutun içine doğru uykuya daldım.  </p>
		</div>
	</body>
</html>
