<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>1-33</title>
    <meta name="Adept.resource" value="urn:uuid:ddb527e9-c416-4923-8c52-00525c255038"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body id="x1" xml:lang="tr-TR" class="calibre">
		<div class="basic-text-frame">
			<p class="split" xml:lang="en-GB">  </p>
			<p class="anabaslik" id="_idParaDest-33" xml:lang="en-GB">Vay be!   </p>
			<p class="spot" xml:lang="en-US-POSIX">“Mühim olan, gezegenin ve vicdanın kendi adaleti.   </p>
			<p class="spot" xml:lang="en-US-POSIX">Bu, birbirimizi cezalandırmamız için değilse   </p>
			<p class="spot" xml:lang="en-US-POSIX">bile anlamamız için gerekli.”  </p>
			<p class="paragraf1">  </p>
			<p class="paragraf">Şimdi dönüp baktığımda, o akşam yaşadığım şaşkınlıkta muzip bir adalet buluyorum. Hak ettiğimi düşündüğümden değil. Zaten benim ne düşündüğüm önemli de değil. Mühim olan, gezegenin ve vicdanın kendi adaleti. Bu, birbirimizi cezalandırmamız için değilse bile anlamamız için gerekli. Onlara ne hissettirdiğimizi anlayabilmemiz için, başkalarına yaşattıklarımız belki bizim de başımıza gelmeli. Ve anlamamız şart. Hakikaten şart.  </p>
			<p class="paragraf">O akşam geçmişi kötü yazılmış bir ödev defteri gibi temize çekip, gözden kaçırdığım cenabet emareleri arka arkaya sıralarken, Vedat’ın benimle yaptığı tek ve kısa konuşmayı hatırladım. Aldatıldığını öğrendiğinde her şeyi başa sarıp tek tek düşündüğünü söylemişti. Kırmızı ojelerimden çamaşır askısındaki külotlarıma kadar her şeyi. Dinlerken bunun nasıl azap verici bir tecrübe olabileceğini düşünmüş, ama anlamamıştım. O akşam anladım.   </p>
			<p class="paragraf">Tabii bu manevi harakiriden evvel, “Saçmalama, nereden çıkarıyorsun bunu?” diye terslenmiştim Selim’e. O da iddiasının mesnetsiz kuşkulardan ibaret olmadığını emsallerle anlatmıştı. Dediğine göre, Filiz nicedir kendisinden bir şeyler saklıyordu. Telefonu çaldığında başka odalara kapanıyor, kiminle konuştuğu sorulduğunda yalan söylemekten çekinmiyordu. Kendisinden umulmayacak yöntemlerle bu gizli kapaklı konuşmaların Vedat’la yapıldığını tespit eden Selim, karısının karşısına dikilip süregiden sıkı muhabbetin muhteviyatını sorduğunda, “Feribe ile Vedat’ın arası bozuk. Akıl istiyor, dertleşiyoruz” yanıtını almıştı. Bunca yıllık arkadaşının kendisiyle değil de karısıyla dertleşmesine anlam veremese de bütün hüsnüniyetiyle “Belki de kadın tavsiyesine ihtiyacı vardır” diye düşünmeyi denemişti. Bir süredir Vedat’ın canı sıkkın görünüyordu sahiden de. Ofiste ağzını bıçak açmıyor, mecbur kalmadıkça insan içine karışmıyor, çoğu zaman yemekleri bile odasında tek başına yiyordu. Bunları düşünerek olan bitene aklı ve kalbi yormayacak bir anlam bulmaya çalışan Selim, bir süre sonra karısı ile arkadaşı arasındaki görüşmelerin telefonla sınırlı kalmadığını fark edince iyice işkillenmişti. Buluşmalarından ziyade bunu kabahat gibi gizlemelerini yadırgamıştı.  </p>
			<p class="paragraf">Dediğine göre, uzun süre kendine bile itiraf edememişti içinden geçenleri. Şüphelerinin ete kemiğe bürünmesi tam da beni arayıp Vedat’ı sorduğu cumartesiye denk geliyordu. O gün Filiz yine evden çıkmıştı, telefonuna da cevap vermiyordu. Selim nerede ne yaptığını öğrenmek için aradığı Vedat’a da ulaşamamıştı. Yanımda olduğunu duyup rahatlamak ümidiyle beni aramış, ama bu sefer de eğitim safsatasıyla büsbütün hayal kırıklığına uğramıştı.  </p>
			<p class="paragraf">“Neden safsata?” diye sordum.  </p>
			<p class="paragraf">“Çünkü öyle bir eğitim yoktu, hiç olmadı.”  </p>
			<p class="paragraf">“Ama Vedat bana dedi ki...”  </p>
			<p class="paragraf">“Vedat sana yalan söyledi. Şirkette eğitim olsa ben de bilirdim herhalde.”  </p>
			<p class="paragraf">“Neden o gün bir şey söylemedin peki bana?”	  </p>
			<p class="paragraf">Söyleyememişti, çünkü ciddi ciddi şüpheleniyordu, ama yüzde yüz emin olamıyordu. Böyle hassas bir bahsi dillendirmek kolay değildi. Nihayetinde biri karısı, öbürü arkadaşıydı. Vedat’ın bana yalan söylediği aşikârdı, ama Selim o eğitim palavrasının neden sıkıldığından emin olamamıştı. Sonradan “Feribe eğitimde olduğunu sanıyor, ne işler çeviriyorsun?” diye sorduğunda, “Biraz kafa dinlemek için öyle bir şey uydurdum” cevabını almıştı. Selim, o kafanın karşı cinsten birinin göğsünde dinlendiğini tahmin ediyordu, ama Vedat’ın Filiz dışında başka bir kadının yanında olma ihtimalini de göz ardı edemezdi. Eğer öyleyse, vaziyeti ifşa eden kişi olmak istemezdi. Zaten bu yüzden, sonrasında onu geri aradığımda da, mesele dallanıp budaklanmasın diye telefonunu açmamış, bir mesajla toplantı yalanını atmıştı. Evet, Selim fazlasıyla ince düşünen, hakiki bir arkadaştı! Vedat’ın arkadaşı!  </p>
			<p class="paragraf">“Peki, şimdi neden anlatıyorsun bunları bana?”   </p>
			<p class="paragraf">“Çünkü artık her şeyden eminim” deyip son telefon konuşmamızı hatırlattı.   </p>
			<p class="paragraf">“O gün Filiz’in telefonu çaldı. Yine içerilere kaçıp pısır pısır konuştuktan sonra dışarı çıkmak için hazırlanmaya başladı. Nereye gideceğini sordum. İşyerinden biri doğum yapmış da, toplanıp hastaneye gideceklermiş de, oradan sonra belki seninle buluşacakmış da, geç kalırsa merak etmeyecekmişim de falan filan; işte öyle bir hikâye anlattı. O giyinirken telefonundan arayan numaralara baktım. Son arayan Vedat’tı. Muhtemelen buluşacağı kişi de tabii. Filiz evden çıktıktan sonra nerede olduğunu öğrenmek için Vedat’ı aradım. Sesi dışarıdan geliyordu, ama ‘Feribe’yle evdeyiz’ dedi.”  </p>
			<p class="paragraf">“Eee?”  </p>
			<p class="paragraf">“Her şey kabak gibi ortada aslında da ben hâlâ konduramıyorum tabii. İşte sonra aklıma gelen son iyi ihtimali denedim. Belki de Vedat’ın telefonundan arayan kişi sendin diye düşünüp bu defa seni aradım. Hani ikiniz gerçekten de konuşup buluşma planı yapmış olabilir misiniz acaba diye, bir umut işte. Ama Filiz’le buluşacağından haberin bile yoktu. Vedat’ın yanında da değildin, evde uyuyordun.”  </p>
			<p class="paragraf">“Böylece emin oldun, ha?”  </p>
			<p class="paragraf">“Bu kadarı emin olmama yetmeliydi. Ama biraz daha beklemeye karar verdim. Yani böyle bir şey hemen söylenemiyor. Çabucak yapılabilecek bir suçlama değil bu. İnsan gözleriyle görmek istiyor.”  </p>
			<p class="paragraf">“Gördün mü bari?”  </p>
			<p class="paragraf">“Yok, ben değil de bizim işyerinde yeni başlayan Rıfkı var, o gördü. Sabah kahve makinesine gitmiştim, bu yanıma geldi. Şirkette bizim Vedat’la yakın olduğumuz biliniyor ya, böyle çekine çekine, ‘Abi Vedat Bey iyi mi?’ dedi.  </p>
			<p class="paragraf">Dedim, ‘Hayırdır?’ ‘Ben’ dedi, ‘Karaköy’de bir meyhanede gördüm geçen pazar, epey canı sıkkındı. Karşısında bir hanım vardı, karısı galiba, yaparız ederiz canım, takma kafana, filan diye teselli ediyordu. Rahatsız etmemek için hiç gözüne görünmedim ama üzüldüm yani’ dedi. ‘Tarif et bakayım kadını’ dedim. Bu tabii sizi tanıyacak kadar uzun süredir çalışmıyor bizim şirkette. Tuttu Filiz’i tarif etti. İşte o zaman anladım.”   </p>
			<p class="paragraf">“Bugün emin oldun yani?”  </p>
			<p class="paragraf">“Evet.”  </p>
			<p class="paragraf">“Peki, Filiz’e sordun mu, Vedat’la konuştun mu?”  </p>
			<p class="paragraf">“Hepsini yapacağım. Ama önce sana haber vermek istedim. Senin de bilmen lazım. Hem belki birlikte konuşuruz. Birbirlerine laf taşıyıp ortak hikâye uyduracak vakit bulamazlarsa atacakları yalan, kaçacakları yer kalmaz.”  </p>
			<p class="paragraf">“Keşke birbirlerine laf taşıyıp bizi kandırsalar” dedim. Selim cevap vermedi. Çok üzgündü, ama daha çok öfkeli. Sesinden belliydi. Konuşup birlikte bir strateji belirlemek istiyordu. Benimse ağzım çöl gibi kurumuştu, kalbimdeki hızlı iklim değişikliklerine intibak edemeyen beynim karıncalanıyordu.   </p>
			<p class="paragraf">“Duyduklarımı hazmetmem için biraz müsaade et, sonra konuşalım” dedim.   </p>
			<p class="paragraf">Başka bir şey söylemek elimden gelmedi. Kalbim neresinden sancıyacağını dahi bilemiyordu, yayını vurmuş bir ok gibiydim.  </p>
			<p class="paragraf">Telefonu kapattıktan sonra, geçmiş, üçüncü sınıf polisiye senaryosu gibi gözlerimin önünden geçti. Taşlar bir bir oturdu yerine. İçimden defalarca, “Vay be” dedim, “vay be!” Galiba bizimki daha çok, kimsenin masum olmadığı bir kara filmdi.   </p>
			<p class="paragraf">Aslında en başta Selim’e inanmakta bocalamadım değil. Sesi anksiyete balosunda danstan başı dönmüş gibi hafif çatlak geliyordu. Ama anlattıklarına bakılırsa uydurmuyordu. Hem bendeki parçalar da puzzle’ı tamamlıyordu. Vedat’ın hali tavrı, nicedir sevişmek konusunda talepkâr olmayışı, beni ha bire tatile filan gönderip evden sepetlemeye çalışması, onu aldattığımı bildiği halde, yüzleşmemizden sonraki tuhaf tavırları sayılmazsa sanki pek de kafaya takmayışı... Ayrıca pazar günü “Arkadaşlarla içiyoruz” dediği yerin deniz kıyısı olduğuna emindim. Vapur düdüğü duymuştum telefonda. Ondan evvel konuştuğum Filiz’in de sahilde olduğunu düşünmüştüm, bu defa da martı sesleri çalınmıştı kulağıma zira. Rıfkı mıdır, Rıfat mıdır ne haltsa, o herif zaten ikisini beraber görmüştü. Acaba gördüğü kadının Filiz değil de ona benzeyen biri olma ihtimali var mıydı? Sanmıyordum. Herhalde Selim, kadının kimliğine karar vermeden evvel, robot resmini çıkaracak kadar soru sorup cevap almıştı.  </p>
			<p class="paragraf">Vedat ile Filiz tanıştıklarından beri iyi anlaşırlardı, ama bu kadar iyi anlaşmak olacak iş miydi? Ailecek görüşüyorduk biz, restoranlarda bile aile salonunda görüşüyorduk. Üçümüzün de katkısıyla aile salonumuz sonsuza dek lekelenmişti. Şüpheli sayılabilecek bir yakınlıklarını görüp görmediğimi düşündüm. Dikkatimi çeken herhangi bir anormallikleri olmamıştı. Ya benim normalim normal değildi ya da onlar iyi gizlenmişlerdi.   </p>
			<p class="paragraf">Vedat’ın beni aldatması ihtimalini daha evvel aklımdan geçirmiş, ama ona yakıştıramamıştım. Hoş, ben aldatmayı kendime de yakıştıramamıştım. Fakat yakışıyor mu diye bakmadan çatır çatır da aldatmıştım. Kocamın gönlünün bir başkasına akmasında şaşılacak yan göremiyordum. İlişkimizin gidişatı ve poligamik faaliyetlerim düşünüldüğünde, asıl akmasa şaşmalıydım. Bunu benden saklamış olmasına da bozulmuyordum artık. Zira saklanıyordu işte, kendimden biliyordum. Beni şaşırtan, aldatmasından ziyade bunu Filiz’le yapmasıydı. Meseleye Filiz açısından baktığımdaysa baştan sona hayretler içinde kalıyordum. O kadar beklentisiz ve kendini başkalarının mutluluğuna nezretmiş bir kadındı ki, kocasını aldatabileceği aklıma bile gelmezdi. Hele bunu, kocasının arkadaşı olduğu yetmezmiş gibi, kendi arkadaşının da kocası olan biriyle yapabileceği, asla! Ama sonra diyordum ki kendi kendime, “Neden yapmasın, ben sanki aldatacak kadın mıydım?” Sonra öbür kendimle, yine kendime cevap veriyordum: “Ama ben en azından gidip Selim’le yatmadım.” Sonra öbür ben, biraz daha feleğin çemberinden geçmiş olanım yani, diyordu ki, “Evet henüz yatmadın! Yapmam dediği her şeyi yapmış biri olarak, gezegendeki en zehirli lafın, ‘Asla yapmam’ olduğunu hâlâ mı anlamadın?”  </p>
			<p class="paragraf">Yasak bir gönül macerasını Vedat’a hak, Filiz’e çok görmek değildi niyetim. Ben sadece ikisini birbirine çok görüyordum.   </p>
			<p class="paragraf">Ne hissedeceğimi bilemiyordum. İki ayrı kişi tarafından aynı anda aldatılınca, kalp de çoğul kırılıyordu haliyle. Yine de ikisinden de nefret edemiyordum. Âlicenaplığımdan yahut kalender tabiatımdan değil. Sanırım hâlâ derinde bir yerde saklanan suçluluğun çağırdığı vicdani adaletin ekmeğini yiyordum. Esasında tam bir hakkaniyetten söz edilemezdi. Neticede ben tektim, onlar iki. Kaderimizi tavlada arasak, hep yek değil, yek-dü gelirdik; benim mağduriyetim onlarınkini yenerdi. Sahi, bu kaz kafalılar milyarlarca ihtimal arasından ne diye tutup birbirlerini seçmişlerdi ki? Başka kadın, başka erkek mi kalmamıştı cânım galaksimizde? Kim kimi nasıl hoş görecekti şimdi? Kendimi herkesin birbirine silah çektiği o filmlerden birinde hissettim yine. <span class="charoverride4">İyi, Kötü ve Çirkin</span>. Selim hariç herkes çirkin göründü gözüme. Hatta belki Selim de.   </p>
			<p class="paragraf">O gün Vedat tahmin ettiğim gibi yine gecikeceğini bildiren bir mesaj gönderdi. Ama ben planladığım gibi yanına gitmedim. İçimden gelmedi. Nasılsa çıkıp gelecekti eve ve biz konuşacaktık.   </p>
			<p class="paragraf">Beklerken hem vakit doldurmak hem de içimi boşaltmak maksadıyla acil destek hattından Mehpare’yi aradım. Kahvaltıdan sonra konuşmamıştık. Olanları ona anlatırken belki ben de bir nebze anlamayı beceririm diye umuyordum. Ama operatöre bağlanırken gündüzki hadiseleri hatırlayıverdim. Banka, Vedat, Filiz derken, minik skandalımız uçup gitmişti aklımdan. Mehpare, kara gün dostum, dert ortağım, sevgili arkadaşım, cevval bir call center çalışanı ve kesinlikle muazzam bir yalancı, telefonu açtı.   </p>
			<p class="paragraf">“İyi Geceler. Ben Mehpare. Nasıl yardımcı olabilirim?”  </p>
			<p class="paragraf">“Neler olduğuna inanamayacaksın. Hoş, sana kim inansın ya!”  </p>
			<p class="paragraf">“Feribe...”  </p>
			<p class="paragraf">“Evet, konuşmalarınızın kayıt altında alındığı Feribe.”  </p>
			<p class="paragraf">“Maalesef bu hattan konuşamayız. İstersen ben seni arayayım?”  </p>
			<p class="paragraf">“O ne demek?”  </p>
			<p class="paragraf">“Sistemde değilsin birkaç gündür. Sana servis iznim yok.”  </p>
			<p class="paragraf">“E arıyorsun ya beni. Daha sabah aradın...”  </p>
			<p class="paragraf">“Biz bize paketinden arıyorum. Ekstra ödemeye tabi bir paket o, süresi yok. Sen iptal ettirene kadar aktif.”  </p>
			<p class="paragraf">“Biliyorum, sabah fark ettim. Sohbetine paha biçilemez sanırdım, ama çok fena biçmişler!”  </p>
			<p class="paragraf">Mehpare sözlerimin üstünde durmadan, yarım kalan cümlesini sürdürdü.  </p>
			<p class="paragraf">“Ama derslerle birlikte acil destek hattını kullanım süren de bitti. Bu hizmet sadece ders boyunca veriliyor. Sistemden düştün.”  </p>
			<p class="paragraf">“Sizin elinize de, sisteminize de... Allah düşürmesin. Ne paragöz inanlarmışsınız ya!”  </p>
			<p class="paragraf">“Kızma bana, kusura da bakma ne olur bacım. Valla nasıl desem... ben emir kuluyum.”  </p>
			<p class="paragraf">“E ben de Feribe Tanrıkulu’yum. Onun bile her dediğini yapmıyorum ama. Konuştuğumuz her şeyi koşup uzmana yetiştirdin değil mi?”  </p>
			<p class="paragraf">“Emir kuluy...”  </p>
			<p class="paragraf">“Yok, bunlar benim şahsi fikirlerim, aman kimseye söyleme filan. Herkese aynı ahbaplık numarasını çekiyor musun?”  </p>
			<p class="paragraf">“Numara değil...”  </p>
			<p class="paragraf">Bir an Yeşilçam’a bağlayıp, “Seni hakikaten sevdim” diye devam edecek sandım, ama o başka bir izahat tercih etti.  </p>
			<p class="paragraf">“İşim bu.”  </p>
			<p class="paragraf">Çok ağır bir küfür edecektim. Ağzıma katiyen yakışmayacak türden, şöyle dolu dolu, gümbür gümbür, bol tükürüklü, kallavi bir şey. Fakat o an gerçek aniden kafama dank etti. Evet ya, doğru söylüyordu, işi buydu. O sadece ekmek parasının peşindeydi. Abesle iştigal eden bendim! Tıpış tıpış MİM’e giden, para karşılığı telefon arkadaşı edinmeye gönül düşüren, acayip acayip paketler satın alıp astronomik rakamlar ödeyen enayi bendim. Seçim hakkını kullanarak kendini rezil rüsva eden bendim. O bir olta, ben de balıkçı teknelerine koşan mankafa bir balıksam mesela, ona kızmaya hakkım var mıydı? Emin değildim. Kalbimin kırıldığı kesindi. Ama yapacak bir şey yoktu. Küfür etmedim. Zaten ağzıma da yakışmıyordu. Onun yerine, “Mehpare, senin var ya taaa canın sağ olsun be!” dedim. “Bunu kalpten bir veda say. Ha, biz bize’yi de iptal ediver sana zahmet. Zaten biz bize değilmişiz. Haydi hoşça kal.”   </p>
			<p class="paragraf">“Sen de hoşça kal, Feribe. Sohbetin özlenecek, bilesin.”  </p>
			<p class="paragraf">Telefonu kapattım. Açıkçası, vedalaşmak beni kandırmasından daha çok gücüme gitmişti. Eh, iyi kötü günlerimiz geçmişti birlikte. Yalan da olsa iyi arkadaştı. Az emeği yoktu üzerimde. Dedim ki içimden, “Her şeye rağmen, viva Mehpare!”  </p>
			<p class="paragraf">Sonra cenazesine geç kalmış bir ceset gibi üçlü koltuğa attım kendimi. Yerimden kıpırdamadığım üçüncü saatin sonunda kapı açıldı ve aldattığım, aldandığım, beraber yıllarımı geçirdiğim adam, şu hayattaki en yakınım, yüzünde az alkollü, çok endişeli bir ifadeyle kapıda belirdi.   </p>
			<p class="paragraf">“Konuşacak çok şey var, Vedat” dedim. “Hadi artık başlayalım.”  </p>
		</div>
	</body>
</html>
