<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>1-8</title>
    <meta name="Adept.resource" value="urn:uuid:ddb527e9-c416-4923-8c52-00525c255038"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body id="x1" xml:lang="tr-TR" class="calibre">
		<div class="basic-text-frame">
			<p class="split" xml:lang="en-GB">  </p>
			<p class="anabaslik" id="_idParaDest-8" xml:lang="en-GB">İlk ders: Unutulacak olanı hatırla  </p>
			<p class="spot" xml:lang="en-US-POSIX">“Aşk acısı çeken birinin beyni, kokain   </p>
			<p class="spot" xml:lang="en-US-POSIX">müptelalarının beyniyle neredeyse aynı   </p>
			<p class="spot" xml:lang="en-US-POSIX">biçimde çalışır.”  </p>
			<p class="paragraf1">  </p>
			<p class="paragraf">“Dersimize özel durumunuzdan bahsederek başlayalım istiyorum” diyerek, zaten anlamlı bir bütün oluşturmaktan âciz düşüncelerimi iyice böldü Ses.  </p>
			<p class="paragraf">“Özel durumum mu?”  </p>
			<p class="paragraf">“Buraya gelmenize neden olan aşk acısını kastediyorum. Özel deyişime aldanmayın. Bu aslında klasik semptomlar gösteren bir hastalık gibidir. Kalbi sağlıklı biçimde çalışıp nihayetinde de kırılan hemen herkes, sizin gibi hisseder. Evet, zor bir dönemden geçiyorsunuz, ama bunu yaşayan tek kişi değilsiniz. Ve diğer dertdaşlarınız gibi siz de atlatıp iyileşeceksiniz.”  </p>
			<p class="paragraf">Mesnetsiz bir vaat olabilirdi, ama duymak iyi gelmişti. İnsanın annesinin yumuşacık sesinden iyileşeceğini duyması gibisi var mıydı? Ölümcül hasta bile çabucak inanır, o moralle ayaklanırdı...   </p>
			<p class="paragraf">“Şimdi size hislerinizi anlamlandırmanıza yardımcı olacak minik bir bilgi vereceğim. Aşk acısı çeken birinin beyni, kokain müptelalarının beyniyle neredeyse aynı biçimde çalışır. Kokainman kokaine nasıl ihtiyaç duyarsa, âşık da ayrı düştüğüne karşı benzer bir açlık yaşar. Yoksunluk çeken bağımlıların dopamin dengesi bozulur, bu da büyük risklere gözü kapalı girmelerine neden olabilir. Aşk acısı yaşayanlar, tümüyle kendi içlerine dönebilecekleri gibi, tam tersine o yıkıcı enerjiyle dışa da yönelebilirler. Bağımlı oldukları maddeye –ki örneğimizde bu eski sevgili– ulaşabilmek için normalde akıllarından bile geçirmeyecekleri işlere kalkışabilirler.”  </p>
			<p class="paragraf">Vay canına! Demek kalbimde narkotik alarmlar ötüyordu. Çanlar dopamin için çalıyor; beynim türlü riskler almaya hazır, teyakkuzda bekliyordu. Yoksunluklar içinde titreyecek; şayet kendime gelemezsem, telefona sarılıp onu aramaktan bileklerimde ince patikalar açmaya kadar türlü çeşit rezillik yolunda dörtnala gidecektim. Önümde pırıl pırıl bir istikbal uzanıyordu!  </p>
			<p class="paragraf">“İçim açıldı, teşekkür ederim.”   </p>
			<p class="paragraf">“Bunları moralinizi bozmak için anlatmıyorum. Fakat düşmanı tanımadan onunla savaşamazsınız. Burada kendinizi bağımlılıktan kurtulmak için kliniğe yatmış bir hasta gibi hissetmenizde fayda var. Hastalığınızı kabullenir ve kendinize karşı dürüst olursanız, hem hormonal baskılardan ötürü niyetlenebileceğiniz olası çılgınlıkları denetleyebilir, hem de daha hızlı iyileşebilirsiniz.”  </p>
			<p class="paragraf">“İyi de girizgâh biraz ağır olmadı mı? Aşk acısı ile kokainmanlığın ne alakası var şimdi?”  </p>
			<p class="paragraf">“Kokain bağımlıları hangi semptomları gösterir, bir fikriniz var mı?”  </p>
			<p class="paragraf">“Ancak nikotin ve tein bağımlılarınınkileri sayabilirim. Renksiz hayatımda kokain tecrübe edecek fırsatım olmadı.”  </p>
			<p class="paragraf">“Ben sayayım, hangilerinin tanıdık geldiğine kendiniz karar verin: Uykusuzluk, huzursuzluk, saldırganlık, kilo kaybı, kas zayıflığı, konsantrasyon bozukluğu, panik, aşırı şüphecilik, paranoid sanrılar, halüsinasyonlar, kan basıncında yükselme-düşme, gözbebeklerinde genişleme, terleme, titreme, bulantı, solunum sıkıntısı...”   </p>
			<p class="paragraf">Bende hepsi mevcuttu! Fakat “Anneler abartmayı sever” diye düşünüp sükûnetimi korumaya çalıştım.  </p>
			<p class="paragraf">“Bu kadar mı?”  </p>
			<p class="paragraf">“Açıkçası, listede kalp krizi, epilepsi nöbeti, beyin kanaması ve ölüm de var.”  </p>
			<p class="paragraf">“Ağzınızdan bal damlıyor. Haftaya gelirken kefen bezimi de getireyim mi?”  </p>
			<p class="paragraf">“Söyledim size, bunları kendinizi kötü hissetmeniz için anlatmıyorum. Son saydıklarım başınıza gelmeyecek, çünkü iyileşme yolunda ilk adımı tam da şu anda, burada atıyorsunuz. Hali hazırda sahip olduğunuz semptomlardan da yine aynı nedenle kurtulacaksınız. Nasıl iyileştiğinizi birlikte görüp sevineceğiz. Güvenin bana.”  </p>
			<p class="paragraf">“Umarım öyle olur. Çünkü kayıt sırasında cüzdanım kâğıt gibi inceldi ve bunun sonunda ölmekten daha şık bir karşılığı olmalı.”  </p>
			<p class="paragraf">“Doğrusunu isterseniz, sonunda ölmekten sizi ben bile kurtaramam. Ama ölmeden evvel aşk acısından kurtulmanız için elimden geleni yapacağımdan emin olabilirsiniz.”  </p>
			<p class="paragraf">“Her canlı ölümü tadacaktır diyorsunuz, ha?”  </p>
			<p class="paragraf">“Onu ben demiyorum, Âl-i İmrân diyor.”  </p>
			<p class="paragraf">“Pardon ama kokainden buraya nasıl geldik?”  </p>
			<p class="paragraf">“Ercan Saatçi’nin tek güzel şarkısını bilir misiniz?”  </p>
			<p class="paragraf">“Ne?!”  </p>
			<p class="paragraf">“Sayenizde.”  </p>
			<p class="paragraf">Durdum ve derin bir nefes alıp öyle cevap verdim.   </p>
			<p class="paragraf">“Hız sınırımı aştınız, takip etmekte zorlanıyorum. Risklerden bahsetmiştiniz. Biraz açar mısınız, ne tür riskler alma riskim var?”  </p>
			<p class="paragraf">Annemin sesi, evladının iyiliği için icabında sevimsizleşmekten çekinmeyen anneler gibiydi. Yeri geldiğinde tahammül değil, tahakküm edecekti. Ciddiyetle konuya döndüğümü görünce, sidik yarışını uzatmayıp anlatmayı sürdürdü.  </p>
			<p class="paragraf">“Yine örneğimizden gidelim. Mesela bir kokainman, yoksunluğunu doyurmak için karakteriyle hiç uyuşmayan işlere soyunabilir. Bu uğurda hırsızlık yapar, bedenini satar, adam bıçaklar. Bütün bunları yaşarken, yanlış yolda olduğunu bilse bile, yoksunluk o kadar şiddetlidir ki, evvela onu dindirmeyi, sonra da hayatını yeniden yoluna koymayı planlayarak kendisini kandırmayı seçer. Aynı durum âşık için de geçerli. Âşık, maşuka kavuşmak yahut onun yokluğundan kaynaklanan acıdan kurtulmak için, karakteriyle örtüşmeyen davranışlar sergileyebilir.”  </p>
			<p class="paragraf">“Ne gibi?”  </p>
			<p class="paragraf">“Böyle durumlarda demiri demire kestirmek için en yakın arkadaşıyla yatmaya çalışanlar, sabahlara kadar içip kaldırım taşlarına kusanlar, görüntüsüyle birlikte hayatını da değiştirmeyi umarak, grantuvalet klasik bir tarza sahipken aniden punk’a geçiş yapanlar görülmüştür.”  </p>
			<p class="paragraf">“Bu kadar mı?”  </p>
			<p class="paragraf">Kinayemi kale almayan Ses, “Örnekleri daha da çeşitlendirmek mümkün elbette” diye devam etti. “Kendi rızasıyla dönmeyen sevgiliyi kaçırıp kömürlüğe kapayanlar mı ararsınız, kırık kalbinin intikamını almak için cinayet planları yapanlar mı, neler neler var.”  </p>
			<p class="paragraf">Belli ki beni, bir köşecikte kendi kendine üzülmekten adam öldürmeye kadar uzanan hayli geniş bir risk grubuna koyuyordu. Ne var ki şahsi seçeneklerim oldukça cılızdı. Yatmaya çalışabileceğim yakın bir arkadaşım yoktu. Arka arkaya en fazla iki gece içebilirdim, vücudum daha fazlası için yaşlı ve yorgundu. Kendimi bildim bileli dikkat çekmeyecek kıyafetler tercih ediyordum, başka türlüsü yorucuydu. Eski sevgiliyi kaçırıp domuz bağı yapmak desem, yere batasıca gururum yüzünden telefon bile edemediğim için, bu dâhiyane seçenek bünyeme ters düşüyordu. İntikama gelince, o da bana göre değildi. Mevzubahis aşk olunca, kadınların müthiş intikamcı yaratıklar olduğuna dair türlü çeşit tevatür mevcuttu. Sanırım, kırık kalplerimizi başka kalpler kırarak, hatta onları parçalayıp çiğ çiğ yiyerek onaran cadılar olduğumuz filan sanılıyordu. Külliyen yalan, hurafe, vesvese! Bir kere, kırılmış kalbin öcü zinhar alınamıyordu. Çünkü başka bir kalbi kırmak, öbürünü tamire yaramıyordu. Vaktiyle, yani çok seneler önce, bir adamdan ve hatta yanındaki kadından intikam almaya kalkmıştım, oradan biliyorum. Ne acımı dindirmiş ne de başka bir işe yaramıştı. Velhasıl, bu saatten sonra kendime seçeceğim çıldırma yöntemi intikam da olamazdı.   </p>
			<p class="paragraf">Birbirinden parlak seçenekler arasında yeterince içim şişmişti. Ses, çeşitlemeli felaket tellallığına devam etmese de olurdu. Zaten o da uzayan sessizliğimin alametini kavramış olacak ki, “Başınıza geleceklerden değil, evvelce yaşanmış örneklerden bahsediyorum, rahat olun lütfen. Madem unutmak için buradasınız, öyleyse şimdi biraz hafızadan bahsedelim” dedi. “Fakat önce bir ricam olacak. Gerçi yeni tanıştık ama size sen diye hitap etmem mümkün mü acaba? Annenizin sesinden konuşup ikinci çoğul zamiri kullanmak biraz tuhaf kaçıyor. İkinci tekile geçersek sesin etkisini pekiştireceğimizi düşünüyorum.”  </p>
			<p class="paragraf">“Madem öyle uygun görüyorsunuz... Peki ben? Size anne diyebilir miyim?”  </p>
			<p class="paragraf">“Nasıl isterseniz.”  </p>
			<p class="paragraf">Elbette ona anne filan demeyecektim. Laf olsun beri gelsin diye söylemiştim. Nedense Ses ile didişmek, onu fitil etmek istiyordum. Az evvel saydığı semptomlar arasında saldırganlık olduğu için mi, yoksa bütün kirli çamaşırlarımı tersyüz ettiği için mi öfkeliydim, bundan emin değildim. Üstelik sanırım o da içimden geçenlerin farkındaydı. Altta kalmıyor, yeri geldi mi cevabı yapıştırmaktan zinhar beis duymuyordu. Aramızda psikolojik bir savaş başlatmayı istemezdim. Derin bir nefes alıp sükûnetle devam ettim.  </p>
			<p class="paragraf">“Buyurun, mikrofon sizin.”  </p>
			<p class="paragraf">“Söylemiştim, savaşı kazanmak için düşmanı iyi tanımak şart.” Aklıma, elinde orkestra şefi batonuyla Türkiye haritası önünde dikilip komplo teorisi yumurtlayan asker emeklisi stratejistler geldi. Demek hafıza düşmandı ve ben de düşmanımı tanıyacaktım. “Oldu olacak kamuflaj da giyeyim” diye geçirdim içimden. Ama Ses yeniden konuşmaya başlayınca, çaresiz ona kulak verdim; anne sözü dinlemeyecek kadar nankör değildim.   </p>
			<p class="paragraf">“Bakma düşman dediğime. Hafıza aslında eski, hem de sandığımızdan çok daha eski bir dost, ama kimi zaman zalim bir hasma dönüşebiliyor. Biraz büyüyüp ele avuca geldiğimizde değil, biz daha ceninken aklımızda filizlenip kayıt tutmaya başlıyor. Biz farkında olmasak da, anne karnındaki süreç dahil, yaşadığımız her şeyi kaydediyor. Ancak o dönemde dil gibi bir sembol dünyamız olmadığından, olan biteni sözcüklerle düşünerek hatırlayamıyoruz. Dolayısıyla aktaramıyoruz da. Öte yandan bedenimiz her şeyi pekâlâ hatırlıyor ve duygu kanalıyla kayda geçiyor. Bu sebeple de, mesela küçük bir çocuk, doğum öncesi travmasını sözcüklerle olmasa da farklı biçimlerde aktarabiliyor. Bir örnekle anlatayım. Oyun terapisine alınan bir çocuk düşün. Çocuk, önünde minik bir tünel bulunan oyun çadırının önünde duruyor. Tünelli çadırı ana rahmini anlatan bir metafor kabul et. Çocuk, oyun oynarken evvela çadıra giriyor. Sonra solucan gibi kıvrılarak tünelin içinden geçmeye başlıyor. Derken yanındakilerden oyuna iştirak ederek kafasını aşağı doğru bastırmalarını istiyor. Daha sonra uzmanlar anneden doğumu anlatmasını istediğinde, doğum sırasında çocuğun sıkıştığı ve vakumla alındığı öğreniliyor. Hafıza doğumu kaydettiği için, çocuk aslında o anı bir biçimde hatırlıyor. İlginç değil mi?”  </p>
			<p class="paragraf">Ağzım açık kalakalmıştım. Ne acayip, hatta korkunç bir hikâyeydi bu böyle. Doğumunu hatırlayan bir velet! Addams Ailesi’nin nadide bir ferdi. Chucky’nin gelini yahut bizzat kendisi. Ses, ne diye anlatmıştı ki bunu bana? Sağ olsun, lafı aklımdan alıverdi.  </p>
			<p class="paragraf">“Peki, bunu neden anlattım? Sence bunca yıldır bizimle birlikte olan hafızayı aldatmak, ondan bir şeyler aşırmak kolay mı?”  </p>
			<p class="paragraf">“Bence...”  </p>
			<p class="paragraf">“Elbette değil, çünkü bizi çok iyi tanıyor. Ama öte yandan biz de onu çok iyi tanıyoruz, ne de olsa bunca yılı koyun koyuna geçirdik. Zaaflarını biliyoruz. En önemlisi, biz ona ait değiliz, o bize ait. Lütfen bunu kendine hep hatırlat olur mu? Kolay değil ama onu yönetebiliriz.”  </p>
			<p class="paragraf">Kısa bir sessizlik oldu. Sanki her şeyi iyice anlamam, unutmak istediklerimi düşünerek sağlama yapmam; diyete başlayanlar gibi, gerekli motivasyonu edinmek namına aynada fazla kilolarıma, zihnimden taşan hatıralara şöyle bir bakmam için bana biraz zaman verdi. Ben de bir kefeye hafızayı, bir kefeye aşkın ıstırabını koyup teraziyi şöyle bir tarttım. Sonuç içime ferahlık yaymadı. Derken Ses yine gürledi.  </p>
			<p class="paragraf">“Durumla ilgili az çok fikir sahibi olduğuna göre, artık unutma yolculuğunda atacağın ilk adıma geçebiliriz. İlk adımız hatırlamak.”   </p>
			<p class="paragraf">“E hani unutacaktık?”  </p>
			<p class="paragraf">“Unutmak için evvela hatırlamak şart! Yola çıkarken neyi unutacağımızdan büsbütün emin olmamız gerekir. Bazen zihin, sahibine türlü oyunlar oynar. Hafıza, yaşanmış gerçekliği parçalara ayırıp değiştirir. Biz bütün kuvvetimizi hilekâr hatırayı unutmaya harcarken; hakikat, aklı terk etmek yerine, yeniden ortaya çıkıp hayatımızı altüst edeceği güne kadar bir yerlerde gizlenir. Bu nedenle evvela neyi unutmak istediğimizi hatırlamamız icap eder. Bunun en basit yolu da konuşmak, birilerine anlatmak. Malum, bazen en iyi başkalarına anlatırken anlarız.”  </p>
			<p class="paragraf">Doğrusu anneciğimin sözlerine hak vermiştim. Gönül Hemşire, benzer öğütleri kimden dinlediyse, o da hak vermişti. Bir yüzüne güldüğüm abus suratlı adam, bir tek o, karısına mukavemet etmişti.   </p>
			<p class="paragraf">Geçmişte, hadi adlı adınca söyleyeyim, annemin başına gelenlerden sonra, unutmaya çalışırken tahrip ettiğim hatıralar olmuştu. Hatırlamanın acı verdiği anların gerçekte nasıl yaşandığından, hatta yaşanıp yaşanmadığından emin olamamak nedir, iyi biliyordum. Aşındırarak kurtulmaya çalıştığım gerçeğin bir gün karşıma dikilivermesinin ne demek olduğunu da. Bunu istemezdim. Kulağıma hoşlanmayacağım şeyler fısıldayacak bir düşmanın, beynimin metruk köşelerinde sinsi sinsi beklemesindense, yiğitçe karşıma çıkıp kozunu paylaşmasını yeğlerdim. Ses haklıydı. Unutulacak bir şeyi son defa hatırlayıp helalleşmenin kimseye zararı olmazdı.   </p>
			<p class="paragraf">“Hatırlamak, hele ki anlatmak, anlamaya yarar. Anlamak da çözmeye. Az evvel bahsettiğim hikâyedeki çocuk, hatırayı kaydettiği sırada onu ifade edecek sözcük dağarcığından yoksundu; yaşadıklarını dille aktaramıyor, fakat bedeniyle hissediyordu. Yıllar sonra da yine bedeniyle aktardı. Duygularını kendi dünyasına uygun biçimde ifade edince durumla barıştı ve doğum travmasının getirdiği kasılmayı tekrar tekrar yaşamaktan kurtuldu. Şimdi sen de benzer bir şey yapacaksın, Feribe.”  </p>
			<p class="paragraf">“Nasıl?”  </p>
			<p class="paragraf">“Unutmak istediğin tam olarak nedir; evvela bunu cevaplamalı, her şeyi tek tek hatırlamalısın. Zalim ama kolay vazgeçilemeyen sevgiliye veda busesi verir gibi, hatıralarını son kez, günahıyla sevabıyla kucaklamalısın. Şimdi sana minik bir ev ödevi... Bir dahaki derse, unutmak istediklerini tafsilatıyla hatırlayıp, neden onlardan kurtulmaya ihtiyaç duyduğunu enine boyuna düşünmüş olarak gelmeni rica ediyorum. Önümüzdeki hafta boyunca meşgul olman gereken şey bu. Anlaştık mı?”  </p>
			<p class="paragraf">“Sanırım.”  </p>
			<p class="paragraf">“Güzel! Öyleyse bugünlük burada noktalıyoruz. Birazdan bağlantımız kesilecek. Sonra çıkıp geldiğin yoldan geri dönebilirsin. Umarım, unutma yolcuğuna faydalı bir hafta geçirirsin. Gelecek ders görüşmek üzere.”  </p>
			<p class="paragraf">Metalik bir cızırtının ardından mikrofon çat diye kapandı ve Ses gitti...   </p>
			<p class="paragraf">Zengin kalkışı yapmıştı. Doğrusu böyle apar topar gitmesini beklemiyordum. Galiba ben de dalga geçtiğim öbürleri gibi acele tarafından şifa kapsülü yutmak, ders bitmeden evvel muazzam bir hayat dersi almak, hikmetli laflar duyup mucizevi çözümlere ulaşmak istiyordum. Olmayınca, hayal kırıklığı ile şaşkınlık arasında tatsız bir şey hissettim içimde. Hadi onun adına da eblehlik diyelim.  </p>
			<p class="paragraf">Yavaşça yerimden kalkıp kapıyı açtım.  </p>
			<p class="paragraf">Bekleme odasının floresan beyazı ışığı gözlerimi aldı. İçeride iki kadın oturmuş, sessizce bekliyordu. Onları başımla selamlayıp doğruca koridora yöneldim. İnce uzun geçitte yürürken, kendimi ana rahminde geçen bir rüyadan uyanmış gibi hissettim. Siyahtan beyaza intikal etmiş, rüyadan gerçeğe devrilmiş gibi...   </p>
			<p class="paragraf">Binadan çıkarken, aklımda tek bir şey vardı: Unutulacak olanı hatırla!  </p>
		</div>
	</body>
</html>
