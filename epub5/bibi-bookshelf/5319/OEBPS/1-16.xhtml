<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>1-16</title>
    <meta name="Adept.resource" value="urn:uuid:ddb527e9-c416-4923-8c52-00525c255038"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body id="x1" xml:lang="tr-TR" class="calibre">
		<div class="basic-text-frame">
			<p class="split" xml:lang="en-GB">  </p>
			<p class="anabaslik" id="_idParaDest-16" xml:lang="en-GB">Dünya koca bir yetimhane  </p>
			<p class="spot" xml:lang="en-US-POSIX">“Bütün çocuklar kader mahkûmu   </p>
			<p class="spot" xml:lang="en-US-POSIX">gibi büyüyordu.”  </p>
			<p class="paragraf1">  </p>
			<p class="paragraf">Ahlak masasından hızlı bir giriş yaptığım kriminal kariyerime, narkotikle devam edeceğimi zannederken, istikametim aniden asayiş şube müdürlüğüne çevrilmişti. Üstelik organizeye terfi etmem de an meselesiydi!  </p>
			<p class="paragraf">Bu ahval ve şeraitte, hayırsız cuma günü geçmek bilmedi. Bankanın her köşesinden galiz fısıltılar yükseliyor; üzerime dikilmiş fesat gözler, ben bakınca hızla başka yöne çevriliyordu. Bir hafta evvel yapılan işlemin hatırlanmamasının çok da sıra dışı bir durum olmadığını bal gibi bilmelerine rağmen, işlemi yapıp yapmadığımı hatırlamayışım, şubedeki herkes tarafından esef ve şüpheyle karşılanıyordu. Olaydan bahsederken “hata” diyorlardı, ama fıldır fıldır dönen kem gözlerinde daha ziyade “Hırsız var!” bandosu çalıyordu. Ne yani, o kadar parayı kılıfını bile hazırlamadan cebime atıp bir güzel kasa çıkışına işlemiş, sonra da yel beyinli gibi işime gelip gitmeye devam mı etmiştim? Tamam, son zamanlarda aklım tütsülenmiş olabilirdi, ama bu kadarı zırvalıktan başka bir şey değildi!  </p>
			<p class="paragraf">Ne zaman çalışıp ne zaman istirahate çekileceğini bilmeyen münasebetsiz hafızamı zorluyordum. Fakat tık yoktu, o işlemle ilgili hiçbir şey hatırlayamıyordum. Beynim Nedim’le aramda geçen en ufak konuşmanın tüm teferruatını saniyesi saniyesine ezberlemişken, 37 bin euro’nun tek kuruşunu bile kayda geçmeye lüzum görmemişti. Hiçbir şey hatırlayamadığım için, şöyle göğsümü gere gere, “Benimle alakası yok” bile diyemiyordum şubedekilere. Bu da haliyle asabımı bozuyordu. Tek bildiğim, kimsenin hesabından para aşırıp cebime indirmediğimdi. Ama elbette kayıtlarda bir hata yapmış olabilirdim. Zaten bu son zamanlarda vaka-ı adiyedendi.   </p>
			<p class="paragraf">Zihnimde dibe çökmüş resimleri karıştırdıkça, geçen hafta boyunca Cemal Bey’in defalarca aşağı indiğine, kimi hesaplardan para çekip hazırlamam için talimat verdiğine dair bir sürü kareye rastlıyordum. İsteklerinin çoğu da yüklü miktarlardı. Acaba bahsedilen 37 bin euro, bu işlemlerden biri miydi? Hoş, hürriyet, müsavat ve uhuvvet kadar iş disiplini konusunda da son derece hassas olan Cemal Paşa, kesinlikle böyle bir talimat vermediğini söylüyordu. Ben hiçbir şey hatırlamazken o nasıl bu kadar emin olabiliyordu? Demek, herkesin hafızası benimki gibi zina, cima ve bela temalı zındık meşguliyetlerle dolu değildi. El âlem kafasını işine verebiliyordu.   </p>
			<p class="paragraf">O gece Vedat’a olanlardan bahsetmedim. Canım bu konuda konuşmak istemiyordu. Mehpare’yi bile aramadım. Canım başka herhangi bir konuda da konuşmak istemiyordu. Bir an evvel pazartesi olsun ve mesele açıklığa kavuşsun diye bekliyordum sadece. Zira hırsızlık damgası, kırmızı kurdele gururuyla taşınmıyordu.  </p>
			<p class="paragraf1">  </p>
			<p class="paragraf">Ertesi sabah MİM’e vardığımda hayli keyifsizdim. Bekleme odasına girince Gönül’ü içeride bacak bacak üstüne atmış, ferah fahur oturur buldum. Tanıdık biriyle karşılaşmak iyice canımı sıktı. Son geldiğimde onu görmeyi ne çok istemiştim halbuki. O ise son görüşmemizde yaptığım eşekliği unutmuş gibi candandı. Pembe beyaz yüzünde güller açıyordu.  </p>
			<p class="paragraf">“Firuze! Ben de iki haftadır seni göremeyince dersi mi bıraktı demiştim!”  </p>
			<p class="paragraf">İçimden “Ağla Firuze” diye inledim. Bankada olmasa evde, evde olmasa merkezde, şaşkın beşerle hoşbeşten kaçış yoktu. Üstelik samimiyet çıtaları ha babam yükseliyor, bütün siz’lerden süratle sen devşiriliyordu. Buram buram mesafe kokan şahıs zamirinin üstüne basarak, “Geçen hafta dersim yoktu, öncekinde geldiğimde de siz sınıfa girmiştiniz galiba. Denk gelemedik” dedim. Fakat karşımdaki etkilenmiş görünmedi.  </p>
			<p class="paragraf">“Ha, iyi bari. Keyfin yerinde mi, nasıl gidiyor?”  </p>
			<p class="paragraf">“Bilmem. Yani nasıl gittiğini biliyorum da, nereye gittiği şimdilik muamma.” Sonra birden aklıma geldi. Bu Gönül üç hafta evvel de buradaydı. Üstelik derslere benden önce başlamıştı.   </p>
			<p class="paragraf">“Bu arada, kaç ders alıyorsunuz siz? Hâlâ bitmedi mi?”  </p>
			<p class="paragraf">“Mevzu başına dört ders, ama bazen uzadığı da olurmuş, bakacağız artık” diye şen şakrak cevap verdi. Haliyle bir zıkkım anlamadım.   </p>
			<p class="paragraf">“Anlamadım?”  </p>
			<p class="paragraf">“Bebek meselesi için dört ders almıştım mesela. İki haftadır da başka bir mevzu için geliyorum.”  </p>
			<p class="paragraf">“Nasıl yani?”  </p>
			<p class="paragraf">“Bebek işini hallettik. Baktım işe yarıyor, unutmak istediğim başka bir şey daha vardı, o da aradan çıksın diye yeniden başladım.”  </p>
			<p class="paragraf">Apışıp kalmıştım. Gönül mektebin müptelası, dersler onun iptilası olmuştu demek. Mikrofonlarımıza ne koyuyorlardı acaba bunlar?   </p>
			<p class="paragraf">“Nasıl unutulacağını öğrenmişsinizdir artık. Bundan sonrasını evde kendiniz unutsanız daha ucuza gelmez mi?”  </p>
			<p class="paragraf">“Cık. Pilates gibi bir şey bu. Evde de yaparsın, ama uzman eşliğinde daha iyi oluyor. Bir de malum, merkezin verdiği ek hizmetler var. Onları evde alamam. Amaaan boş ver, şu bebek meselesinden gelen parayla banka kredisini kapattım, kalanıyla da böyle kendime yatırım yapıyorum işte.”  </p>
			<p class="paragraf">Allah’ın manyağı! Kursa mursa gidip kendine yatırım yaptığını söyleyenlerle daha önce de karşılaşmıştım. Çok merak ediyordum, ileride nerede değerlendireceklerdi acaba bu yatırımları? Hayırlı kısmet bulmakta ya da kariyer savaşlarında filan mı? Mezarlıklar, vadesi dolmuş yatırım kaynıyordu. Dünya yatırımı dünyada bile kalmıyordu. Gönül’e bu sefer neyi unutmak için geldiğini sormayı düşündüm, ama hemen vazgeçtim. Yalnız hissetmemek için dahi olsa dert dinleyecek halde değildim. Onun yerine merak ettiğim sorudan başladım.  </p>
			<p class="paragraf">“Öbür dersler hakikaten işe yaradı mı peki? Unuttunuz mu bebek olayını?”  </p>
			<p class="paragraf">“Unuttum unuttum, aklımdaki bebeği aldırdım yani” deyip histerik bir kahkaha attı.  </p>
			<p class="paragraf">“Ama unuttuğunuzu hatırladığınıza göre? Neyi unuttuğunuzu da...”  </p>
			<p class="paragraf">“Haa, tabii, ne yaptığımı hatırlıyorum. Ama onunla yaşamayı öğrendim.”  </p>
			<p class="paragraf">“Ne gibi?”  </p>
			<p class="paragraf">“Depremle yaşamayı öğrenmek gibi. O olay artık delirtmiyor beni.”  </p>
			<p class="paragraf">Bunu duymak içimi serinletmedi. O zavallı bebeği sattığı halde manasız bir neşeyle artık bundan etkilenmediğini söylemesi tepemi attırdı hatta. “Yavuz hırsıza bak” diye düşündüm. Eskiden hiç değilse vicdanı vardı, görünüşe göre ufak bir operasyonla onu da aldırıp büsbütün insanlıktan çıkmıştı. Bebekle yaşamayı öğrenmişmiş. Laflara bak laflara! Belki de abus suratlı adam Gönül’den nefret etmekte haksız değildi. O çıtı pıtı görüntünün altında hodbin bir canavar gizliydi. Böyle düşünmemle bekleme odasında cehennem zebanisi olarak bulunduğumu hatırlamam bir oldu. İçimdeki salyalı çomar, ölümcül bir fermanı okur gibi dişlerini çıkarıverdi.  </p>
			<p class="paragraf">“Bu arada, derslere gelen bir adam var.”  </p>
			<p class="paragraf">“Eee?”  </p>
			<p class="paragraf">“Sizden nefret ediyor!”  </p>
			<p class="paragraf">Nasıl da lüzumlu bir laf etmiştim! Kendimce kötü bir şey söyleyip sevincini kursağına tıkmak istemiş, hafızamda mebzul miktarda yürek paralayıcı örnek yokmuş gibi tutup en çocukçasını seçmiştim. Gönül’e baktım. Ferman dinlemiyor, gayet rahat görünüyordu.   </p>
			<p class="paragraf">“Kimmiş ki o?”  </p>
			<p class="paragraf">“Bilmiyorum. Takım elbiseli, asık suratlı, kırklarında bir adam. On buçuk dersine gi...”   </p>
			<p class="paragraf">“Ha, bizim Hikmet’i diyorsun. Biliyorum, günahı kadar sevmez beni. Durumu düşünülünce haksız da sayılmaz.”  </p>
			<p class="paragraf">“Neymiş ki durumu?”  </p>
			<p class="paragraf">Az evvelki hırçınlığımdan zerrece etkilenmemiş görünen Gönül, gıybet sevincini acıklı hikâye iştahına bulayıp, ağzında lokum varmış gibi dilini şaklata şaklata anlatmaya başladı. Bu ikisi ilk tanıştığında, Hikmet ne hikmetse MİM’e düşüş sebebini Gönül’e söyleme gafletinde bulunmuştu. Sonra Gönül’ünkini öğrenince de ağzını açıp gözünü yummuştu.   </p>
			<p class="paragraf">Hiç ummazdım ama bu rafyalı bayram çikolatası kılıklı Hikmet, yetimhanede büyümüştü. Eli sopalı müdürler ve yaşça büyük, gönülce erken kararmış yurt abileri arasında pek de hoş bir çocukluk geçirmemişti. Hatırlamak istemeyeceği feci yıllardan sonra, şansı ancak kötü filmlerde ve ucuz romanlarda rastlanacak şekilde yaver gitmiş; birlikte büyüdüğü çocuklardan liseye ulaşanı profesör sayılırken, o üniversiteye girmekle kalmayıp fakülteyi dereceyle bitirmişti. Öyle ikrah etmişti ki geçmişinden, ondan kurtulmak için canını dişine takıp çalışmış, kurduğu hayalleri bir bir gerçekleştirmişti. Burslarla okumuş, yardım fonlarıyla iş kurmuş, hırsla çalışarak nihayet parayı bulmuştu. Yepyeni bir çevreye girmiş, başladığı yerden çok uzakta, bambaşka bir insan olmuştu. Ne var ki pasaklı mazi, paslı bir enkaz gibi saplanıp kalmıştı yüreğine. Kompleksleri, güvensizlikleri, başkalarının karşısında birdenbire elinin ayağına dolaşıvermeleri bir türlü geçmemişti. Hikmet de geçmişi unutmak, safralarından kurtulmak istiyordu. Onun için gelmişti MİM’e.   </p>
			<p class="paragraf">Sonra, sohbet sırasında Gönül’ün malum marifetini öğrenince, oracıkta ondan nefret etmişti. Çünkü kırk yaşını devirdiği hayatında en çok ilendiği kişi, ne yetimhane müdürleri ne canını yakan öbür çocuklardı. Ömrünün nefret ilahesi, asla bağışlamayacağı tek kişi, bebekken kendisini terk eden annesiydi. Sebebi ilgilendirmiyordu Hikmet’i. Hangi koşullarda olursa olsun, öz annesinin yanında büyüse, çok daha iyi bir hayatı olacağına emindi. İşte, bir bebeği öz annesinden ayıran Gönül’e bu yüzden müthiş diş bilemişti. Genç kadına uzun bir fırça kaymıştı evvela. Sonra da yüzüne bile bakmayı reddetmişti.   </p>
			<p class="paragraf">“Zaten sonra pek görünmedi ortalıklarda. Belki dersi bırakmıştır. Ya da bitirmiştir, kim bilir” diye bağladı lafını Gönül. Ben de zebanilik kariyerimde yükselmek için, “Önceki hafta buradaydı. Siz derse girmeden bu kata çıkmıyor anladığım kadarıyla” diye atıverdim odunu mesai bölgeme. Gönül, hiç de gönül koymuş gibi görünmüyordu. Tavırlarına bakılırsa, kızıp gücenmekten ziyade Hikmet’e hak veriyor, daha doğrusu acıyordu.   </p>
			<p class="paragraf">“Zavallıcık” dedi. “Ne zenginlik, ne yeni hayat kâr eder ona. Belli, ne yaparsa yapsın hırsı geçmeyecek. Anasız kalmış çocuk büyür mü? Yazık, hiç büyüyemeyecek. Öff, kazasız belasız büyüdüm de kurtuldum yeminle. Çocukluk ne fena şey!”  </p>
			<p class="paragraf">Bu çıtı pıtı Gönül bazen böyle boyundan büyük, okkasından ağır laflar edip, kalbimi ikiye ayırıveriyordu. Ama anlaşılan o ki anası olmayanların da yarası tarafından büyütüldüğünü bilmiyordu. Onun da, Hikmet’in de bilmediği bir şey daha vardı. Gönül bir verdiği bebeği, Hikmet de sırf kendini yetim sanıyordu herhalde, diğerleri değilmiş gibi. Oysa analı babalı da olsa, bütün çocuklar kader mahkûmu gibi büyüyor, yetim ölüyordu. Yetimlik ebeveynden değil, insanın ruhunun üflendiği yerden geliyordu. Hepimiz yetimdik. Yoksa yalnızlık, nükleer bombalardan bile daha büyük dert olur muydu başımıza? Bu merkez mesela kurulur muydu? Günahlarımız da sevaplarımız da, her şey ya yalnızlıktan ya yalnızlık korkusundandı bana kalırsa. Dünya koca bir yetimhaneydi. Başka türlü, adına zaman dedikleri delik böyle çimdikler miydi ruhumuzu, bu kadar yalnız olunur muydu?  </p>
			<p class="paragraf">Sınıfının kapısındaki ışık yeşile dönünce, az evvel o gamlı lafları eden baykuş kendi değilmiş gibi, etekleri uçuşarak yerinden kalktı Gönül. Bu sefer neyi unutmanın peşinde olduğunu bilmiyordum, ama derse girmekteki telaşına bakılırsa durumu acildi.   </p>
			<p class="paragraf">O gidince bekleme salonunda yalnız kaldım. Eh, salon da koca bir yetimhane sayılırdı nihayetinde. Hiç yetimhane görmemiştim, ama eskiden annemle birlikte huzurevlerini ziyarete giderdim. Nedense yetimhanelerle huzurevlerinin birbirine benzediğini düşünürüm hep. Birinde çocuklar, öbüründe yaşlılar. Yetişkinlerin hayatına henüz alınmamışlar ve işleri bitti diye ıskartaya çıkarılmışlar. Yaşlılar hep birilerinin gelmesini bekler dururdu. Çocuklar da öyle olmalı. Ama bir beklediğiniz varsa genellikle gelmez. Beklemek çünkü, bir olmazı oldurmayı umanların safdilliğidir. Gelecekler zaten kalbinizi yormadan gelir. Bekletmek, gelmeyeceklerin işidir. Bu yüzden en çok gelmeyecek olanlar beklenir.   </p>
		</div>
	</body>
</html>
