<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>1-20</title>
    <meta name="Adept.resource" value="urn:uuid:ddb527e9-c416-4923-8c52-00525c255038"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body id="x1" xml:lang="tr-TR" class="calibre">
		<div class="basic-text-frame">
			<p class="split" xml:lang="en-GB">  </p>
			<p class="anabaslik" id="_idParaDest-20" xml:lang="en-GB">Aldatmanın adabı  </p>
			<p class="spot" xml:lang="en-US-POSIX">“Öbür yarısını özleyen yırtık   </p>
			<p class="spot" xml:lang="en-US-POSIX">fotoğraflar gibiyim.”  </p>
			<p class="paragraf1">  </p>
			<p class="paragraf">Davul gibi bir kafayla uyandığımda hava çoktan kararmıştı. Vedat, salondaki köşe koltuğa yayılmış, haberleri seyrediyordu. Ben de şöyle bir baktım. İnsanlıkta büyük tenzilat vardı. İsrail Gazze’yi bombalıyor, meşhur bir şarkıcının saç rengini değiştirmesi cemiyette infial yaratmış, başvekil yine birilerine kızmış parmak sallıyor, benzine zam gelirken et fiyatları düşmüş, son altı ayda yüz otuz dokuz kadın erkekler tarafından öldürülmüş. Hâkim, kadının tayt giymesini tahrik unsuru sayınca, karısını bıçaklayan bir kocanın cezası indirilmiş. Aile şerefini beş paralık eden iffetsiz kadın adamcağızı çileden çıkardı diye düşünülmüş. Acaba ne dolaplar çevirdiğimi bilse Vedat da beni öldürür mü? Hâkim cezada iffetsizlik ıskontosuna gider. Cemaat, cenazemde hakkını helal ederken bile kaş gözle arkamdan dedikodu yapar. Hayatımıza katıldığınız için teşekkür ederiz. Mühim olan kazanmak değil, sessizce sıvışmaktı. Bir başka hayatta yine bekleriz.  </p>
			<p class="paragraf">Yok, Vedat öldürmez beni. Zaten öldürmeyeceği için seçtim onu en başında. Yani ben aldatayım da o öldürmesin diye değil, ama dangozun teki olmadığı için. Ne yapmayacağını biliyorum, fakat öğreniverse ne yapar, işte orasını hiç kestiremiyorum.   </p>
			<p class="paragraf">Bütün dikkatini televizyona hibe etmiş kocam, elbette kafamın içindeki sevimsiz cenaze alayından habersizdi. Güpegündüz uyumamla ilgili bayat şakalar yapmak dışında pek bir şey söylemedi. Eğitimin nasıl geçtiğini sordum. Cevap verirken eli ayağına filan dolanmadı. Eğitimde değil, ama trafikte felaket yorulduğunu, bu tür toplantıların ne diye kör itin öldüğü yerde yapıldığını anlayamadığını söyledi. Hiç de öyle başka bir kadının yatağından çıkmış gibi bir hali yoktu. Hoş, ben de başka bir erkeğin yatağından çıktığım zamanlarda, başka bir erkeğin yatağından çıkmış gibi görünmüyordum herhalde. Böyle durumlarda insan, ruju yanaklarına bulaşmış, saçı başı darmadağın, kalçasında diş izleriyle filan gelmiyordu evine. Arada kazalar olsa da ayıplar genelde yorganın altında muhafaza ediliyordu. Her şeyin, evet aldatmanın bile bir adabı vardı. Yani kocam beni edebiyle aldatıyor da olabilirdi. Ama yüzündeki ifadeye bakılırsa, böyle katakulliler çeviren birine kolay nasip olmayacak kadar ferahtı içi. Ben, kalbime kaçak elektrik hattı çektiğim günlerin sonunda eve döndüğümde, Vedat’ın gözlerine bakmayı bile beceremezdim. O ise haberlerden alabildiği zamanlarda gözlerini kaçırmıyor ve ancak masumların payına düşen türden bir ışıltıyla gülümsüyordu.  </p>
			<p class="paragraf">Yine de ne düşüneceğimi bilemiyordum. Poker suratımı takınıp yegâne kozumu oynadım.  </p>
			<p class="paragraf">“Selim aradı bugün.”  </p>
			<p class="paragraf">Gözlerini televizyon ekranından ayırmadan cevap verdi Vedat.  </p>
			<p class="paragraf">“Hıı, söyledi. Beni de aradı sonra, konuştuk.”   </p>
			<p class="paragraf">Öyle iliklerine kadar ürpermiş filan değildi. Ama naçizane teorim çerçevesinde değerlendirilirse, söylerken gözlerimin içine de bakmamıştı. Hoş, kaç yıldır evliydik, Selim’den bahsederken bile birbirimizin gözbebeklerinde eriyecek değildik.  </p>
			<p class="paragraf">“Eğitimden haberi yoktu galiba?”  </p>
			<p class="paragraf">“Yoo, var da aklından çıkmış. Kendi almıyor ya namussuz.”  </p>
			<p class="paragraf">“Ama bölüm şefleri demiştin?”  </p>
			<p class="paragraf">“Onun bölümü dahil değil. Onlar geçen ay ekstra eğitime girmişlerdi zaten.”  </p>
			<p class="paragraf">Böylece konu kapanmış oldu. İstesem uzatabilir, sorular sorup kafamdaki şüpheleri gidermeye uğraşabilirdim. Ama içimden gelmedi. Daha doğrusu, kendimde kocamı sıkıştırma hakkı görmedim. Payıma düşen suçluluk öyle ağırdı ki, bizzat yediğim haltları yok sayıp, onu, belki de hiç kabahati olmayan bir konuda açığını arayan hin sorularla muhatap etmek istemedim.  </p>
			<p class="paragraf">Bizim evde hep bir déjà vu duygusu hâkimdir. Her şey daha evvel yapılmıştır. Çünkü can sıkacak kadar sağlamcıyızdır. DVD’ye yerleştireceğimiz filmleri bile önceden seyredip sevdiklerimiz arasından seçeriz. Hayatımızın pörsümesinde bunun da payı vardır herhalde. O gün de yemekten sonra kim bilir kaçıncı defa Polanski’nin <span class="charoverride4">Kiracı</span>’sını izledik. Film iyiydi, ama aynı sahneleri o kadar çok görmüştüm ki, artık heyecan vermiyordu. Tıpkı hayatım gibi. Vedat erkenden uyudu. O da haklıydı tabii.  </p>
			<p class="paragraf">Salonda yalnız kalınca, kalbimden yakıcı bir acı yükseldi yine. Bir boşluğun yeri sancıdı. İlahi hüküm gibi kati, tabii afet gibi yıkıcıydı. O an dünyaya bir duygu olarak gelsem, baştan ayağa hasret olurdum. Özlüyordum. İçimde yarım kalmış bir yer vardı; kalan yarıma karşı iştiyak duyuyordum. Ama neydi o yarım, nasıl tamamlanırdı, işte orasını bilemiyordum. Kalbimdeki boşluktan içeri dolan kimin, neyin özlemiydi? Annemin mi, sabık sevgilimin mi, kadrini bilemediğim gençliğimin mi, elimden kaçıp gittiğini hissettiğim hayatımın mı, olmak istediğim benle olduğum ben arasında kaybolmuş kendimin mi? Neyin?  </p>
			<p class="paragraf">Aklıma yapacak daha hayırlı bir şey gelmeyince, konuşup biraz rahatlamak için Mehpare’yi aradım.   </p>
			<p class="paragraf">“İyi geceler, ben Mehpare. Nasıl yardımcı olabilirim?”  </p>
			<p class="paragraf">“Bilmem. Mesela üstüme alçı döküp Boğaz’a atsan?”  </p>
			<p class="paragraf">“Feribe! Öğleden sonra iki kere aradım, açmadın.”  </p>
			<p class="paragraf">“Kış uykusuna yatmıştım.”  </p>
			<p class="paragraf">“Eee n’abersin?”  </p>
			<p class="paragraf">Perişanım filan deyip iç baymadan verecek yakışıklı bir cevap bulamadım. “Derste olanları anlatsam mı?” diye düşündüm, ama bana faydası yoktu ki, ne diye uğraşacaktım. Ben boş lafta tasarruf tedbirine gideceğim derken sessizlik uzayınca, Mehpare yoklama çekti.   </p>
			<p class="paragraf">“Orada mısın?”  </p>
			<p class="paragraf">“Sayılırım.”  </p>
			<p class="paragraf">“Hey yareppim! O da neymiş öyle?”  </p>
			<p class="paragraf">“Ne bileyim işte, hafakanlar fazla mesaiye kaldı yine galiba.”  </p>
			<p class="paragraf">Risk listesindeki ilk maddeyi mi düşündü nedir, sesi ciddileşti.  </p>
			<p class="paragraf">“Nasılsın kuzum?”  </p>
			<p class="paragraf">Madem ciddi konuşacaktık, ben de ikide bir önüme konan sorunun hakiki cevabını tükürüverdim.  </p>
			<p class="paragraf">“Öbür yarısını özleyen yırtık fotoğraflar gibiyim.”  </p>
			<p class="paragraf">Öyleydim. Sadece yarım kalmamış, sanki diğer yarımdan zorla, koparılarak, yırtılarak ayrılmıştım. Ne zaman dost şefkati, ne zaman anne tembihi, ne zaman öğretmen tekdiriyle geleceğini asla kestiremediğim Mehpare, bu kez hislerime mesafeli yaklaştı.   </p>
			<p class="paragraf">“Bir an evvel diyet programını değiştir lütfen, Feribe!”  </p>
			<p class="paragraf">“Ne diyorsun Allah aşkına?”  </p>
			<p class="paragraf">“Asıl sen ne diyorsun? Ne yiyip içiyorsan iyi gelmiyor, belli! Yırtılmış da öbür yarısını özlemiş de, falan da filan. Kendine gel ayol, bu ne böyle! Kahır senfonisi mi besteliyorsun? Yakışıyor mu senin gibi şampiyona?”  </p>
			<p class="paragraf">Benim gibi şampiyon olmaz olsundu. Mike Tyson kulağını ısırsındı benim gibi kifayetsiz şampiyonun!   </p>
			<p class="paragraf">“Senfoni demişken, şarkı türkü işini ne yaptın? Yoksa yine içli sözlü hafif müziğe devam mı?”  </p>
			<p class="paragraf">“Yok, İspanyolcaya başladım.”  </p>
			<p class="paragraf">“Aaa, kursa mı başladın? Ne ara be? İyi ama, kafan dağılır bak.”  </p>
			<p class="paragraf">“Yok öyle değil, dünden beri İspanyolca şarkılar dinliyorum. Bambino diye bir adam keşfettim. 70’lerin Endülüsü’nden. Flamenko söylüyor, şahane!”  </p>
			<p class="paragraf">“Hadi ya, dur bakayım internetten, bulursam dinleyeyim.”  </p>
			<p class="paragraf">“Şeyi dinle bak, ‘Triste sabor’ diye bir şarkısı var. Tam Endülüs arabeski. Google translate’ten baktım, ‘üzücü tat, kederli tat’ gibi bir şey demekmiş zaten. Sen ona ‘kahır lezzeti’ de işte. Dinlerken kalkıp doğruca Endülüs’e gidesim geldi ama hayal tabii. Bu kafayla ben anca cehennemin dibine giderim.”  </p>
			<p class="paragraf">“İnna sabirin! N’aptın bacım ya? Arada İspanyolcanı geliştirmen iyi de, biz sana için katılmasın diye önermemiş miydik yabancı şarkı fikrini? Yine gidip damar şarkılar bulmuşsun kendine.”  </p>
			<p class="paragraf">“Ne yapayım, elimden bu kadarı geliyor. Zaten sözlerin ne önemi var ki. Âşık olduğunda bütün şarkılar aynı şeyi anlatıyor.”  </p>
			<p class="paragraf">“O zaman güfteyi bırak, besteye bak. Neşeli bir şeyler dinlemeyi denesen? Şöyle hoppidi hoppidi müzikler?”  </p>
			<p class="paragraf">“Uzun süredir âşık değilsin galiba. Unutmuşsun. Aşk acısı çekerken hiçbir şey neşeli değil, Mehpare. Hurşid Yenigün’ün ‘O gemide ben de olsaydım’ı bile bana efkârlı geliyor.”  </p>
			<p class="paragraf">“Unutur muyum? Aşk acısı çektiğim zamanları alt alta toplasan, bir üniversite diploması alınır. Ama şu kadarını söyleyeyim; şimdi bana kaybolan yıllarımı verseler, bir daha âşık maşık olmazdım, Feribe!”  </p>
		</div>
	</body>
</html>
