<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>1-34</title>
    <meta name="Adept.resource" value="urn:uuid:ddb527e9-c416-4923-8c52-00525c255038"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body id="x1" xml:lang="tr-TR" class="calibre">
		<div class="basic-text-frame">
			<p class="split" xml:lang="en-GB">  </p>
			<p class="anabaslik" id="_idParaDest-34" xml:lang="en-GB">En uzun gece  </p>
			<p class="spot" xml:lang="en-US-POSIX">“Rüya sanmıştım, gerçekmiş.   </p>
			<p class="spot" xml:lang="en-US-POSIX">Gerçek sandıklarım da rüya.”  </p>
			<p class="paragraf1">  </p>
			<p class="paragraf">21 Haziran diyenler halt etmiş, yetişkinlik hayatımın hissedilen en uzun gecesi o geceydi.   </p>
			<p class="paragraf">Ama ben elimden geldiğince kısa anlatacağım.  </p>
			<p class="paragraf">Öncelikle şunu söyleyeyim; Vedat, Filiz meselesini bildiğimi öğrenince öyle alı al moru mor filan olmadı. Hazırlıklı gelmişti. Zira Selim oturduğu yerde kurtlanmış, ben acele tarafından bir savaş stratejisi geliştirmeye hevesli çıkmayınca, kendini daha fazla tutamayıp Filiz’le konuşmuştu. Tahmin ettiği ihtimal de hızla gerçekleşmiş, Filiz hiç vakit kaybetmeden haberi Vedat’a uçurmuştu. Eve hazırlıklı gelen kocam, üstüne isnat edilen suçu şiddetle reddediyor, böyle bir şeyi aklımızdan geçirebildiğimiz için teessüflerini bildiriyordu.   </p>
			<p class="paragraf">“Neden buluşuyordunuz peki gizli gizli?” diye sorduğumda, cevabı hazırdı. İhanetimi öğrendikten sonra morali yerle yeksan olmuştu ve dertleşecek birine ihtiyacı vardı. Bu, yakın arkadaşı bile olsa, bir erkekle konuşabileceği türden bir konu değildi. Erkekler dünyasının kurallarını bilemezdim ben. Bir erkek, aldatıldığını başka bir erkeğe öyle kolay anlatamazdı. Zor zamanlarında Filiz koşmuştu yardımına. Derdini dinlemiş, teselli ve akıl vermişti. Sonunda tutup da böyle yakışıksız bir ithamla karşılarına dikilebileceğimiz akıllarına bile gelmemişti.  </p>
			<p class="paragraf">“Sence de bu meseleyi asıl konuşman gereken kişi ben değil miydim? Filiz’le ne işin var ki? Benimle niye konuşmadın?” dedim.   </p>
			<p class="paragraf">“Sen sanki benimle her şeyi konuşabildin mi?” diye cevap verdi. Defansı bırakıp hücuma geçmişti.   </p>
			<p class="paragraf">“Ben sana söyleyemezdim, çünkü seni aldattım. Marifetmiş gibi anlatmanın kolay bir yolu yok. İnsan kendini bok gibi hissediyor. Ama sen aldatıldığını öğrenen kişisin. Sapına kadar haklısın, mağdursun. Neden söyleyemeyecekmişsin?”  </p>
			<p class="paragraf">“Tabii, aldatılan kendini harikulade hissediyor çünkü, değil mi Feribe?”  </p>
			<p class="paragraf">“Öyle demiyorum. Bildiğini neden bana söylemedin diyorum.”  </p>
			<p class="paragraf">Laf dönüp dolaşıp bu noktaya geldiğinde, Vedat’ın gözleri kısılıyor, yüzü yanlış yazılıp bir kenara fırlatılmış kâğıt gibi buruşuyordu.  </p>
			<p class="paragraf">“Söyleyemezdim.”  </p>
			<p class="paragraf">“İyi ama neden? Niye söyleyemiyormuşsun?”  </p>
			<p class="paragraf">Hayatımızın bu kısmı bir epizot olsaydı, başlığı <span class="charoverride4">hem suçlu hem güçlü</span> konulmalıydı. Garip bir biçimde, benim Vedat’ı aldatmamı değil de, onun bunu bildiği halde bana söylemeyişini tartışıyorduk. Böyle yapıyorduk, çünkü zevcim benden hesap sormaya bir türlü yanaşmıyor, işin bu kısmını muğlak bir tarihe doğru tehir edip duruyordu. Ben meraktan öfkeye doğru uzanan türlü çeşit nöbetlere girip çıktıkça, bakışlarını kaçırıp, “Şimdi değil, sonra” diye sayıklamaktan öte dişe dokunur bir cevap vermiyor, bu hususta yaralı parmağa işemeyi dahi reddediyordu. İşemeliydi oysa. Ağzıma bile sıçmalıydı. Ama hiçbir şey yapmıyordu! Bu durumu Filiz’le münasebetini perdelemek için kullandığını düşünmeye başlamıştım. Beki de kafası kesildikten sonra koşmaya devam eden tavuk gibi canlı tuttuğu gizemli suskunluğa odaklanırsam, dertleşmek değil düpedüz cima için buluştuklarını görmezden geleceğimi umuyordu.   </p>
			<p class="paragraf">“Bana bak Vedat” dedim, “uzatmayalım artık. Ne varsa söyle bana.”  </p>
			<p class="paragraf">“Sonra.”  </p>
			<p class="paragraf">“Sonra monra değil, şimdi!”  </p>
			<p class="paragraf">“Zorlama beni. Söyleyemem.”   </p>
			<p class="paragraf">“Neden ama neden?”  </p>
			<p class="paragraf">“Sağlığın için Feribe” dedi ve belli ki ağzından kaçırdığı bu lüzumsuz teferruat yüzünden nedamet getirerek başını yere eğdi.  </p>
			<p class="paragraf">“Sağlığımla ne alakası var ya?”  </p>
			<p class="paragraf">“...”  </p>
			<p class="paragraf">“Vedat sana soruyorum!”  </p>
			<p class="paragraf">“Zorlama beni.”  </p>
			<p class="paragraf">“Hayır, zorlayacağım seni. Bu saatten sonra işin aslını öğrenmeden bırakmam. Ne varsa söyle işte. Benimle ilgili bir şeyi bilmek hakkım değil mi?”  </p>
			<p class="paragraf">“Hak hukuk meselesi değil, Feribe. Oralara girersek sen zararlı çıkarsın zaten, ama meselemiz o değil şu an. Benim için zor olduğu halde, sırf senin iyiliğin için sustuğumu bilsen, bu kadarını anlasan, bana güvensen olmaz mı?”  </p>
			<p class="paragraf">“Unuttun galiba, biz senle birbirini aldatan bir çiftiz. Hangi güvenden bahsediyorsun Allah aşkına? Lütfen uzatma da söyle şunu.”  </p>
			<p class="paragraf">“Söylemem senin için iyi olmayacak.”  </p>
			<p class="paragraf">“Olmasın. Susman da iyi değil. Lütfen söyle, ne alakası varmış sağlığımla filan?”  </p>
			<p class="paragraf">Vedat, nihayet pes etmiş gibi derin bir nefes aldı. Sonra o nefesi bıkkınlığının nişanesi gibi, dişlerinin arasından gürültüyle dışarı bıraktı. Evliliğimizin kara kutusu açılıyordu. Dikkat kesildim.  </p>
			<p class="paragraf">“Feribe, hastalığın depreşti. Geri geldi yani.”  </p>
			<p class="paragraf">“Ne hastalığı? Turp gibiyim. Bir tek depresyonum vardı, ondan da hangi derde odaklanacağımı bilemediğim için çıkmış bile olabilirim.”   </p>
			<p class="paragraf">“Hatırlamıyorsun Feribe. Hatırlamadığın şeyler var.”  </p>
			<p class="paragraf">“Nasıl yani?”  </p>
			<p class="paragraf">“Eskiden olduğu gibi. Anneni kaybettikten sonra... Şimdi yine öyle bir boşluk var zihninde. O boşluğu tam olarak neyle doldurdun bilmiyorum, ama gerçekle doldurmadığın kesin.”  </p>
			<p class="paragraf">“Ne?”  </p>
			<p class="paragraf">“Daha da acayibi, hiçbiri gerçek değil. Yani senin sandığın gerçek de gerçek değil, inanmayı tercih ettiğin gerçek de gerçek değil.”  </p>
			<p class="paragraf">“Ne diyorsun Vedat? Hiçbir şey anlamıyorum.”  </p>
			<p class="paragraf">“Şimdi benden duymasan, vakti geldiğinde kendiliğinden hatırlayıp anlasan daha iyi, Feribe. Senin için çok daha iyi.”  </p>
			<p class="paragraf">“Hayır, hayır. Bu kadarını söyleyip susamazsın, devam et. Ama anlayabileceğim gibi.”  </p>
			<p class="paragraf">“Peki, tamam. Baştan anlatacağım o zaman.”  </p>
			<p class="paragraf">Ve Vedat anlatmaya başladı. En başından.   </p>
			<p class="paragraf">Nedim’le ilişkimi ayrılmamızdan kısa süre önce fark etmişti. Aldatanın üzerine pek düşünmediği, ama aldatılanın kolayca toplayıverdiği kılavuz deliller sayesinde. Bir süredir onunla vakit geçirmekten kaçınıyordum. Yatakta bedenimi, konuşurken gözlerimi kaçırıyordum. Bir tür depresyonda olduğumu söylüyor, çoğu zaman öyle de görünüyordum. Ama bazen de hiç öyle değildim. Evden pür makyaj, şen şakrak çıkıyor; akşam yüzümde hülyalı bakışlarla, dudaklarım kabarmış, bedenim garip bir ışıltıyla parlamış olarak dönüyordum. Dinlediğim şarkılardan dış görünüşüme kadar pek çok şeyim değişmişti. Vedat bazılarının depresyon alameti olduğuna eminken, bazılarının da olmadığına kalıbını basabilirdi. Gözümün ha bire telefona kayması, gece yarıları bile yataktan sıçrayıp mesaj var mı diye bakmam, bazen umduğunu bulamamış çocuklar gibi mahzunlaşırken, bazen de uzun uzun mesaj yazmaya koyulmam, depresyonun değil, başka türlü bir gönül meselesinin emaresiydi. Nihayetinde bir gün, gözleriyle görüp emin olmak için beni takip etmeye karar vermişti. Her şeyin başladığı ve bittiği o gün.   </p>
			<p class="paragraf">Yine iki dirhem bir çekirdek evden çıkmıştım. Arabaya atlamış, Göksu Deresi’ne kadar gitmiştim. Kiminle buluşacağım açık seçik ortadaydı. Vedat da dananın kuyruğunu koparmak için Komiser Columbo misali peşime düşmüştü. Fark edilmemek için kendi arabasına binmemiş, bir taksi çevirip filmlerdeki gibi şoföre öndeki aracı takip etmesini söylemişti. Taksi şoförü Karadenizliydi. Göksu’ya vardıktan sonra, saklandıkları sotada Nedim’le buluşmamızı izlerlerken, “Delikanlı adamsın. Manitaysa salla gitsin. Nikâhlı karınsa, böyle durup bakmak yakışmaz. Çek vur, aklı başına gelsin” diye akıl vermişti. Bunu işitince kanım dondu. Yüzüne baktım; Vedat derin bir kuyuya düşer gibi anlatıyordu. Anlaşılan, uzun suskunluğun zehri öyle yakmıştı ki içini, nihayet dökülmeye başlayınca, aklına gelen her detay gibi bu zarafet şahikası anekdotu da nakletmekte sakınca görmemişti.  </p>
			<p class="paragraf">Göksu Deresi’nin orada Nedim’le buluşmuştum. İşin tuhafı, hafızamda böyle bir an yoktu. Hayatımda hiç gitmemiştim Göksu Deresi’ne. Lale Devri’nde mi yaşıyorduk, sandal sefası mı yapacaktım, ne işim vardı oralarda? Fakat düşününce, garip bir biçimde yolu bildiğimi fark ediyordum. Nasıl gidileceğini biliyordum, arabaya atlasam hemencecik bulurdum. Ama hiç gitmemiştim. Gitmediğime emindim. Vedat’sa gittiğimi söylüyordu. Vaziyet gittikçe karmaşıklaşıyordu.  </p>
			<p class="paragraf">Arabayı tenha bir yere çekmiş, başka bir arabayla gelen Nedim’le buluşmuştum. Sarılmış, taksicinin uzaktan çektiği fesuphanallah eşliğinde öpüşmüştük. Vedat buraları gözlerini benden kaçırarak ve sesinde belirgin bir tiksinti peydahlandırarak anlatmıştı. Sonra birlikte dere kıyısında biraz yürüyüp, aramızdaki ağaç ve çalılar yüzünden, Vedat’ın bulunduğu yerden pek rahat görülemeyen bir noktada durmuştuk. O da bizi görmek, ne konuştuğumuzu duymak için ağaçların arkasından dolanıp yanımıza yaklaşmıştı. İçinden hemen orada karşımıza dikilip yüzleşmek, sonra da arkasına bile bakmadan çekip gitmek geçmişti. Ama hem kendini tuhaf hissetmiş, hem de kulağına çalınan sözcüklerden ve tavırlarımızdan sıra dışı bir şeyler olduğunu sezmiş, dinleyip öğrenmek istemişti.   </p>
			<p class="paragraf">Bulunduğu yerden konuşmalarımızı kesik kesik duyuyor; boşlukları bizzat doldurarak, neler olup bittiğini anlamaya çalışıyordu.   </p>
			<p class="paragraf">“Buraya kadar” dediğini duymuştu, adını anmak yerine herif diye bahsetmeyi tercih ettiği Nedim’in. “Kubura basma” diye devam etmişti herif. Vedat buna bir anlam verememiş, sonra ancak “kusura bakma” dediğini çıkarınca, kafasında bir yere oturtabilmişti.  </p>
			<p class="paragraf">O sıra benim yüzüm alabora olmuştu. İşittiklerime inanamıyor gibiydim. Herifin yüzü ise rahattı, Vedat tarif ederken pişkin sıfatını kullanmıştı. Artık ne dediysem, “Çok abartıyorsun ama” diye cevap vermişti bana.   </p>
			<p class="paragraf">Sesim pek az duyuluyordu. Aşklı meşkli bir şeylerden bahsediyor, burnumu çeke çeke ağlıyor, bu halimle Vedat’ın felaket canını sıkıyordum. Bulunduğu yerden çıkıp herife sıkı bir yumruk, bana da esaslı bir tokat geçirmemek için zor tutuyordu kendini. Söylediğine göre, tokat namus meselesinden değil, kendimi o abullabut herifin karşısında zayıf düşürdüğüm içindi. Koca dayağından ziyade arkadaşça bir tokat! Neyse ki bu yersiz dostluk gösterisine kalkışmamıştı. Belki yapardı da, sonra olanlar her şeyin seyrini değiştirmişti.   </p>
			<p class="paragraf">“Konuşurken herif sana iyice yaklaşmıştı. Artık ne söylediyse, birden hiddetlendin” diyordu Vedat. Ne söylediğini duyamamıştı. Bense değil ne söylediğini, öyle bir an yaşandığını bile hatırlamıyor, hatta içten içe Vedat’ın bütün bunları uyduruyor olma ihtimalini tartıyor, ne düşüneceğimi bilemiyordum. Fakat bugünden baktığımda, Nedim’in bana ne söylediğini de, sonra yaşananlara sebep olacak hareketi neden yaptığımı da biliyorum tabii. Az bile yapmışım ile amaan keşke hiç bulaşmasaymışım arasında bir yerdeyim. Neyse, bu hususta bir şey hissetmek için bile çok geç artık. Lüzumsuz yani.   </p>
			<p class="paragraf">İşte Vedat’ın duyamadığı o konuşmanın üzerine, ben zıvanadan çıkıp itivermiştim Nedim’i. Ne olduysa da bundan sonra olmuştu zaten. Ayağı çalılara takılınca, koskoca adam paldır küldür yere yuvarlanmıştı. Başını yerdeki taşa çarpmış, alnında açılan irikıyım yarıktan kan akmaya başlamıştı. Kanı görmemle şak diye bayılmam bir olmuştu. Yani Vedat o gece öyle anlatmıştı, ama şimdi düşünüyorum da aslında o kadar da hızlı değildir herhalde. Neticede Vedat’a yanıma koşacak kadar zaman tanımışım. Zira yüzüm şekilden şekile girip, bedenim daldan kopmaya meyletmiş yaprak gibi sallanmaya başlayınca, Vedat saklanmayı filan boş verip koşup gelmiş, beni düşmeden yakalamış, bir yarığın da bende açılmasını engellemişti.   </p>
			<p class="paragraf">“Seninkinin her zamanki kan tutması olduğunu bildiğimden, önce o geri zekâlıya baktım. Bir boku yoktu. Şaşkın şaşkın kafasını tutuyordu. Beni tanıyor muydu bilmem, ama görünce epey tedirgin oldu. Birbirimize bir şey söylemeden öylece bakıştık. Hâlâ içimde ukdedir. Keşke bir güzel pataklasaydım onu orada. Beni onunla aldattığın için değil ha. O konu seninle ikimizin arasında, yani bana ihanet eden o değil, sensin. Ama sana öyle davrandığı için. Neyse. Sonra seni taksiye taşıdım.”  </p>
			<p class="paragraf">Beklediği yerden olan biteni gönlünce takip edemeyen taksici, beni baygın görünce, “Eline sağlık abi” demişti. Nedim, kafasını tuta tuta yerinden kalkıp arabasına yürürken, bizim taksi de hızla Göksu’dan uzaklaşmıştı. Bir iki defa gözümü açıp “Öldürdüm onu” diye sayıklamış, sonra yeniden uykuyla ölüm arasındaki o tuhaf baygınlığa dalmıştım. Vedat, kanı da görünce korku ve panik sonucu Nedim’in öldüğünü sandığımı böylece anlamıştı. Bir yandan bana gıcık oluyor, ne halim varsa göreyim diye düşünüyor, ama bir yandan da baygınlık uzadıkça endişeleniyordu. Nihayet, bir süre sonra kendime, daha doğrusu henüz tam kendim olmayan kendime gelmiş, nerede ve kiminle olduğumu anlamaz gibi boş gözlerle bakıp Haydarpaşa’ya gitmek istemiştim. Vedat artık hastaneye gitmenin daha doğru olacağını düşünmeye başlamıştı, ama ben ısrar edince, e nasılsa artık gözümü de açtım diye taksiciyi Haydarpaşa istikametine yönlendirmişti.   </p>
			<p class="paragraf">Artık hiçbir trenin yanaşıp ayrılmadığı Haydarpaşa’ya gelince taksiden inmiş, hikâyenin kalanını görmek için taksimetre açıp ödeme yapmaya razı görünen taksiciyi de göndermiştik. Bu noktadan sonra iyice tuhaflaşmıştım. Az evvel öldürdüm sandığım Nedim’i bu defa da Vedat yapmış, Vedat’a Nedim’miş gibi davranmaya, onunla romantik bir ayrılık konuşması yapmaya başlamıştım. Kendini absürt bir tiyatronun içine düşmüş gibi hisseden kocam, neye uğradığını şaşırmış, halimden korkmuştu. Bense onun sarf etmediği laflara cevaplar vermekle, yapmadığı mimiklere karşılıklar bulmakla meşguldüm. Gerçekte olmayan bir anın içinde, kendi kendime dolanıyordum. İşte o zaman boşanma avukatlarından ziyade doktorları ilgilendiren bir vakayla karşı karşıya olduğunu iyice anlamıştı Vedat. İçindeki öfke endişeye, koz paylaşma ihtiyacı merhamete dönüşmüştü. Zaten pek uzun olmayan oyunumu sahnelemeyi bitirmemi beklemiş, sonra da beni hastaneye götürmeyi denemişti. Kabul etmemiş, daha doğrusu sözlerini işitmeyi bile reddedip, o yanımda değilmiş gibi önden önden Kadıköy Rıhtımı’na doğru yürümüştüm. Nihayetinde de ilk bulduğum taksiye atlayıp gitmiştim. Görünmez adam muamelesine maruz kalınca ne yapacağını bilemeyen Vedat, koşup yanıma oturmaya yeltense ne tepki vereceğimden emin olamayınca, başka bir taksi çevirip yine öndekini takip etmesini istemişti. Ne var ki kendisine kuşkulu gözlerle bakan yeni taksici, ilki kadar becerikli değildi. Vedat beni gözden kaybettiyse de ev istikametine gittiğimi düşünüp direkt eve geçmişti. Vardığında hakikaten de evdeydim. Muhtemelen ondan hepi topu birkaç dakika evvel gelmiştim. Yine de üstüm başımla uzandığım yatakta, çabucak derin bir uykuya dalmıştım. Arada sayıklıyor, iç çekiyor, hatta ağlıyor, ama Vedat’ın çabalarına rağmen bir türlü uyanamıyordum. Yarım saat kadar sonra kendiliğimden uyandığımda, yine eski Feribe’ydim. Vedat’ın Vedat olduğunu biliyor, normal davranıyordum. Sadece çok ama çok üzgündüm. Çünkü kocamın kısa süre içinde anlayacağı üzre sevgilimi özlüyor; baştan beri tahmin ettiği, ama ancak Mehpare’nin yazmamı istediği mektubu başucumda bulup okuduktan sonra emin olabileceği üzre, Haydarpaşa’da vuku bulan romantik bir ayrılık konuşmasıyla terk edildiğimi sanıyordum. Şartlar öyle gerektirdiği için, çaresizlikten, severek ayrıldığımıza inanıyordum.   </p>
			<p class="paragraf">Vedat, geçmişte başıma gelenleri de bildiğinden, gerçekliği yıkıp, en azından bir süreliğine yerine yenisini inşa ettiğimi çabucak kavramıştı. Ama yeni gerçekliğin muhteviyatını çözmesi zaman almıştı. Yaşadığımız o tuhaf günden sonra bir psikolog bulup konuşmuş, olanları anlatmıştı. Doktor, böyle durumlarda en doğrusunun tıpkı uyurgezerlerde olduğu gibi hasta kendiliğinden ayılana dek beklemek olduğunu söylemişti. Tabii eğer inandığı gerçek, hayatına zarar vermiyorsa. Vedat benim aşk acısı çektiğimi biliyor, tam olarak neye inandığımdan emin olamasa da, zihnimi gerçekte maruz kaldığından daha az sızlatan bir şeye teslim ettiğimi anlıyordu. Zaten beyin bu tür oyunları kendini keskin bir acıdan korumak için oynuyordu. Bu yüzden inandığım gerçeğin zararsız olduğuna kanaat getirmiş, beni kendi halime bırakmaya karar vermişlerdi. Kendi halime dediysem, Vedat’ın gözü hep üzerimdeydi. Günden güne eriyip gittiğimi görüyordu elbette. Ama aşk acısı çekiyordum, aşk acısı böyle bir şeydi. Buraları anlatırken sesi keder kuyusuna düşüp öfke tapınağına tırmanmış, utanç deryasında yüzüp şefkat sağanağına yakalanmıştı. Ne kadar güçlü biri olduğuna şaşıp kalmıştım. Bilmenin zehrini tattıktan sonra, bütün bunların üstesinden nasıl gelebilmişti?   </p>
			<p class="paragraf">“Peki, Filiz?” diye sordum.  </p>
			<p class="paragraf">“O konuda sana yalan söyledim. Filiz’e beni aldattığını öğrendiğim için dert yanmıyordum.”  </p>
			<p class="paragraf">“Gerçekten birliktesiniz yani?”  </p>
			<p class="paragraf">“Saçmalama Feribe. Filiz’le gerçekten seni konuşuyoruz. Ama aldatıldığımı öğrenince değil, o gün yaşananlardan sonra gittim ona. Ne yapacağımı bilmiyordum. Annenin ölümünün ardından geçirdiğin hastalıktan haberdar olan tek kişi oydu. Sadece o bana akıl verebilirdi.”  </p>
			<p class="paragraf">“Verdi mi bari?”  </p>
			<p class="paragraf">“Bir doktora danışmak, yani gıyabında durumu anlatıp akıl almak onun fikriydi. Doktoru bulan da oydu. Şimdi böyle kolayca anlatılıyor, ama kolay yaşanmadı bunlar. Kendimi sık sık yeni baştan terbiye etmem, kıskançlığa yahut öfkeye kapılmamayı becermem, bunun her şeyden evvel ciddi bir sağlık meselesi olduğunu hatırlamam gerekti. Sağ olsun Filiz çok destek oldu.”   </p>
			<p class="paragraf">Başka soruya yüzüm yoktu, ama aramızda en ufak bir muamma kalsın istemiyordum. Yüzümü kızartıp sordum.  </p>
			<p class="paragraf">“Selim’e neden söylemediniz? Adam perişan olmuş.”  </p>
			<p class="paragraf">“O da ayrı bir geri zekâlı. Kendi kendine kurmuş durmuş. Ben istemedim söylemeyi, hatta Filiz’den de rica ettim. Çünkü sen de istemezdin. Senin hakkında senin bile bilmediğin bir şey. Anlatmak isteseydin, zamanında annenin olayını anlatırdın Selim’e. Tabii onun saçma sapan kuruntulara kapılacağını, işleri buralara getireceğini bilemedik. Bilseydik söylerdik. Ki zaten bu akşam çok üstüne gidince Filiz anlatmış.”  </p>
			<p class="paragraf">“İşe bak. Hayat ne acayip değil mi Vedat? Var sandıkların yok; sen ne kadar varsın, o bile belli değil. Şimdi burada böyle konuşuyor muyuz hakikaten, o dahi, yani, kim bilir...”  </p>
			<p class="paragraf">“Anlattıklarımı hiç mi hatırlamıyorsun Feribe?”  </p>
			<p class="paragraf">“Yok, ama rüyalarımda gördüm bir kısmını. Bilinçaltım parça parça kustu galiba. Rüya sanmıştım; gerçekmiş. Gerçek sandıklarım da rüya.”   </p>
			<p class="paragraf">O gece, Vedat kanatlarını kırar gibi konuşurken, yıllardır omzumda bekleyen bir meleği yaraladığımı hissettim. Öğrendikten sonra yasını dilediğince tutabilse, o da acısını çekip bitirirdi. Ama benim için endişelenmekten vakit bulup da kendi sancısına eğilememişti. Aklı da, gözü de hep üzerimdeydi. MİM’deki ilk ders günümde, sabahın köründe kalkıp spora gideceğimi söylediğimde işkillenmişti. Hafta sonu uyumak dururken bir banda çıkmayacağımı bilecek kadar tanıyordu beni. “Acaba herifle barıştılar da ona mı gidiyor?” deyip yine peşime düşmüştü. Tıpkı bana olduğu gibi ona da saçma görünmüştü burası. Üstelik o bir gerçeği hatırlamamı beklerken, ben tutmuş başka bir yalanı unutmaya çalışıyordum. Yine de ses etmemiş, bana iyi gelecek ya da oyalanmamı sağlayacaksa, saçmalamamda zarar görmemişti. Hatta her defasında evden çıkarken yeni bir kurt masalı aramakla uğraşmayayım diye, Silivri’deki eğitim yalanını atmıştı.  </p>
			<p class="paragraf">“Yani ben evden rahat çıkayım diye mi her sabah kalkıp çıktın sen de?” dedim şaşırarak. Yok, sırf onun için değildi. Filiz’in önerisiyle, kendi de bir psikologla görüşmeye başlamıştı. Zira duyguları karman çormandı. Yani cumartesi sabahları ikimiz de evden çıkıyor, iyileşmek için başka kapılara gidiyorduk. Ben sonra eve dönüyordum, Vedat’sa olmayan eğitim saatini tamamlayana kadar akşama kadar sokaklarda geziyordu.  </p>
			<p class="paragraf">“Ne tuhaf. Aynı kaderi yaşamışız. Ben de bu hafta mesai saatlerimi sokaklarda gezerek doldurdum hep.”  </p>
			<p class="paragraf">Anlamadan yüzüme baktığını görünce, anlatma sırasının bende olduğunu kavradım. Madem konuşma sezonu açılmıştı, ben de üzerime düşeni yapacaktım.  </p>
			<p class="paragraf">“Bankada adım hırsıza çıkmıştı da benim” dedim, dehşetle açılmış gözlerine aldırmadan. Sonra da Öztürklerin bankaya geldiği ilk günden, o gün öğrendiklerime kadar olan biten her şeyi tek tek anlattım. Vedat “Vay anasını, hadi canım, daha neler, çüş artık, vay şerefsiz Cemal” gibi zarif tepkilerle dinledi beni.   </p>
			<p class="paragraf">“Yalnız Feribe” dedi, “amma ketummuşsun be.”  </p>
			<p class="paragraf">“Sen de” dedim. “Sen de öyle.”  </p>
		</div>
	</body>
</html>
