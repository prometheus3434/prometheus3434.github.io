<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>1-27</title>
    <meta name="Adept.resource" value="urn:uuid:ddb527e9-c416-4923-8c52-00525c255038"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body id="x1" xml:lang="tr-TR" class="calibre">
		<div class="basic-text-frame">
			<p class="split" xml:lang="en-GB">  </p>
			<p class="anabaslik" id="_idParaDest-27" xml:lang="en-GB">Vedasız ayrılıklar  </p>
			<p class="spot" xml:lang="en-US-POSIX">“Gerçek bir geri zekâlısın ve bu yüzden hayatın   </p>
			<p class="spot" xml:lang="en-US-POSIX">boyunca mutlu olacaksın.”  </p>
			<p class="paragraf1">  </p>
			<p class="paragraf">Ertesi gün merkezin bekleme odasında, “Haklıymışsın” dedim Gönül’e.   </p>
			<p class="paragraf">“Hangi konuda?”  </p>
			<p class="paragraf">“Pek çok konuda, ama bilhassa bankacılar hakkında düşündüklerinde.”  </p>
			<p class="paragraf">Bir müddet boş gözlerle baktı. Neden sonra “Haa” dedi. “Aman boş ver, affettim ben onları.”  </p>
			<p class="paragraf">“Affetme!” diye sıçradım yerimden. Aşırı tepki verdiğimi fark edince toparlanıp, “Affedilmeyi hak edecek ne yaptılar ki?” diye sordum. Sonra birden jeton düştü.  </p>
			<p class="paragraf">“Bana bak, yoksa Suni Rüya Departmanı’na mı gittin sen?”  </p>
			<p class="paragraf">“Hıı.”  </p>
			<p class="paragraf">“Ve affedilecek onca şeyin arasında tutup bankacıları mı affettin?”  </p>
			<p class="paragraf">“Yok canım, sırf onları değil. Benim olayım başkaydı, ama baktım affetmek bayağı ferahlatıyor, elim değmişken herkesi affediverdim. Kimseye bir kızgınlığım yok şimdi Allah’a şükür.”  </p>
			<p class="paragraf">Elimi Gönül’ün incecik omzuna koyup şefkatle bastırdım. Gözlerinin ta içine baktım ve müjdeyi verdim.  </p>
			<p class="paragraf">“Gerçek bir geri zekâlısın ve bu yüzden hayatın boyunca mutlu olacaksın.”   </p>
			<p class="paragraf">Gönül, doğru işittiğinden emin olmaya, şayet emin olursa suratına yerleştirecek uygun bir ifade bulmaya ve sonrasında beni nasıl affedeceğine karar vermeye çalışırken, neyse ki ışığı yandı.   </p>
			<p class="paragraf">Sınıfına girerken bana dönüp şaşkın ve kırgın son bir bakış attı. Bu, onu son görüşüm olacaktı.   </p>
			<p class="paragraf">Gönül çıktıktan sonra, vedalaşmadan ayrıldıklarım listesine bir kişi daha eklediğimi düşünüp kederlendim. Çünkü vedalaşılmadığında, ayrılık eksik kalıyor. Ayrılmaktan çok koparılmaya benziyor. Yırtılmaya. Sancılı ve huzursuz bir şeye. Galiba insan sadece eşiyle dostuyla değil, indiği otobüsün şoförüyle bile vedalaşmalı. Huzurlu ayrılıkların yolu, ılık vedalardan geçiyor. Gönül’le vedalaşmadan ayrılmıştık. Bir daha görüşemeyeceğimizi hissediyordum. Ne de olsa bu son dersti.   </p>
			<p class="paragraf">Mazi İmha Merkezi’nden içeri ilk girdiğim günü düşündüm. Hayatım değişsin diye değil, kafam dağılsın diye gelmiştim. Fakat neticede dağılan hayatım olmuştu. MİM’in bu işte doğrudan parmağı yoksa da unutma meşguliyetleriyle doldurduğu kafamı öylesine dağıtmıştı ki, hayatın kalanına yetişememiştim. Nihayetinde hatalar ve bahtsızlıklar birbirini kovalayınca, gırtlağıma kadar belaya batmış; aşk acımı, daha doğrusu tüm enerjimi o acıya bahşedebildiğim günleri mumla arayacak hale gelmiştim. Artık başka problemlerim de vardı. Güvenilmeyecek birine dönüştüğüm için güvenemediğim bir kocam, kendi rızamla ayrılıp bir de üstüne 37 bin euro ödemezsem zimmetime para geçirmek suçuyla beni adli makamlarla kaynaştırmayı vaat eden bir işim mesela.   </p>
			<p class="paragraf">Müfettişler öyle üstüme gelmiş, ufukta bekleyen korkunç istikbali öylesine edebi bir vahşetle betimlemişlerdi ki, ne yapacağımı bilememiştim. Para benim işlemimle kasadan çıkmıştı. Tepemdeki kameranın ne hikmetse çalışmayacağı tutmuştu. Daha doğrusu, görüntüler hard diskte değildi. İlaveten, ortada dekont da yoktu. Bütün bunlar yetmezmiş gibi, sorguya alınan şube arkadaşlarımın çoğu, hakkımda malumat verirken “Hayatta öyle şey yapmaz” yerine, “Tuhaf bir tiptir, ne yapacağı belli olmaz” demeyi uygun bulmuştu. Zühtü ve Şerif zebanileri, “Bu işten yakayı sıyırman mümkün değil. Gel, az hasarla atlatmayı kabul et, aramızda halledelim” buyuruyordu.  </p>
			<p class="paragraf">O iblis yatağının, deccal panayırının ortasında, tepemdeki cinleri ayıklamaya çalışırken, bildiğim tek şey parayı zimmetime geçirmediğimdi. Ama hata yapmış olabilirdim. Farkında olmadan. Fakat ne, nasıl gibi soruları da cevaplayamıyordum. Onca evrak, kayıt incelenmiş, hiçbir şey bulunamamıştı. Bok yoluna gitmek diye bir şey varsa, vaziyetim tam da o olmalıydı. Şaşkınlıklar içinde görmüştüm ki bazen bir suçu işlememeniz yetmiyor, bunu ispatlamanız da gerekiyordu. Aksi halde atılan çamur, başkasının evladı da olsa nüfusunuza geçiveriyordu. “Ah ulan Ses” diyordum içimden, “ne vardı yas tut diye tutturacak!” Öyle derin bir yasa girince işte, akıl uçuyor, hafıza senelik izne ayrılıyordu. Geldiğim noktada aşkın yasını bırakmış, bizzat kendi matemimi tutmaya başlamıştım. Acaba bu beni yeni hatalara taşır mıydı?  </p>
			<p class="paragraf">Maruz kaldığım beyin yıkama ve yürek paralama seanslarının neticesinde, “Tamam” demiştim kan emici müfettişlere. “Bana birkaç gün verin, kafamı toplayayım.”  </p>
			<p class="paragraf">Esasında iş akdinin feshini çok da umursamıyordum. Asabımı asıl bozan, bunun zimmete para geçirme gibi bir nedene dayanmasıydı. Bankanın itibarını düşündüklerinden beni ele vermeyebilirlerdi. Tamam, davadan filan da yırtardım. Ama böyle durumlarda ortak bilgi havuzuna düşülen kayıtlardan haberim vardı. Kara listeye alınır ve bir daha hiçbir yerde iş bulamazdım. Bankacılık bayıldığım bir meslek değildi, normal şartlarda erken emeklilik işime bile gelirdi. Lakin ortada ne emeklilik vardı ne de onurlu bir jübile. Eğer anlaşmayı kabul edersem, hırsızlık yaftası ömür boyu yakamda gezecekti. İşte buna katlanamazdım. Böyle bir şey yapmış olabileceğimin bir an için akıllardan geçmesi bile beni çileden çıkarmaya yeterdi. Başkasının malında gözü olan biri değildim ben. Genel olarak mallarda gözü olan biri değildim zaten. Sırf bu nedenle insan bile sevmezdim. Ama şimdi adım hırsıza çıkacaktı. Çıkmasa bile her duyan, en az bir defa aklından “Yaptı mı acaba?” diye geçirecekti. Bana güvenenler dahi, başkalarının adımı böyle utanç verici cümleler içinde andığını bilecekti. Buna dayanamıyordum. O kadar utanıyordum ki, Vedat’a bile söyleyememiştim akşam eve gidince. Güya temize çıktıktan sonra her şeyi anlatacaktım ona. Heyhat! Ne temizi, büsbütün karalanmıştım. Eninde sonunda söylemem gerekeceğini elbet biliyordum ama hiç içimden gelmemişti konuşmak. Tek kelime etmeden kafayı vurup yatmıştım. “Uyusam ve uyanmasam artık bu kâbusa” demiştim. Ama uyanmıştım. Uyandığımda kâbus olanca tekinsizliğiyle devam ediyordu.   </p>
			<p class="paragraf">Kapıdaki ışığın yanmasıyla birlikte yedi numaralı sınıfa girmek için yerimden kalktığımda, zaman bütün hızıyla akmayı sürdürüyor, ancak gelecek umut vaat etmiyordu.   </p>
		</div>
	</body>
</html>
