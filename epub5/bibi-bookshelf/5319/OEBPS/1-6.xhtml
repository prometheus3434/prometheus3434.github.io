<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>1-6</title>
    <meta name="Adept.resource" value="urn:uuid:ddb527e9-c416-4923-8c52-00525c255038"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body id="x1" xml:lang="tr-TR" class="calibre">
		<div class="basic-text-frame">
			<p class="split" xml:lang="en-GB">  </p>
			<p class="anabaslik" id="_idParaDest-6" xml:lang="en-GB">Bekleme odası  </p>
			<p class="spot" xml:lang="en-US-POSIX">“Cehennemde bile yalnız olmadığınızı bilmek   </p>
			<p class="spot" xml:lang="en-US-POSIX">güzeldir. Hiçbir şey yapamazsanız ateşi   </p>
			<p class="spot" xml:lang="en-US-POSIX">paylaşırsınız.”  </p>
			<p class="paragraf1">  </p>
			<p class="paragraf">Susuz gezegende biten hudayinabit tedirginliğiyle gözlerimi odanın içinde gezdirdim. Burası, kar beyaz duvarları, süt beyaz kapıları, şeker beyazı koltukları ve bembeyaz parkeleriyle, kendine ait bir ruh taşımaktan fersah fersah uzaktı. Sanki herhangi bir duyguyu çağrıştırmaktan, imgeyi hatırlatmaktan, hatırayı hortlatmaktan bilhassa kaçınmak üzere tasarlanmıştı. Üç tehlikeli beyazdan, kar, süt ve şekerden uzak durmuş olanlar, bekleme odasıyla hayatları arasında en ufak bağ kuramazdı.   </p>
			<p class="paragraf">İçeride usul usul buğulanan sessizliği orta yerinden bölen tik taklarını duyunca, başımı kaldırıp duvardaki musalla taşı beyazı saate baktım. Onu yedi dakika geçtiğini söylüyordu. Demek orada öyle kukumav kuşu gibi bir başıma oturup yirmi üç dakika daha yaşlanmam gerekecekti. Yirmi üç kere yavaş yavaş altmışa kadar sayarsam zaman kendiliğinden geçerdi. Fakat bunu yapacak dirayetten yoksundum. Az evvel işittiklerim aklımı allak bullak etmişti. Neden diğer katlara erişemiyordum? Merdiven niçin yoktu? O katlarda görmemem gereken ne vardı da, Mavi Sakal’ın cesetlerle dolu odası gibi kilitli tutuluyordu? Hem beni nasıl bir ders bekliyordu ki, hafızamı soldurmak, olacakları oldurmak için mikrofonlu, kabinli, karanlık bir sınıf seçilmişti? Zihnime çengellenen sorular hiç hoşuma gitmemekle birlikte merakımı büsbütün yeşertmişti. Doğrusu, derslerden ne umduğumdan pek de emin değildim. Sadece şansımı denemek için gelmiştim. Bu deli saçması hengâme, zihnimi oyalayabilir, aklımı zalim meşguliyetinden az da olsa uzaklaştırabilirdi. Sırf bu ümidin yüzü suyu hürmetine bile denemeye değerdi.   </p>
			<p class="paragraf">Derken genç bir kadın, <span class="charoverride4">Alice Harikalar Diyarında</span>’ki beyaz tavşan gibi “Geç kaldım, geç kaldım” diye koşturarak bekleme odasından içeri girdi. Tepesinde atkuyruğu toplanmış kumral saçları, incecik bedenini sımsıkı saran silikozis canavarı taşlanmış kot pantolonu, ilk iki düğmesi açık bırakılmış yavruağzı gömleği ve toz değmemiş beyaz bez pabuçlarıyla, pek hanım hanımcık, çıtı pıtı biriydi. Dünyaya sakız olarak gelse, ya Cicoz olurdu ya artistli Minti. Panikle kapılara doğru bakıp nefes nefese, “Üç numaranın ışığı yandı mı?” diye cikledi.   </p>
			<p class="paragraf">“Bilmem, fark etmedim. Ben geleli çok olmadı zaten.”  </p>
			<p class="paragraf">“Hay Allah! Dersim onu çeyrek geçeydi. Sabah sabah Beşiktaş trafiğine saplanınca... geç kaldım.”  </p>
			<p class="paragraf">Duvardaki saati gösterdim.  </p>
			<p class="paragraf">“Saat onu altı geçiyor.”   </p>
			<p class="paragraf">İlkin yüzü sevinçle ışıldadı, ama sonra hemen zeytin karası kocaman gözleri tereddütle bulutlandı. Kendisine yalan borcum varmış gibi evvela duvardaki saate, sonra da şişkin çantasından zar zor bulup çıkardığı telefonunun ekranına baktı. Ancak o zaman rahatladı.  </p>
			<p class="paragraf">“Evet yaa! Kolumdaki sapıtmış. Saatler bile doğruyu göstermiyor artık!”  </p>
			<p class="paragraf">“Rahmetli dedem, emektar kösteklisi teklemeye başlayınca, tamamen durdurup öyle kullanmıştı” diyerek, ecdadımın gizli dehasını hiç tanımadığım bir yabancıyla paylaşıverdim.  </p>
			<p class="paragraf">“Niye? Hiç değilse günde iki kere doğruyu göstersin diye mi?”  </p>
			<p class="paragraf">“Yok, dedem öyle klişe biri değildi. ‘Yarım yamalak çalışıp kafamı bozacağına ben onu tamamen bozayım da görsün gününü’ demişti. Dedemin zaman algısı da biraz değişikti zaten. Saatli Maarif’in yapraklarını da yırtmazdı mesela. Kendisi koparıp kenara ayırmazsa günler geçmezmiş gibi. Yaşlılık işte, insan ölümden korkuyor herhalde.”  </p>
			<p class="paragraf">Gerginlikten midir nedir, arkadaş canlısı olacağım tutmuştu. Az evvel ses bile çıkaramıyorken şimdi durduk yere çenem düşmüştü. Cana yakınlığın bir beden büyük deli mintanı gibi üzerimden sarktığına şüphem yoktu. Fakat genç kadın öyle düşünmüyor olacak ki gülümseyerek hemen yanımdaki koltuğa yerleşip sordu.  </p>
			<p class="paragraf">“Kız tarafından mı, yoksa erkek tarafından mı?”  </p>
			<p class="paragraf">“Nasıl?”   </p>
			<p class="paragraf">Bekleme odası diye geldiğim yer, yoksa nikâh dairesi mi çıkmıştı?   </p>
			<p class="paragraf">Şimdi deliyi öpebilirsiniz!  </p>
			<p class="paragraf">“Dedeniz diyorum. Nine olunca anlamak kolay; anneanne, babaanne diye ayrı ayrı isim vermişler. Ama dedelerde ayrım yok, annenin babası mı, babanın babası mı bilemiyor insan.”  </p>
			<p class="paragraf">Lisanımızdaki bu büyük gediği daha evvel fark etmemiştim. Henüz yirmilerini bitirmemiş görünen bu küçük hanımefendi ise, hayatı boyunca mağduriyetini taşımış gibi ciddiye alıyordu meseleyi. Fakat tespit ve tetkiki uzun sürmedi. Ben daha cevap vermek için ağzımı açmaya davranamadan, ilgisini hızla başka yöne çevirdi. Miss Marple dikkatiyle yüzüme bakıp, “Trafiğe takılmamak için genellikle erken gelirim” dedi. “Sizi daha önce hiç görmedim. Yoksa ilk dersiniz mi?” Bir spagetti Western’de olsaydık, muhtemelen “Buralarda yenisin galiba ahbap” diye devam ederdi. Hayatta manalar hep aynıydı, geri kalan sadece üslup meselesiydi.   </p>
			<p class="paragraf">“Evet, kısmetse birazdan milli olacağım.”  </p>
			<p class="paragraf">“Hii, ne heyecanlısınızdır şimdi! Sormamın mahsuru yoksa, neyi unutmaya gelmiştiniz?”  </p>
			<p class="paragraf">Elbette mahsuru vardı! Ben ki hikâyemi en yakınlarıma bile anlatmamıştım. Yanlış zamanı gösteren saatlere ve dedemin milattan önceki acayipliklerine dair hoşbeş etmek dışında hiçbir münasebetim olmayan bir yabancıya mı açılacaktım? Hem de karşı karşıya gelmemizin ilk dakikasında, durduk yere, öyle şak diye! Suratımın halinden, sorusuyla beni dehşete düşürdüğünü anlayıp gülümsedi.   </p>
			<p class="paragraf">“Haklısınız, daha ilk ders. Başlarda böyle oluyor insan. Ben de sizin gibiydim. Ama sonra dersler ilerleyip durumla barışınca bahsetmek de kolaylaşıyor. Anlatmak iyi bile geliyor. Herkese değil tabii, sadece yabancılara.”  </p>
			<p class="paragraf">“Yabancılara mı?”  </p>
			<p class="paragraf">“Tabii. Sırlar tanıdıklarla paylaşılmaz ki. Dönüp dolaşıp bir şekilde karşınıza çıkarlar yoksa. Sırdaşınız çenesini tutsa da, zamanla garip bir borçluluk, suçluluk, öfke duymaya başlıyorsunuz. Ondan çekiniyor, laf aramızda nefret bile ediyorsunuz. Size bir sır vereyim mi?”  </p>
			<p class="paragraf">“Hayır!”  </p>
			<p class="paragraf">Ne zaman gerçeği söyleseniz şaka sanırlar. O da yüzüne tatlı bir tebessüm yerleştirip iştahla devam etti.  </p>
			<p class="paragraf">“Sır şu: Sevdiğiniz biriyle aranızdaki bağı telafisiz şekilde incitmek istiyorsanız, ona hemen bir sır verin!”  </p>
			<p class="paragraf">“Yani?”  </p>
			<p class="paragraf">“Yani tanıdıklarla konuşmak riskli, ama yabancılardan zarar gelmez. Sizi yargılayacak ya da cezalandıracak kadar önemsemezler çünkü.”  </p>
			<p class="paragraf">“Bilmem... Belki de haklısınız. Siz, peki? Neyi unutmak için geldiniz? Tabii anlatmak isterseniz.”  </p>
			<p class="paragraf">“Anlatırım canım, ne olacak. Hem dersten önce biraz rahatlarsınız belki o zaman. Buraya geldiğim ilk gün, şimdi sizinle olduğu gibi yaşlı bir beyle tanışmıştım. Yani yaş babında değil, tanışma babında sizinle olduğu gibi. Neyse işte gevşeyip sakinleşmem için o da bana kendi hikâyesini anlatmıştı. İşe de yaramıştı biliyor musunuz? Başkalarının üzüntüsünü dinlemek insana çok iyi geliyor. Yani oh ne güzel olmuş diye kalkıp çiftetelli oynamıyorsun tabii, ama artık kendini o kadar yalnız da hissetmiyorsun” deyip anlatmaya başladı.   </p>
			<p class="paragraf">“Hemşireyim ben. Geçen sene, çalıştığım hastanede bir bebek doğdu. Görseniz nasıl güzel, pembe beyaz, yumuk yumuk, tontiş bir şey. Yoksul bir ailenin beşinci çocuğu. Bir kadın vardı, çok zengin. Çocuğu olmuyordu. Bebek istiyordu. Başlangıçta reddettim, ama kadın ısrar kıyamet, vazgeçmedi. Sonra işte geçen sene, ben o kız bebeği, hastaneden kaçırıp ona verdim. Sattım yani.”  </p>
			<p class="paragraf">O çıtı pıtı tazeden, çitlembik cimcimeden böyle uğursuz bir hikâye çıkacağını ölsem tahmin edemezdim. Yüzüm anında ekşiyiverdi. Artık nasıl bir cenabetsem, ketumluk kariyerimdeki onca olimpik başarıdan sonra, çene çalmak için bula bula bir çocuk hırsızını seçmiştim. Karşımdaki ne hissettiğimi gayet iyi biliyor olacak ki bir şey söylememe fırsat vermeden izahata girişti.  </p>
			<p class="paragraf">“Yaptığımın feci bir şey olduğunu biliyorum tabii. Yani sonradan anladım. Yoksa unutmak için kalkıp buralara gelecek kadar acı çeker miydim? Kimseye fenalık etmek istemedim ben. Gerçekten. Yani, nasıl desem, yanlış olduğunu hep biliyordum, ama kötü olduğunu düşünmüyordum. Hatta bebeğe iyilik ettiğime inanıyordum. Annesi hastaydı, doğumu da çok güç yapmıştı. Doktor, ‘Bu kadın artık iflah olmaz, uzun yaşamaz’ demişti. Sonra babasını gördüm, zavallı bir adamdı. İşsizdi, yoksuldu, diğer çocuklarına nasıl bakacağı bile belli değildi. Bir yanda başlamadan bitmiş bir gelecek, öbür yanda da evlat hasretiyle yanıp tutuşan, bebeğe her türlü imkânı sunabilecek o kadın olunca... Bilmiyorum beni anlar mısınız, ama herkes için en doğrusunu yaptığımı düşündüm.”  </p>
			<p class="paragraf">Dili kopasıca dilber, yumuşak karnımdan vurmuştu. Ben ki güzel bir hatanın peşine takıldığım için oradaydım. Şimdi onu mu anlayamayacaktım? Bir an, o acayip bekleme odasında, yanlış ama iyi olduğuna inandığı bir şeyi yapmaktan cezalı genç bir kadınla yan yana olmaktan sapıkça bir memnuniyet duydum. Cehennemde bile yalnız olmadığınızı bilmek güzeldir. Hiçbir şey yapamazsanız ateşi paylaşırsınız. Yine de nihayetinde cehennemdeydik. Ben de prensip sahibi bir zebaniye yaraşır biçimde davrandım. Ocağa odun atmaktan geri durmadım.  </p>
			<p class="paragraf">“Kendiniz için de tabii. Para kazanmışsınız.”   </p>
			<p class="paragraf">“Evet, kazandım. Kredi borcum vardı, sıkıştırıp duruyordu banka. Biraz daha ödemezsem başım büyük belaya girecekti. Bankacıların ne alçak insanlar olduğunu bilemezsiniz! Bence bu dünyadaki en korkunç mahluklar onlar!”  </p>
			<p class="paragraf">Eli kundaklı çocuk hırsızı bile böyle söylüyorsa, muhakkak bir bildiği vardı.  </p>
			<p class="paragraf">“Haklı olabilirsiniz” dedim. “Peki, ne oldu da fikrinizi değiştirdiniz? Yaptığınızdan, unutmak isteyecek kadar pişmanlık duydunuz yani?”  </p>
			<p class="paragraf">Anlattığına göre, bebeğin masum yüzü de, evladının hastanede kaybolduğunu öğrenen zavallı annenin kan çanağı gözleri de zihnine saplanıp kalmış, rüyalarında fink atmaya başlamıştı. Geceleri yatağında dönüp duruyor, sabaha kadar türlü eziyetler çeken sabinin feryatlarını dinliyordu. Bebek bazen ateşlerde yakılıyor, bazen buzlu sulara sokuluyor, bazen de yüksek binalardan aşağı fırlatılıyordu. Annesi ise kanlı süt fışkıran memesini uzatmış yavrusunu arıyor, ama memeye sadece yılanlar, çıyanlar, tiksinç sürüngenler yapışıyordu. Rüyaların etkisiyle allak bullak olunca, bebeğin durumundan endişe etmeye, kendi kendine bir yabancının insana hakiki ebeveyninin sunacağı şefkati verip veremeyeceğini sormaya başlamıştı. Nihayetinde o minik kızın kaderini çizmeye, zavallı aileyi kayıp bir çocuğun acısıyla yakmaya hakkı olmadığına kanaat getirmiş, bebeği verdiği kadını arayıp hatasını telafi etmeye çalışmıştı. Ne var ki numarasını değiştiren yelloz, ardında en ufak bir iz bırakmadan sırra kadem bastığından, muvaffak olamamıştı.   </p>
			<p class="paragraf">“Nasıl pişmandım anlatamam, ama iş işten geçmişti. Gece gündüz bebeği düşünüyordum, bir an olsun aklımdan çıkmıyordu. Üzüntüden iki ayda on bir kilo verdim, saçlarım avuç avuç döküldü, vücudum cılk yara döktü. Sinirlerim harap vaziyetteydi, kimseyle doğru düzgün ilişki kuramıyordum. Arkadaşlarımla aram bozuldu, nişanlımdan ayrıldım. Hatamı telafi edemiyor, ama kafamdakilerle de yaşayamıyordum. Sonunda buraya geldim işte. Şimdi, bebeği alıp o kadına verdiğim anı unutmaya, böyle bir melanet hiç yaşanmamış gibi hissetmeye çalışıyorum.”  </p>
			<p class="paragraf">“İşe yarıyor mu bari?”  </p>
			<p class="paragraf">Hırsız hemşire bir şey söylemek için ağzını açtı. Fakat o sırada yüzü yeşil bir ışıkla aydınlandı. Uhrevi âlemden gelen ilahi sinyallerle bağışlanıyor muydu yoksa? Tam da o esnada, hemen karşımda! Ölümlü dertlerim bana yetmezmiş gibi, bir de böyle mübarek anlara mı şahit yazılacaktım? Daha günahkâr aşk acımdan kurtulamamışken, mukaddes mucizelerin vakanüvisi mi olacaktım? Ben dehşetle, genç kadın neredeyse neşeyle, ama ikimiz de süratle, ışığın geldiği yöne baktık. Üç numaralı kapının tepesindeki ampul yemyeşil yanmıştı. Toprağı bol olsun, Edison, icadının geldiği noktayı görse, kuşkusuz gözleri buğulanırdı.   </p>
			<p class="paragraf">“Gitmem lazım, ışık yandı” diyerek yerinden kalktı bekleme odası arkadaşım. Ben de az evvelki kutsi düşüncelerimi kovalayarak, asri bir biçimde elimi uzattım. Böylesine mahrem bir sohbetten sonra adımı söylememek kabalık olacakmış gibi geldi.   </p>
			<p class="paragraf">“Bu arada, ben Firuze” dedim. Gözlerini tereddütle yüzümde gezdirip alelacele tokalaştı.  </p>
			<p class="paragraf">“Ben de Selma.”  </p>
			<p class="paragraf">Boynunda sallanan iri altın kolyede yan yana dizilmiş beş koca harfe baktım: G.Ö.N.Ü.L.  </p>
			<p class="paragraf">“Memnun oldum Gönül.”  </p>
			<p class="paragraf">Suçüstü yakalanmış gibi dehşetle açıldı gözleri.  </p>
			<p class="paragraf">“Beni tanıyor musunuz?”  </p>
			<p class="paragraf">“Hayır hayır, endişe etmeyin. Daha önce hiç karşılaşmadığımıza adınız kadar eminim.”  </p>
			<p class="paragraf">“Adımı nereden biliyorsunuz öyleyse?”  </p>
			<p class="paragraf">Kolyesini işaret ettim. Eğilip baktı. Sanki ilk defa görüyordu kolyeyi, eliyle üzerini kapattı.   </p>
			<p class="paragraf">“Çıkarmayı unutmuşum. Halbuki buralara gelirken dikkat etmeli” diye mırıldandı kırık dökük bir sesle. Sonra da hızla üç numaralı kapıya yöneldi. Kapıyı açmasıyla sınıfa girip gözden kaybolması bir oldu. Eğilip içeri bakmaya çalıştım, ama hızla parlayıp sönen dipsiz bir karanlıktan başka bir şey görmeyi başaramadım.   </p>
			<p class="paragraf">Gönül Hemşire sınıfına girdikten sonra, minik yalanını yüzüne vurduğuma pişman oldum. Sırf bana yardımcı olmak, ders öncesi içimi rahatlatmak için sırrını açıp avucuma koymuştu. Tek başına bir isim çok şey ifade etmese de, kimliğini gizli tutmak isteyebilirdi. Bu çekinceyi pekâlâ anlayabilirdim. Zira ben de aynını yapmış, ona gerçek adımı söylemekten kaçınmıştım. Yalanını yüzleyip keyfini kaçırdığım için kızdım kendime. Aferin sana pırtı çene!  </p>
			<p class="paragraf">Derken birden aklıma takılıverdi, ikimiz neden yan yanaydık ki? O aşk acısından gelmemişti buraya. Daha ziyade kabahatler kanunundan düşmüş gibiydi. Demek ki şu orta dereceli travma herzesinden tıkmışlardı bizi aynı kata; yoksa servislerimiz aynı değildi. Kim bilir başka ne mene servisler vardı burada, Gönül’ünki hangisiydi?  </p>
			<p class="paragraf">Ben kafamın içinde at binip kılıç kuşanan tilkilerin kuyruklarını umutsuzca birbirine bağlamaya çabalarken, evvela parkede takırdayan kösele ayakkabı sesi, hemen akabinde de “Etiketimdeki sıfırları cüzi aklınız almaz” diye bas bas bağıran şık takım elbisesiyle, kırklarında bir adam girdi içeri. Beni görünce önce biraz duraladı, sonra da dişlerinin arasından gönülsüz bir iyi günler çıkarıp en uzağımdaki koltuğa kaçtı.   </p>
			<p class="paragraf">Biriyle aynı odada oturup da oturmuyormuş gibi yapmak, bakışları başka istikametlere dikerek birbirini yok saymak, garip olduğu kadar komik de bir durum. Bir kere insan katiyen yalnızmış gibi hissetmiyor. Kimse böyle zamanlarda gizli maharetlerini sergilemiyor; burnunu karıştırmıyor, sivilcesini patlatmıyor, ferah fahur yellenmiyor. Velhasıl, her ne kadar aynı odada değilmişiz gibi davranmaya çalışsak da pekâlâ adamın yanımda olduğunun farkındaydım. İçeride oyalanacak başka şey olmayınca, alttan alta komşumu incelemeye başladım. Abus suratlı, nursuz bir herifti. Herhalde ders için gelmişti. Kılığına, havasına, burnundan kıl aldırmayan tafrasına bakılırsa, belli ki kodaman bir tipti. Böylelerinin unutmak isteyeceği ne çok fecaat vardı kim bilir. Fakat adamın hikâyesini yüzünün haritasından okumak mümkün değildi. Ser verip sır vermeyen ketum gözlere ve tümüyle ifadesiz, sıkıcı bir ağza sahipti. Kalbinde yeşeren herhangi bir duygunun yüzüne yansıdığını hayal etmek imkânsızdı; muhtemelen denizhıyarları bile hislerine dair daha çok açık verirdi. Herhalde o an şak diye düşüp ölsem de, aniden soyunup karşısında anadan üryan kalsam da, komşum bana yine aynı nazarla bakardı. Üzüntü, panik, heyecan, merak, hiçbiri onun donuk sıfatına uğramazdı.   </p>
			<p class="paragraf">Evli miydi acaba? Göz ucuyla parmaklarına baktım; evet. Sol elinin yüzükparmağında kocaman bir alyans parlıyordu. İster istemez karısını düşündüm, hatta hızımı alamayıp gıyabında onun için üzüldüm. Bu donuk herifle nasıl geçerdi ki hayat! Yatakta, sokakta, düğünde, cenazede hep aynı suratla mı geziyordu acaba? Can sıkıntısı işte, adamı iş üstünde hayal etmeye çalıştım. Tavanı aynalı kocaman bir yatak odasında, afili muhitiyle müsemma devasa bir su yatağında, şakaklarından şıp şıp ter damlaları süzülürken, emekli albay adabıyla, karısının üzerinde gidip geliyordu. Meymenetsiz sıfatında en ufak bir ifade taşımıyordu. Kocasının o esnada borsadaki dalgalanmayı mı, yoksa hangi pozisyona geçmenin daha münasip olacağını mı düşündüğünü kestiremeyen kadıncağız, onun yüzüne bakmayı yıllar evvel bıraktığından, gözünü tepedeki aynaya dikmiş, kendi botoks yorgunu yüzünü seyrediyordu. Salonda açık unutulmuş radyodan, döpiyesli TRT spikerinin vefakâr anonsu yükseliyordu; sıradaki pozisyon, Erzurum’da vatani görevini yapmakta olan tüm er ve erbaşlar için geliyor. Kadın, gözlerini üç seans botoksa meydan okuyan inatçı kaz ayaklarına dikmişken, adam zerrece sarsılmadan ve gram inilti çıkarmadan, edebiyle geliyordu.   </p>
			<p class="paragraf">Karşımdaki herifin şehir dışındaki lüks sitelerden birinde oturduğundan emin olmasam, hayalimi seyyar satıcı hoparlöründen yükselen “domates biber patlıcan” anonsuyla noktalar, fırsat bu fırsat Barış Manço’ya da selam çakardım. Ama böylesinin muhitinde seyyar satıcı da, sokak sesi de barınmazdı. Dışı cafcaflı, içi sası, cenaze arabası gibi bir yerde yaşıyor olmalıydı.   </p>
			<p class="paragraf">Eskiden çok oynardım bu oyunu. Sokakta, vapurda, her neredeysem orada, çevremdeki yabancılara bakıp hayatlarını tahmin etmeye çalışır, bununla da yetinmeyip kendimce onlara yaşantılar yakıştırırdım. Sinema biletçisinde yönetmen, banka müdüründe vidanjör operatörü istidadı görmüşlüğüm vakiydi. Bazen bir kadının suratına bakıp önceki gece sevişip sevişmediğini anlar, bazen küçük bir çocuğun yürüyüşünden hayatta en çok kimi sevdiğini çıkarırdım. Sonra sonra, insanlardan ve hayattan usandıkça, oyunun da peşini bıraktım.  </p>
			<p class="paragraf">“Ayıptır sorması neden sırıtıyorsunuz? Açıkta bir şey mi var?”   </p>
			<p class="paragraf">Adamın basbariton sesiyle kendime geldim.   </p>
			<p class="paragraf">“Efendim?”  </p>
			<p class="paragraf">“Niye gülüp duruyorsunuz diyorum, hanımefendi.”  </p>
			<p class="paragraf">“Ben mi? Gülüyor muyum?”   </p>
			<p class="paragraf">“Yüzüme baka baka!”  </p>
			<p class="paragraf">“Sahiden mi? Kusura bakmayın, hiç farkında değilim. Gülüyordum demek, ha?”  </p>
			<p class="paragraf">“Kahkahayla değil tabii, ama öyle pis pis tebessüm işte. Neyse.”  </p>
			<p class="paragraf">“Özür dilerim. Başka bir şey düşünüyordum da, dalmışım.”  </p>
			<p class="paragraf">Başka bir şey, tabii... “Az evvel sizi halvette hayal ettim de, zevceniz neden yüzünüze bakmıyordu, hayırdır aranız mı bozuk” diyecek halim yoktu ya. Demek beyin damarlarımı tıkayan kırmızı noktalı yayın esnasında adamın yüzüne baka baka sırıtmıştım. Buraya gelmeden evvel de aklı hür vicdanı hür biri sayılmazdım, ama hiç değilse kendime yetecek kadar izanım vardı. Anlaşılan o ki bekleme odası sinirlerimi büsbütün yerinden oynatmıştı. Hayatta her şey bir an evvel olup bitsin diye güzel ihtimallerden dahi vazgeçen biri için, tümüyle bekleme eylemine vakfedilmiş bir oda cehennemden farksızdı.   </p>
			<p class="paragraf">“Siz de dersi bekliyorsunuz galiba. Sizinki kaçta?” Cevap umurumda değildi. Ama hani azıcık güler yüz gösterirsem az evvelki densizliğimi telafi ederim diye düşünmüştüm. Fakat adam, güler yüz beklemediği gibi, cevap lütfetmesini gerektirecek bir soruya muhatap olmaktan dahi rahatsız olmuşçasına yüzünü buruşturdu. Tümüyle ifadesiz olduğuna karar vermekle aceleci davranmıştım.   </p>
			<p class="paragraf">“On buçuk. Yalnız peşin peşin söyleyeyim, ben sohbet sevmem.”  </p>
			<p class="paragraf">“Efendim?”  </p>
			<p class="paragraf">“Şahsi almayın lütfen. Farzı misal, on çeyrekte dersi olan geveze bir hanım var. Her defasında derslere faydası olur deyip laklak yapmaya çalışıyor. Sırf denk gelmemek için, MİM’e erken varsam da o sınıfa girene kadar aşağıda bekliyorum. Üzerinize alınmayın yani, yapım böyle.”  </p>
			<p class="paragraf">Akli melekelerim bir süre evvel melek olup uçtuğundan, MİM’in ne olduğunu anlayabilmem için birkaç saniye geçmesi gerekti. Ancak adamın, kimlik beyanına üşenen Feridun Düzağaç gibi hece tasarrufuna giderek Mazi İmha Merkezi’ni kısalttığını idrak ettikten ve için için bu ismi beğenip benimsedikten sonra esas mevzuya dönebildim.  </p>
			<p class="paragraf">“Ama derslere faydası oluyorsa?”   </p>
			<p class="paragraf">“Orasını bilmem. Sınıfta bizim hanıma da sordum, ‘İçinden gelmiyorsa anlatmak zorunda değilsin’ dedi.”  </p>
			<p class="paragraf">“Hanıma mı?”  </p>
			<p class="paragraf">“Dersi veren hocaya yani.”  </p>
			<p class="paragraf">“Dersi eşiniz mi veriyor? Hiç buralara gelmeden evde özel ders alabilirmişsiniz diyeceğim ama, o da hadi kendi aramızda İngilizce konuşup pratik yapalım demek gibi faydasız olur herhalde.” Ne hikmetse yine çenem düşmüştü. Bekleme odasının kimyamı bozduğu açıktı. Adam, “Aslında” diye söze girdi, fakat sonra yeni bir şey fark etmiş gibi duraklayıp sordu.  </p>
			<p class="paragraf">“Sınıfınız kaçtı sizin?”  </p>
			<p class="paragraf">“Yedi. Neden?”  </p>
			<p class="paragraf">“Işığınız yanıyor.”   </p>
			<p class="paragraf">Başımı kaldırıp baktım. Yedi numaralı kapının üzerindeki minik ampul yeşile dönmüştü!   </p>
		</div>
	</body>
</html>
