<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>1-14</title>
    <meta name="Adept.resource" value="urn:uuid:ddb527e9-c416-4923-8c52-00525c255038"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body id="x1" xml:lang="tr-TR" class="calibre">
		<div class="basic-text-frame">
			<p class="split" xml:lang="en-GB">  </p>
			<p class="anabaslik" id="_idParaDest-14" xml:lang="en-GB">Viva Mehpare!  </p>
			<p class="spot" xml:lang="en-US-POSIX">“İnsan kalbini kaptırsa bile, hiç değilse aklını   </p>
			<p class="spot" xml:lang="en-US-POSIX">korumalı.”   </p>
			<p class="paragraf1">  </p>
			<p class="paragraf">Kalemi bıraktıktan sonra masanın üzerindeki peçetelerden birini alıp gözyaşlarımı ve burnumu sildim. Yazarken perişan olmuştum, ama son noktayı koyduğumda içimde müthiş bir rahatlama hissetmiştim. Elimdeki mektuba, kalbimin olay yeri inceleme raporuna, bir müddet boş gözlerle baktım. Sonra, baştan aşağı okuyup bir posta daha ağladım. İnsanın kendi cümlelerine içlenmesi saçma görünse de neden ağladığımı biliyordum. Ağlıyordum, çünkü anlıyordum. Bir posta daha okudum, bir posta daha anladım ve haliyle bir posta daha ağladım.  </p>
			<p class="paragraf">Masanın üzerinde ıslak peçetelerden mürekkep yalçın bir dağ meydana gelince, yerimden kalkıp telefona yöneldim. MİM’i aradım. Yine sırasıyla önce baygın kayıt, sonra buğulu kadın sesi, derken Nazan Öncel ve nihayetinde Mehpare çıktı.  </p>
			<p class="paragraf">“İyi geceler, ben Mehpare. Nasıl yardımcı olabilirim?”  </p>
			<p class="paragraf">“Konuşmalarımız güvenliğimiz için kayıt altına alınıyor mu?”   </p>
			<p class="paragraf">Bedenimdeki sümük ve gözyaşı sirkülasyonundan sonra sesim koltukaltımdan konuşuyormuşum gibi çıkmıştı. Ama Mehpare sağ olsun yine de beni tanıdı.  </p>
			<p class="paragraf">“Aaah Feribe Hanım! Ben de neden aramadı diyordum. Uzun bir mektup oldu galiba?”  </p>
			<p class="paragraf">“Eh, öyle sayılır.”  </p>
			<p class="paragraf">“Ses de çatallanmış. Biraz da ağlandı herhalde?”  </p>
			<p class="paragraf">“O kadar anlaşılıyor mu?”  </p>
			<p class="paragraf">“Yok canım, o kadar değil. Ama genelde öyle olur.”  </p>
			<p class="paragraf">“Ee, şimdi ne yapıyoruz?”  </p>
			<p class="paragraf">“Uzman seçimi size bırakmış.”  </p>
			<p class="paragraf">“Sahi mi? Seçenekler ne?”  </p>
			<p class="paragraf">“Mektubunuzu yakabilir, yırtabilir ya da sonra devam etmek üzere bir yere kaldırabilirsiniz. Ama açıp açıp okumazsanız iyi olur. Malum, göz yaşartıcı etkisi var.”  </p>
			<p class="paragraf">“Nasıl yani? Yırtmak için mi yazdık?”  </p>
			<p class="paragraf">“Ya ne yapacaktık? Açıkçası, telefonu kapadıktan sonra dosyanıza şöyle bir göz attım da, şahsi fikrimi sorarsanız, ne kadar çok yazıp yırtarsanız o kadar iyi. Ama bu mektuplar sahibine katiyen gitmemeli.”  </p>
			<p class="paragraf">“O neden?”  </p>
			<p class="paragraf">“Bakın Feribe Hanım...”  </p>
			<p class="paragraf">“Feribe yeterli.”  </p>
			<p class="paragraf">“Bak Feribe, açıkçası benim burada şahsi yorumlar yapmam yasak. İşim, dosyana düşülmüş notları sana iletmekten ibaret. Yani şimdi diyeceklerim lütfen aramızda kalsın, ama söylemezsem çatlarım. Valla bu işten sana hayır gelmezmiş zaten. Vakitlice bittiği iyi olmuş.”  </p>
			<p class="paragraf">“Evli diye mi böyle diyorsun?”  </p>
			<p class="paragraf">“Hayır, ikiniz de evlisiniz diye. Bu işin sonu yokmuş ki. Yol yakınken paçanı kurtarmışsın bence. Şimdi üzülüyorsun, ama yakında şükredeceksin.”  </p>
			<p class="paragraf">“Diyorsun?”  </p>
			<p class="paragraf">“Demek ne kelime, haykırıyorum. Her kurbağa öpülünce prens olmuyor maalesef. Kimisi de hastalık saçıyor. Dikkat etmek lazım.”  </p>
			<p class="paragraf">MİM’deki Ses bir yandan, telefondaki ses bir yandan hastalık da hastalık diye tutturmuşlardı. Hatta evdeki ses de durumumu ruhi hastalıklara yorduğundan, o bile koroya belli belirsiz katılmıştı.   </p>
			<p class="paragraf">“Ne hastalığı?”   </p>
			<p class="paragraf">“Allah korusun, salmonella.”  </p>
			<p class="paragraf">“Ne alakası var şimdi?”  </p>
			<p class="paragraf">“Walt Disney <span class="charoverride4">Prenses ve Kurbağa</span>’yı çıkardığı sene...”  </p>
			<p class="paragraf">“Ne?”  </p>
			<p class="paragraf">“<span class="charoverride4">Kurbağa Prens</span> de sen ona. Neyse işte o sene, bir sürü çocuk kurbağa öpüp salmonella olmuş. Hangi kurbağanın hastalık, hangisinin mutluluk vereceği belli olmaz. İnsan kalbini kaptırsa bile, hiç değilse aklını korumalı.”  </p>
			<p class="paragraf">Kafam karışmıştı. Aslında iyi bir şeydi kafamın karışması. Muhtemelen bilerek yapıyordu bunu Mehpare. Beni hem teskin ediyor, hem de mevzudan uzaklaştırıyordu. Yine de yolumu büsbütün kaybetmemek için usulca başlangıç meridyenime döndüm.  </p>
			<p class="paragraf">“Eee, mektubu yırtayım mı diyorsun yani şimdi?”  </p>
			<p class="paragraf">“Yırt yırt.”  </p>
			<p class="paragraf">“Sonra?”  </p>
			<p class="paragraf">“İçin rahatladı biraz değil mi?”  </p>
			<p class="paragraf">“Evet.”  </p>
			<p class="paragraf">“O zaman yatıp uyumaya çalış.”  </p>
			<p class="paragraf">“Olur.”  </p>
			<p class="paragraf">Çocuk gibi, ne derse çabucak kabulleniyordum.  </p>
			<p class="paragraf">“Mehpare?”  </p>
			<p class="paragraf">“Efendim?”  </p>
			<p class="paragraf">“Seni daha sonra tekrar arayabilir miyim? Başka bir gün yani, yine kötü hissedersem?”  </p>
			<p class="paragraf">“Tabii, ne zaman istersen. Yalnız benim şahsi yorumlar aramızda kalsın olur mu? Başım derde girer sonra.”  </p>
			<p class="paragraf">“Ayıpsın.”  </p>
			<p class="paragraf">“Hadi şimdi yatağa o zaman. Kafan yine apır sapır fikirlerle dolmadan uyumaya çalış.”  </p>
			<p class="paragraf">“İyi geceler.”  </p>
			<p class="paragraf">“Öpsün seni yedi cüceler!”   </p>
			<p class="paragraf">Telefonu kapattığımda, hayattaki en yakın arkadaşım, telefon operatörü Mehpare’ydi. Hakkında, isminden ve mesleğinden başka hiçbir şey bilmiyordum. Yüzünü dahi görmemiştim, ama umurumda değildi. Rûberû tanışmamıza hacet yoktu, böyle uzaktan kumandayla da olurdu. Öyle bir şeytan tüyüne, itimat iksirine, muhabbet maharetine sahipti ki, her şekilde dinlerdim öğütlerini. Haklıydı, onunlayken kendimi hakikaten güvende hissetmiştim. Sayesinde üzerimden on tonluk bir vinç kalkmıştı. Kısacık sohbetimizin sonunda, Nuh’un gemisinin gürültücü yolcuları bedenimi terk edip kamaralarına geri taşınmıştı. Oh be dünya vardı, çünkü Mehpare vardı. İçimden “Viva Mehpare!” diye çığlık atarak yatağa seğirttim. Usulca Vedat’ın yanına uzandım ve çok geçmeden uykuya daldım.   </p>
			<p class="paragraf">Rüyamda, onca zaman sonra ilk defa Nedim’i gördüm. Herhalde mektuptaki sitemime dayanamayıp gelmişti. Su kenarı, ağaçlıklı bir yerdeydik. Gözlerinde ürkütücü bir ifade vardı. Ağzı kıpırdıyor, fakat sesi çıkmıyordu. Yine de anlıyordum ne dediğini. Çok ama çok üzülüyordum. Üzülmek ne kelime, kahroluyordum. Sonra öfkeyle itiveriyordum onu. Zarar vermek için değil, kendimden uzaklaştırmak için. Ama o, konuştuklarıyla incittiği yetmezmiş gibi bir de yere düşüp üzüyordu beni. Yere düşüyordu, kafası bir taşa çarpıyordu, taş, kafa ve niyeyse pat diye ortaya çıkan bir de makas, baştan aşağı kana bulanıyordu. Normalde kan görünce bayılırım, ama rüyada sadece içim çekiliyordu.   </p>
			<p class="paragraf">“Nedim, öldün mü?” diye soruyordum. Tek gözünü açıp cevap veriyordu.  </p>
			<p class="paragraf">“Ben ölmedim, sen öldürdün!”   </p>
			<p class="paragraf">“Ondan mı hiç aramıyorsun?” diyordum. Gözlerini kapıyor, kafasını sallıyordu.   </p>
			<p class="paragraf">İliklere işleyen, gerçekmiş hissi veren o ürpertici kâbuslardan biriydi. Neyse ki uyanınca bitiyordu.   </p>
			<p class="paragraf">Ertesi sabah alarmın sesiyle uyandığımda, mektubu yanı başımdaki konsolun üzerinde nöbette görünce ne yapacağımı şaşırdım. Demek gece o kafayla yırtıp atmamış, sersem gibi getirip oraya bırakmıştım. Vedat çoktan kalkıp duşa girmişti. O banyoda işini bitirip gelmeden, mektubu alelacele parça pinçik yapıp mutfaktaki çöpe attım. Yas bende kafa mafa bırakmamıştı.   </p>
			<p class="paragraf">O gün bankada, kötü rüyayla işaretlenmiş geceye rağmen, içime inceden bir ferahlık yayıldığını hissettim. Yine şarkıdaki gibi dertler benim, çile benimdi; yine gezegene düştüğüm güne lanet ediyor, kafamı vuracak elverişli zemin arıyordum; ama mektuba içimi dökmek, sonra az da olsa biriyle dertleşmek, kalbimde biriken tortunun bir kısmını süpürmüştü sanki. Yazmak da, konuşmak da iyi gelmişti. Gün boyu Mehpare’yi ve önündeki esrarengiz dosyayı düşündüm. Ses, derste hep genel risklerden söz etmişti. Bana hususi olarak layık gördüğü afacanlıklar, acaba hangileriydi?   </p>
			<p class="paragraf">Mehpare’yi yeniden arayıp merakımı gidermeye karar verdim. Tekrar konuşmak için de iyi bahaneydi. O gece Vedat uyuduktan sonra MİM’i arayıp yeni arkadaşımın dahilisini tuşladım.   </p>
			<p class="paragraf">“İyi geceler, ben Mehpare. Nasıl yardımcı olabilirim?”  </p>
			<p class="paragraf">“Oldun bile! Name yazmak iyi fikirmiş.”  </p>
			<p class="paragraf">Bir an sessiz kaldı. Galiba kim olduğumu çıkarmaya çalışıyordu. Öyle ya, bu numarayı arayan tek kişi ben değildim. Zehrini yazarak akıtması öğütlenen yegâne biçare de olmayabilirdim. Mehpare dün gece, yazarken iki gözüm iki çeşme ağladığımı tahmin edip, “Genelde öyle olur” dememiş miydi? Demek benzer durumlara daha evvel de denk gelmişti. Beni diğer manyaklardan ayırabilmesi için kimliğimi ifşa edecek bir şey söylemem lazımdı. Adımı mesela. Sandığımdan daha romantik biri olmalıyım ki şaklabanlığı tercih ettim.   </p>
			<p class="paragraf">“Konuşmalarımız güvenliğimiz için kayıt altına alınıyor mu?”  </p>
			<p class="paragraf">“Feribe! Sesini alamadım, kusura bakma. Nasıl oldun dünden beri?”  </p>
			<p class="paragraf">“Şahtım şahbaz oldum.”  </p>
			<p class="paragraf">“Gelişme var desene.”  </p>
			<p class="paragraf">“Bak sana ne soracağım. Dün uzmanın bana özel bir yardım paketi hazırladığını söylemiştin ya. O pakete göre, seni ne gibi durumlar için arama ihtimalim var, merak ettim.”  </p>
			<p class="paragraf">“Kusura bakma. Bu bilgiyi paylaşmam mümkün değil.”  </p>
			<p class="paragraf">“Ne tür riskler taşıdığımı öğrenmem lazım.”	  </p>
			<p class="paragraf">“Yapamam.”  </p>
			<p class="paragraf">“Hadii, milli güvenlik meselesi haline getirme. Seni ne için arayabileceğimi öngörmüş uzman, onu söyleyeceksin alt tarafı.”  </p>
			<p class="paragraf">“Cık.”  </p>
			<p class="paragraf">“Söylemezsen bu gece bana yine uyku yok desem? Dünkü emekler çöpe mi gitsin?”   </p>
			<p class="paragraf">“Olmaz. Sana söylediğim duyulursa canıma okurlar valla.”  </p>
			<p class="paragraf">“İkimizden biri yetiştirmezse nereden duyulacak? Kayıt kuyut da yok nasılsa. Hadi be Mehpare!”  </p>
			<p class="paragraf">“Cık.”  </p>
			<p class="paragraf">“Bir tanesini söyle bari.”  </p>
			<p class="paragraf">“Olmaz dedim.”  </p>
			<p class="paragraf">“Sadece ilk satırda yazanı.”  </p>
			<p class="paragraf">“Hey yareppim! Yasak bacım yasak, keyfimden mi saklıyorum?”  </p>
			<p class="paragraf">“Ölümü ye bak!”  </p>
			<p class="paragraf">Birkaç gün evvel, evde yapıp getirdiği tatsız tuzsuz kekin heybetli bir dilimini üst kattaki müşteri temsilcilerinden Fikret’e kakalamaya çalışan Süheyla’dan duyduğum bu iştah açıcı istirham biçimi derhal işe yaradı. Mehpare, aynı temenniyi bir daha duymaktan korkmuş olacak ki oracıkta dökülüverdi.  </p>
			<p class="paragraf">“Off, aman peki. Ne meraklı çıktın he! İlk satırda intihar ihtimali var. Rahatladın mı?”  </p>
			<p class="paragraf">“Ne?!”  </p>
			<p class="paragraf">“Arayıp kendini öldüreceğinden filan bahsedersen yapılacaklar işte.”  </p>
			<p class="paragraf">“Nasıl ya? Durumum intihara müsait mi yani? Neden bana vakitlice söylenmiyor? Madem intihar edebilirim, neden bundan en son benim haberim oluyor?”  </p>
			<p class="paragraf">“Yok yok, bu default bir seçenek. Bütün dosyalarda yazıyor. Kişisel alma.”  </p>
			<p class="paragraf">“Hayati tehlikem yok yani?”  </p>
			<p class="paragraf">“Sanmam.”  </p>
			<p class="paragraf">“Eee, arayıp intihar etmek üzere olduğumu söylersem ne olacak peki? Ne yapmanı uygun görmüş uzman?”  </p>
			<p class="paragraf">“Ambulansı arayıp adresine yönlendirmemi.”  </p>
			<p class="paragraf">“Hani güven tesisi, nerede hasta mahremiyeti?”  </p>
			<p class="paragraf">Çalıştığı kurumla kuvvetli bağlar geliştirmiş olmalı ki Mehpare derhal defanstan taarruza, ortaya karışık bir izahat verdi.  </p>
			<p class="paragraf">“Psikologlar bile intihar ihtimalinde hastalarının ailelerini arayıp uyarıyorlar. Biz hiç değilse kocana değil ambulansa telefon ediyoruz. Bu yanından bak.”  </p>
			<p class="paragraf">“Allah taksiratını affetsin, rahmetli Pollyanna bu halini görse seninle iftihar ederdi.”  </p>
			<p class="paragraf">“Pollyanna öldü mü?!”  </p>
			<p class="paragraf">Herkes bir gün ölürdü. Pollyannalar bile. Ama bazıları, meleklerin en çalışkanı olmak için didinen kırmızı kurdeleli Azrail’i ters köşeye yatırıp, mezar taşında yazacak tarihi kendi belirlerdi. Ses elbette bunu bilecek kadar tecrübeliydi. Acaba gerçekten bütün dosyalarda var mıydı bu intihar seçeneği, yoksa geçen derste yaptığım jülyen bilek esprisini ciddiye alıp sadece benim listemi mi şereflendirmişti? Öyleyse yanlış alarm vermişti, kesinlikle yanlış. Zira jülyen doğrama sanatı ve muadilleri bana göre değildi. Bana şahadet değil, sadece dik durabilecek kadar şahsiyet gerekti. Hiçbir zaman intihar eğilimli biri olmadım. Bunun iki nedeni var. İlki geçmişimle ilgili; hatırlamaktan hoşlanmıyorum. İkincisi ise geleceğimle; aklımdan çıkaramıyorum.  </p>
			<p class="paragraf">“Ölsem de kurtulsam” dediğim anlar oluyordu elbet. Fakat hemen internette rastlayıp bayıldığım şahane tespiti hatırlıyordum. “Sanki diğer taraf Tahtalı Köy Dinlenme Tesisleri!”   </p>
			<p class="paragraf">Gelecekle ilgili olarak, kafama takılan en mühim soru buydu zaten. Ya ölümden sonra da hayat varsa? O zaman ölmek fazla kışkırtıcı bir çılgınlık olmaz mıydı? Gelinlik kızlar bile kendilerine göre hazırlık yapıyor; ara danteli, fiskos örtüsü, yemek takımı filan. Benimse öbür tarafa erken bir seyahatte sırtımı sağlama almamı sağlayacak hiçbir hazırlığım yoktu. Bu yüzden, ecel yaldızlı davetiye göndermeden, çat kapı gitmek gelmiyordu içimden. Yani biraz korkudan, biraz da zarafetten... Ölüm arzusuna en yaklaştığım anlarda bile, olsa olsa o çok sevdiğim romanda söylendiği gibi “İntihar etmeyeceksek, içelim bari” deyip kendime bir duble içki hazırlardım. Bazılarımız ölemeyecek kadar korkak, hayatta kalacak kadar cesur olur. Bazılarımız da işte böyle sadece sarhoşken cesurdur.   </p>
			<p class="paragraf">Sorun şu ki biz Allah’la vedalaşmadan ayrılmıştık. Yani ben yıllar önce, kalbimi annemin kederiyle sınamasının akabinde, fena küsmüştüm ona. Son sözün söylenemediği bütün ayrılıklarda olduğu gibi, yarım kalmış şeyler vardı hâlâ aramızda. Nicedir açıp bakmaktan kaçındığım, uzun bir sorular listesi mesela. Belki vaktinde inandıklarımla helalleşseydim, intihar edecek gücüm de olurdu. Belki de her işte bir hayır vardı, hepsi buydu.  </p>
			<p class="paragraf">“Eee” dedi kafamda geçit töreni yapan tozutmuş resimlerden bihaber Mehpare. “Şahbazlık haricinde bugün nasılsın bakalım?”  </p>
			<p class="paragraf">“Parçalı bulutlu.”  </p>
			<p class="paragraf">“Öyle olur. Son sevgilimden ayrıldığımda ilk ayların nasıl geçtiğini düşünüyorum da... Takvimde durduğu gibi durmuyor zaman, resmen üzerimden geçmişti. Tam azıcık iyiyim diye sevinecekken, pat acısı yeniden hortluyordu.”  </p>
			<p class="paragraf">“Ne yaptın peki, sizin mektebe sınıf başkanı olmuşsundur herhalde?”  </p>
			<p class="paragraf">“Ne mektebi?”  </p>
			<p class="paragraf">“Mazi İmha Mektebi. Sen kısaca MİM de.”  </p>
			<p class="paragraf">“Haaa. Yok be, o zaman burada çalışmıyordum daha. Haberim bile yoktu buradan. Ne yapayım, bizim kızlarla dertleşiyordum işte.”  </p>
			<p class="paragraf">“Şanslıymışsın.”  </p>
			<p class="paragraf">“Senin hiç arkadaşın yok mu Feribe? Dertleşmek iyi gelir. Hı?”  </p>
			<p class="paragraf">“Sen de mi Brutus?”  </p>
			<p class="paragraf">“Aman tamam, kızma hemen. Bak ne diyeceğim. Biz bize paketinden faydalansana.”  </p>
			<p class="paragraf">İlkin telefon operatörlerinin indirim kampanyalarından söz ediyor sandım. “Hani beni böyle zırt pırt arayacaksan, bari şu kampanyalardan birine dahil ol da, zaten ihanet tohumları ektiğin ocağına bir de incir ağacı dikme” demeye getiriyor.  </p>
			<p class="paragraf">Ama yok, bizzat çalıştığı kurumun verdiği dev hizmetten bahsediyordu. Madem arkadaşlarımla dertleşmeyi ısrarla reddediyordum, bari birileriyle konuşma ihtiyacımı gidermemi sağlayacak bu servisten faydalansaydım. Şu anda yumurta kapıya dayandığında Mehpare’yi arayıp acil destek alabiliyordum, ama dilersem, arada bir gazımı almak, zıvanadan çıkmış duygulanımımı müşahede altında tutmak için o da beni arayıp yoklayabilirdi. Hani bir arkadaşın diğerini hatır sormak için araması gibi...   </p>
			<p class="paragraf">Bu kesinlikle çılgınca bir fikirdi. Arkadaşım olmayan birinin arkadaşımmış gibi arayıp derdimi dinlemesi, üzerimde en fazla şişme bebekle seks yapmış abazanın yaşayacağı rahatlamayı yaratabilirdi. Bir de bunun evvelden ödenmiş de olsa bir ücret mukabilinde yapıldığını düşünmek, bana kendimi pamuğu satıp soluğu pavyonda almış Adanalı tüccar gibi hissettirirdi. Saçmalığın daniskasıydı, zavallıcaydı, komikti, trajikti! Bu iş için MİM çalışanlarından herhangi biri vazifelendirilseydi aynen böyle düşünürdüm. Şiddetle karşı çıkar, hiddetle köpürür, karşımdakini bir güzel paylardım. Ama Mehpare bizzat kendisinin arayacağını söyleyince, teklif gözüme makul ve hatta cazip göründü. Nasılsa yeni bahaneler bulup dahilisini tuşlamaya devam edecektim. Bana iyi gelmişti çünkü. Üstelik garip bir biçimde hakikaten arkadaşmışız gibi de hissediyordum. Arkadaşlarımdan tek farkı, onunla konuşabiliyor olmamdı. Yani, bir yandan arkadaş değildik, ama beri yandan da Mehpare benim en iyi arkadaşımdı. Bu imkânsız paradoks üzerine kafa patlatmayı boş verip, “Tamam” dedim, “kat beni pakete. Biz bize, daha müreffeh günlere!”   </p>
			<p class="paragraf">Böylece hayatımda kalbim kadar kırık, yepyeni bir sayfa açıldı. Kafayı kırmış, keçileri kaçırmış, tamamen fıttırmış bir sayfa! Mehpare, gün içinde sık sık arayıp beni yoklamaya başladı.   </p>
			<p class="paragraf1">  </p>
			<p class="paragraf">“N’aber Feribe?”  </p>
			<p class="paragraf">“Aradığınız pozitif cevaba şu an ulaşılamıyor.”  </p>
			<p class="paragraf">“Hayırdır, ne oldu?”  </p>
			<p class="paragraf">“Kasada yine açık çıktı.”  </p>
			<p class="paragraf">“Eee n’aptın peki?”  </p>
			<p class="paragraf">“Ne yapayım, oturup bütün kalemleri tek tek kontrol ettim. Meğer müşteriden gelen ödemelerden birini sisteme iki kere girmişim. Neyse işte düzelttim, ama hatayı bulana kadar anam ağladı. Eve anca gidebiliyorum.”  </p>
			<p class="paragraf">“Amaaan hallolmuş ya, boş ver. Ne yapacaksın bu akşam?”  </p>
			<p class="paragraf">“Bilmem ki...”  </p>
			<p class="paragraf">“Film seyret film, kafan dağılır. Aşk filmi olmasın ama. <span class="charoverride4">Maymunlar Cehennemi</span> vardı eskiden, görmüş müydün onu?”  </p>
			<p class="paragraf">“Yuh artık! Oldu olacak <span class="charoverride4">Tarzan</span>’a bakayım?”  </p>
			<p class="paragraf">“Yok orada Jane meyn var şimdi, bozar seni. <span class="charoverride4">Maymunlar Cehennemi</span> iyidir ya, sen beni dinle.”   </p>
			<p class="paragraf1">  </p>
			<p class="paragraf">“Günaydın! Nasıl gidiyor?”  </p>
			<p class="paragraf">“Gitmiyor, yerimde sayıyorum. Sabah yine kalbimde ağırlıkla uyandım. Neredeyse telefon edip, ‘Neden aramıyorsun, insan bu kadar kolay mı vazgeçer?’ diye fırça kayacaktım.”  </p>
			<p class="paragraf">“Saçmalama kızım, deli misin? Sakın arama, sakın! Silsene hem sen şunun telefonunu rehberden artık.”  </p>
			<p class="paragraf1">  </p>
			<p class="paragraf">“N’abersin şampiyon?”  </p>
			<p class="paragraf">“Erol Evgin’i peruksuz görmüş gibiyim.”  </p>
			<p class="paragraf">“Biraz açarsak?”  </p>
			<p class="paragraf">“Şaşkınım, üzgünüm hâlâ. Hiç geçmeyecek gibi geliyor bazen.”  </p>
			<p class="paragraf">“Yok yok, sesin iyi geliyor. Aslan gibisin maşallah. Geçiyor bence.”  </p>
			<p class="paragraf">“Geçse haberim olurdu değil mi?”  </p>
			<p class="paragraf">“Aaa, öyle deme. İnsan bazen şartlanıyor biliyor musun? Kolay kolay geçmez diye düşündüğünde, bazen geçtiğini en son sen fark ediyorsun.”   </p>
			<p class="paragraf">“Yok, bence geçse kesin anlarım.”  </p>
			<p class="paragraf">“Bilmem artık. Sonun Hiroo Onoda gibi olmasın da sonra.”  </p>
			<p class="paragraf">“O da nesi?”  </p>
			<p class="paragraf">“Japon askeri.”  </p>
			<p class="paragraf">“Ne?”  </p>
			<p class="paragraf">“Şimdi bu şaşkaloz, İkinci Dünya Savaşı sırasında düşmandan saklanıyor, tamam mı?”  </p>
			<p class="paragraf">“Tamam.”  </p>
			<p class="paragraf">“Sonra savaş bitiyor. Ama seninki anlamayıp yirmi dokuz sene daha saklanmaya devam ediyor. Neden? Çünkü hiç bitmeyecek gibi gelmişti. Öyle şartlanınca da bitişi idrak edemedi. Çaktın köfteyi? Gelinime söyledim ama kızım da anladı inşallah!”  </p>
			<p class="paragraf1">  </p>
			<p class="paragraf">“Bugün nasılız kuzum?”  </p>
			<p class="paragraf">“Nasıl olalım be Mehpare? Bildiğin gibi işte.”  </p>
			<p class="paragraf">“Moral bozmak yok. Yavaş yavaş olacak. Valla bak, iyi gidiyoruz.”  </p>
			<p class="paragraf1">  </p>
			<p class="paragraf">Tabii bazen de, geceleri, kalbimin sıkıştığı acil durumlarda yani, acil destek hattından ben onu arıyordum.   </p>
			<p class="paragraf">“İyi geceler, ben Mehpare. Nasıl yardımcı olabilirim?”  </p>
			<p class="paragraf">“Bir şey soracağım sana.”  </p>
			<p class="paragraf">“Acaba nedir, nedir?”  </p>
			<p class="paragraf">“O da beni özlüyor mudur sence?”  </p>
			<p class="paragraf">“Sıçtı Cafer bez getir! Buraları geçmedik mi ama bacım ya?”  </p>
			<p class="paragraf">“Yani baksana çabucak vazgeçti, hiç aramadı. Belki de sadece gönül eğlendirdi, ha?”  </p>
			<p class="paragraf">“Bırak artık bunları, Feribe. Özlese ne olur, özlemese ne olur?”  </p>
			<p class="paragraf">“Özlesin istiyorum.”  </p>
			<p class="paragraf">“Sana faydası yok ki.”  </p>
			<p class="paragraf">“Olsun. Diğer türlüsüne katlanamıyorum.”  </p>
			<p class="paragraf">“Dur bir saniye bekle. Hımmm, şimdi hemen kâğıt kalem alıp, onunla yaşadıklarının seni üzen yanlarını alt alta yazıyorsun, tamam mı? Devam etseydiniz olabilecek kötü şeyleri de aynı şekilde.”  </p>
			<p class="paragraf">“Sonra?”  </p>
			<p class="paragraf">“Sonra yazdıklarını baştan aşağı yüz kere oku. Hadi bakalım, Allah zihin açıklığı versin.”  </p>
			<p class="paragraf1">  </p>
			<p class="paragraf">“İyi geceler, ben Mehpare. Nasıl yardımcı olabilirim?”  </p>
			<p class="paragraf">“Onu bir daha göremeyecek olma fikrine dayanamıyorum Mehpare! Birkaç ay öncesine kadar öyle birinin yaşadığından bile habersizken şimdi onsuz nasıl yaşayacağımı bilememem çok saçma! Ne yapacağım ben?”  </p>
			<p class="paragraf">“Dur bakayım, hayatında o yokken neler yaptığını listelesen?”  </p>
			<p class="paragraf">Telefonu kapar kapamaz kısa listemi hazırlıyordum:  </p>
			<p class="paragraf1">  </p>
			<p class="alinti">Sabah uyan  </p>
			<p class="alinti">Kahvaltı yap  </p>
			<p class="alinti">İşe git  </p>
			<p class="alinti">Çalış  </p>
			<p class="alinti">Öğle yemeği ye  </p>
			<p class="alinti">Çalış  </p>
			<p class="alinti">İşten çık  </p>
			<p class="alinti">Eve gel  </p>
			<p class="alinti">Akşam yemeği ye  </p>
			<p class="alinti">Evde biraz oyalan  </p>
			<p class="alinti">Uyu  </p>
			<p class="alinti">Sabah uyan  </p>
			<p class="paragraf1">  </p>
			<p class="paragraf">Eski hayatıma özlem duymam, yeniden başlayabileceğime inanmam için önerilen liste işe yaramıyordu. Zira motivasyon havucundan çok, onun gidişinin hayatımda niçin koca bir boşluk yarattığının ıslak imzalı belgesi gibiydi. Sabık sevgilim, tatsız tuzsuz hayatıma buruk lezzetler getirmiş, sonra da ardında acı bir tat bırakarak çekip gitmişti. Fakat galiba sorun, sonrakilerden çok, ondan önceki günlerimin nasıl yaşandığıyla ilgiliydi.   </p>
			<p class="paragraf">Neden böyle mutsuzdum? Hayatımda eksik olan neydi? Ya da eksiği yoktu da, sıkıntıdan, bunaltıdan ve bulantıdan mütevellit fazlası mı vardı? Belki ömür diye çektiğim çile, A’dan Z’ye her şeyiyle yanlıştı, doğru yaşanması imkânsızdı. Ruhu şad olsun, “Yanlış hayat doğru yaşanmaz” derken, Adorno’nun kastettiği elbet benim kıytırık hikâyem değildi. Böyle ölümcül göndermeleri ille de şahsi deneyimlerine teyellemeye çalışmak, dünyanın kendi etrafında döndüğüne inanan ahmakların marifetiydi. Demek artık ben de onlardan biriydim, hatta belki de hep öyleydim. Hem öyle, hem de bunu kabullenmeyecek kadar kibirli.   </p>
			<p class="paragraf">En başından beri kendime sorduğum iki temel soru vardı: “Bütün bunlar neden oldu?” ve “Neden bana oldu?” Cevap, o sası listede gizliydi. Ne gizlisi, apaçıktı cevap. Alışveriş listeleri bile günlük rutinimi yazdığım listeden daha albenili, daha eğlenceliydi. Yoldan geçen birine tercihi sorulsa, ben olmaktansa, pırıltıyla jelatinlenmiş bulaşık deterjanı yahut on ikilik kartona hapsedilmiş yumurta olmayı seçebilirdi. Sıkıcıydı işte hayatım. Gürül gürül çağlayan bir usanç şelalesiydi. Malum naneleri yerken, taze bir aşk değil, başka bir hayat aramıştım aslında. Peki Vedat, bu arayışın neresinde kalmıştı? Aşk, özlemini duyduğum heyecanı, neşeyi, ışıltılı gözleri temsil ediyorsa; hayatta olduğumu hissettiren bu nefaseti, beni mutlu etmek için elinden gelen her şeyi yapmaya razı olan kocamla yaşamanın bir yolu bulunamaz mıydı? İnsan, rutine gömülmüş hayata heyecan, yıllarca aynı yatakta yattığı adama aşk duyabilir miydi? Peki ne olacaktı yani? Kadri bilinmeyen emektar eşyalar gibi, eskidikçe yenisiyle değiştirip duracak mıydık birbirimizi? Hem eskisini vereceksem bile yenisini almak da nereden çıkmıştı? Rengi solmuş hayatımın kasvetinden turfanda bir sevgili mi kurtaracaktı beni?  </p>
			<p class="paragraf">Ona da kurtarmak denirse tabii! Zira düştüğüm denizde sarıldığım sabık sevgili, aşkımdan pek çabuk vazgeçmişti. Nasıl başlayacağı ve nerede biteceği kestirilemiyordu, ama bütün aşklar ve heyecanlar sonunda duruluyordu işte. Başka türlüsü mümkün değildi. Kalp, hep aşka düştüğü ilk anki gibi atmaya kalksa, kalp krizi ortalaması on beş yaşa filan düşerdi. Kalbin de bir hız ve haz sınırı vardı hayatta, bol ikramlı şölenlerin ardından dinlenmesi elzemdi. Ve aşk, geriye saçaklarına sığınabileceğimiz huzurlu hisler bırakmadıktan sonra, yaz yağmurundan bile geçici bir şeydi. Çıkılacak uzun bir yolculukta ona zinhar güvenilemezdi.   </p>
			<p class="paragraf">Peki ben, böyle sağlamcı ve hesapçı olmayı ne zaman, nereden öğrenmiştim? Neden ille de uzun yolculuklara çıkmak, daha en başından yolun sonunu planlamak, bütün adımlarımı ölçüp biçerek atmak zorundaydım? Hatıralardan başka hiçbir şey kalmasa sonraya, her şey sadece şimdi ve burada yaşansa, ne olurdu? Neden anlık mutluluklara teslim olmaktan korkmalıydım? Bu soruların talihsiz cevabı, son birkaç ayımda saklıydı. Al işte, korkmaktan vazgeçip yüreğimin götürdüğü ilk felakete cumburlop atlamış ve cahil cesaretimin karşılığı olarak da merkep bağlasan durmaz mekteplere taşınmama, karanlık odalara kapanmama, mazi mezbahalarında kıyılmama sebebiyet veren biteviye mutsuzlukla mükâfatlandırılmıştım. Sonunu düşünen perişan olamaz, keşke ben de vakitlice gardımı alsaydım. Öyle tabii, insan korumalı kendini. Hem mutsuzluktan, hem de kaybı halinde yine mutsuzlukla neticelenecek mutluluktan.  </p>
			<p class="paragraf">Mutsuzluk, dünyaya yenecek bir şey olarak gelse, kuşkusuz aşure olurdu. O kadar çok bileşeni var ki... Benimkinin içinde, pek çok sevimsizliğin yanı sıra, mebzul miktarda suçluluk da mevcuttu. Kalbimi dolduran cümle kırığın ve acının yanı sıra, Vedat’a karşı derin bir suçluluk duyuyordum. Dürüst olamadığım, karşısına geçip açık açık “Başkası var” demek yerine ona sefil yalanlar söylediğim için müthiş utanıyordum. Hoş, desem ne olacaktı ki? O başkası çekip gitmişti işte. Desem Vedat da giderdi. Yapayalnız kalırdım. Sırf yapayalnız kalmamak için mi dürüst olamamıştım? Yoksa evliliğin sağladığı güven konforundan vazgeçemediğim için mi? Biliyordum, en şahane aşk ihtimalinde bile sonuç, o da eğer şanslıysam, zaten sahip olduğum kadarı olacaktı. Eğer doğru insana rastlamışsam, nihayetinde elimde en fazla, aşk filizinden dallanıp budaklanmış bir ağacın sevgiyle sarmalanmış kökü, amaçsızca uzayan sıkıntılı dalları ve sığınıp uyuklayacağım huzurlu, ama bir parça da karanlık gölgesi kalacaktı. Aşkla huzuru aynı anda istemek, eşyanın tabiatına dil çıkarmaktı.   </p>
			<p class="paragraf">Ne olursa olsun, kendimi suçlu hissediyordum. Vedat’ın yüzüne dolu dolu bakamıyordum. Gözlerimiz her buluştuğunda kalbim sızlıyordu, bakışlarımı kaçırıyordum. O benim için endişelenir, mutluluğum uğruna elinden geleni ardına koymazken... Ben Vedat’ın iyiliğine, geçmişin kötülüğüne, annemin söylenmemiş vasiyetine, evvelce tanık olduğum onca korkunç hadiseye rağmen, bunu nasıl yapmıştım? İçimde kaynayan duyguların en güçlüsü suçluluk muydu, emin değildim. Ama en kalıcısı o olacaktı, hissediyordum. Hiç hafiflemeyecekmiş gibi görünen aşk acım bile bir gün bitecekti. Fakat Vedat’a karşı hissettiğim o asap bozucu suçluluk geçmeyecekti. Büyük sorundu bu, meşakkatli meseleydi.  </p>
			<p class="paragraf">Sorun vardı ama neyse ki Mehpare de vardı. O her şeyin çaresini bilirdi. Onu aramak, çıkmaz sokaklarla dolu hayatımdaki tek çıkar yoldu sanki.  </p>
			<p class="paragraf">Bir keresinde, olmadık bir zamanda olmadık bir şarkının bünyemde yarattığı şişkinliğe dayanamayarak, gazımı çıkarmak için gündüz vakti aradım. Her zamanki gibi Mehpare’nin dahilisini tuşladım. Nazan Öncel’in akabinde telefon açıldı.  </p>
			<p class="paragraf">“İyi günler, ben Neşe. Nasıl yardımcı olabilirim?”  </p>
			<p class="paragraf">Apışıp kaldım. İşte bunu hiç beklemiyordum. Neşe, bütün neşemi kaçırdı. Zaten nicedir içimde herhangi bir sevinç kırıntısı barınamıyordu, ama köşede bucakta kalanı da bir çırpıda bozuk para gibi harcadı. Ödüm koptu. Ne işi vardı bu kadının hattın ucunda? Efervesan vitaminim Mehpare neredeydi? Başına bir şey mi gelmişti? Hastalanmış mıydı? Araba filan mı çarpmıştı? Daha da fenası, yoksa işi mi bırakmıştı? Hemen sordum. Teneşirlere gelesice Neşe, meslektaşının gece vardiyasında çalıştığını söyledi.   </p>
			<p class="paragraf">“Fakat gündüzleri de konuşuyoruz” diyecek oldum, hemen biz bize paketi kullanıp kullanmadığımı sordu. Kullanıyorsam Mehpare beni gündüz arayabilirmiş, ama şayet ben onu arayacaksam, sadece geceleri hattın ucunda bulunabilirmiş.  </p>
			<p class="paragraf">Tabii ya, nedense bunu hiç düşünmemiştim. Kızcağız telefon kablosuna bağlı yaşamıyordu elbet. Bir hayatı vardı. Mesai saatleri de tabii. Hafakanlar baskın için en çok geceleri tercih ettiğinden hep geç saatte aramıştım onu. Ama ne zaman arasam karşımda bulacak gibi hissetmiştim. Eh, bu da Mehpare’nin başarısıydı. Bana MİM çalışanı olduğunu unutturmuştu neredeyse. Hakikaten arkadaşımmış gibi davranmıştı.   </p>
			<p class="paragraf">Peki, o zaman gündüzleri neden arıyordu beni? Madem mesai saati değil, biz bize paketinin ne özelliği vardı? Biraz düşününce Mehpare’nin bu iş için prim alıyor olabileceği dank etti kafama. Belki de paketi sattığı her müşteri için kârdan pay hakkı vardı. Ekstra gelir olsun diye mesai dışında da çalışıyordu zavallı. Eee, ekmek aslanın ağzındaydı. Filiz’i saymazsak, beni de zaten anca geçim derdine düşmüş bir aslan terbiyecisi arardı. Böyle düşününce hangimizin haline daha çok üzüleceğimi bilemeyip aklımdakileri yok saymakta karar kıldım. Nicedir aklımı yok saymayı becermiş biri olarak, içindekileri de elbet halının altına süpürebilirdim.  </p>
			<p class="paragraf">O gün Mehpare beni arayana kadar elimi ayağımı koyacak yer bulamadım. Aşk, hayatımda kendisinden başka bağımlılıklar da peyda etmişti. Mehpare’nin cıvıltılı sesi bunlardan biriydi. Günü huzursuzluk nöbetleriyle geçirdikten sonra, ancak o aradığında muhtaç olduğum kudret damarlarıma zerk edilebildi.   </p>
			<p class="paragraf">“N’aber cicim?”  </p>
			<p class="paragraf">“Off, neredesin ya? Merkezden aradım, ulaşamadım.”  </p>
			<p class="paragraf">“Gececiyim ben, gündüzleri başkası bakıyor hatta.”  </p>
			<p class="paragraf">“Öyleymiş, nemrut Neşe.”  </p>
			<p class="paragraf">“Hayırdır, acil bir durum mu var?”  </p>
			<p class="paragraf">“Yeliz’in ‘Sel Suyu’<span class="charoverride4"> </span>şarkısını duydum bir yerlerde, içim çalkalandı işte.”  </p>
			<p class="paragraf">“Haaa, aşk şarkısı kaynaklı ani dalgalanmalar. Nasıldı şarkı, çıkaramadım?”  </p>
			<p class="paragraf">“Şey diyor, <span class="charoverride4">doğru ve yanlış tartılmadan, coşkular, tutkular bu an yaşansın.</span>”  </p>
			<p class="paragraf">“Eee?”  </p>
			<p class="paragraf">“<span class="charoverride4">Vur delice yıkılsam da, korkma sakın durma, al beni de yanına kat sel suyuna</span> da diyor.”  </p>
			<p class="paragraf">“Şarkı öyle buyurunca makul geldi, sen de sele kapılmaya karar verdin, öyle mi? Hey yareppim!”  </p>
			<p class="paragraf">“Vermedim de işte... Ya bir yandan deli gibi suçluluk duyuyorum. Ama öbür yandan da hayatımda kırk yılın başında coşkulu bir şeyler yaşamışken, yani yanlış da olsa, işte sırf yanlış diye vazgeçmek... aptalca geldi.”  </p>
			<p class="paragraf">“İyi de unuttun mu kuzum, vazgeçen sen değilsin. Sen vazgeçilensin.”  </p>
			<p class="paragraf">“Öyleyim değil mi?”   </p>
			<p class="paragraf">Sesim, Kemal Sunal’ın Şaban’ı gibi çıkmış, bu gayriciddi vaziyet aşkın ıstırabına yakışmamıştı. Boğazımı temizledim ve kendime paytak adımlarla koşup yüzüstü yatağa atlayan Hülya Koçyiğit akordu yaptım.  </p>
			<p class="paragraf">“Bir kalemde silip attı beni.”  </p>
			<p class="paragraf">“O yapmasa sen yapardın. Doğrusu bu çünkü.”  </p>
			<p class="paragraf">“Hıı, tabii. Gına geldi doğrulardan. Yanlışlardan da fenalık. Off, ne yapacağım ben?”  </p>
			<p class="paragraf">“Aklını başına topla Feribe.”  </p>
			<p class="paragraf">“Aklımı toprağa verdim ben Mehpare.”  </p>
			<p class="paragraf">“Allah taksiratını affetsin. Bak sen ne yap biliyor musun bacım?”  </p>
			<p class="paragraf">“Ne yapayım?”  </p>
			<p class="paragraf">“Türkçe sözlü hafif müziği bırak sen. Yaramıyor sana.”  </p>
			<p class="paragraf">“Bırakayım mı? Sigara gibi?”  </p>
			<p class="paragraf">“Yok, sigarayı terk etmek için iddialı bir zaman. Ama sözlerini anlayacağın kahredici şarkıları bırak. Dinleme ayol onları, canına mı susadın? İyisi mi yabancılara yönel. Michael Jackson, Madonna filan. Ama dur bakayım, İngilizcen var mıydı senin?”  </p>
			<p class="paragraf">“Hı hı.”  </p>
			<p class="paragraf">“Haa, olmadı. İngilizce de yasak o zaman. Bilmediğin diller dinle. Filipince, Özbekçe, Urduca, İnguşça filan işte, ne bulursan.”  </p>
			<p class="paragraf">“İnguşça ne Allah aşkına?”  </p>
			<p class="paragraf">“Kafkas dil ailesine mensup nezih bir dil.”  </p>
			<p class="paragraf">“Nerede konuşuluyor pardon?”  </p>
			<p class="paragraf">“Haliyle İnguşya’da.”  </p>
			<p class="paragraf">“Bu acayip şeyleri nereden biliyorsun be Mehpare?”  </p>
			<p class="paragraf">“Valla acayip sensin! Koskoca bankacı olmuşsun ama daha İnguşya’dan haberin yok.”  </p>
			<p class="paragraf">Kurşun adres sorup öyle gelmişti, tam on ikiden! Yaa, sen misin “Acayiplikler içinde sadece kendilerininkileri görmemek insanoğlunun en acayip meziyetlerindendir” filan diye sağa sola çemkiren, Feribe Hanım? Mehpare beni kendi silahımla mıhlayıvermişti.  </p>
			<p class="paragraf">“Ama üzülme” diye devam etti yufka yürekli dert ortağım. “Zaten ben genelde herkesin bildiği şeyleri bilmeyip, kimsenin bilmediklerini biliyorum nedense. Neyse, şarkı türkü ve oyun havaları meselesinde anlaştık mı?”  </p>
			<p class="paragraf">“İnşallah.”   </p>
			<p class="paragraf">O gün Mehpare’ye cep telefonunu soracak oldum ama utandım, yapamadım. Hepten üstüne çullanıp kızı bezdirmek istemiyordum. Görüşmemizin belli kuralları vardı ve onlara riayete devam etmem daha doğru olacaktı. Ben onu acil destek hattından arayacaktım, o da beni geri arayamayacağım gizli bir numaradan. Fazlasını istemek ayıp kaçardı.   </p>
			<p class="paragraf">Yas, bumerang kıvamında bir şeydi. Öyle atıp kaçamıyordun. Sahibinin kurtulmak için şehir dışına götürüp bıraktığı sadık köpekler gibi koşup geri geliyordu. Arada ani çöküşler yaşasam da, galiba ayrılıktan sonraki süreç boyunca yasımın ilk üç evresini atlatmıştım. İnkâr, öfke ve pazarlık dönemleri, zaman zaman hortlayıverseler de bir biçimde geçmiş gibiydi, fakat depresyon safhasında bozuk plak gibi takılıp kalmıştım. Kabullenme mertebesine bir türlü ulaşamıyordum.   </p>
			<p class="paragraf">Parçalı bulutlu havalarım ve gelip giden aklım eşliğinde iki haftalık ödev süremi tamamlamama ramak kalmışken, işyerinde vuku bulan bir gelişme, dünyamın ortasına bomba gibi düştü. Son zamanlarda mayınlı araziye benzeyen hayatım, böylece hepten savaş meydanına döndü.  </p>
		</div>
	</body>
</html>
