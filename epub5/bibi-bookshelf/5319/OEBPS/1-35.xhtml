<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>1-35</title>
    <meta name="Adept.resource" value="urn:uuid:ddb527e9-c416-4923-8c52-00525c255038"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body id="x1" xml:lang="tr-TR" class="calibre">
		<div class="basic-text-frame">
			<p class="split" xml:lang="en-GB">  </p>
			<p class="anabaslik" id="_idParaDest-35" xml:lang="en-GB">Güle güle  </p>
			<p class="spot" xml:lang="en-US-POSIX">“Bir deli aklına ne kadar güvenmeliyse, işte o   </p>
			<p class="spot" xml:lang="en-US-POSIX">kadar güveniyordum. Yani bütün kalbimle.”  </p>
			<p class="paragraf1">  </p>
			<p class="paragraf">Cumartesi sabahı, gram uyku görmemiş gözler ve nicedir beklediğim hafifliğe ulaşmış ayaklarla MİM’in yolunu tuttum. Direksiyon sallayacak halde olmadığımdan, Boyacıköy’den geçen otobüslerinden birine atladım. Toplu taşıma, dünyayı başkalarıyla paylaştığımızı hatırlamak için bulunmaz nimet. Hatırladım ve hayıflandım.   </p>
			<p class="paragraf">Kapıdan girerken kendimi MİM’den ziyade, bir devrin sonuna gelmiş gibi hissediyordum. Sanki ansızın elim bir hastalığa yakalanmışım da, doktor üç aylık ömrüm kaldığını söyleyince evimi barkımı satıp o üç ayı paşalar gibi yaşamaya karar vermişim. Sonra testlerin karıştığı ortaya çıkmış ve ölmemişim. Ölmemiş, ama ölümden korkarken mutlu olmayı öğrenmişim. Her şeyin anlamını kaybetmesi, her şeye anlam kazandırmış. Minik bir talihsizlik felaketim olmuş, felaketim beni baştan doğurmuş. İşte o kapıdan girerken, kendi kendimi ittirerek bir nevi kavimler göçü başlattığımı, bir devri kapatıp yenisini açtığımı hissediyordum. Kalbimin mührünü kırmama, ruhumu seyrettiğim kırık aynanın sırlarını toplamama vesile olan talihsiz felaketime şükredesim geliyordu. O kadar ileri gitmemeye çalışıyordum.   </p>
			<p class="paragraf">Doğruca danışma bankosunun ardında yüzündeki tuhaf gülüşü parlatmakla meşgul olan kadına gidip Son Karar Departmanı’yla randevum olduğunu söyledim. Yüzünden sırasıyla orgeneral samimiyeti, boksör sevecenliği ve Goebbels hümanizmi geçti. Listeden adıma bakıldı, bir yerlere telefon edildi ve kısa süre içinde biricik donum, canım lordum Hüsnü, meserret abidesi şempanzeleri bile kıskandıracak pırıl pırıl bir tebessümle karşımda belirdi.   </p>
			<p class="paragraf">“Hoş geldiniz Feribe Hanım. Bir güneş gibi aydınlattınız yine merkezimizi.”  </p>
			<p class="paragraf">Lordum her zamanki gibi fazlasıyla centilmen, aşırı hatırşinas, fevkalade medeni, gerçek bir beyefendiydi. Onunla hak ettiği dilden konuşabilmek adına, “Teveccühünüz Hüsnü Beyciğim. Allah razı olsun, Allah tuttuğunuzu altın etsin, Allah ne muradınız varsa versin” dedim.   </p>
			<p class="paragraf">Birlikte asansörlere yöneldik. Hüsnü ikinci kata çıkan asansörü çağırırken, “Gerçi artık aktif değil ama, yanınızdaysa asansör kartınızı da rica edebilir miyim?” dedi. “Bundan sonra ihtiyaç duymayacaksınız nasılsa.”  </p>
			<p class="paragraf">Çantamdan çıkarıp verdim. Ayrılırken anahtar teslimi yapan çiftlere benziyor olmalıydık. Umurumda değildi. Zira vazgeçmenin insanı hafiflettiğini öğrendiğim bir demdeydim. Bütün anahtarlardan, kilitlerden ve hatta kapılardan gönül ferahlığıyla vazgeçebilirdim.   </p>
			<p class="paragraf">İkinci kata çıkan asansörün seyahat süresi kısa, müzik zevki inceydi. Afyon yöresinden olduğunu tahmin ettiğim kaşık havası eşliğinde geçen ve göz açıp kapayıncaya kadar nihayete eren seyahatimizin ardından katımıza vardığımızda, müziğin açığa çıkardığı şiddet temayüllerimden olacak, içimden müthiş bir gerdan kırma arzusu yükselmişti. Kendime mukayyet olup etrafımı incelemeye koyuldum. Duvarlar, herhalde çalışanlara enerji ve çalışma azmi takviye etsin düşüncesiyle, ama maalesef çabucak göz yorduğu için birkaç dakikada insanın uykusunu getiren baygın bir kırmızıya boyanmıştı. Uzun koridorun üzerinde, tepelerinde nereye açıldıklarını gösteren levhalar bulunan beyaz kapılar sıralanmış; iki uçtaki geniş pencerelerden dolan gün ışığı, içeriyi cennetmekân Tesla’nın ruhuyla aydınlatmıştı.   </p>
			<p class="paragraf">Grant çeneli, Peck dudaklı, Gable bakışlı, Salman alınlı lordum, sol elini ileri uzatıp parmaklarını nazlı bir bayrak gibi dalgalandırarak, bana ilk hedefimizi gösterdi.   </p>
			<p class="paragraf">“Şöyle buyrun.”  </p>
			<p class="paragraf">Tam kendisi de o yöne buyurmaya hamle edecekti ki, kulak tırmalayan bir zil sesi duyuldu. Lordun bakışlarını takip edince, beyaz önlüğünün cebinde kızıl bir alev topunun, sesin med-ceziriyle koordineli şekilde yanıp söndüğünü gördüm. Hüsnü, ince uzun parmaklarını ayıp bir şey yapacakmış gibi çekinerek cebine daldırdı ve biraz kurcaladıktan sonra oradan minik bir alet çıkardı. USB bellekleri andıran bu alete bakar bakmaz benim anlamadığım bir şey anlayıp mahcup bir sesle rica etti.  </p>
			<p class="paragraf">“Acil bir iş çıktı. Hemen inmem gerek. Sizi yeniden aşağı bırakıp birkaç dakika sonra alsam?”   </p>
			<p class="paragraf">Daha evvel hiç gelmediğim bu katta yalnız kalma fırsatını kaçırmak istemedim.  </p>
			<p class="paragraf">“Açıkçası, bu asansör seyahatleri beni biraz boğuyor. Bir daha in çık yapmasam? Buracıkta beklesem. Hı?”   </p>
			<p class="paragraf">Lordum içine sinmiyormuş gibi o cânım dudaklarını büzerek, “Peki madem. Lütfen bir yere kıpırdamayın, hemen döneceğim” dedi ve asansöre binip gözden kayboldu.  </p>
			<p class="paragraf">İkinci katta yalnız kalmak, içimde saklı merakları bir bir diriltti. Buranın çalışanlara ayrıldığını düşününce, Mehpare’nin, hatta Ses’in odasının da koridorda sıralanmış kapılardan birinin ardında olabileceği ihtimali bütün ihtişamıyla karşımda belirdi. Tabii ya, onların da birer odası vardı herhalde. Hatta yüzleri de. Açıkçası, Mehpare’ninkini o kadar da merak etmiyordum. Hiç değilse sesini duyduğum için yaşını, nasıl biri olabileceğini filan az çok hayal edebiliyordum. Benim için o kadar da büyük bir muamma sayılmazdı. Yüz yüze değilse de ses sese vedalaşmıştık. Aramızda tamamlanmayı bekleyen bir yarımlık duygusu kalmamıştı. Ama Ses ile öyle değildi. Onun hakkında en ufak bir fikrim yoktu. Benim için karanlıkta uzayan, annemin genzinde yankılanan koca bir boşluktan ibaretti varlığı. Kaç yaşında, kadın mı erkek mi, onu bile bilmiyor; sadece bilmediğim değil, bilmem gerektiğini de hissettiğim için merak ediyordum. Velhasıl yakınlarda olma ihtimali, kalp ritmimi hızlandırmaya yetti. İçimden müthiş bir keşif şehveti yükseldi. “Bu son şansım” diye düşündüm. Ses’i yarım bir hikâyenin içinde hatırlamak, hatta hiç hatırlayamamak istemiyorsam, şansımı denemeliydim. Koridor boyu ilerleyip kapıların üzerindeki minik levhaları okumayı, o kapıların ardında Ses’in bedenini aramayı kurarken, kulağıma çalınan tanıdık bir sesle irkildim.   </p>
			<p class="paragraf">“Öyle ya da böyle, ablacım sonuçta iş kazası bu. Tazminatımı isterim!”   </p>
			<p class="paragraf">Sesi nereden tanıdığımı çıkarmaya çalıştım. Genç bir adamdı. Kendisinden yaşlıca bir kadınla münakaşa ediyordu. Kadın, “Tazminat talep edecek bir yaralanma yok. Alt tarafı ufak bir çatlak. Ayrıca kaza tamamen senin tedbirsizliğinden olmuş. Anlattığın gibi davrandıysan, işleri berbat ettiğin için asıl kurumun senden tazminat alması lazım” diyordu.  </p>
			<p class="paragraf">“Ne varmış davranışımda? İşimi yaptım ben.”  </p>
			<p class="paragraf">“İşin taciz değil, flört!”  </p>
			<p class="paragraf">“Aşk olsun ama! Tacizi de nereden çıkarıyorsunuz?”  </p>
			<p class="paragraf">“Anlattıklarından çıkarıyorum. O lafları bizim Samatya’da etsen, iki bacağın da en az ikişer yerinden kırılırdı. Bir kadınla öyle mi konuşulur?”  </p>
			<p class="paragraf">“Kadınlar öyle sever.”  </p>
			<p class="paragraf">“Ben de kadınım. Neden öyle sevmiyorum acaba?”  </p>
			<p class="paragraf">“Sizin yaşınız var tabii biraz.”  </p>
			<p class="paragraf">“Annen de öyle sevmez, emin ol!”  </p>
			<p class="paragraf">“Yalnız hemen ana bacı karıştırmasak? Ya, ne yapsam yaranamıyorum ha! Halbuse işimi yaptım sadece. Yaralandım. İşimi yaparken yaralandım. İş kazası işte.”  </p>
			<p class="paragraf">Sesin sahibini tanımıştım! Tanımıştım ama, yanıldığıma da emindim aslında. Çünkü benim sandığım kişinin orada olmasına imkân yoktu. Sesleri takip edip biraz ilerledim, aralık bir kapının önüne kadar geldim. Seslerin içeriden geldiğine emindim. Başımı kaldırıp kapının üzerindeki levhaya baktım: Çivi Çiviyi Söker Departmanı! İçerideki kadın, ihtarla tazir, ikazla tekdir karışımı zılgıtlı bir perdeden homurdanıyordu.  </p>
			<p class="paragraf">“İnsan kaynaklarıyla konuşacağım. Sırf tipine bakıp adam alıyorlar. Sonra senin gibi densizlerle uğraşıp duruyoruz. Bu vazife için tipten çok görgü, sempati, şeytan tüyü filan lazım. Sende olmayan şeyler yani!”  </p>
			<p class="paragraf">Kapıyı hafifçe ittim, açıldı. Haşmetli gövdesi, sargılı bacağı ve bal porsuğu ile kerkenez kuşu arasında seyreden müstehcen bakışlarıyla, Şinasi tam karşımdaydı. Ege yöresinden bir nidayla karşıladı beni.  </p>
			<p class="paragraf">“Haydaa!”   </p>
			<p class="paragraf">Sonra da gözlerini suçüstü yakalanmış hırsız çaresizliğiyle kırpıştırıp bekçi düdüğü gibi öttü.  </p>
			<p class="paragraf">“Ama senin buraya girmen yasak!”   </p>
			<p class="paragraf">Bacağına ve sözlerine bakılırsa, yasakçı bir zihniyetin sakat temsilcisiydi.   </p>
			<p class="paragraf">“Neler dönüyor burada?”  </p>
			<p class="paragraf">Artık burası diyebilecek kadar içine girdiğim mekâna şöyle bir göz gezdirdim. Uzay gemisi ile pavyon sahnesi arası nezih bir dekorasyona sahip, alacalı bir odaydı. Kurum departmanından ziyade nişan salonunu andıran kırmızı kadife ağır perdeleri ve üzerinde ancak uyuşturucu kaçakçılığı ya da kadın ticareti gibi ince işlerin konuşulabileceği beyaz deri koltuklarıyla güven telkin ediyordu. Odanın duvarlarından birinde çerçevesiz fotoğraflar asılıydı. Fotoğrafların altında da sahipleriyle ilgili yaşı, kilosu, boyu, adresi, hobileri türünden malumatlar.   </p>
			<p class="paragraf">Fotoğraflı duvarın karşısındaki diğer duvarda, çerçeveli Atatürk fotoğrafı, bir kadın dergisinden kesilmiş gibi görünen çerçeveli, sevgiliye hitabe ve yine çerçeveli ağlayan çocuk resmi vardı. Duvarın önünde, üzerinde sadece açık bir dosya bulunan geniş bir maun masa, masanın ardında perdelerle aynı renk azametli bir koltuk, koltuğun üzerinde de kızıl saçları ve kelebek gözlükleriyle sabık Papatyalar mensubu olduğu izlenimini veren, yuvarlak hatlı, ellilerinde bir kadın arzı endam ediyordu. İnsana aynı anda hem Samantha Fox’u hem de Semra Özal’ı anımsatmaya muktedir olan bu serbest çağrışım abidesi hanımefendi, bir bana, bir Şinasi’ye, bir de masasının üzerinde açık duran dosyadaki fotoğrafıma baktı. Ben de baktım. Kendimi tanımıştım. Kayıt sırasında fotoğraf verdiğimi hatırlamadığım gibi, böyle bir fotoğrafım olduğunu da sanmıyordum. Arkamdaki fondan ve üzerimdeki kıyafetlerden anladım ki, derse geldiğim ilk gün danışmada dikilirken onlar çekmişlerdi fotoğrafı. Gizlice! Muhtemelen bankonun üzerine filan yerleştirdikleri minik bir kamera sistemi sayesinde. Nafile yorgunluk, beyhude cefa, boşuna eziyet, ahmakça eza! İsteseler vermeyecektim sanki. Alengirli işleri seviyorlardı belli ki. Tövbe estağfurullah!  </p>
			<p class="paragraf">“Siz Feribe Hanım olacaksınız” dedi kadın, durumu kontrol altına almaya çalışarak.  </p>
			<p class="paragraf">“Olacağım. Ama müsaade etmiyorsunuz. Yanlış mı anlıyorum, siz mi saldınız bu sapığı benim üstüme?”  </p>
			<p class="paragraf">Samatyalı Samantha, sırf sazı değil, bütün orkestrayı eline aldı. Böylece, MİM’in yüce gönüllülük göstererek, derslerle birlikte ücretsiz olarak sunduğu dâhiyane hizmetler arasında <span class="charoverride4">çivi çiviyi söker</span> programının da yer aldığını öğrendim. Bu, bilhassa aşk acısını unutmak için gelenlere sunulan şefkat dolu bir teselli, uzatılan insanca bir yardım eliydi. Özellikle fiziksel açıdan cömert özelliklere sahip birinin ilgisine mazhar olurlarsa, müşterilerin daha çabuk toparlanacakları, dış dünyaya ve yeni romantik ihtimallere daha hızlı açılacakları, velhasıl aşk acısını daha kolay atlatacakları fikrinden hareketle, MİM uzmanları tarafından hazırlanmıştı. Aslında bu uygulamadan haberdar olmamalıydım, ama madem öğrenmiştim, yapacak bir şey yoktu. Fakat saadetimi tesis etmek adına canla başla çalıştıkları için kendilerine minnet duymam beklenirken, bağırıp çağırmam anlaşılır gibi değildi. Şinasi işte acemiydi, hataları vardı ve kurum elbette kulağını çekecekti. Ama ben de sütten çıkmış ak kaşık sayılmazdım. Adamı düpedüz yaralamıştım. Hastane masraflarını şahsıma fatura etmedikleri için memnun olacağıma, hâlâ üste çıkmaya çalışarak kalplerini kırmıştım. Teessüf ediyor, kınıyor, esefle karşılıyorlardı.  </p>
			<p class="paragraf">Yakalandığım pişkinlik sağanağının altında ruhumu teslim edeceğimden korkmaya başlamışken, beni asansörün önünde bulamayınca soluk soluğa gelen lordum imdadıma yetişti. Halimi görünce, bıraktığı yerde kök salmadığım için serzenişte bile bulunmadan, randevuya geç kaldığımızı söyleyerek beni Çivi Çiviyi Söker Departmanı’ndan söküp çıkardı. Ayrılırken bir şeyden kesinlikle emindim, burası gerçek bir tımarhaneydi!  </p>
			<p class="paragraf">Değil diğer kapıların üzerindeki levhaları, burnumun ucunu görecek zaman bile bulamadan, ışık hızıyla yürüyen lordumun peşinden Son Karar Departmanı’na girdiğimde, doğru bir son karar verdiğimden yana zerrece şüphem kalmamıştı. Son Karar Departmanı, dışarıyı göstermeyen cam duvarlarla çevrili, bu özelliğiyle de filmlerde gördüğüm sorgu odalarını anımsatan bir yerdi. İçeride beni bekleyen kısa boylu gözlüklü adam ile uzun boylu gözlüksüz kadın, aynı anda selam verip oturmam için aynı anda ayrı koltukları gösterdiler. Kadının gösterdiğine oturdum. Hemen akabinde, yurttan sesler korosu gibi aynı anda hatırımı, sonra yine aynı anda kararımı sordular. Nihayetinde birbirlerine söz vermek ister gibi müstehzi bakışıp, aynı anda sustular. Zaten konuşma sırası da bendeydi. Uzatmadan söyledim.  </p>
			<p class="paragraf">“Çip istemiyorum.”  </p>
			<p class="paragraf">Kendimi artık buraya ilk geldiğim zamanki gibi perişan hissetmiyordum. Bu, MİM’in mi, yoksa başıma türlü çorap ören feleğin mi zaferi sayılmalıydı bilmiyorum, ama öyle deliler gibi aşk acısı filan da çekmiyordum. Düşünecek başka dertler peyda olmuştu başıma. Dahası, şimdilik hiçbirinden unutarak kurtulmak istemiyordum. Unutmak bir yana, görünüşe bakılırsa hatırlamam gerekenler bile vardı. Fakat onun için de acele etmiyordum.   </p>
			<p class="paragraf">Elinden geleni fazlasıyla yapacağı konusunda aklıma güveniyordum. Bir deli aklına ne kadar güvenmeliyse, işte o kadar güveniyordum. Yani bütün kalbimle. Akıl, sahibini kendini kaybetme pahasına koruyordu. Onun kadar özverilisi zor bulunurdu.   </p>
			<p class="paragraf">Velhasıl sadece Amerikalılarınkine değil, hiçbir teknolojiye ihtiyacım kalmamıştı çok şükür. Zaten bir insanı unutmanıza yarayan teknoloji, onun sizi sevmesini sağlayamadıktan sonra boştu. Tıbbın müthiş geliştiği doğru, lakin kalp doktorları fuzuli işler peşinde paralanıyor. Uygarlığımızdaki cümle hastalık yeterince sevilmemek, kendini ve başkalarını sevmeyi bilmemekten kaynaklanıyor. Yani kapakçıkları yağlamayı boş verip evvela bu kadim beceriksizliği tamir etmek icap ediyor. Bu hususta kalbime beynelmilel mucitlerden çok güveniyordum.   </p>
			<p class="paragraf">Bütün bunları uzun uzun anlatmadım departman sorumlularına. Sadece “Çip istemiyorum” dedim. Basit, düz ve herhangi bir şüpheye yer bırakmayacak açıklıkta iki kelime. Akabinde, kalp ve akıl hastası uygarlığımıza yakışacak bir zarafetle iki kelime daha ekledim: “Teşekkür ederim.”  </p>
			<p class="paragraf">Haklarını yemeyeyim, üç kuruş fazla kazanmak için durduk yere EKG çekmekten açık kalp ameliyatına girişmeye kadar geniş bir yelpazede sıralanmış ısrarlı önerilerle gelen doktorlar gibi sevimsizce üstelemediler. Beni kararımdan caydırmayı yahut çipin mucizelerini anlatmayı da denemediler. Sadece emin olup olmadığımı sordular. Kararımın kesinliğini beyan ettiğim sırada tuhaf bir şey oldu. Sözcüklerle değil, sadece hislerle tercüme edebileceğiniz bir şey. Bir his, bir ürperti, bir tür okuma ve görme hali. Ses’in yakınlarda olduğunu hissettim. Belki de sadece bir arzuydu, bilemiyorum. Beyin bazen kalbin arzularına hakikat muamelesi yapar, biliyorsunuz. Öyle ya da böyle, o an Ses’in cam duvarların hemen ardından beni seyrettiğini, çip marifetiyle hafızamı sildirmediğim için memnun olduğunu, hatta benimle gurur duyduğunu hissettim. Belki de hiç alakası yoktu. Dersini vermiş, işini bitirmiş, o da Mehpare gibi ceketini alıp çıkmıştı hayatımdan. İşi gücü yoktu da son kararımı duymak için buraya gelip camların ardına mı gizlenecekti? MİM bir tımarhane olabilirdi, ama bence Ses kesinlikle deli değildi. Onu seviyordum. Garip bir şekilde Mehpare’yi de seviyordum. Lordu da hatta. Hepsini bir tuhaf buluyor, ama kendimi onlara karşı muhabbet beslemekten de alıkoyamıyordum. Kalp sadece aklın onayladığı kişilere yanaşmıyor, bunu da biliyorsunuz.   </p>
			<p class="paragraf">Son Karar Departmanı’ndan ayrılmadan evvel, birbirine benzemeyen iki Siyam ikizi gibi hareket eden kadın ve adam, elime siyah kaplı bir dosya tutuşturdular. Üzerinde kara kutu yazıyordu. Çoktan düşmüştük demek! Zaten uzun zamandır hissediyordum.  </p>
			<p class="paragraf">“Hepimiz aynı uçaktayız. Ama kara kutu pek azımıza nasip olur” dedi kadın gülümseyerek.  </p>
			<p class="paragraf">“Nedir bu?” diye sordum.   </p>
			<p class="paragraf">Adam, gayet düz durduğu halde gözlük çerçevesini düzelterek, “Kayıtlarınız” dedi.  </p>
			<p class="paragraf">“Ne kaydı?”  </p>
			<p class="paragraf">“Buraya geldiğinizden beri yaptığınız her şeyin kaydı. Dersler, telefon görüşmeleri, aldığınız ek hizmetler, aklınıza ne gelirse.”  </p>
			<p class="paragraf">“Ne yapacağım bunları?”  </p>
			<p class="paragraf">“Tercihinizi çipten yana kullansaydınız size vermek yerine arşive kaldıracaktık. Ama olanları fiziksel olarak hafızanızdan silmediğimize göre sizde kalmalarının mahsuru yok. Canınız istediğinde açıp bakabilirsiniz. Acınız geri teperse derslere tekrar göz atabilir, telefonda aldığınız tesellileri yeniden dinleyebilir, kısaca bunu bir ders kitabı gibi değerlendirebilirsiniz. Umarız gerek kalmaz, ama her ihtimale karşı elinizin altında bulunsun.”  </p>
			<p class="paragraf">Aklıma Gönül geldi. Dersleri pilatese benzetmişti. O, evde tek başına çalışmayı sevmeyenlerdendi. Kendisine verilen kitabı okumak yerine yeniden MİM’e gelmeyi seçmişti. Anlıyordum aslında. Unutmaya en çok ihtiyaç duyduğumuz şey yalnızlığımızdır, elbet bunu da biliyorsunuz.  </p>
			<p class="paragraf">“Tabii bulunsun kayıtlar” dedim. “Kim bilir belki bir gün onların romanını yazarım.”   </p>
			<p class="paragraf">Hep beraber gülüştük. Gerçekler, biliyorsunuz, sinir bozduğundan mıdır nedir, insan bünyesinde hep bu etkiyi yapıyor.   </p>
			<p class="paragraf">Son Karar Departmanı’ndan çıktıktan sonra lordun nezaretinde asansöre binerken, Şinasi’nin sinsi sesi yüzünden ikinci katı gönlümce gezemediğimi düşünüp hayıflandım. Hoş, yakışıklı ama ebleh adamların ilgisine mazhar olduğum için zil takıp oynayacağımı uman bu manyaklar ocağında hayır getirecek ne bulacaktım? Şinasi’yle karşılaşmalarımızı, daha doğrusu onun bile isteye gelip bana musallat oluşlarını hatırlayınca, gülsem mi ağlasam mı bilemedim. Kaşık havası eşliğinde aşağı indim. Giriş katı cumartesi güneşiyle şıkır şıkır aydınlanmıştı. Tuhaf yerdi MİM; misafirlerini ışıklarla karşılıyor, sonra karanlıklara yatırıyor, en nihayetinde de yine ışıklarla uğurluyordu. Kesinlikle hayata benziyordu.   </p>
			<p class="paragraf">Danışmadaki Cavs esanslı melaike tebessümlü generale son selamımı verdiğim sırada, benim yaşlarımda bir kadın, yüzünde çekingen bir ifadeyle ana kapıdan giriyordu. İlk geldiğim günü hatırladım. İçerisi deli saçması gibi görünmüştü bana. Yanılmamışım.   </p>
			<p class="paragraf">Binadan çıkarken, kafamda MİM ile ilgili hiçbir alacak verecek meselesi kalmamıştı. Tabii Ses’ten başka. Yarım kalmış vedaların kalbe ağırlık yaptığını artık iyi bildiğimden, bu konuda huzursuzdum. Sanki son anda koşup yetişecek, gözünü gözüme dikip helallik isteyecekmiş gibi, bir Ses bulmak için etrafıma bakındım. Gelen giden olmadı. Dünya böyleydi, kalmasa iyiydi, ama bazı vedalar da yarım kalırdı.   </p>
			<p class="paragraf">Dünyadan, en azından şahsımınkinden bihaber lord, bütün inceliğiyle beni kapıya kadar geçirdi. Tokalaşmak için uzattığım elimi avucunun içinde çevirip usulca öptü. Ben de bu durumda sırtına bir şaplak indirip “Kendine iyi bak koçum” demek yakışık almaz düşüncesiyle, dizlerimi hafifçe kırarak minik bir reveransla yanıtladım onu. Boşta kalmış bir dükalığın başına geçirilmemiz an meselesiydi. Aristokrasiye geçit vermeden vedalaşıp ayrıldık. Daha doğrusu, onu kapıda bırakıp ben ayrıldım. Birkaç adım sonra, orada durmuş buğulu gözlerle gidişimi izlediğini görmek için arkamı döndüğümde, Mazi İmha Merkezi’nin beş katlı mütevazı binasından içeri giriyordu. En azından istikrarlı biriydi.   </p>
			<p class="paragraf">Otobüs durağına gidip, beni oralardan götürecek beyaz atlı İETT şoförünü beklemeye koyuldum. Durak kalabalık değildi. Benden başka genç bir çift bekliyor, beklerken öpüştükleri için sıkılmıyorlardı. Onların haricinde bir de genç delikanlı vardı. Yan gözle öpüşenleri izlediğinden o da sıkılmıyordu. Ben, hepsini izlediğim halde yine de sıkılıyordum. Daha doğrusu, kalbime ağırlık yapan o tatsız yarımlık duygusuyla boğuşuyordum. Derken, uzaktan çocuk sandığım, yaklaştıkça rahat ellisinde olduğunu anladığım bir adam, gelip tam yanıma oturdu. Öpüşen çift istifini bozmadıysa da delikanlı ve ben çaktırmadan, daha doğrusu çaktırmadığımızı sanarak adama bakmaya başladık. Adam cüceydi. “Bu kadar küçük bir bedende elli yaşında bir kafa taşımak nasıl bir şey acaba?” diye düşünürken buldum kendimi. Gerçi yüzü de elli yaşında herhangi birinin yüzüne benzemiyordu. Büyüyemeden yaşlanmış bir çocuğun yüzüydü daha çok. Ne çocuk ne yaşlı, kendinden araflı. Ona bakarken Ses’in derste anlattığı cüce geldi aklıma. Hani bacaksız olmaya değil, bacaksız olduğunu duymaya katlanamayan. Gerçi hepimiz öyleydik. Olduğumuz kişiden çok, onu başkalarının gözünden görmekten çekiniyorduk. Aynalar olmasa güzellik, başkaları olmasa iyilik mi kalır dünyada?   </p>
			<p class="paragraf">Cüce, duraktaki sıraya otururken zorlanmıştı biraz. Elleriyle destek alıp vücudunu yukarı çekmişti, yetişkinlerin kaldırımına duvar niyetine tırmanan çocuklar gibi. Şimdi de ayakları yere değmiyordu. Ben olsam sallardım, o sallamıyordu. “Ne zor bir hayat” diye geçirdim içimden. “İyi ki cüce değilim, şükürler olsun.”   </p>
			<p class="paragraf">Şükür böyle bir şey miydi? Değildi sanki. Emin olamadım.  </p>
			<p class="paragraf">“Buyrun, bir şey mi söyleyeceksiniz?” diyerek düşüncelerimi böldü cüce. Sadece boyu değil, sesi de çocuk gibiydi. Genzinden konuşuyordu sanki.   </p>
			<p class="paragraf">“Ben mi? Yoo.”  </p>
			<p class="paragraf">“Ne bileyim, öyle dikkatli bakınca.”  </p>
			<p class="paragraf">“Yine mi baktım?” dedim. Şaşırmıştım.  </p>
			<p class="paragraf">“Yine değil, ilk defa. Ama evet baktınız.”  </p>
			<p class="paragraf">“Yok, geçen gün de başkasına olmuştu da. Arada dalıyorum böyle. Farkında olmadan yani. Kusura bakmayın ne olur.”  </p>
			<p class="paragraf">“Aramızda lafı olmaz” dedi cüce, kırk yıllık ahbapmışız gibi. “Ama başkalarına bakarken, kendi halimize şükrettiğimizi belli etmemek gerekir. Şükür öyle bir şey değil.”  </p>
			<p class="paragraf">Aklımı okumuştu! Körlerin işitme duyularının aşırı gelişkin olması gibi bir şey miydi bu? Boyu güdük olanların gürbüz altıncı duyuları!   </p>
			<p class="paragraf">“Ama şükür güzel şey” diye devam etti cüce. “Hayat da güzel yer. Bazen zor, ama yine de güzel. Her şeyi unutsa bile, bunu muhakkak hatırlamalı insan.”  </p>
			<p class="paragraf">Aklım daha fazlasına çalışmadığından, kaçığın tekine çattığımı düşünmeye meyledecektim ki otobüsüm geldi. Yerimden kalkarken, kısa sohbetimizin hatırına veda etme ihtiyacı duydum.   </p>
			<p class="paragraf">“Hoşça kalın.”   </p>
			<p class="paragraf">Otobüsün kapısı pıslayarak açıldı. Şoförün beyaz atlı prensle alakası yoktu. Ama olsun. Buna da şükür. Merdivenleri tırmanırken cücenin genizden gelen sesini duydum.  </p>
			<p class="paragraf">“Çelik’in <span class="charoverride4">Ateşteyim</span> kasetinin A yüzündeki ilk şarkıyı bilir misin?”  </p>
			<p class="paragraf">Kulaklarım yanarak arkamı döndüğümde, oturduğu sıradan inmiş, kapıya yaklaşmış, yüzünde kırk yıllık ahbap tebessümüyle bana bakıyordu. Sonra sadece iki kişinin anlayabileceği bir lisanda konuşacağının haberini verircesine tek gözünü kırptı, minik sağ elini kaldırıp araba sileceği gibi ahenkle iki yana salladı ve yıllardır duymadığım bir şarkının nakaratını benim için mırıldandı.  </p>
			<p class="paragraf">“Güle güle, güle güle, güle güle, ooo o!”  </p>
			<p class="paragraf">Otobüsün kapısı pıslayarak kapandı.  </p>
		</div>
	</body>
</html>
