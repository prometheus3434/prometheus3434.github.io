<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>1-18</title>
    <meta name="Adept.resource" value="urn:uuid:ddb527e9-c416-4923-8c52-00525c255038"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body id="x1" xml:lang="tr-TR" class="calibre">
		<div class="basic-text-frame">
			<p class="split" xml:lang="en-GB">  </p>
			<p class="anabaslik" id="_idParaDest-18" xml:lang="en-GB">Ponponlu terlik rehabilite merkezi  </p>
			<p class="spot" xml:lang="en-US-POSIX">“Artık kimsenin gidenlerin arkasından   </p>
			<p class="spot" xml:lang="en-US-POSIX">bakacak zamanı yoktu.”  </p>
			<p class="paragraf1">  </p>
			<p class="paragraf">Kendime geldiğimde bembeyaz bir hastane odasında yatıyordum. Koluma serum bağlanmıştı ve damarlarımda karıncalar koşturuyordu. Kan görürüm korkusuyla kafamı öbür yana çevirdim. Başımda bekleyen altın kalpli hemşire, uyandığımı fark edince gülümseyerek manasız bir neşeyle şakıdı.  </p>
			<p class="paragraf">“Merhaba Feribe Hanım. Nasılsınız?”   </p>
			<p class="paragraf">“Ne oldu bana?”  </p>
			<p class="paragraf">“Ufak bir baygınlık geçirdiniz.”  </p>
			<p class="paragraf">“Baygınlık mı?”  </p>
			<p class="paragraf">“Ama bir şeyiniz yok. Stresten oldu herhalde. Yediğiniz bir şey de dokunmuş olabilir tabii. Bugün ne yediniz?”  </p>
			<p class="paragraf">“Hiç.”  </p>
			<p class="paragraf">“Sabah kahvaltı yapmadan mı geldiniz?”  </p>
			<p class="paragraf">“Nereye?”  </p>
			<p class="paragraf">“Merkezimize.”  </p>
			<p class="paragraf">Bu esnada kapı açıldı ve ilk ders günü bana mihmandarlık eden lord içeri girdi.  </p>
			<p class="paragraf">“Ooo Feribe Hanım kendine geldi mi? Geçmişler olsun efendim.”  </p>
			<p class="paragraf">Başım hemşireye dönük, gözlerim lordda, sorumun muhatabını kendim bile bilemeden sordum:   </p>
			<p class="paragraf">“Merkezde miyim?”  </p>
			<p class="paragraf">Grant çeneli, Peck dudaklı, Gable bakışlı, Salman alınlı, beyaz önlüklü lord cevap verdi:  </p>
			<p class="paragraf">“Evet, acil sağlık servisimizdesiniz.”  </p>
			<p class="paragraf">“Hastanedeyim sanmıştım.”  </p>
			<p class="paragraf">Mevzubahis sıhhatim olunca, meydanı Lordlar Kamarası’na bırakmak istemeyen hemşire, bir sağlık neferi olarak ağırlığını koyma ihtiyacı duymuş olacak ki söze girdi:   </p>
			<p class="paragraf">“Doktorumuz nakledilmenize lüzum görmedi. Merak etmeyin, burada sizinle ilgilenecek teçhizata sahibiz. Ama görünüşe göre bir şeyiniz yok zaten. Kahvaltı yapmadım mı demiştiniz?”  </p>
			<p class="paragraf">“Hı hı.”  </p>
			<p class="paragraf">“Akşam ne yediniz?”  </p>
			<p class="paragraf">Düşündüm, bulamadım.  </p>
			<p class="paragraf">“Hatırlamıyor musunuz?”  </p>
			<p class="paragraf">“Akşam yemek yememiştim galiba. İştahım yok bu aralar.”  </p>
			<p class="paragraf">“Peki, öğlen?”  </p>
			<p class="paragraf">“Şehriye çorbası.”  </p>
			<p class="paragraf">“O kadar mı?”  </p>
			<p class="paragraf">“Bir de elma.”  </p>
			<p class="paragraf">Hemşire yüzünü sarkıttı. O haliyle sağlık görevlisinden ziyade, koca günü cips kolayla geçiştirmiş evladını ponponlu terlik marifetiyle cezalandırmaya hazırlanan bir anneye benziyordu.   </p>
			<p class="paragraf">“E bravo yani! Neden baygın düştüğünüz şimdi anlaşıldı! Açlıktan olmuş.”  </p>
			<p class="paragraf">Azarımı ve serumumu yedikten sonra, anaç hemşirenin bir koşu kapıp getirdiği vişne suyu ve pötibör bisküviyle ödüllendirildim. Yahşi lord sağ olsun, kılavuzluğu yetmezmiş gibi bir de hastabakıcılığıma soyunup elleriyle besledi beni. Derken şaşı bir doktor son muayeneyi yapıp, karnımı doyurmak dışında bir ihtiyacım olmadığını söyleyerek, daha fazla müşahede altında tutulmama gerek kalmadığını müjdeledi.   </p>
			<p class="paragraf">Toparlanmak için yerimden doğrulurken, kılavuz kargam, ihtimamlı hastabakıcım, sevgili lordum da, çıkışa kadar eşlikçim olacağını ilan edip gülümsedi. Kısa süre sonra, beyefendinin hacimli koluna çengelliiğne misali takılmış halde acil sağlık servisi dedikleri yerden çıktığımda, kendimi her hafta adımladığım o uzun koridorda buluverdim. Geçenlerde deneyip de açamadığım kapının tam önünde. Demek, sonunda kilitli kapıların ardına geçmeyi becermiştim. Ne var ki bunu yaparken nerede olduğumu anlayacak kadar kendimde değildim.  </p>
			<p class="paragraf">“İlk geldiğimde turlamayı teklif ettiğiniz yerler buralar mıydı?” diye sordum, Adonis’e şirk koşulmaya aday lorduma.  </p>
			<p class="paragraf">“Ya, ‘Hizmet alacağınız zaman nasılsa görürsünüz’ demiştim, öyle de oldu. Allah sağlık versin de diğerlerini görmenize lüzum kalmasın.”   </p>
			<p class="paragraf">“Hayırdır, diğerleri gasilhane filan mı?”  </p>
			<p class="paragraf">“Gasil? Ha? Ne? Haa, ilahi! Diğerleri dediğim, kişisel destek ünitesi, şarj odası, deşarj odası, özel departmanlar filan işte.”   </p>
			<p class="paragraf">“Nasıl yani? Telefonlar için hususi odanız mı var?”  </p>
			<p class="paragraf">“Yok canım. Danışanlar için. Dersler herkesi farklı etkiliyor. Kiminde negatif enerji birikiyor. Onu mesela deşarj odasına yolluyor uzmanı. Koşu bandına alıyoruz yahut üzerinde unutmak istediği kişinin ya da işte her neyse onun resmi olan dart tahtasının karşısına mesela. Kimi de duygusal olarak güçsüz düşüyor, öylelerine de şarj odasında özel programlar hazırlanıyor. Durumuna uygun, güçlendirici şarkılar, filmler...”  </p>
			<p class="paragraf">“Durumuna uygun şarkı ne ki?”  </p>
			<p class="paragraf">“O değişir. Kimine “Eye of the Tiger”, kimine “I Will Survive”, kimine “Angara’nın Bağları.” Artık kime ne lazımsa. İhtiyacınız olsaydı uzmanınız sizi de yönlendirirdi. Ama iyi, lüzum görmemiş demek ki. Tabii yine de bu hizmetlerden faydalanmak isterseniz kendisinden talep edebilirsiniz.”  </p>
			<p class="paragraf">Şaka yapıp yapmadığını anlamak için yüzüne baktım. Gayet ciddiydi. Görünüşe bakılırsa aklını kaybetmişti, ama yine de düşünmeye çalışıyordu. Yadırgamadım. Ne de olsa ben de bir bakıma hayatımı kaybetmiştim, ama hâlâ yaşamaya uğraşıyordum. Üstelik telefon desteği almış biri olarak, şarj desteğine dudak bükmeye hakkım olmadığını da biliyordum. Hafiyelik yapamayacak kadar bitkindim, fakat aklımda kımıldayan soruyu sormaktan da geri durmadım.  </p>
			<p class="paragraf">“Acil destek hattı, hani telefonlu olan, o da burada mı?”  </p>
			<p class="paragraf">“Yok. Burada sadece bu kata özel hizmetler var. Acil destek hattı idari işlere girer.”  </p>
			<p class="paragraf">“Yani?”  </p>
			<p class="paragraf">Lordum cevap vermek için ağzını açtı, sonra yeni bir şey fark etmişçesine dikkatle yüzüme bakıp solgun göründüğümü söyledi. Eve varır varmaz karnımı güzelce doyurmam gerektiği tembihi etrafında hazırlanmış coşkulu bir vaaz eşliğinde, beni çıkışa dek kibarca sürükledi. Ana kapıya varınca da yoldan bir taksi çevirip ihtimamla bindirdi. Arkamdan mendil sallayıp su da dökecek mi diye meraklanmaya başladığım sırada, son anda aklına gelmiş gibi, “Bu arada” dedi, “dersiniz yarım kalmış. Uzmanınız tamamlamak için bu hafta içi bir gün gelebilir misiniz diye soruyor. Mesai çıkışı filan mesela? Önümüzdeki cumartesi her zamanki saatte de gelebilirsiniz tabii, ama o zaman tedaviniz bir hafta ileri atmış olur.”  </p>
			<p class="paragraf">“Yoo, iş çıkışı gelirim.”  </p>
			<p class="paragraf">“Pazartesi akşamı yedi buçuk nasıl?”  </p>
			<p class="paragraf">“Uygun.”  </p>
			<p class="paragraf">“Bekliyoruz öyleyse. Tekrar geçmiş olsun.”  </p>
			<p class="paragraf">Nihayet taksi hareket etti. İçimde, lordu ardımdan el sallarken göreceğime dair yersiz bir hisle dönüp arkama baktım. Elbette çoktan sırtını dönmüş, Mazi İmha Merkezi’nden içeri giriyordu. Öyle ya, artık kimsenin gidenlerin arkasından bakacak zamanı yoktu. Şaşırmadım.  </p>
		</div>
	</body>
</html>
