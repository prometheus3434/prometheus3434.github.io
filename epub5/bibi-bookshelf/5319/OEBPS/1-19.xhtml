<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>1-19</title>
    <meta name="Adept.resource" value="urn:uuid:ddb527e9-c416-4923-8c52-00525c255038"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body id="x1" xml:lang="tr-TR" class="calibre">
		<div class="basic-text-frame">
			<p class="split" xml:lang="en-GB">  </p>
			<p class="anabaslik" id="_idParaDest-19" xml:lang="en-GB">Etme bulma dünyası  </p>
			<p class="spot" xml:lang="en-US-POSIX">“Kimse göründüğü kadar masum değildi.”  </p>
			<p class="paragraf1">  </p>
			<p class="paragraf">Eve vardığımda sersem gibiydim. Kafayı vurup yatmaktan başka arzum yoktu, ama yine olmadık bir anda çat diye döşemeyi kucaklarsam korkusuyla evvela mutfağa gittim. Akşamdan kalma tavuğu ısıtıp zorla da olsa birkaç lokma tıkıştırdım ağzıma. Pişmiş tavuğa bakarken, sabahtan beri yaşadıklarımın onun bile başına gelmediğini düşündüm. Ne dersti ama!   </p>
			<p class="paragraf">En son elimi masanın altındaki tümseğe götürdüğümü hatırlıyordum. Bir de Ses’in çığlığını. Gerisi yoktu. Kim, ne zaman o acil servis bozması odaya götürmüştü beni, orada neler olmuştu, hiç bilmiyordum. Ses de var mıydı acaba kahraman kurtarıcılarım arasında? Yanıma ilk koşan o muydu mesela? Bir anlığına gözlerimi açıp onu görebilseydim keşke. Belki de görmüştüm de hatırlamıyordum. Gittikçe daha çok merak ediyordum neye benzediğini. Erkek mi, yoksa kadın mıydı acaba? Erkek olsa, tabii bir de sesini değiştirse, ondan hoşlanabilirdim. Gerçi kadınsa da hoşlanabilirdim belki, televizyondaki izdivaç programlarında dedikleri gibi, neticede bu işler elektriğe bakardı. Cinsi latif ya da cinsi habis, neyse ne, garip biriydi Ses. Aynı anda hem otoriter hem şefkatli, hem cüretkâr hem edepli olmayı başarıyor; gittikçe daha fazla merakımı kaşıyordu. Hakkında bildiğim tek şey, 90’lar Türk pop müziği üzerine malumat sahibi olduğuydu. Bilhassa İzel-Çelik-Ercan triosu üzerine uzmanlığı var gibi görünüyordu. Etrafındakileri bu mevzuda imtihana çekmeyi de seviyordu galiba. Grup dağıldıktan sonra can sıkmaya solo olarak devam eden Ercan ve İzel’den kazık birer soru gelmişti. Bakalım, burnundaki etle düet yaparak bir nesli zehirleyen Çelik, derslerimize ne zaman teşrif edecekti.   </p>
			<p class="paragraf">Yersiz düşüncelerime katık ettiğim yağlı tavuk parçalarını boğazıma itelerken, kafamdan geçenlerin saçmalığını fark edip kendimden korktum. Zor bir gün geçirmiştim. En iyisi yatıp uyumaktı. Midemin de, aklımın da ihtiyaç duyduğu tek şey buydu. Tam yatak odasına geçmek üzereyken telefonum çaldı. Ekranda pavyon tabelası gibi yanıp sönen isme baktım: Selim. Açtım.   </p>
			<p class="paragraf">“Feribecim, telefonu kapalı ulaşamadım da. Vedat yanındaysa verir misin sana zahmet?”  </p>
			<p class="paragraf">“Vedat Silivri’de ya.”   </p>
			<p class="paragraf">“Ne işi var orada?”  </p>
			<p class="paragraf">“Eğitime gitti işte.”  </p>
			<p class="paragraf">“Eğitim? Ne eğitimi?   </p>
			<p class="paragraf">“Hani bölüm yöneticileri için... kaç haftadır. Senin haberin yok mu Selo?”  </p>
			<p class="paragraf">Kısa bir sessizlik oldu. Birden ayılmış, daha doğrusu aslında bir türlü ayılamamış gibi devam etti Selim:  </p>
			<p class="paragraf">“Hııı, evet, haaa o eğitimi.”  </p>
			<p class="paragraf">“Sen gitmedin mi?”  </p>
			<p class="paragraf">“Ben? Yok. Gitmedim ben” türünden bir şeyler geveledi ve “Neyse tamam, ben sonra ararım onu” deyip apar topar telefonu kapattı.   </p>
			<p class="paragraf">Ortada bir tuhaflık olduğu aşikârdı. Kâinatın en kibar adamlarından biriydi Selim. Kayhan Yıldızoğlu’nun kâhya tiplemesi bile onun yanında, avuçladığı kuzu budunu köpekdişleriyle çekiştire çekiştire koparan Erol Taş kalırdı. Normal şartlarda hiçbir telefon konuşmasına hatır sormadan başlamaz; böyle tabakhane servisi gibi aceleyle, bir selam bile etmeden de kapatmazdı. Vedat’ın Silivri’de olduğuna şaşırmıştı sanki. “Ne işi var orada?” demişti. Sonra ben eğitimden bahsedince de kem küm etmiş, hatta bir süre söyleyecek laf arar gibi beklemişti. Hem hakikaten o niye Silivri’de değildi? O da yöneticiydi neticede. Diğerleri gibi eğitim alması gerekmez miydi?   </p>
			<p class="paragraf">Aklımda beliren soruları uzatmayıp, cevapları ilk elden almak için Selim’i geri aradım. Açmadı. Birkaç dakika sonra “toplantıdayım” diye mesaj attı. Cumartesi, üstelik eğitimde filan da değilken, mesajla verilen toplantı haberi! Palavrayım, diye avaz avaz bağırıyordu. Ben de uçan kuştan bile rapor alan Filiz’i aramayı denedim ama telefonu kapalıydı. Hafta sonları sinemaya gitmeye bayılırdı, herhalde yine öyle yapmıştı. Eskiden böyle planlara beni de dahil eder, en azından arayıp şansını denerdi. O bile benden umudu kesmiş olmalıydı.  </p>
			<p class="paragraf">Filiz’e ulaşıp teyit edemesem de Selim’in telefonunun ardında bir bit yeniği olduğuna neredeyse emindim. Ne var ki hiçbir sirke, yavşak yahut parazit türü, üzerime çöken bitkinlikten daha ağır değildi. Bu yüzden, nasılsa çıkar kokusu deyip doğruca yatağa yollandım. Ağırlaşan gözkapaklarıma kapanmaları için gerekli icazeti verdim ve insaflı bir rüyanın kollarına düşmeyi umarak bütün kaslarımı gevşettim. Vücudum hafifledi, hafifledi, uykuya teslim olacak kıvama geldi. Tam kendimden geçmek üzereydim ki, birdenbire aklımda beliren hain bir fikir, vücudumun rehavete bulanmış o yumuşacık ritmini bozuverdi. Gözlerim, korku filmlerinde öldü sanılıp da ölmeyen yaratıklarınki gibi aniden açıldı. Bir zombiliğim eksikti! Dişlerimin arasından keskin bir “Yoksa?” çıkardım ve zınk diye yerimden doğrulup yatağın içinde oturur pozisyon aldım.  </p>
			<p class="paragraf">İnsan, en sarih olanı hep es geçiyor. Ben de görülmek için elinden geleni yapmış pek güçlü bir ihtimali o ana kadar fark etmemiştim. Vedat! Nicedir uzayan mesailerde, iş toplantılarında menzil beygiri gibi koşup telef olan; şöyle ayaklarını uzatıp ferah fahur yatacağı hafta sonu bile kalmayan kocam, bitmek bilmeyen işleriyle ilgili bana yalan söylüyor olabilir miydi? Ay boyunca tüm cumartesilerini Silivri’de geçirecekti, fakat şirkette yapışık ikiz gibi gezip tuvalette dahi yan yana pisuarlarda konuşlandığı sevgili arkadaşı Selim’in bundan haberi olmayacaktı. Konuşmanın sonunda lafı çevirip toparlamaya çalışmıştı, ama kaç yıllık arkadaşımı tanımaz mıydım ben, besbelli haberi yoktu işte. Peki, Vedat bana “Silivri’ye eğitime gidiyorum” deyip nereye gitmiş olabilirdi? Koca bir ay boyunca her cumartesi nereye gidilirdi?  </p>
			<p class="paragraf">Derken gülme tuttu beni. Öyle minik bir tebessüm ya da kıkırdama filan değil; kahkahalarla, katıla katıla. Halimi gören olsa fıttırdığıma kanaat getirirdi. Gülüyordum, çünkü yine aynı şeyi yapmak, en bariz ihtimali ıskalayıp, kocamın yalanına eksantrik sebepler yakıştırmak üzereydim. Halbuki sorumun cevabı, gönül düşürmeyeceğim kadar basitti. Selim’in evvela ortaya serip sonra da panikle üstünü örtmeye çalıştığı yalan ne olabilirdi? Dünyanın her yerinde, bütün çiftler için geçerli, enternasyonal bir yalan? Hani benim de sabık sevgilimle buluştuğum zamanlarda söylemek zorunda kaldığım cinsten, cünüp olan.   </p>
			<p class="paragraf">Yoksa aldatıyor muydu Vedat beni? Kafamda şimşek gibi yanıp sönen bu fettan soru öyle tüm benliğimi kederlere filan gark etmedi. Aksine, kahkahalarım büsbütün şiddetlendi. Yok, sinir krizi değil, düpedüz hoşuma gitmişti. Ona karşı öyle suçlu hissediyordum ki kendimi, beni aldatması ihtimali bile içime su serpmişti. Tabii ya, keşke yapsa. Şuncacık kıskanmazdım. Görmezden, bilmezden gelir; üç maymuna göbek attırırdım. Yeter ki eşitlenelim. Etme bulma dünyasıydı neticede. Ettiğimi bulsam, belki bir nebze olsun rahatlamayı başarırdım.  </p>
			<p class="paragraf">Ama ne zaman ki böyle hissettiğimi fark ettim, işte o zaman kahkahalarım bıçak gibi kesildi. İçimde fokurdayan suçluluğa rağmen, kocamın beni bir başkasıyla aldatma ihtimalini böyle şen şakrak karşılamam normal miydi? Tek başına bu bile aramızda tutkuya, aşka dair bir şey kalmadığının ispatı değil miydi? Düşününce moralim bozuldu.  </p>
			<p class="paragraf">Gerçi emin de sayılmazdım. Kendimi suçlarken bir başkasıyla sevişmiş olmamdan çok, bunu Vedat’tan gizlemiş, ona yalanlar söylemiş olmama takılıyordum. Yoksa kalbin ya da tenin ihtiyaçları konusunda kafam karışıktı. Aldatmanın gerçekte ne manaya geldiğinden, nerede başlayıp nerede bittiğinden emin değildim. İnsan hakikaten tekeşli olabilir miydi, tenin arzularıyla kalbin kutsal bağları arasında uzlaşı sağlanabilir miydi, bilmiyordum. Dünya başka bir yer olsa, kalbimizi geniş tutma, daha çok kişiyi sevme ehliyeti taşıyabilirdik belki. Ya da tek biriyle yaşlanmaya karar vermişken bile, onunla artık yaşayamadığımız heyecanları başkalarıyla paylaşabilirdik. Hiç değilse mutlu olup olmayacağımızı görmek için deneyebilirdik. Ne var ki dünya o başka yer değildi. Bu yüzden ben de duygularımı öğrendiğim biçimde tasnif edecektim. Hem zaten muhtemelen aşkın aidiyeti hakkında makaleler yazacak donanıma sahip olduğum için değil, kocamı aldatmış bulunduğumdan böyle şeyler düşünebiliyordum. Yoksa önceden, yani bütün bunlar başıma gelmeden evvel, Vedat’ı başka bir kadınla hayal etmeye bile katlanamazdım. Selim’le yaptığım o telefon konuşması, Nedim’le tanışmamdan evvel vuku bulsaydı, muhtemelen yatağa gitmek yerine doğruca kocamı arayıp neler olduğunu sorardım. İçimde rahatlama değil, üzüntü olurdu. Adaletten değil, sadakatten dem vururdum. Ama işte insan bir kabahat işlediğinde, tabii azıcık hakkaniyetli biriyse, artık karşısındakinin de aynı kabahate hakkı olduğunu hissediyordu. Daha da garibi, karşısındaki de ilk fırsatta işliyordu galiba o kabahati. Hiç kimse göründüğü kadar masum değildi.  </p>
			<p class="paragraf">Vedat’a kızamadım. Nasıl kızacaktım ki? Onun hayatı benimkinden farklı mıydı sanki? Onun ihtiyacı yok muydu körpe heyecanlara, taze duygulara? Aylardır sevişmiyorduk bile. Yani ben, banktaki o memnu öpücükten sonra kalbimin şirazesi kayınca, bir daha Vedat’a yaklaşamamıştım. O da başlarda ne yapacağını bilememiş, sonra isteksizliğimi de depresyon çuvalıma atıp beni kendi halime bırakmıştı. Sevişmek bir yana, tutkuyla öpüşmeyeli, birbirimize sahiden dokunmayalı, uzun zaman olmuştu. Hadi ben başımın çaresine bakmıştım. Ya Vedat? Kim bilir ne katlanılmaz bir hayatı vardı. Asıl mutlu olmak için çabalamasa şaşmak lazımdı. Böyle düşününce yine gelip gelip aynı duvara tosluyordum. Neden bana söylememişti? Yalana lüzum var mıydı? Aldatmak başkasıyla sevişmekten çok, yalanlardan medet ummaktı bence. Sadakatsizlik, bedenden ziyade beyinle işlenen bir kabahatti. Ama yok, yine de ona kızamıyordum. Kendimden biliyordum çünkü. Öyle ya da böyle yalan söyleniyordu işte. Sevdiğin birinin karşısına geçip “Ben başkasına âşık oldum” demek kolay mıydı? Âşık mıydı acaba Vedat, yoksa sıradan bir macera mıydı yaşadığı? “Nedim’in karısı peki, hemcinsime fenalık yapma fikrine katlanamadığımdan yok saymaya çalıştığım kadın... O da bir şeylerden işkillenip sormuş muydu hiç aynı soruyu kendine? Bir gün yatağından fırlayıp, “Nedim âşık mı, yoksa sıradan bir maceraya mı girişti?” demiş miydi? Sahi, Nedim bana âşık mıydı, yoksa bir macera gibi mi... Öyle kolay gitmişti ki. Fazla kolaydı sanki...  </p>
			<p class="paragraf">Kafamdaki çatlak tilkiler cirit atmayı bırakıp zehirli ok müsabakasına başlayınca, sinek kovalar gibi bir hareketle aklımdakileri kışkışladım. İyice kaymıştı endazem. Vedat’ın bir kadınla olduğuna büsbütün inanmıştım. Oysa elimde Selim’le yaptığım tuhaf telefon konuşmasından başka delil yoktu. Belki de herkesi kendim gibi sanmaya başlamıştım.   </p>
			<p class="paragraf">Yeniden yatağa uzandım. Fakat kaskatı kesilmiştim artık. Bir süre yatağın içinde dönüp durdum. Uyuyamadım. Neden sonra, çok zorda kalmadıkça başvurmadığım bir yönteme gönül indirip banyodaki ecza dolabına gittim. Aşk acısı içinde kıvranıp sabahlara kadar yatak nöbeti tutarken bile uzak durduğum rafa uzanıp bir tane uyku hapı çaktım. Ayaklarımı sürüye sürüye yatağa döndüm ve huzursuz bir uykunun kollarına yuvarlandım.   </p>
			<p class="paragraf1">  </p>
			<p class="paragraf">Rüyamda Nedim’i, daha doğrusu dudaklarını gördüm. Dekupeli bir rüyaydı. Zaten daha evvel hepi topu bir defa rüyama teşrif eden sabık sevgilim, bu defa da tümden zahmete girmeyip sadece dudaklarını yollamıştı. Dudaklar kıpırdıyorlardı. Tatlı bir söz duymak umuduyla kulak kabarttım. Dediler ki, “Çok abartıyorsun ama. Sıradan bir kaçamaktı işte, küçük bir macera. Ne ilk ne de son, her zaman gelebilir başımıza. Biraz eğlenir; bir doz romantizm, iki çimdik heyecan alır; tensel heveslerimizi gideririz. Sonra tadında bırakır, birbirimize yük olmadan yolumuza gideriz. Böyledir yani. Ne beklemiştin ki!”  </p>
			<p class="paragraf">“Ama bana âşık olduğunuzu söylemiştiniz” diyorum dudaklara. Söylemişlerdi çünkü. İnanmıştım da. Bu kutsal sebep uğruna razı gelmiştim tekmil günaha, cümle cezaya.   </p>
			<p class="paragraf">“Söylemese miydik yani?” diye çıkışıyorlar. “Bu işlerin tadı böyle çıkar. Üç doz iltifat, iki ölçek nezaket, bir dirhem letafet, heyecanı kamçılar.”  </p>
			<p class="paragraf">Kalbime, hayal kırıklığında bilenmiş bir sancı saplanıyor. Dudakların sahibini bulup, “Hayatlarımız, şımarık turistlerin küçük kaçamaklar için uğrayabileceği sayfiye yerleri değil, beyefendi. İnsan kalamayacağı yerlere gelmemeli, tutamayacağı sözler vermemeli. Sahip olmadığı şeyleri, aşkı mesela, onun için her şeyden vazgeçmeye hazır birine vaat etmemeli. Umursamadığı bir kalbin kapısını, sırf meraktan çalmamalı insan. Kalbimin kapılarını açarken size, ‘Ne olur beni incitmeyin’ demedim. İnciteceğinizi çünkü, düşünmemiştim” demek istiyorum. Yapamıyorum. İçimden bir ses diyor ki bana, “İncitmiş biri olarak, incinmeyi de hak ettin elbet. Her kalp, diğerinin intikamını alır; herkes, başkalarının kırdıkları tarafından kırılır. Adaletin bu ilahi tecellisine ayılamadın mı hâlâ? Uyansana!”  </p>
		</div>
	</body>
</html>
