<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>1-28</title>
    <meta name="Adept.resource" value="urn:uuid:ddb527e9-c416-4923-8c52-00525c255038"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body id="x1" xml:lang="tr-TR" class="calibre">
		<div class="basic-text-frame">
			<p class="split" xml:lang="en-GB">  </p>
			<p class="anabaslik" id="_idParaDest-28" xml:lang="en-GB">Dördüncü ders: Geleceğe bak!  </p>
			<p class="spot" xml:lang="en-US-POSIX">“Sahip olduklarının kıymetini bil. Ama yeri   </p>
			<p class="spot" xml:lang="en-US-POSIX">geldiğinde vazgeçmekten de korkma.”  </p>
			<p class="paragraf1">  </p>
			<p class="paragraf">Karanlıkta oturmuş, istikbalin zifir gölgelerini düşünüp için için hayıflanırken, “Son dersimizin konusu geleceğe bakmak” diye çınlayıverdi Ses. Zihin okumadaki ustalığı su götürmezdi.   </p>
			<p class="paragraf">“Gelecek de bir gün gelecek mi, yoksa gelecekte bir gün gelecek mi?” diye sordum.  </p>
			<p class="paragraf">Zeki biriydi. Tonlamamdan meramımı çıkarabilmişti.  </p>
			<p class="paragraf">“Gelecekte bir gün, hepsi geçmiş olacak” dedi.   </p>
			<p class="paragraf">Her şeyin eninde sonunda geçeceğini bilmek, bir yandan şefkatli bir sığınak, bir yandan da karanlık bir mezardı. Boşluğa anlam katan ve bütün anlamların içini boşaltan bir bilgiydi. Bugünü var yarını yok kılan, ömrü kısa bir misafirlikle eş tutan, insana kardaki ayak izinden fazlası olamayacağını hatırlatan kadim ve kederli bir bilgi. Üstüne kafa yormaya kalksam, o karanlık odadan, hatta binadan çıkar, kendimi yollara vurur, üç kuruşluk aklımı da kaybederdim. Ama Ses, o kadar derine dalmama müsaade etmedi. Tek bir soruyla beni sığ sularıma geri çekti.   </p>
			<p class="paragraf">“Nasıl geçti bakalım rüya seansı?”  </p>
			<p class="paragraf">“Rüyayı siz mi tezgâhladınız?”  </p>
			<p class="paragraf">“Tezgâh demek aklıma gelmezdi. Ama ben tasarladım, evet. Fena bir rüya tasarımcısı sayılmam.”  </p>
			<p class="paragraf">Rüya tasarımcısı! Kesinlikle şahane meslekti. Bankadan ayrılmak zorunda kalırsam, ki görünüşe bakılırsa öyle olacaktı, hızla bu alana kayabilirdim. Komik rüyalar, ıslak düşler, yeri geldiğinde ter attıran kâbuslar, hepsini layığıyla kurgulardım. Malzemem sağlamdı. Çöplüğe dönmüş bilinçaltım ve temizlik esnasında infilak etmiş bilincimle bir dünya markası olup, gece hayatında çığır bile açardım.   </p>
			<p class="paragraf">“Fena değildi, ama biraz fazla arabeskti” diye yanıtladım Ses’i. “Kelime dağarcığı da zayıftı. Bir ‘affettim’ daha duysaydım kusabilirdim.”  </p>
			<p class="paragraf">Bunu söyler söylemez, narin bir hanımefendiye yakışanın, kusmuğundan istifra diye bahsetmek olduğunu düşündüm. Letafet ve zarafet bunu gerektirirdi. Cinsi latiften beklenen cinslik, kurtlarla dans, nezaketle vals hep bunu gerektirirdi.  </p>
			<p class="paragraf">“Kustun zaten” diyerek düşüncelerimin ifrazatını böldü Ses. “İçindeki zehri kustun.”  </p>
			<p class="paragraf">Haklı olabilirdi. Fakat midemin bulantısı hâlâ geçmemişti. Hayatın kendisi panzehri bulunmamış bir tür zehirken, bulantı asla tamamen bitmezdi. Bunu kabullendim ve fazla da sorgulamadım. Sadece, “Yalnız seanstan sonra biraz ağrım oldu” dedim, doktorunu bezdirmeye yeminli, nanemolla hastalar gibi.   </p>
			<p class="paragraf">“Nerede?”  </p>
			<p class="paragraf">“Müşahede odasında.”  </p>
			<p class="paragraf">“Hayır, yani nerende?”  </p>
			<p class="paragraf">“Şuralarda bir yerde, karaciğerin üstüne geliyor galiba.”  </p>
			<p class="paragraf">“Haaa, şu mesele. Hiç ciğer acısından bahsedildiğini duydun mu?”   </p>
			<p class="paragraf">Elbette duymuştum.   </p>
			<p class="paragraf">“Mesela evlatlarını kaybedenler ‘Ciğerim yanıyor’ der. Hiç düşündün mü neden ‘ciğerim’ derler?”  </p>
			<p class="paragraf">Düşünmemiştim. Her zıkkımı da ben düşünecek değildim. Keder ve merak, halklar arasında eşit bölüştürülmeliydi. Bana bu kadar çok yüklenilmemeliydi.   </p>
			<p class="paragraf">“Bedenin bir hafızası var, biliyorsun. Belli duyguları belli bölgelere kaydediyor. Karaciğer ve karın bölgesi de duygusal yükün ağır olduğu anları kaydetmekle görevli. Mesela kayıpları, yoğun hasreti... Birini kaybettiğinde, özlemi ciğerinle hissedersin. Ciğerinde hakikaten bir ağrı, hatta yangı olur yani. ‘Ciğerim yanıyor’ lafı o histen geliyor.”  </p>
			<p class="paragraf">Şaşırmıştım. Zaten ilk dersten beri öyle acayip şeyler anlatıyordu ki inanıp inanmamayı bir tarafa bırakıp öncelikle şaşırıyordum. Eh, bu macera da bitiyordu artık. Yakında ondan ciğerin ruhuyla ya da doğumunu hatırlayan Chucky kılıklı çocuklarla ilgili ipe sapa gelmez hikâyeler duyamayacaktım.   </p>
			<p class="paragraf">“Son ders ha?” dedim, melankolizm mağduru mentollü bir sesle. Sonra duygusallaştığını saklamak isteyen yeniyetmeler gibi keskin bir dönüş yapıp, dosdoğru sızlanma safhasına geçtim.  </p>
			<p class="paragraf">“Bugüne kadar onca şey konuştuk, ama unutmak için geldiklerimi unutmuş değilim, biliyorsunuz değil mi?”  </p>
			<p class="paragraf">“Peki, sence aşk acın buraya ilk geldiğin günkü kadar güçlü mü? Hayatında o derece büyük bir yer tutuyor mu hâlâ?”  </p>
			<p class="paragraf">“Doğrusunu isterseniz, hayır. Ama bunu sağlayan biraz da talihsizlikler oldu. Yani başıma gelen talihsizliklerin yarattığı bir talih belki de bu. İnsanın her işte bir hayır olduğuna inanası geliyor.”  </p>
			<p class="paragraf">“Sanmam” dedi Ses bütün rasyonelliğiyle. “Kimseye bir hayrı dokunmamış çok işler gördüm. Ama neyse, derse dönelim. Şimdi geleceğe bakmanın zamanı.”  </p>
			<p class="paragraf">Geleceğe bakmak! İnsanoğlunun dizginlenemez merakı. Dertsiz başların derdi, dertli gönüllerin sebebi. Rembrandt Efendi’nin omzundan geleceğe bakmaya çalıştığım o günden beri başıma gelmeyen kalmamıştı. Ama geleceğe tövbe etmek de mümkün görünmüyordu bir şekilde. Direnmedim.   </p>
			<p class="paragraf">“Bakalım bakalım. Ne göreceksek...”  </p>
			<p class="paragraf">Ses’e kalırsa, insan ne isterse onu görürdü. Sadece gelecekte değil, geçmişte de. Hakikat tekti, değişmezdi. Şans, kader, kısmet, bizim elimizde değildi. Ama yine de her şeye rağmen, karar verdiği duyguyu yaşamaya muktedirdi insan. Büyük yıkımlardan güçlenerek çıkanlar da, ufacık talihsizliklerde yok olup gidenler de buna örnekti. İnsan evvela ne istediğine karar vermeliydi. Hayat nasılsa geçiyordu. Onu kahrederek mi tüketecekti, yoksa zevk ederek mi? Çünkü mutsuz olmaya karar vereni, başına değil talih, ebabil kuşu bile konsa, yolundan çeviremezdi. Hayata kahretmeyi tarikat edinmiş olan, her türlü güzellikte bir çirkinlik, her türlü sevinçte bir mahzunluk bulmayı, sadece ve sadece onu solumayı becerirdi.   </p>
			<p class="paragraf">Ama yok, tersine karar verdiyse, bu defa da başına ne gelirse gelsin, altından kalkmayı bilirdi. Bu yüzden, geleceğe baktığımda ne umuyorsam onu görecektim. Ne göreceğimi, yani geleceğimi, bir bakıma kendim seçecektim.  </p>
			<p class="paragraf">“Buraya ilk geldiğinde gelecekte ne görmeyi istiyordun Feribe?”  </p>
			<p class="paragraf">“Artık aşk acısı çekmediğim günleri.”  </p>
			<p class="paragraf">“Gördün mü peki?”  </p>
			<p class="paragraf">“Bilmem. Görmediysem de yaklaştım galiba. Çünkü şimdi başka dertlerin acısıyla meşgulüm. Belki de dileğim yanlıştı. Artık hiç acı çekmemeyi dilemeliydim belki. Hiçbir acıyı yani.”  </p>
			<p class="paragraf">“Öyle bir hayat yok ki. Yaşıyorsak, acı hep olacak. Ama altında ezilmemeyi öğrenebilir insan. Acısında kaybolmadığı günler dileyebilir gelecekten. Yani kimisi mesela, mutlu olmak için özel bir sebep de aramaz. Mutsuz olmadığını fark etmek yeter mutlu hissetmesine. Anlatabiliyor muyum?”  </p>
			<p class="paragraf">“Anlatabiliyorsunuz da... Ben o talihli cinsten değilim işte.”  </p>
			<p class="paragraf">“Öğrenebilirsin Feribe. Hayatla başka türlü ilişki kurmayı deneyebilirsin.”  </p>
			<p class="paragraf">Açıkçası, yapabileceğimden pek emin değildim. Genetiğim bozuktu bir kere. Kendini asmış bir annenin depresif DNA’sına sahiptim. Beyin hücrelerim, daha doğrusu geçen hafta bankadaki meseleleri hatırlamaya çalışırken soykırım uyguladıklarımdan geriye kalanlar, muhtemelen sinameki tiplerdi. “Gelin hayatla barışın” filan desem, sözüme itibar etmeyecekleri gibi nanik yapıp kaçarlardı. Hissediyordum zaten, beynimde hücre diye yılan beslemiştim bunca sene. Bir tekinin bile saadetimi umursadığı yoktu. Varsa yoksa yiyip içip yattıkları yerden bunalıma girsin gebeşler, yaralı parmağa işemeye dahi erinirlerdi. Kafamın içindeki suikastçı hainlerden habersiz, “Başka ne isterdin gelecekten, Feribe?” dedi Ses. “Bunu düşünmeni istiyorum. Çünkü geçmişin tortusundan kurtulmanın yolu, geleceğe odaklanmaktan geçiyor.”  </p>
			<p class="paragraf">“Carpe diem’e ne oldu peki? Onca liseli taze boşuna mı defterinin kapağına yazdı, sırasının üstüne kazıdı onu? Hani anı yaşıyorduk? Hoş, öğrencilerine bunu öğütleyen John Keating bile gerçek hayatta intihar etti. Peki, hani dünyanın her zerreciğini sevmeler, hani Leo Buscaglia? Sahi, o da herkeslere açtığı kalbinin iflası yüzünden nalları dikmişti değil mi? İşte bu bütün dengeleri bozmuş olmalı. Tevekkeli değil, o zamanın genç kızları, şimdinin orta yaşlı kadınları cümleten depresyondayız. İmamın efil efil yellendiği yerde biz yine iyi dayanmışız!”  </p>
			<p class="paragraf">Ses, hırçınlığımı görmezden gelmeyi seçti. Belki o da ayrılacağımız için buruktu. Benden farklı olarak, hislerini aksini göstererek yansıtan ergenler gibi davranmıyor; şefkat ve merhamet ikramından kaçınmayarak, son anlarımızı iyi geçirmeye çalışıyordu.   </p>
			<p class="paragraf">“Elbette en güzeli, içinde bulunduğun ana odaklanman” dedi.  </p>
			<p class="paragraf">Ne var ki merkez bu derece kapsamlı bir eğitim vermiyordu. Onlar beni mutsuzluktan kurtarmaya çalışıyordu. Anı yaşamak ise mutluluğun şifresi sayılırdı. Başka ve çok daha uzun bir yolculuktu o. Sadece çocukların ve yetişkinlik kaygılarından arınabilenlerin kabiliyeti. Ender rastlanan bir hünerdi. Günün birinde o kata yükselebilmemi canı gönülden temenni ediyordu Ses. Ama şimdilik gayemiz, kronik mutsuzluk ve daimi acıyla başa çıkmanın pratik yollarını geliştirmekti.   </p>
			<p class="paragraf">“Yapmamız gereken” diye devam etti, “geleceğe bakmak ve umut duymak. Kayıplara rağmen kuvvetle, hatta belki eskisinden daha da güçlenmiş olarak devam etmeyi denemek. Sana vereceğim son ödev bu. Kendine bir gelecek hayali kuracaksın. Sonra o hayale yürüyeceksin, Feribe. Başına gelen talihsizliklerin mükâfatı da bu olsun. Acıyı unutmak için hayata tutunmak. Güzel bir hayal kurup peşinden koşmak.”  </p>
			<p class="paragraf">Ödev lafını duyunca panikledim. İçimde sinsice yatan ergene rağmen hüzünlü telaşımı gizleyemedim.  </p>
			<p class="paragraf">“Nasıl ya? Bitiyor mu ders?”  </p>
			<p class="paragraf">“Yok, bu hafta ödevi erken verdim. Daha konuşacaklarımız var. Son dersi biraz uzun tutacağız.”  </p>
			<p class="paragraf">Derin bir nefes aldım. İnsan kalbi acayip, ne çabuk ısınıyor. Çabuk ısınıyor, çabuk kırılıyor... Ama soğuması için epey zaman gerekiyor, tamiriyse mümkün mü bilemiyorum...   </p>
			<p class="paragraf">Demek alışıvermiştim Ses’e. Belki annemin sesi diye, onu bir daha duyamayacağımı düşünmek gönlümü çapaklandırmıştı. Kendime de şaşıyordum ama. “Asla” dediğim her şeyi yapmış, çoğuna da enikonu alışmıştım. Demek, insan büyük konuşmamalıydı hayatta. Aptallıklar ve hatalar da bizim için yaratılmıştı. Vakti geldiğinde payımıza düşeni alacak, kabahatte ve cehalette de sıramızı savacaktık.   </p>
			<p class="paragraf">“Peki” dedim, “konuşalım. Ne konuşacağız?”  </p>
			<p class="paragraf">“Şükretmekten bahsedeceğiz biraz.”  </p>
			<p class="paragraf">Ve Ses anlatmaya başladı. Her işte hayır aramayı reddeden biri olarak, her nasılsa şükür mefhumuna bayılıyordu. Ona kalırsa, hayatıma kahretmeden evvel etrafıma göz gezdirmem ve sahip olduklarım için şükretmem yerinde olurdu. Bu beni hayatından memnun bir insan yapacaktı.  </p>
			<p class="paragraf">“Yani” dedim, “başkalarından esirgeyip bana sunduğu nimetler ve benden esirgeyip başkalarına verdiği dertler için Allah’a müteşekkir olmalıyım, öyle mi? Bundan daha bencilce bir şey duymadım!”  </p>
			<p class="paragraf">“Şükretmek bencillik değildir” dedi Ses. “Aksine, şükrederken diğerlerinin yarasını görür ve sadece kendinle meşgul olduğun zamanlar için utanırsın. Dünyanın senin ve yaranın etrafında dönmediğini anlarsın. Bencillik arıyorsan ben sana söyleyeyim bak. Asıl bencilce olan depresyondur. Bencilcedir, çünkü sahibini ve yaşadıklarını evrenin merkezine koyar. Açlar, hastalar, savaşlar, depremler, tufanlar bile önemini kaybediverir. Sevgilinin gidişini düşünürken, korkunç facialardan sağ çıkmış ve yaşamak zorunda kalmış insanları mesela, görmezden gelirsin. Onlar inatla ayakta kalmaya uğraşırken, sen yıkılmaktan medet umacak kadar körleşirsin. Ama şükretmeyi öğrenirsen, sadece hayata karşı nankörlükten değil, bencillikten de kurtulursun. Sahip olduklarına minnet duymak, seni yıkıcı hırstan, şımarık tatminsizlikten, dinmeyen açgözlülükten korur. Anlatabiliyor muyum?”  </p>
			<p class="paragraf">Anlatabilmişti. İkna olmuştum. Bilmediğim bir şey de söylemiyordu aslında. Mehpare’yi aradığım ilk gece, içimi dökmek için yazdığım mektupta bu ayıbımı zaten itiraf etmiştim. Dünya yıkılırken kendi derdinden başka şey görememek bencillikti, evet. Ama hayat böyleydi, gezegenin yarıçapı kalbinkiyle eşitti. İnsan, gözü, içine bakmaktan kamaşınca dışını göremiyordu. Yüzlerce kişi sele kapılıp giderken mesela, ıslak terliğe değen çoraplarına canı sıkılıyordu. Fenaydı insan, çok fena...   </p>
			<p class="paragraf">Daha iyi biri olmayı elbet ben de isterdim. Şükretmek beni daha iyi biri yapacaksa, peki tamam, onu da denerdim. Fakat duygularımı kolay açık edebildiğim bir günümde değildim. Bu nedenle, “Şükür din olsaydı, peygamberi kesin Pollyanna’ydı” dedim.   </p>
			<p class="paragraf">Tercümesi, o dinden olmak için neler vermezdim.   </p>
			<p class="paragraf">Neyi hangi ruh haliyle yapıp söylediğimi zaman içinde teşhis etmiş olan Ses, sözlerimi duymazdan gelerek, mevzuyu hiç ummadığım bir yere bağlayıverdi.   </p>
			<p class="paragraf">“Biliyorsun, bu binada girişin ve buranın haricinde üç kat daha var. Oralarda ne olduğunu merak etmişsindir, değil mi?”   </p>
			<p class="paragraf">Elbette etmiştim. O da bunu biliyordu. Bir keresinde sormuştum da. “Vakti gelince öğrenirsin” demiş, başka bir cevap lütfetmemişti. İlk derse gelip de sadece kendi katıma çıkmaya mezun olduğumu öğrendiğimde, diğer katlar bana Mavi Sakal’ın odası gibi görünmüştü. Önceleri epey merak etmiştim oraları. Sonra teftişe iznim olmamasına alışmış, bu mevzuya kafa yormayı bırakmıştım. İnsan her duruma, en çabuk da tuhaf olanlara alışıyor.   </p>
			<p class="paragraf">Ses, nihayet bu konuya açıklık getirmeye karar vermiş olacak ki, katların muhteviyatını sıralamaya başladı.  </p>
			<p class="paragraf">“Girişi ve bu katı zaten biliyorsun. Girişte karşılama, kayıt filan var, burada da orta yoğunluklu travmalar, malum. İkinci katta idari işler görülüyor. Üçüncü katta düşük yoğunluklu travmalarla ilgileniyoruz. En üst kata gelince...”  </p>
			<p class="paragraf">“Eee?”  </p>
			<p class="paragraf">“Orası da yüksek yoğunluklu travmalara ait.”  </p>
			<p class="paragraf">“Cehennemden hallice yani, ha?”  </p>
			<p class="paragraf">“Aslında” dedi Ses, “bir acıyı diğerinden ayırmak mümkün değil. Daha ilk ders konuşmuştuk; bazen sevgilinin gidişi ile ölümü, geride kalana aynı acıyı verir. Bu durumda sevgilisi ölenin acısını derinden paylaşıp, gidene de ‘Seninki de üzüntü mü’ diyemeyiz. Ama yine de çözümü açısından bakıldığında, tüm travmalar eş değildir. Bazıları daha komplikedir.”  </p>
			<p class="paragraf">“Yani?”  </p>
			<p class="paragraf">“Yanisi şu ki, bu noktada başka yaralardan haberdar olmanın, kendi yarana bakışını değiştireceğini düşünüyorum. İşte bu yüzden, tedavinin bir parçası olarak, bugün üst kata konuk olacaksın.”  </p>
			<p class="paragraf">Nihayet ağzındaki baklayı çıkarmıştı. Bütün o şükretme telkinleri, dışına bak tembihleri, demek bir tür staja dönüşecekti. Başkalarının acısını görmemi istiyordu Ses. Başkalarına bakıp kendimi ve dertlerimi önemsemekten vazgeçmemi!   </p>
			<p class="paragraf">“Hiçbir yere gitmem ben! Boşuna özel ders seçmedim. Kimseyle tanışmak filan istemiyorum.”  </p>
			<p class="paragraf">“Sakin ol, bir yere gittiğin yok. Bugün üst katta üç yeni ders başladı. Katılımcıların unutmak istediklerini anlatma zamanları geldikçe, sırasıyla sınıflarına bağlanacağız ve sen de anlattıklarını dinleyeceksin. Buradan, oturduğun yerden, kulaklığından yani. Canlı dinleyeceksin, ama seslerin sınıflardan çıkışıyla sana ulaşmaları arasında kısa bir süre farkı olacak. Anlatırken kimliklerini ifşa edebilecek bilgiler verme ihtimallerine karşı. Verirlerse o bölümleri silmemiz için gerekli bu zaman farkı. Malum, merkezde kimlik gizliliği ve mahremiyete dair katı kurallarımız var.”  </p>
			<p class="paragraf">“Bu haftaki ödevimi erken vermeniz de zamanlamaya uymak için miydi? Diğer derslerin gidişatına göre mi hareket ediyoruz şu an?”  </p>
			<p class="paragraf">“Evet” dedi Ses. “Bu artık bizim değil, herkesin dersi. Hiçbir şeyin sadece seninle ilgili olmadığı bir ders. Zamanın bile. Hazırsan birazdan bağlantıyı kuracağım. Gelen sinyale bakılırsa, konuya girmek üzereler.”  </p>
			<p class="paragraf">Tam olarak neyle karşılaşacağımı bilemeden, biraz merak, biraz da endişeyle, “Hazırım” dedim. Mikrofon kapandı, kulaklığımda kısa bir cızırtı yankılandı ve oynanmak suretiyle değiştirilip değiştirilmediğinden emin olamadığım, bozuk Türkçeli yaşlı bir kadın sesi duyuldu.   </p>
			<p class="paragraf">“Oğlum!” diyordu kadın, hıçkıra hıçkıra ağlıyordu.  </p>
			<p class="paragraf">“Gece ben onu duayla uğurladım. Hiç istemedim ki gitsin. Hiçbir vakit istemedim. Ama bizim evin erkekleri hep gider, hepsi gider kaçağa. İstemesem ne olacak, evi çevirecek para lazım. Çayı kafasına bir dikişi vardı, görecektin, sanki son içişi olduğunu bilirmiş gibi. Ekmeğin içine kara zeytin koyup verdim yanına. Dedim, ‘Döndüğünde sarma saracağım sana.’ Çünkü istiyordu kaç gündür ‘Biliyor musun, daye’ diyordu, ‘bir sarma pişirsen de yesek.’ Sarmayı çok severdi, çayı da. Kara yazılı civanım! Nasıl uzundu boyu görsen, kapılardan geçemezdi. Getirdiklerinde baktım, küçücük kalmış, kısalmış. Derler ki ölüler uzar, yalan. Evladım ya ölmemiş ya kısalmış. Yanında başka delikanlılar da var, çoğu çocuk yaşta, kimi akraba. Canderma eşkıya sanmış, ateş açmış. Yüzü paramparça, tanıyamazsın. Ama analar tanır, ben de tanıdım. Gene de bir umut işte, sordum dayılarına. Dedim, ‘Bu benim Alişim midir?’ Dediler, ‘He, senindir.’ Aldım, bağrıma bastım. Fistanım kanına bulandı.”  </p>
			<p class="paragraf">“Hattı değiştiriyorum” dedi Ses. Cevap vermek için ağzımı açtım ama gırtlağımda koca bir taş vardı. Sesim çıkmadı.   </p>
			<p class="paragraf">Bu kez genç bir delikanlı sesi doldurdu kulaklarımı. Değiştirmedilerse tabii sesini, konuşan genç bir delikanlıydı.  </p>
			<p class="paragraf">“Yo, hayır, annem hiç anlamadı. Hiç anlamadığı için hiç affetmedim onu da. Uykusu çok derindi, of! Yıllarca uyudu sanki. O adam da her gece geçti iki oda arasındaki koridoru. Terlik seslerini hatırlıyorum en çok, parkelere uzun uzun sürünürlerdi. Her gece açtı odamın kapısını. Çok ağırdı; yetmiş kilo, seksen kilo değil, tonlarca ağır. Hareket ettikçe, yatak acılı çığlık gibi gıcırdardı. Ben ağlardım, o da sesim çıkmasın diye pençe elleriyle ağzımı kapardı. ‘Senin dilini keserim, hele bir söyle, anneni de öldürürüm’ derdi. ‘Kapa çeneni.’ Kapardım. Çenemi kapardım, gözlerimi kapardım. Tiksinç nefesi içeri dolmasın diye ağzımı kapardım. Ama gözyaşlarımın sesini kesemezdim bir türlü, çok ağlardım. Sabahları kahvaltıda, ‘Yine şişmiş kocaman olmuş gözlerin, biiiiiiip, seni uykucu’ derdi annem. İçinde onunla birlikte evi yakasım gelirdi. Sofrada ekmeğime yağ sürüp uzatırdı, ‘Ye hadi’ derdi adam. Ellerine bakınca kusasım gelirdi. Elle...”  </p>
			<p class="paragraf">Delikanlının sesi aniden kesildi. Önce mikrofonun açılma sesi geldi, sonra annemin sesi. “Vakit geldi, diğer sınıfa geçiyorum” dedi. Buz gibi olmuştum. Ellerimin önümde, havada durduğunu fark ettim. Koyacak yer bulamadım.   </p>
			<p class="paragraf">“Yeter!” dedim. “Tamam, daha fazla istemiyorum!”  </p>
			<p class="paragraf">“Dinlemek zor biliyorum, ama sana faydası ola...”  </p>
			<p class="paragraf">“Böyle fayda istemiyorum!”  </p>
			<p class="paragraf">Önce kısa bir sessizlik oldu aramızda. Sonra, “Peki” dedi Ses. “Seni anlamadığımı sanma. Kendi seansını başarıyla tamamlayıp, sonra sırf bu son derste işittiklerini unutmak için yeniden derse yazılanlar bile gördüm. Kolay değil, biliyorum.”   </p>
			<p class="paragraf">Gönül’ü hatırladım birden. Acaba o da mı ikinci defa bu yüzden gelmişti?  </p>
			<p class="paragraf">“İlk dinlediğin kadın, on yedi yaşındaki oğlunu kaybetmiş. Kaçağa çıktığı bir gece onu da, yanındakileri de öldürmüş askerler. Bu olaydan sonra dünyayla bağını kesmiş kadın. Yemez, içmez, uyumaz olmuş. Böyle geride kalanların aileleriyle ilgilenen kurumlar var. Onlardan biri vesile olunca, tutup buraya getirmişler. Derslere bugün başladı. Dünyaya dönmesini sağlayabiliriz, ama acısını unutturmaya gücümüz yetmez. Kimsenin gücü yetmez. Çünkü onun örneğinde adalet sağlanamaz. Adalet sağlanamadı mı da yas tamamlanmaz, acı sağalmaz. Dersler, sende verdiği sonucu onda veremez. Öbür delikanlıya gelince, çocukluğunda yıllarca babasının istismarına uğramış. Bedeniyle ve ruhuyla ilişkisi zedelenince dokunmakla ilgili problemler baş göstermiş delikanlıda. Kimseye dokunamaz olmuş. Sadece sevişmekten bahsetmiyorum, sarılmak, tokalaşmak filan da yok. Biz ona burada dokunmakla ilgili korkularını aşmasında yardımcı olabiliriz, bunu doktorlar da yapabilir. Fakat kalbindeki yaranın tümüyle kapanmasını ne doktorlar, ne biz sağlayabiliriz. Çünkü yara çok derin.”  </p>
			<p class="paragraf">“Anladım” dedim. Sadece o kadarını diyebildim. Bazı acıların çünkü, cümlesi olmaz. Sözcükler, kimi manaların yükünü kaldıramaz.   </p>
			<p class="paragraf">“Bütün bunları seninki de dert mi demek için dinletmedim” diye devam etti Ses. “Çünkü evet, seninki de dert. Canın nereden yanıyorsa, kıyametin orada kopuyor. Ama üstesinden gelemeyeceğin, hafıza çöplüğüne gönderemeyeceğin bir derdin yok. Dışarıda çok daha korkunç bir dünya var. Zaten biliyorsun.”  </p>
			<p class="paragraf">“Biliyorum” dedim. “Ben dışarıdaki dünyanın var ya, taaa...”  </p>
			<p class="paragraf">“Küfür sana yakışmıyor.”  </p>
			<p class="paragraf">“Ama dünyaya yakışıyor. Gezegen değil çünkü burası, çukur!”  </p>
			<p class="paragraf">Yine bir sessizlik oldu. Finale yaklaştığımızı hissediyordum.   </p>
			<p class="paragraf">“Bir şey soracağım” dedim. “Üçüncü kattakilerin ne mene dertleri var?”  </p>
			<p class="paragraf">“En sevdiği küpesini çaldırmış bir kadın var mesela. Özel yapımmış. Yapan usta da iki sene önce vefat etmiş. Aynısından bulması mümkün değilmiş. Gece gündüz rüyasına giriyormuş küpe. Çok üzgün.”  </p>
			<p class="paragraf">“Anladım.”  </p>
			<p class="paragraf">Anlamıştım. Ben bu dünyanın var ya, taaa magma tabakasına...  </p>
			<p class="paragraf">“Anlatacaklarım bu kadar, Feribe. Şimdi son bir seçenek sunacağım sana. Aklındakilerle hesabını nasıl keseceğine kendin karar vereceksin. Bana soracak olursan, ki merkezimizin genel politikası da budur, en güzeli derslerde öğrendiklerinle kendine yeni bir yol çizmen ve unutmak istediklerinden iradenle kurtulman. Bu, seni sadece yaşadığın olaya değil, hayatının bundan sonrasında yaşayacaklarına karşı da güçlendirecek. Biz bunu öneriyoruz. Ama bir yol daha var. Bir çip opsiyonu.”  </p>
			<p class="paragraf">“Ne çipi?”  </p>
			<p class="paragraf">“Unutma çipi. DARPA’nın geliştirdiği bir çip bu.”  </p>
			<p class="paragraf">“DARPA da nesi?”  </p>
			<p class="paragraf">“Amerika Birleşik Devletleri Savunma Bakanlığı İleri Araştırma Projeleri Ajansı. Bu çip, yaşanmış bir anıyı hafızadan silebiliyor. Hatta onun yerine hiç yaşanmamış bir olayı bile yerleştirebiliyor.”  </p>
			<p class="paragraf">Birden tepem attı.   </p>
			<p class="paragraf">“Bu şimdi mi söylenir? Madem kolayca halletmek mümkündü, ne diye aldım bunca dersi? Onlar yüzünden hayatım allak bullak oldu.”  </p>
			<p class="paragraf">“Söyledim sana, Feribe. Sen bu derslerde sadece acını sağaltmayı değil, hayatının sonrasında ne yapacağını da öğrendin. Ama bir çiple ya da işte o meşhur filmdeki gibi silerek filan her şeyi anında unutmanın bir dolu riski var.”  </p>
			<p class="paragraf">“Ne riski olacak Allah aşkına!”  </p>
			<p class="paragraf">“Diyelim tecavüze uğradın, sonra bu olayı beyninden silerek unuttun. Tecavüzcün tanıdığın ya da yeniden karşına çıkabilecek biriyse, sonrasında kendini ondan nasıl koruyacaksın? Belki de aynı olayı bir daha bir daha yaşayacaksın. Hatırlamak kimi zaman acı verse de, kontrol altında tutulabildiği sürece seni korur aslında. Tümden unutmak öyle çok da matah bir şey değil. Fakat dediğim gibi, son kararı sen vereceksin. Eğer çipi istiyorum dersen, hafızandan istediğin bölümleri çıkaracağız. Buna aşk acın ve dilersen sonrasında buraya gelip gitmelerin, az evvel işittiğin hikâyeler de dahil.”  </p>
			<p class="paragraf">“Ben...”  </p>
			<p class="paragraf">“Lütfen hemen karar verme. Önümüzdeki hafta bir yandan ödevini yaparken bir yandan da bunu düşün. Haftaya cumartesi sabah on buçuğa Son Karar Departmanı’na bir randevu yazıyorum sana. Kararını orada bildirirsin. Yalnız çipi istemesen bile randevuya mutlaka git. Yapacağın seçime bağlı olarak sana bir paket teslim edilecek çünkü. Eğer istersen çip için işlemlere başlanır. İstemezsen de derslerimiz bitti zaten. Bundan sonrası senin işin. Ben buraya kadar iyi yol aldığını ve kendi başına altından kalkabileceğini düşünüyorum. Ama dediğim gibi, sonuçta senin hafızan, senin kararın. Seni tanımak güzeldi Feribe.”  </p>
			<p class="paragraf">“Gidiyor musunuz?”  </p>
			<p class="paragraf">“Eh, artık vedalaşma vakti.”  </p>
			<p class="paragraf">“Bu ne biçim veda? Sizi göremedim bile. Göremeyecek miyim?”  </p>
			<p class="paragraf">“Bunu konuşmuştuk.”  </p>
			<p class="paragraf">“Şimdi çıkıp koridordaki bütün kapılara asılsam?”  </p>
			<p class="paragraf">“Beni bulman için aynı katta olmamız gerekir.”  </p>
			<p class="paragraf">“Tabii ya, siz idari işler katındasınız, değil mi?”  </p>
			<p class="paragraf">“Seni tanımak güzeldi” diye yineledi Ses. “Kendine layık gördüklerinden daha iyisini hak ediyorsun, Feribe. Sahip olduklarının kıymetini bil. Ama yeri geldiğinde vazgeçmekten de korkma. Kendin için en doğrusunu bulacağına eminim.”  </p>
			<p class="paragraf">Gidiyordu. Birazdan mikrofonun kapanma sesini işitecektim ve Ses, uçsuz bucaksız bir karanlığa karışacaktı. Sonsuza kadar... Onu durdurup sohbeti biraz daha uzatmak için mi, yoksa hakikaten aklımı kurcaladığından mı emin değilim ama, karanlığa doğru, “Son bir şey!” diye bağırdım. “Babamın bana Feri diye seslendiğini nereden biliyorsunuz? Söylediğimi sanmıyorum. Hatırlamıyorum yani.”  </p>
			<p class="paragraf">“Söylemedin zaten.”  </p>
			<p class="paragraf">“O zaman?”  </p>
			<p class="paragraf">“Doğum gününden.”  </p>
			<p class="paragraf">“Hangi doğum günü?”  </p>
			<p class="paragraf">“Seslerinizi kaydettiğiniz doğum günü. Sen mumları üflerken, ‘Hadi şimdi dilek tut bakalım Feri’ diyordu baban kasette.”  </p>
			<p class="paragraf">Hatırladım. Sadece kasetteki kaydı değil, o anın kendisini de. Sanki dün yaşamışım gibi. Üzerimde robadan camgöbeği bir elbise. Annem Sophia Loren, babam yakışıklı ve bıyıklı. Yüzüme bakıyor ve upuzun kirpiklerle süslü gözünü kırpıp bir dilek tutmamı söylüyor. Ben de rengârenk bir kuyruklu uçurtma diliyorum. Biraz sonra uçurtma, küçük kızının hayallerini pekâlâ bilen babamın gizli gizli hazırladıktan sonra sakladığı divanın altından çıkarılıyor. Minik hayaller kurduğum ve hatta onlara kavuştuğum ihtişamlı zamanlar.   </p>
			<p class="paragraf">“Anladım” dedim. Belki sesim biraz titremişti. Ama dert etmedim.  </p>
			<p class="paragraf">“Şimdi geleceğe dair güzel bir dilek tut, Feri” dedi Ses. “Ve gerçekleşmesi için ne lazımsa yap, olur mu?”  </p>
			<p class="paragraf">Sonra derin bir nefes aldı, bir şey daha söyleyecekmiş gibi. Ama söylemedi. Onun yerine mikrofonun kapanırken çıkardığı o metalik ses geldi. Bu, annemin sesini ve babamın sözcüklerini son duyuşum oldu. Hayatımda son kez...   </p>
			<p class="paragraf">Koridoru suda yüzer gibi adımlayıp binadan ayrılırken, aklımda onlarca soru vardı. Bu hakikaten bir veda mıydı, yoksa o Amerikan menşeli çip için geri dönmeli miydim? Sonra en üst kattakiler... Allah’a ve onun cehennemine en yakın olanlar... O kadın, o çocuk, nasıl yaşamışlardı ve bundan sonra nasıl yaşayacaklardı? Çıkış kapısının önünde beklesem, kim olduklarını anlayabilir miydim? Yo, elbette yapmayacaktım bunu. Öyle şeyler görmüşlerdi ki, değil kimlik tespiti gibi ucuz numaralara kalkışmak, kapının önünden ve hatta yeryüzünden yok olmak, toz olmak, defolup gitmek düşerdi bana. Peki ya kalbim; nasıl ve ne ara olmuştu bilmiyordum ama, sanki biraz düzelmişti, değil mi? Düzelirdi tabii. İşyerinde olanlardan sonra kalbimi düşünecek, sabık aşkım için üzülecek halim mi kalmıştı ki? Ne olacaktım ben? Geleceğim peki? Bu saatten sonra, her şey büsbütün sarpa sarmışken, Ses’in dediği gibi gelecekten umut duyulabilir miydi?  </p>
			<p class="paragraf">Kafamda bitmek bilmeyen sorularla, içi çekilmiş ruh gibi eve vardığımda, nihayet eğitimlerden paçasını kurtarmış olan Vedat, haftalar sonra ilk kez bir cumartesiyi evde geçirmenin keyfiyle salondaki köşe koltuğa yayılmış, film izliyordu. Evden çıkarken ağdacıyla randevum olduğunu söylemiştim. Kibar adamdı, eğilip bacaklarıma bakmaya yeltenmedi. Ama ben onun ne izlediğine baktım. Woody Allen’ın çok sevdiğim bir filmi, <span class="charoverride4">Hannah ve Kız Kardeşleri</span>.   </p>
			<p class="paragraf">İçimde derin bir ağlama isteğiyle kocamın yanına kıvrıldım. Yan yanaydık. Birbirimize değecek kadar yakın, o an kalplerimizden geçenlere asla dokunamayacak kadar uzak. Aramızda ne çok suskunluk birikmişti, ne çok yalan... Ona anlatacağım, anlatmam gereken ne çok şey vardı. Ama işte söylenemeyenler, insanın içinde bir yerde katılaşıyor. Konuşmak o zaman büsbütün zorlaşıyor. İnsan nereden başlayacağını, nasıl yapacağını bilemiyor.   </p>
			<p class="paragraf">Tam Michael Caine’in aldattığı melekler meleği karısının yanında uzanmış, pişmanlıklar içinde kıvranarak yatakta dönüp durduğu sahnede, garip bir şey oldu. İçimde tuttuklarım kazan kaldırdı galiba. Bir kapak kalktı, belki kalp kapakçığı. Sol göğsümün altında bir yerlerde gök gürledi, şimşek çaktı, yağmur başladı. Ve ben, daha fazla ıslanmamak için hakikatin saçaklarına sığındım galiba. Öğürür gibi açıldı ağzım. Nasıl yaptığımı hâlâ bilemiyorum ama Vedat’ın kulağına eğilip, varla yok arası bir sesle fısıldadım.  </p>
			<p class="paragraf">“Vedat?”  </p>
			<p class="paragraf">“Hıı?”  </p>
			<p class="paragraf">“Bir gün ben de seni aldatsam, ne yapardın?”  </p>
			<p class="paragraf">Cevap, hüzzam bir fısıltıyla, zarif bir sağ kroşe gibi patladı suratımda.   </p>
			<p class="paragraf">“Üzülürdüm. Öyle de oldu zaten.”  </p>
		</div>
	</body>
</html>
