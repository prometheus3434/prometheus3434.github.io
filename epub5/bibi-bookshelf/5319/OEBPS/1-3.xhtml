<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>1-3</title>
    <meta name="Adept.resource" value="urn:uuid:ddb527e9-c416-4923-8c52-00525c255038"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body id="x1" xml:lang="tr-TR" class="calibre">
		<div class="basic-text-frame">
			<p class="split" xml:lang="en-GB">  </p>
			<p class="anabaslik" id="_idParaDest-3" xml:lang="en-GB">Sefil semptomlar  </p>
			<p class="spot" xml:lang="en-US-POSIX">“Direnç şurubu, unutma hapı,   </p>
			<p class="spot" xml:lang="en-US-POSIX">dirayet şerbeti gibi bir şey olsa da çabucak   </p>
			<p class="spot" xml:lang="en-US-POSIX">eski sükûnetime kavuşsam diyordum, ama   </p>
			<p class="spot" xml:lang="en-US-POSIX">mümkün değildi.”  </p>
			<p class="paragraf1">  </p>
			<p class="paragraf">Aklımı kaçırmak üzereydim. Aşk, nasıl birkaç ay öncesine kadar çoktan unuttuğum bir şeyse, aşk acısı da öyleydi. Sevgilinin yokluğuyla durmaya yüz tutan kalbin, yaralanmış herhangi bir organ gibi acıyabileceğini unutmuşum. Yıllar sonra yeniden, dehşetle hatırladım.  </p>
			<p class="paragraf">Aşk acısı çektiğinizi en kolay, saatlerin güneşte eriyen peynirler gibi uzayışından anlarsınız. Bir de tabii o geçmek bilmeyen vakit boyunca ne düşündüğünüzden. Neden öyle yapmıştı, neden öyle söylemişti? Acaba o da şu an sizi düşünüyor muydu, azıcık da olsa özlemiş miydi? Şu lafı şurada değil de orada söyleseydiniz bir şey değişir miydi? Onu unutmanın yolu var mıydı? Peki neydi?  </p>
			<p class="paragraf">Âşıksanız, matematik profesörlerinin bile başa çıkamayacağı kadar çok olasılık hesabının altından başarıyla kalkarsınız. Her ihtimali masaya yatırır, lime lime edip kareköküne ayırırsınız. Aşk acısının başlıca semptomlarından biri, kendinize işkence ederken sadece gerçeklerden değil, aslında hiç yaşanmamış ihtimallerden de azami biçimde faydalanmanızdır. Dünyadaki başka her şey anlamını yitirir ve siz tümüyle kaknem kederinize odaklanırsınız. Yalnız bu öyle başka kederlere benzemez. İşinin ehli kiralık katiller gibidir. Kalbinizi birbirine eşit olmayan binlerce minik parçaya böler. Tuzla buz olmuş sırça bir vazoya benzeyiverir zavallı kalbiniz. İçindeki çiçekler çoktan etrafa saçılmıştır ve o, birbirine batıp duran parçaların temasıyla kanadıkça kanamaktadır. Hadi buna da kalp ağrısı diyelim.   </p>
			<p class="paragraf">Kalp ağrısı, sabah, öğlen, akşam ve dahi gece peşinizi bırakmaz. Ama en fecisi sabah vardiyasıdır. Bitmek bilmeyen gecelerin sonunda, uykuya dalabildiğiniz o nadir anlarda, rüyalardan yakanızı kurtarıp da kısacık bir süre için her şeyi unutmayı becerebilmişseniz, sabah şaşkın bir tavuk gibi uyanırsınız. Yanlış giden bir şeyler olduğunu bilir, fakat uykudan uyanıklığa devrildiğiniz ilk birkaç saniye, ne olduğunu kestiremezsiniz. Sonra? Dan! Gerçek, olanca ağırlığıyla tam kalbinizin üzerine oturuverir. İçinizde, elinizle tam yerini gösterebileceğiniz bir yerde, göğüs kafesinin ardında, yumruk büyüklüğünde bir kesikte, başka hiçbir şeye, ama hiçbir şeye benzemeyen feci bir sızı duyarsınız. Bu, sizin hakikatinize ayıldığınız andır. Gözlerinizi yummak, yeniden uykuya sığınmak, her şeyi unutmak, bomboş bir beyinle o yatakta uyuyarak yaşlanmak istersiniz. Heyhat! Artık hatırladınız ve Yaradan’ın oraya kan pompalasın diye yerleştirdiği hain kalp, esas vazifesini unutup yine acı pompalamaya başladı. Gün başladı, hayat başladı, çaresizlik ve ne zaman biteceğini bilmediğiniz o korkunç sancı yeniden başladı. Evet, bir zamanlar âşık olacak kadar şanslıydınız; işte bu da ikramiyeniz, güle güle harcayınız.   </p>
			<p class="paragraf">  </p>
			<p class="yildiz" xml:lang="en-GB"><span><img alt="1.png" class="_idgenpageitem3" src="image/1_fmt.jpeg"/></span>  </p>
			<p class="paragraf">  </p>
			<p class="paragraf">Hatırlamanın şaşkınlığı kalbin acısına karışmıştı. Geceleri uyuyamıyor, gündüzlere katlanamıyordum. Bakar kör, duyar sağır, düşünür aptaldım; acı çekmekten başka işe yaramıyordum. Yıllarca iyi niyetlerinden şüphe duymadan dinlediğim şarkıların hepsi birlik olmuş bana onu hatırlatmaya çalışıyordu; radyoyu kapatıyordum. Üzerime bir kazak geçirecek olsam, daha evvel onun yanında da giydiğimi anımsıyor; cenabet kazağı dolabın en karanlık dehlizlerine saklıyordum. Neye elimi atsam, onunla ilgili bir hatıra hortluyordu; cüzamlıya dokunmuşum gibi elimdekinden uzaklaşmaya bakıyordum. Canım hiçbir şey yemek istemiyordu; yemek masasında çatal bıçak yerine sigara ve kül tablası kullanıyordum. Vaktiyle sesinden dinlediğim için, kendi adım dahi bana onu hatırlatıyordu; biri ismimi seslendiğinde üzülüyordum. Perişan haldeydim ve çok utanıyordum. Utanıyordum, çünkü bu kadar zayıf olmayı yakışıksız buluyor, en azından kendime yakıştıramıyordum. Aşk için ağlamak budalalıktı ve budalalardan müteşekkil bir halay ekibi kurulsa, mendili kapıp halay başı olmayı hak ettiğimi düşünüyordum. Olur olmaz yerde gözlerim sulanıyordu, kimselere görünmemek için nereye kaçacağımı şaşırıyordum. Aşk acım, kâğıt mendil ve sigara baronlarını büsbütün zengin etmişti. Bense akıldan, gönülden ve kilodan yana epey fakirleşmiştim. Sürekli onu düşünmek hastalığından mustariptim. Aklım bütün diğer işlevlerini yitirmişti. Kıvrımları arasında zerrece fosfor kalmayan beynimin, sadece onu düşünebilen kısmı iş görüyordu. Direnç şurubu, unutma hapı, dirayet şerbeti gibi bir şey olsa da çabucak eski sükûnetime kavuşsam diyordum, ama mümkün değildi. Acınacak haldeydim. Bana acıyanlar arasında başı yine ben çekiyordum. Hayatın her alanında umutsuzca kaybederken, bir tek halay başı kariyerimde emin adımlarla ilerliyordum.  </p>
			<p class="paragraf">Mekânı cennet olsun, merhum Graham Bell’in aziz ruhuna sabah akşam lanet okuyor; indirime giren mağazalardan gelen münasebetsiz mesajlarla ha bire yerimden sıçramama neden olan alçak telefonu düşman belliyordum. Elim sinsice ona uzanmayagörsün, derhal ateşe yaklaşmış gibi panikle geri çekiyordum. Zira bir anlık gaflete kapılıp yersiz bir telefon görüşmesi yaparak, bitmiş, bitmesi gereken bir şeyi uzatıp daha beter hale getirmekten olduğu kadar, aksi bir cevap alıp büsbütün çuvallamaktan da korkuyordum. Aşkın yanında gurura yer olmadığını söyleyenler halt etmiş. İnsan en çok âşıksa gururuna sahip çıkmak, onun nezdinde hiç değilse saygıdeğer biri olarak kalmak istiyor. Galiba sayılmamaktan, sevilmemekten ürktüğümden daha fazla çekiniyor; kaybettiklerim yetmezmiş gibi bir de ona karşı dik tutmaya çalıştığım kuyruk da yere düşerse diye endişeleniyordum. Nurlar içinde yatsın, Rahmetli Jane Austen halimi görse, <span class="charoverride4">Aşk ve Gurur</span>’u benim için imzalardı; bunu kesinlikle hak ediyordum.   </p>
			<p class="paragraf">Normal şartlarda bu tür durumlarda hemen arkadaşlarınızın kapısını çalarsınız. Arkadaşlar böyle zamanlarda kahrınızı çekmek içindir. Aynı hikâyeyi defalarca dinlemek, aynı sorulara aynı cevapları vermek, hiçbir şey yapamasalar bile sırtınızı sıvazlayıp, değmez filan demek, sizden ve hikâyenizden ölesiye sıkılsalar da birlikte geçirdiğiniz yılların yüzü suyu hürmetine anlayışlı davranmaya çalışmak için. Lakin ben bu temel hizmetten bile faydalanamıyordum. Yasak bir aşk yaşamanın en büyük eziyeti, acı yetmezmiş gibi bir de sır taşımak zorunda kalmanızdır. Evli bir kadınsanız, bazı haltları afiyetle yerken nasıl arkadaşlarınıza anlatmadıysanız, yedikten sonra da dizlerinde ağlamak için kapılarını kolay kolay çalamazsınız. Hele bir de benim gibi zayıflığı kendinize yakıştıramıyorsanız, tek başına acı çekme diyarına, ıstırap tapınağına hoş geldiniz. Tebrikler, burada çıldırasıya yalnızsınız!  </p>
			<p class="paragraf">İçimde kopan uğursuz fırtınayla baş başaydım. Unutmaya çalışıyordum, ama derdimi kimseyle paylaşamadığım, üzerimdeki hatıra yükünün bir parçasını olsun başkasının omzuna bırakamadığım için muvaffak olamıyordum. Gerçi geçmiş tecrübelerimden biliyorum; zaten aşk acısının şöyle berbat bir özelliği var: Paylaşılamıyor. Sahibine son derece sadık, atsan da satsan da tatlı dil de döksen, zinhar lütfedip başkasına gitmiyor. Yine de birine anlatmak, azıcık nasihat almak, hiç olmadı, üzerinde ağlayacak bir omuz bulmak iyi gelebilirdi. Kısmet değilmiş.   </p>
			<p class="paragraf">Derken günün birinde, sadece aşk acımın değil hayatımın da seyrini değiştirecek beklenmedik bir şey oldu. İşyerindeki kızlar kendi aralarında sohbet ediyordu. İçlerinden biri, aynı benim gibi aşk acısı çekiyordu. Benden farklı olarak, sabık aşkı gayet meşruydu ve talihli meslektaşım derdini herkese anlatmaya mezundu. O da sağ olsun, mesaide, yemek saatinde, tuvalet kuyruğunda, gözüne kimi kestirirse kelepçeyi takıyor, başına gelenleri köpürte köpürte anlatmaya bayılıyordu. Hiç durmadan ve yorulmadan herkese aynı soruyu soruyordu: “Nasıl unutacaaaam?”   </p>
			<p class="paragraf">Bana hiç gelmedi. İşyerinde aksi, sevimsiz bir tip olarak bilinirim. Sanırım her yerde biraz öyle bilinirim. Böyle tanınmanın, güler yüz abidelerinin ömür boyu mahrum kalacağı bazı avantajları vardır. Misal, tersinizin namı, çevrenizdekilerin sizden çekinmesini sağladığından, samimiyet müptelası densizler tarafından rahat bırakılır, hayatınızı, rahat bırakılmış bir rahatsız olarak yaşama hürriyeti kazanırsınız.   </p>
			<p class="paragraf">Neyse işte, işyerindeki o kız, adı Süheyla; yine öyle makineli tüfek gibi çevresindeki herkesi sıradan geçirerek yakınırken, müşteri temsilcilerinden Nazan, tuhaf bir çözümden bahsetti. İlgimi çekince kulak kabarttım.   </p>
			<p class="paragraf">“Geçen gün bir arkadaşım anlattı. Mazi İmha Merkezi diye acayip bir yer varmış. Derdini unutmak istiyorsan gidiyormuşsun, anında hallediyorlarmış.”  </p>
			<p class="paragraf">Mazi İmha Merkezi’nden böylece haberdar oldum. Hafızanın kimseden emir almayı sevmediğini, başına buyruk davranmayı tercih ettiğini tecrübeyle sabitlemiş biri olarak, evvela ciddiye almadım. Hem zaten aşk acısıyla sefil birine dönüşmüş olabilirdim, ama abesle iştigalde istikrar arayamaz, saçmalama mesaime daha fazla abanamazdım. Tahmin etmekte güçlük çekeceğinizden eminim, fakat normalde pek de budala biri sayılmazdım. Mutsuz kadınların, kurtuluşu alışverişte, ev dekorasyonunda, peşin fiyatına taksitlendirilmiş estetik operasyonlarda filan aramasını gülünç bulurdum. Kişisel gelişim kitaplarına, hayat koçlarına prim vermezdim. Mutsuzluğun paraya en kolay tahvil edilen şey olduğunu bilir, başkalarının kasaveti üzerinden cep doldurmaya soyunan iştirakçilerden hazzetmezdim. Mazi İmha Merkezi ismi, böyle gülünç ve hatta kötü niyetli bir işletmeyi çağrıştırıyordu. Kendi başıma halledemediğim bir derdin devasını, çaresizliği fırsata çeviren açıkgöz teşebbüsperverlerin kollarında aramak bana aptalca geliyordu. Yani başlangıçta böyle düşünüyordum, ama sonra vaktiyle izlediğim bir filmi hatırladım. Kate Winslet ve Jim Carrey oynuyordu. Bilirsiniz, hani adam sevgilisini hafızasından sildirip aşk acısından kurtulmak için bir tür kliniğe gidiyordu. Nice keşfin evvela filmlerde ve romanlarda yapıldığı, bilimin belki de buralardan yola çıkarak kimi meselelere el attığı düşünülürse, neden olmasındı? Belki de filmi izleyen birileri bu hususta çalışmaya başlamıştı. Yahut birileri zaten çalışıyordu da, film de bundan esinlenerek yapılmıştı. Neyse işte, filmi hatırlayınca, böyle bir saçmalığa gönül indirmeyecek kadar aklıselim olma gayretimi bir yana bıraktım ve malum merkeze karşı merak duymaya başladım.   </p>
			<p class="paragraf">Aslında içimde kaynayan meraka ve şiddetle hâsıl olan ihtiyaca rağmen, sırf Süheyla’yla karşılaşırım endişesi bile, beni oraya gitmekten alıkoyabilirdi. Neyse ki o günlerde bizimki kılkuyruk eski sevgilisiyle barıştı da sıkıcı hatıratını unutmasına hacet kalmadı. Bundan sonraki mesaisini dergilerden gelinlik modeli seçmeye ayıracağını fark edince, şu merkeze gidip bir bakayım diye düşünür oldum; merakın tırmığı aklımı hatır hutur kaşıdı.   </p>
		</div>
	</body>
</html>
