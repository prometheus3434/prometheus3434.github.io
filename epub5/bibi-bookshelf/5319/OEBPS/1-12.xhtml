<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>1-12</title>
    <meta name="Adept.resource" value="urn:uuid:ddb527e9-c416-4923-8c52-00525c255038"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body id="x1" xml:lang="tr-TR" class="calibre">
		<div class="basic-text-frame">
			<p class="split" xml:lang="en-GB">  </p>
			<p class="anabaslik" id="_idParaDest-12" xml:lang="en-GB">Yaslı gittim şen gelemedim  </p>
			<p class="spot" xml:lang="en-US-POSIX">“Ve yarım kalan her şey sonsuzluğa uzardı.”  </p>
			<p class="paragraf1">  </p>
			<p class="paragraf">Bilmek, sinsi sinsi bütün hücrelere yayılan hastalık gibi, organizmanın doğal seyrini bozuyor. Hisleri nizama bindirip kurala bağlamaya kalktığınızda, hassas teraziniz bozuluyor. Ses’in ıstırap mesaime bilimsel bakış açıları kazandırması, başlangıçta üzerimde garip bir tereddüt yaratmıştı. Kısa süre öncesine kadar kendi kendime muntazaman üzülüp kolaylıkla telef olurken, şimdi elim ayağıma dolanmıştı. Nasıl yapsam da yasımı ustamın kriterlerine uygun şekilde tutsam, matem elbisemin kumaşını onun beğeneceği iplikten dokusam, bilemiyordum.   </p>
			<p class="paragraf">Nihayetinde nereye nasıl boca edersem edeyim, vazifemin, içimdeki zehirden kurtulmak olduğuna kanaat getirerek, kendimi koyuverdim. Hem de ne koyuvermek! Balataları gevşettim, aklımın keçilerini piste davet ettim, ar damarımı çatlatmadıysam da epeyce genişlettim. İkinci dersin bana en büyük faydası, içine düştüğüm sefalet yüzünden ruhumu hırpalamaktan vazgeçip aptallıklarıma merhamet göstermeye başlamam oldu. Artık durduk yerde yüreğimin kabarması, Çetin Alp’in “Opera”sı gibi olmayacak şarkılarda gözlerimin dolması o kadar da asabımı bozmuyordu. “Normali buymuş” deyip geçiyordum. Madem herkes üç aşağı beş yukarı aynını yaşıyordu, artık ben de zayıflıklarıma aldırmıyordum. Elbette çelik gibi sinirlere, safi samandan bir kalbe sahip olmayı isterdim, ama bahtıma her şeyin kırılganı düşmüştü, ne yapabilirdim?   </p>
			<p class="paragraf">Ses’in söylediklerini düşündükçe, bazen üzülebildiğime şükredip amma da sağlıklıymışım diye sevineceğim bile geliyordu. Bu halimden ürkmüyor değildim, fakat kayık su almıştı bir kere, yan yatsa ne olurdu, batsa ne?  </p>
			<p class="paragraf">Öğretmenimin öğüdünü dinliyor; acımı yaşayarak tüketmeye, safralarımdan temizlenmeye çabalıyordum. Onun önerdiği gibi, birileriyle konuşarak ferahlayamazdım. Anlatmadan rahatlamanın da yolları olmalıydı; deneye yanıla bulacaktım. Bu uğurda elimden geleni ardıma koymadım.  </p>
			<p class="paragraf1">  </p>
			<p class="paragraf">Pazartesi gecesi, bankanın yemeği var diye çıkıp tek başıma Nevizade’ye gittim. Şöyle lakerdalı, babagannuşlu, dört başı mamur bir sofra donattım kendime. Kadehleri arka arkaya afiyetle devirdim. Gecenin sonundan aklımda kalan yegâne resim, sokak çalgıcılarının “Çile Bülbülüm”üne var gücümle “Allah!” diye eşlik edişim.   </p>
			<p class="paragraf">Salı akşamı, salondaki kanepede kıvrılmış, Vedat’la birlikte belgesel seyrederken, kaplanların bizon avı karşısında gözyaşlarına gömüldüm. O canım bizonlara nasıl kıyardı gözü çıkasıca zalim kaplanlar? Hayır, dünya bu kadar acımasız olmamalıydı! Şu hayatta hayvanın hayvana, insanın insana yapmaması gereken şeyler vardı! Vedat’ın endişeli bakışlarına rağmen, bir başkasının yanında hönküre hönküre ağlamak müthiş işe yaramıştı. Hakikaten hafifleyerek uyudum. O gece rüyamda bizonları gördüm, yemyeşil kırlarda saadet içinde koşturuyorlardı.  </p>
			<p class="paragraf">Saklanmadan akıtılan gözyaşından göz ardı edilemeyecek verim aldığımı fark edince, sonraki günlerde Yeşilçam TV’ye dadandım. Zengin fabrikatörün karşısına dikilen Yaşar Usta, “Beyim, sana iki çift lafım var” diye başladığında; kalp çarpıntısı ile vefa borcu arasında kalan Asya, “Sevgi neydi?” diye sorduğunda; yahut hayatın sillesini yiyen Kadir İnanır, “Atom fiziğine de, profesörlüğe de lanet olsun, bundan sonra kumarbazlığı, itliği, hergeleliği öğreniciğim” diyerek feleğe meydan okuduğunda; bir yanımda çekirdek, öbür yanımda tuvalet kâğıdı rulosu, doya doya ağladım. Geçmişe ait ne varsa hepsi yaraya ve yasa dahildi. Ait olmadığım zamanlar bile. Eski fotoğraflarda, eski filmlerde ve tabii eski şarkılarda, bir daha geri gelmeyecek günlerin hasreti asılıydı. Her biri dört dörtlük yas enstrümanıydı. O ara, ben doğmadan kapanmış bir dönemin şarkılarına da kafayı takmıştım. Kalbime çivi çakar gibi arka arkaya onlarcasını dinliyor, Selda Bağcan’ın “O Günler”inden girip Işıl German’ın “Aşkın Kederi”nden çıkıyordum. Onlar canıma canıma okurken adeta cenaze merasimime marş seçiyordum.   </p>
			<p class="paragraf">Yas, gözyaşından olduğu kadar buruk tebessümden; kaybedilen geçmişten olduğu kadar kazanılamayacak gelecekten de besleniyor. Bu yüzden, kâh geçmiş anların yetim hatıralarına dalıyor, kâh gerçekleşemeyeceğini bilmenin hüznüyle yeşeren kırık dökük hayaller kuruyordum. Hayaller, ceplerinde sırça kırıklarıyla gezdiklerinden, hatıralardan bile daha tehlikeli, hatta vahşiydiler. Olup bitmişle baş etmek, sonuna dek yaşanamadan kalbe saplanan heveslerin sancısıyla cenk etmekten kolaydı. Başlamak bitirmenin yarısıydı, evet ama işte sadece yarısı kadardı. Bizim onunla aramızda, boy vermeyi bekleyen filiz gibi heyecanla titreyen koskoca bir yarım daha vardı. Boynu bükük heveslerin yarım kalmışlığı... Ve yarım kalan her şey sonsuzluğa uzardı.   </p>
			<p class="paragraf">Bir şarkı dinliyordum diyelim. Tekmil meslektaşı gibi bana derhal onu hatırlatıyordu. Zihnimin sefil metin yazarı çabucak işe koyuluyordu. Biz bir yerde karşılaşıyorduk, mesela hayalimde. Artık o yer Cumhuriyet Balosu gibi bir şey midir nedir, karşılaşmamızın fonunda o sırada dinlemekte olduğum şarkı çalıyordu. Derken kalabalığın ortasında buluşuveriyordu gözlerimiz. Aramızdaki herkesi delip geçerek uzun uzun bakışıyorduk. O ucubik Cumhuriyet Balosu’nda, mesela İlhan İrem’in “sahillere dalgalar muhtaç” dediği parça tesirli bir şarkıda, ya ikimizin birden gözleri doluyordu yahut aydınlık bir haberle aydınlanmış gibi ışıl ışıl gülümsüyorduk. O gözyaşı damlasından, tebessüm kırıntısından, mahiyetini benim dahi bilmediğim çok mühim bir şey anlıyorduk. Ve ben tabii yine salya sümük ağlıyordum. Baskın duygum kederdi, ama bazen de öfkeye boğuluyordum. O zaman içimden müziği değiştirmek, mesela Rammstein’ın “Mein Herz Brennt”i eşliğinde, sahillerden filan bahsederek işleri daha da zorlaştıran İlhan İrem’in kıvırcık kafasını parçalayıvermek geliyordu. Evet, ruh dünyam mutedil sayılmazdı. Yasın yan etkileri biraz tuhaftı.  </p>
			<p class="paragraf">Vedat, depresyonumun yeni bir safhaya geçtiğini düşünüp çaresiz gözlerle beni izliyor; vaktiyle sunduğu bir doktora görünme önerisini defalarca ve şiddetle reddettiğim için yeniden dillendiremeyip, kendince başka çareler arıyor; arada muhteşem bir fikir bulmuş gibi heyecanla gelip, “Acaba bir tatile mi çıksan, istersen Filiz’le beraber gidersin” türünden tüyler ürpertici teklifler sunuyordu. Nihayetinde, verdiğim tepkilerden, yapabileceği en doğru şeyin ayakaltında dolaşmamak olduğunu anlayıp, beni yine kendi halime bıraktı.   </p>
			<p class="paragraf">Bense depresyon etiketinin verdiği rahatlıkla kendimi büsbütün koyuvermiş, acımı doludizgin yaşıyor; sebebini ifşa etmesem de artık başkalarının yanında üzgün görünmekten korkmuyordum. Aklıma düşüyordu mesela, neredeydi onun yanında giydiğim yeşil kazak? Hani geçenlerde elime geçmişti de bir yerlere saklamıştım? Bulup çıkarıyor; yetinmeyip onunlayken giydiğim cümle münasebetsiz kıyafeti üst üste geçirerek, evin içinde müptezel defileler düzenliyordum. İşin garibi, böyle yaptıkça bir zaman sonra kazakların ter basması dışında yan etkisi de kalmıyordu. Fare fobisi olanın buzdolabına Mickey Mouse magneti yapıştırması gibi bir şeydi bu. Saçmalığın daniskasıydı, lakin işe yarıyordu!  </p>
			<p class="paragraf">Öyle her gün duş almayı da bırakmıştım, ne lüzum vardı. Kamusal alana çıkmaya elverecek kadar hijyen yeter de artardı. İnsanın içi kararmışken dışını parlatıp cilalamak zorunda kalması züldü, işkenceydi, en hafif tabirle can sıkıcıydı. Saçlarım yağlandığında başımı küvete eğip yıkıyor, kokmaya başladığımı hissettiğimde lavaboda koltukaltlarımı şöyle bir sabunlayıp geçiyordum. İşe üç gün üst üste aynı kıyafetle gitmekten zinhar çekinmiyordum.  </p>
			<p class="paragraf">Heyhat, bankadaki işler aksi gibi yoğunlaşmıştı. Esasen bambaşka meşguliyetlerle dolu olan kafamı, biri gidip biri gelen müşterilerden kaldıramıyor; gözüm işte aklım yasta olduğu için, günleri basit, fakat tehlikeli bir yığın hataya imza atarak noktalıyordum. Acemi gişeciler gibi hesap açılışında yanlış yere imza alıyor, dolar kasasında yaptığım işlemi lira kasasından düşüyor, müşterileri bir an evvel postalama telaşıyla dekont imzalatmadan yolcu ediyordum. Hal böyle olunca, mesai bitiminde herkes şen şakrak evinin yolunu tutarken; ben, gün boyu yaptığım hatalara gömülüyor, bütün işlemleri tek tek kontrol edip yediğim naneleri düzeltene kadar şubeden çıkamıyordum. Millet artık “Yine mi tutmadı kasa?” diye dalga geçmeye başlamıştı. Eskiden selam vermeye bile çekinen sersemlerin maskarası olmuştum. Bankacıysanız, hakkınızda çıkabilecek en feci dedikodu, hırsızlığınız yahut dalgınlığınızdır. Hırsızlığım yoktu şükür, ancak dalgınlıkla yaptığım hatalar, şubedeki fısıltı gazetesine manşetten girmişti. Gıybet kuşları, bankolar arasında aksak ritim ötüşüyordu.   </p>
			<p class="paragraf">Bütün bunlara rağmen, gündüzleri bir biçimde idare ediyordum. Fakat geceleri, en çok da yatağa girince, acı, suçluluk, öfke, çaresizlik namına içimde biriktirdiğim ne varsa, alayı fokur fokur kaynamaya başlıyordu. Yatak, oda, ev dar geliyor; dünya, kırmızı saten pijamaya hallenen boğa şehvetiyle üstüme üstüme yürüyordu. Pencereyi açıp, Midas’ın merkep kulaklarından başlayarak, gezegene demir atmış tekmil sırrı feryat figan haykırmak istiyordum. Ses’in, yaşadıklarımı birileriyle paylaşmazsam hastalanacağımı söylerken ne kastettiğini en çok böyle gecelerde anlıyordum. Boğazımda uğursuz bir yumru vardı; ne aşağı itebiliyor, ne yukarı çıkarabiliyordum. İçimde sakladıklarım yüzünden canım yanıyordu; sadece ruhsal olarak değil, fiziksel olarak da acı çekiyordum. O hafta Filiz buluşmak için üç kere aradı. “Mutlaka görüşelim, seni merak ediyorum, konuşacaklar birikti” filan diye bir şeyler geveledi. Birinde şimşek hızıyla peki deyip her şeyi ona anlatıvermek geçti aklımdan, fakat yapamadım. Bahaneler uydurup ektim kızı. Yumru da büyümeye devam etti tabii. En çok da geceleri...   </p>
			<p class="paragraf">Perşembe gecesi yine uyku tutmamıştı. Zalim yumru gelip gırtlağıma çökmüş, orada sinsi sinsi kaşınıyordu. Yatağın içinde bir o yana bir bu yana dönüp durmaktan midem bulanmıştı. Dayanamayıp kalktım. Salona geçip mahpus damında volta atar gibi aşağı yukarı dolanmaya başladım. Daha önce de uykularımın kaçtığı, göğsüme öküzlerin oturduğu, fillerin kafamın içinde valse soyunup katırların kalbimde güreş tuttuğu çok olmuştu, ama bu seferki başkaydı. İçimden pencereyi açıp sırrımı bağırmak değil, bütün sokağı sinkafla şakır şakır yıkamak geçiyordu. Evet evet, bu seferki kesin başkaydı. Aile terbiyesinin, talim terbiyenin filan dışındaydı. Hepsinin dışında kalbimin içinde, hepsinin dışında kalbimin içinde, hepsinin dışında elinin köründe.   </p>
			<p class="paragraf">Haddinden fazla hızlanan nefesimi düzene sokmaya çalışıp halime münasip bir çare düşündüm. Soğuk duş? Üşürdüm. Sıcak duş? İyice hafakanlar basardı. Çıkıp yürüsem? Gecenin bu saati sokaklar tenha ve tehditkârdı. Vedat’ı uyandırsam? Ne diyecektim ki, o hiç olmazdı. Nihayetinde Ses’in bahsettiği şu acil destek hattını aramaya karar verdim. Ne tür bir saçmalıkla karşılaşacağıma dair en ufak bir fikrim yoktu, ama hiç değilse azıcık vakit geçirip oyalanırdım. Yapmam dediğim her şeyi bir bir yaptığımı, evvelce gözüme aptalca görünen ne varsa, şimdi hepsinden medet umduğumu düşünüp yazıklanarak, telefonuma gelen mesajdan bakıp numarayı tuşladım.  </p>
			<p class="paragraf">Karşıma kanlı canlı bir insan değil, o iç bayıcı otomatik kayıtlardan biri çıktı. Yönlendirme numaralarının sıralanmasını beklemeden, bu kez mesajda yazan dahiliyi tuşladım. Böylece buğulu bir kadın sesi beni, “Mazi İmha Merkezi acil destek hattına hoş geldiniz. Birazdan operatöre yönlendirileceksiniz” diye karşıladı. Ardından da Nazan Öncel’in “Bırak Seveyim Rahat Edeyim” şarkısındaki “Unuttum gitti geberik, unuttum gitti, unuttum gitti” kısmı arka arkaya montajlanmış şekilde çalmaya başladı. Evvela bunu tamamen uydurduğumu düşündüm. Koluma bir çimdik attım, acıdı. Kulağımı yeniden ahizeye dayadım, Nazan Öncel hâlâ oradaydı. “Unuttum gitti geberik, unuttum gitti, unuttum gitti. Unuttum gitti geberik...”  </p>
			<p class="paragraf">Yapacağım telefon görüşmesinin aklımı toplamamdan ziyade büsbütün kaçırmama yol açabileceğini düşünüp ahizeyle vedalaşmaya hazırlanırken, şarkı aniden kesildi ve karşıdan cıvıltılı bir kadın sesi yükseldi.  </p>
			<p class="paragraf">“İyi geceler, ben Mehpare. Nasıl yardımcı olabilirim?”  </p>
			<p class="paragraf">“Bilmiyorum” dedim. Pat diye sorulunca aklıma makul bir cevap gelmemişti. Huyum kurusun, böyle durumlarda merak etmediğim şeyleri merak ediyormuş gibi yapmayı pek severim.  </p>
			<p class="paragraf">“Konuşmalarımız güvenliğimiz için kayıt altına alınıyor mu?”  </p>
			<p class="paragraf">“Hayır, biz bize yeterince güvendeyiz.”  </p>
			<p class="paragraf">“Peki, o zaman konuya gireyim.”  </p>
			<p class="paragraf">Ama giremedim. Gecenin o vaktinde bir yabancıya ne anlatabilirdim? Boğazımı temizledim. Sonra bir daha temizledim. Üçüncü temizlik harekâtından sonra nihayet, ıkına sıkına itiraf ettim.  </p>
			<p class="paragraf">“Açıkçası, neden aradığımı tam olarak bilmiyorum. Uyuyamadım. Nuh’un gemisini biliyorsun değil mi, Mehpare?”  </p>
			<p class="paragraf">“Evet?”  </p>
			<p class="paragraf">“İşte onun bütün mürettebatı bedenimin içinde hunharca tepişiyor.”  </p>
			<p class="paragraf">“Anlamadım?”  </p>
			<p class="paragraf">“Kafamda filler, göğsümde öküzler filan. Bilirsin işte, aşk acısı kaynaklı cinai patırtı.”  </p>
			<p class="paragraf">“Haaaa, şimdi oldu. Anladım.”  </p>
			<p class="paragraf">“Ses, kendimi kötü hissedersem bu numarayı aramamı söylemişti. Aradım, çünkü kendimi sahiden kötü hissediyorum.”  </p>
			<p class="paragraf">“Tamam, o zaman baştan başlayalım. Ne yapmak geliyor içinizden?”  </p>
			<p class="paragraf">“Sinkaf... Yani aslında hiçbir şey. Neyin iyi geleceğini bilmiyorum. O yüzden aradım zaten.”  </p>
			<p class="paragraf">“Tamam, ne yapabileceğimize bir bakalım. Adınızı öğrenebilir miyim?”  </p>
			<p class="paragraf">“Feribe Tanrıkulu.”  </p>
			<p class="paragraf">“Bir saniye bekleteceğim Feribe Hanım. Hemen dosyanızı buluyorum.”  </p>
			<p class="paragraf">Dosyamı ne yapacağını sordum. Bir yandan aramayı sürdürürken bir yandan da anlattı. Merkeze müracaat eden herkesin dosyasında, olası acil durumlarda başvurulacak yardım paketleri bulunuyordu. Bunlar, bizzat dersleri veren uzmanlar tarafından kişiye özel hazırlanıyordu. Mehpare benimkini bulduktan sonra, “Dosyanıza öncelikli olarak içinizi dökmeye ihtiyaç duyduğunuz yazılmış. Acaba şu anda da kimseyle konuşamadığınız için bunalmış olabilir misiniz?”  </p>
			<p class="paragraf">“Olabilir.”  </p>
			<p class="paragraf">“Peki, bana anlatmak ister misiniz?”  </p>
			<p class="paragraf">“Hayır.”  </p>
			<p class="paragraf">“Anlıyorum. Not edilen ilk öneri buydu. O zaman ikinci yöntemi önereceğim.”  </p>
			<p class="paragraf">“Nedir?”  </p>
			<p class="paragraf">“Telefonu kapattıktan sonra kâğıt kalem alıp, aklınızdakileri tek tek yazın.”  </p>
			<p class="paragraf">“Ne gibi?”  </p>
			<p class="paragraf">“Bir mektup gibi.”  </p>
			<p class="paragraf">“Kime?”  </p>
			<p class="paragraf">“Aklınızdakiler kiminle ilgiliyse ona. Şu an sadece yardım paketinizi açtım. Sistemden dosyanızın detayına bakmamı ister misiniz? O zaman adlı adınca söyleyebilirim.”  </p>
			<p class="paragraf">“Yo yo, hiç gerek yok. Biliyorum ben.”  </p>
			<p class="paragraf">“Peki, yapabilecek misiniz?”  </p>
			<p class="paragraf">“Neyi?	  </p>
			<p class="paragraf">“Mektup işini.”  </p>
			<p class="paragraf">“Yapabilirim sanırım. Ama sonra ne olacak?”  </p>
			<p class="paragraf">“İşiniz bitince yeniden konuşalım.”  </p>
			<p class="paragraf">“Tamam.”  </p>
			<p class="paragraf">“Yardımcı olabileceğim başka bir şey var mı?”  </p>
			<p class="paragraf">“Sanmıyorum.”  </p>
			<p class="paragraf">“Doğrudan bana anlatıp rahatlamak istemediğinize emin misiniz?”  </p>
			<p class="paragraf">“Evet, evet eminim.”  </p>
			<p class="paragraf">“Öyleyse mektup bitince tekrar görüşmek üzere. Telefonunuzu bekliyorum.”  </p>
			<p class="paragraf">“Tamam, ararım.”  </p>
			<p class="paragraf">Ahizeyi yerine bıraktım. Tuhaf bir konuşma olmuştu ama nedense sevmiştim bu Mehpare’yi. Mektubun neye hizmet edeceğini tam anlayamamakla birlikte, Ses’in bir bildiği vardır diye düşünüp, kalem kâğıt buldum. Sonra da kendime buzla yıkanmış bir duble Baileys hazırlayıp masaya oturdum.  </p>
			<p class="paragraf">Ne yazacağıma karar vermem çok zaman almadı. Aklımda dönüp duranlar, kendimle aramda sır sayılmazdı. Elbette her zamanki gibi onu düşünüyordum. Aramızda konuşulmamış, içimde birikip katranlaşmış ne varsa, kursağımda düğümleniyordu. Kimyam, fiziğim ve hayat bilgim bozguna uğramıştı. Ben de darmaduman halde, kendi kendime yutkunup duruyordum işte. İçimdekileri yazarak kusmak daha önce aklıma gelmemişti. Ama madem Ses öyle istemişti...   </p>
			<p class="paragraf">Bir sigara yaktım ve derin bir nefes alıp ona söylemek istediklerimi yazmaya başladım.  </p>
		</div>
	</body>
</html>
