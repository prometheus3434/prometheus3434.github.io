<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>1-26</title>
    <meta name="Adept.resource" value="urn:uuid:ddb527e9-c416-4923-8c52-00525c255038"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body id="x1" xml:lang="tr-TR" class="calibre">
		<div class="basic-text-frame">
			<p class="split" xml:lang="en-GB">  </p>
			<p class="anabaslik" id="_idParaDest-26" xml:lang="en-GB">Beterin beteri  </p>
			<p class="spot" xml:lang="en-US-POSIX">“Başıma gelenler, pişmiş tavuğu bile Pollyanna   </p>
			<p class="spot" xml:lang="en-US-POSIX">müridi yapardı.”  </p>
			<p class="paragraf1">  </p>
			<p class="paragraf">Kendime geldiğimde müşahede odasındaydım. Bileklerim azat edilmişti ve doğru dürüst bir yatağa yatırılmıştım. Kumral hemşire, yüzünde melek tebessümüyle başucumda bekliyordu.   </p>
			<p class="paragraf">“Rüya seansımız çok başarılı geçti. Burada istediğiniz kadar dinlenebilir, dilediğiniz zaman eve dönebilirsiniz. İyisiniz değil mi?”  </p>
			<p class="paragraf">İyiydim. Sadece göğsümün altında, ciğerimin ikamet etmesi gereken yerde belli belirsiz bir sancı vardı. Rüya gördüreceğiz diye pışpışlayıp organlarımı çalmadılarsa, iyiydim.   </p>
			<p class="paragraf">Sağ elimin sağ yanağımın üstünde durduğunu fark ettim. Islaktı yanağım. Havada asılı duran sorular içinden tek birini çektim.  </p>
			<p class="paragraf">“Ağladım mı?”  </p>
			<p class="paragraf">“Normal. Duygusal bir yoğunluk yaşanıyor rüyalarda. Genellikle ağlanır.”  </p>
			<p class="paragraf">Kibar kadındı hemşire. “Ağladın” demek yerine, “genellikle ağlanır” izahatını tercih ediyor, “Sulu gözün teki olduğun için utanmana hacet yok” demeye getiriyordu.   </p>
			<p class="paragraf">Orada azıcık istirahat ettikten sonra, bir düşten hakikate mi uyandım, yoksa bir hakikatten düşe mi daldım, pek de bilemeden, kalkıp sessizce giyindim. Hemşirenin verdiği sinyalle odada bitiveren lordun refakatinde binayı terk ederken, içimden kimseye başka bir şey sormak gelmedi. Bana ne yaptıklarını bilmiyor, ama gördüğüm rüyayı gayet iyi hatırlıyordum. Topluca zehirli mantar yemiş bir ailenin sevgi kelebeğine dönüşüp birbirine “Seni affediyorum” deyip durduğu saçma sapan bir çadır tiyatrosuydu. Alegorik delilik. Kutu kutu pensenin yüz yüze, affederek, ha bir de ölülerle oynananı. Ruh çağırma seansı! Fakat garip bir biçimde içimi rahatlatmıştı. Yani kalbimde birikmiş bir zehir vardı da sanki, onu, hiç değilse birazını dışarı akıtmış; içimdeki kadim boşluğun kıyısına aloe veralı bir ferahlık yaymıştı. Vidanjör operatörü ile bahçıvan arası, acayip bir rüyaydı.   </p>
			<p class="paragraf">Mağlup mu, yoksa galip mi geldiği meçhul, uzun bir savaştan çıkmış general bitkinliğiyle eve vardığımda, Vedat yemeğini çoktan yemiş, salonda kitap okuyordu.   </p>
			<p class="paragraf">“Nasıl geçti?” dedi.  </p>
			<p class="paragraf">“Hiç gitmesem daha iyiydi” diye cevapladım. Tek kaşını kaldırıp gülümsedi.   </p>
			<p class="paragraf">İş çıkışı şubeden kızlarla bir şeyler yemeye gittiğimi sanıyordu. Öyle söylemiştim. O da insan içine çıktığıma sevinip, “Git tabii git, açılırsın” demişti. Ne kadar da iyiydi.  </p>
			<p class="paragraf">Acaba hakikaten bu kadar iyi miydi? Yoksa evden uzakta geçireceğim her dakika işine geldiği için mi canı gönülden destekliyordu cemiyete karışmamı? Beni ha bire sokağa çıkmaya teşvik eden, tatillere yollamaya çalışan da o değil miydi?   </p>
			<p class="paragraf">Habis fikirler örgütlenip kafamın içinde nümayişe başlayınca, uyumam gerektiğini anladım. Rüya faslında epey hırpalanmıştım ve ne zaman hıncımı çıkaracak birini arasam, hep en yakınıma, yani Vedat’a dadanıyordum.   </p>
			<p class="paragraf">“Yatıyorum ben” deyip odaya çekilmeye hamle ediyordum ki, “Bileğine ne oldu?” diye sordu kocam. Baktım, kızarmıştı. Telaşlandım.   </p>
			<p class="paragraf">O kadar ihtiyatlı davranmama rağmen, bir gün eve boynumda koca bir çürükle gelmiştim. Aşk kazası! Nasıl saklayacağımı şaşırmış, boğazım ağrıyor yalanıyla içine karabiber ve kolonya dökülmüş bir tülbendi boynuma sarıp günlerce evde öyle dolaşmıştım. Takke düşüp kel, tülbent kayıp amel görünecek diye aklım çıkmıştı. İnsanın karısının ihanetini öğrenmesi zaten başlı başına yıkıcı olmalıydı. Bir de böyle öğrenmesi! Boyunda açmış çürük bir gül vesilesiyle! Tahayyül etmek bile istemiyordum. Hatırlayınca omuzlarım düşüverdi. Az evvel kocamın masumiyetine çamur atmak için düşündüklerimden dolayı kendime büsbütün kızdım.   </p>
			<p class="paragraf">“Yeni bir bilezik almıştım. Metali alerji yaptı” diye yalan attım.  </p>
			<p class="paragraf">Seans sırasında kızarmış olmalıydı alçak bilek. O yabani kelepçeler yüzünden. Rüyanın başlarında, sanırım ağlamaya başladığımda, bir şeyler olmuştu. Annemle karşı karşıya gelip de içimdeki özlem taşıverince huzursuzlanmıştım. Galiba o ara rüyanın dışına çıkmıştım. Bileklerimin acıdığını hatırlıyordum. Sonra annem, daha doğrusu Ses, beni yeniden rüyaya davet etmişti de tenimdeki yanma ancak o zaman geçmişti. Neden yatağa bağlandığımı artık anlıyordum. Acıya dayanamayıp kalkıp gidersem diye. Ama fiziksel değil, ruhsal olana. İşte bunu engellemek için taktıkları kelepçeler de hareket ettikçe bileklerime sürtünüp fiziksel acı vermişti. Rüyamda hissetmiş, ama aldırmamıştım. Kalbimden yükselenin yanında çünkü, esamisi bile okunmuyordu. Ruhlarına mandallanmış acıya ellerine sigara basarak katlanmaya, tinin sancısını etin sızısıyla bastırmaya çalışanlar, artık gözüme eskisi kadar meczup görünmüyordu.   </p>
			<p class="paragraf">Kocama iyi geceler dileyip yatağa girdim. Uykuya teslim olmadan evvel kalbimin tüm mutena köşelerini bir bir yokladım. Her şey tabiiydi. Üzüntüm, sıkıntım, buhranım filan hepsi yerli yerindeydi. Vedat’a karşı duyduğum nur topu gibi suçluluk da maşallah tastamamdı. Ama bir şey vardı. Minik bir şey. Yaptığım hata yüzünden kendimden pek de nefret etmiyordum sanki. Başka bir sürü vesileyle edebilirdim, ama bu konuda, hani bağışlamak da demeyeyim ama kendime karşı daha bir kalenderdim galiba. “Aman be Feri” diyordum. Evet, kendimle babamın eskiden benimle konuştuğu dilden konuşuyordum. Baba sözü dinliyor, “Ne var yani sen de bir hata yaptıysan, hatasız ne kul olur ne hayat” diye sırtımı sıvazlıyordum. Hafiften tırlatmıştım galiba. Kendime karşı, kendime arka çıkıyordum. Öyle öyle uyudum.  </p>
			<p class="paragraf1">  </p>
			<p class="paragraf">Ertesi sabah, içimde kabuklu yara, aklımda bitmeyen temaşa, işe giderken, müfettişlerin geleceğini bilmeme rağmen moralimi yüksek tutmaya çalışıyordum. Bu ziyaretin yararıma olduğunu, muamma ne kadar çabuk aydınlanırsa, o kadar çabuk temize çıkıp rahatlayacağımı düşünüyordum. Sinir bozacağı aşikârdı, ama uzayıp giden bir şaibenin ortasında kalmaktan da evla buluyordum.  </p>
			<p class="paragraf">Çocukluğumdan beri çarşambaları severim. Yani o melun çarşambaya kadar severdim. Ama o çarşambadan başlayarak, sonraki birkaç gün boyunca başıma gelenler, pişmiş tavuğu bile Pollyanna müridi yapardı. Hani sırası geldi mi beterin beterinden bahsediyoruz ya, hah, işte o beterin beteri denen, tam da o süreçte ayağıma dolanacak olanlardı. Öyle talihsiz günlerdi ki onlar, içlerinde velvele, desise, yaygara, hadise, ne zıkkım ararsanız vardı. İyisi mi baştan alayım.   </p>
			<p class="paragraf1">  </p>
			<p class="paragraf">Müfettişlerin ziyaretinin şubedeki fesatlık panayırını bitirip sirk çadırını toplayacağını sanmakla safdillik ettiğimi anlamak için çok beklemem gerekmedi.   </p>
			<p class="paragraf">Sabah, mesai başlar başlamaz teşrif ettiler. İki kişiydiler. Biri ömrü boyunca yediklerini çıkarmamış gibi tombul, öbürü göbeği kesildikten sonra başladığı açlık grevini bitirmeyi unutmuş gibi çelimsizdi. İlk bakışta komik bir çiftti. Bana birilerini hatırlattıklarını düşünmüş ve hemen bulmuştum; tabii ya, Laurel ve Hardy!  </p>
			<p class="paragraf">Ama kısa süre içinde, sevimlilikle en ufak bir akrabalıkları bulunmadığını, ille de birilerine benzetileceklerse, karakterlerin komedi değil, korku filmlerinden seçilmesinin isabet olacağını anladım. Asık suratlı, şüpheci, kötü niyetli ve bokuyla kavgalı tiplerdi.   </p>
			<p class="paragraf">Şişman olan, Zühtü Bey, diğerine nazaran biraz daha kibar sayılırdı. Müfettiş de olsa, fiziksel özelliklerinin de baskısıyla, psikoloji biliminin kendisine verdiği yetkiye dayanarak piknik tipi davranmak ve arada bir meşrebince sevimlilik yapmak zorundaydı. Ama öbürü, Şerif Bey, ortalıkta hakikaten kasabanın şerifi havalarında dolanan, karşısındakiyle tükürür gibi konuşan, nadan, mide bulandırıcı, tiksinç bir adamdı. Şerif ve Zühtü, Lorel ve Hardy olamazlardı, hayır. Ne şaşkın, ne sakar, ne de sevimliydiler. Hakiki hayatta ayakaltında dolaşmamalı, cehennem temalı bir filmde kıdemli zebani rolü oynamaktan öteye ulaşmamalıydılar.   </p>
			<p class="paragraf">İlk iş, güvenlikten, malum güne ait kamera kayıtlarını istediler. Ne var ki aksilikler bir başladı mı arka arkaya gelir. Eh, bizim memlekette de muntazam çalışan şey görülmemiştir. Tutup önümüzde bakmadılarsa da anladığım kadarıyla güvenliğin getirdiği kayıtlardan pek iş çıkmadı. İşittiğimize göre, sistemde bir arıza vardı ve hard disklerdeki kayıtları derli toplu izlemek mümkün olmamıştı. Bir bardak suda fırtınalar koparmaya, minik bir kıvılcımdan yangınlar çıkarmaya teşne görünen müfettişler, sık karşılaştıkları bir durum olacak ki, bu tersliği önemsemiş görünmediler. Hız kesmeden soruşturmanın diğer aşamalarına geçtiler.   </p>
			<p class="paragraf">Şerif ve Zühtü zebaniler, tahkikatlarını iki ayrı mekânda yürüttüler. İlk günü, giriş katında, şubenin günlük ritmini görebilecekleri bir masaya yerleşip arşivi inceleyerek geçirdiler. Gözlerinde Hercule Poirot şüpheciliği, dudaklarında engerek sinsiliği, kulaklarında çanak anten hassasiyetiyle sistemdeki hareketleri, malum güne ait işlemleri didik didik ettiler. Zannediyorum, bu esnada başta ben olmak üzere çalışanları da gözlemliyorlardı. Daha evvel işitmiştim; müfettişler, kayıt incelemeye geldiklerinde bile, evrakın kendisinden çok kaydı tutan ellerin sahibine bakıyorlardı. Kim kaçta geliyor, nasıl giyiniyor, nasıl davranıyor, lüks alışkanlıkları var mı, bunları da akıllarının bir kenarına yazıyorlardı. Kredi kayıt ve bankaların ortak hesap bilgilerinden hareketle, çalışanların diğer bankalardaki hesaplarını da gözden geçiriyor; hesap hareketleri, kredi kartı harcamaları, hisse senedi, borsa, kumar alışkanlıkları... hepsini ince eleyip sık dokuyorlardı. Kim ne kadar kazanıyor, ne kadar harcıyor, nasıl bir hayat yaşıyor, toplayıp çıkarıyor, çarpıp bölüyor, bu art niyetli hesaplardan netameli neticelere varıyorlardı. Acaba yakın geçmişteki kredi kartı harcamalarımdan, bir dönem otel müfettişliğine soyunduğumu, daha doğrusu müfettiş gibi bir otelden öbürüne teftişe gidip, kapalı kapılar ardında soyunduğumu anlarlar mıydı? Madem kafası katakulliye basan adamlardı, evli barklı bir kadının durduk yere ha babam otel ziyareti yapmasını neye bağlarlardı? Bu mevzu üzerine düşünmeye başlarlarsa, hayâsızlığın bir türünden beis duymayanın, diğerine de teşne olduğu sonucuna varırlar mıydı? “Kocasını dahi aldatan, bankasını neden aldatmasın?” derler miydi mesela? Deseler, haksız sayılırlar mıydı?  </p>
			<p class="paragraf">Onlar çaprazımdaki masaya kurulmuş, hayatımı kaydırmak için harıl harıl çalışırlarken, ben de onca zaman herkeslerden saklamayı başardığım ihaneti, iktisadi haritamı çıkaran banka müfettişlerine yakalatabileceğimi düşünüp huylanıyordum. Dış dünyayla kurduğum ve zaten pek cılız olan bağ, inceldiği yerden kopmak üzereydi. Filiz’in belli ki buluşma planı yapmak için çaldırdığı telefonu duymazdan geliyor, başımdaki belayı dehşetle ama moral takviyesi yapmaya çalışarak takip eden Mehpare’nin gaz alma seanslarını dahi kısa kesiyordum. Ben onlara bile katlanamazken, bir de Rembrandt röprodüksiyonuyla sırtlandığı vefa borcunu nasıl ödeyeceğini bilemeyen Süheyla ve kendi kadar temiz kalbi çıkmıştı başıma. Türlü bahanelerle gelip beni kolladığını göstermeye uğraşıyordu. Bir defasında, “Sökülen hard disklere göz atıyordum da, dur seninkine de bir bakayım, belki kayıtlara ne olmuş anlarım” diye geldi yanıma.  </p>
			<p class="paragraf">“Sen teknisyen misin Süheyla?” dedim.  </p>
			<p class="paragraf">“Yoo.”  </p>
			<p class="paragraf">“Bankacılık kariyerine devam et öyleyse.”  </p>
			<p class="paragraf">Suratı beş karış, hard diskime şöyle bir bakıp gitti. Ama yine fırsat buldukça uğrayıp kendince arkadaşına göz kulak olmayı ihmal etmedi. Benimse kimseye tahammülüm yoktu. Adamların karşımda oturmuş, güya hatalı kaydı bulup minik yanlış anlaşılmayı gidermek için, ama belli ki birimizin, bilhassa da benim, zimmetime para geçirdiğimi ispatlamak için var güçleriyle çalıştığını görmek, sinirlerimi yeterince bozuyordu.   </p>
			<p class="paragraf">Neyse ki ertesi gün, zebani müfettişlerin tezgâhı üst kattaki toplantı odasına taşındı. Gün boyu, müdür, güvenlikçi, gişeci, çaycı, kısacası müşteriler hariç şubedeki herkes, o odada tek tek ağırlandı. Hadiseyi hepimizden ayrı ayrı dinlediler. Handiyse ezberlediler.   </p>
			<p class="paragraf">Sonra müdür, Cemal Paşa, Fikret ve ben, yeniden ve yeniden davet edildik. Tek tek, ikişerli, üçerli gruplar halinde ve nihayetinde dördümüz bir arada dikkatle dinlendik. Diğerleri daha çok şahit gibiydi tabii. Son ana kadar öyle değilmiş gibi davrandılarsa da, herkesin pekâlâ bildiği üzre, asıl şüpheli zatıâlimdi. Ben garibi, düz, çapraz, haraşo, Allah ne verdiyse işte, sorguya çektiler. Her şeyi bir daha bir daha anlatmamı istediler. Malum, anlatacak pek bir şeyim yoktu. Bir daha bir daha anlatamadım. Belki bir şey hatırlarım umuduyla işlemin yapıldığı günü kafamda evirip çeviriyor, sinir uçlarım ısınana kadar düşünüyordum. Bu beyhude çabanın beynimde koca gedikler açtığını, aklımdakilerin oralardan aşağı yuvarlanıp gitgide azaldığını hissediyordum. Süheyla, artık hangi faideli televizyon programından öğrendiyse, hatırlama çabasının beyin hücrelerini öldürdüğünü söylemişti. Haklıysa, bankacılıktan seri katilliğe terfi etmiş, arka arkaya hunharca cinayet işliyordum.  </p>
			<p class="paragraf">Cuma günü gelip çattığı halde, ben hâlâ “hatırlamıyorum”dan başka bir şey diyemeyince, kayıp dekont bir türlü zuhur etmeyince ve 37 bin euro da insaf edip kendiliğinden geri gelmeyince, yeniden üst kattaki karargâha, angut müfettişlerin muteber huzuruna davet edildim. İçeri girdiğimde, Cemal Paşa da düğün sahibi kamber kontenjanından beyzadelerin yanında saf tutmuştu.   </p>
			<p class="paragraf">Şerif, kuşkuyla yüzüme bakıp, “Deliller karartılmış” dedi.  </p>
			<p class="paragraf">“Ne delili?” diye sordum.  </p>
			<p class="paragraf">“Biliyorsun, ilk gün gelir gelmez kamera kayıtlarını inceledik. Diğer gişelerin kayıtları olduğu gibi duruyor. Ama genel kayıtların bir kısmı ve senin gişenin tepesindeki kameranın kayıtları ortada yok” diye manidar bir sesle açıkladı tombalak Zühtü.  </p>
			<p class="paragraf">“Yani?” dedim, nereye varmaya çalıştıklarını anlamanın gerginliğiyle. Demek daha ilk günden beri üzerime oynuyorlardı, ama kayıtlarla ilgili malumatı paylaşmayarak, hakkımda daha fazla ipucu toplamak için zaman kazanmışlardı. Metanet ve menfaatimi korumaya, münazara ve münakaşadan da kaçınmaya çalışarak, tiksintiyle yüzlerine baktım. Zühtü’nün yağlı, kırmızı yüzü, çürük, yapış yapış bir domatese; Şerif’inki ise, koca mor burnu sebebiyle kırağı çalmış acı patlıcana benziyordu. Cemal’e gelince, onu hiçbir şeye benzetemedim. Kenef fırçasını andıran bıyıkları sayılmazsa, ne yüzü ne de kendi bir şeye benziyordu. Üçü de evlat olsalar sevilmeyecek tiplerdi. İnsan onları en iyi ihtimalle yatılı okula verirdi.  </p>
			<p class="paragraf">“Başın belada gibi görünüyor” dedi patlıcan sıfatlı Şerif. “Yardımcı olmaya çalıştık, ama bize bir şey anlatmıyorsun.”  </p>
			<p class="paragraf">“Çünkü anlatacak bir şey yapmadım.”  </p>
			<p class="paragraf">“Para senin yaptığın kasa işlemiyle çıkmış ama.”  </p>
			<p class="paragraf">“Öyle bir işlem yaptığımı hatırlamıyorum.”  </p>
			<p class="paragraf">“Nasıl hatırlamazsın?” diye çıkıştı Cemal Paşa. Kendisi fil hafızalı ya, bütün bankacılar öyle olmalıydı. O öyle düşene tekme sırasına girince, benim de tepem attı.  </p>
			<p class="paragraf">“Belki de size verdim parayı, çok da emin değilim” deyiverdim. Gıcıklık olsun diye söylemiştim, ama hakikaten de emin değildim. Cemal Paşa’nın gözlerinde şimşekler çaktı. Müfettişlerin önünde böyle bir ithama cüret etmemin bedelini ödeyeceğim çalışma kampları, film şeridi gibi gözlerinin önünden geçti; hissettim.  </p>
			<p class="paragraf">“Öyleyse bile usule uymayıp operasyonel hata yaptığın için başın dertte. Mevzuattan haberin yok mu? Gişe çalışanı, parayı müşterinin bizzat kendisinden başka kimseye teslim edemez. Müşterinin parayı aldığını, dekontu imzaladığını, kendi gözlerinle görmek mecburiyetindesin” diye haddimi bildirdi Şerif. Ama artık ben de zıvanadan çıkmıştım, hiç altta kalmadım.   </p>
			<p class="paragraf">“Biliyorsunuz, bu kurala da pek çoğu gibi genelde uyulmaz.”  </p>
			<p class="paragraf">Müdür yardımcısı olarak çalıştığı şubede, sadece buna değil, pek çok başka kurala da uyulmadığının ilan edilmesine bozulan Cemal Paşa’nın gözleri yeniden alevlendi. Ebat bakımından jokeyleri, şekil şemail bakımından at hırsızlarını andıran amirim, dövüşe hazırlanan horozlar gibi kabardı. Fakat benim kimseden çekincem kalmamıştı, ateş olsa cürmü kadar yer yakardı.  </p>
			<p class="paragraf">“Ne yani?” dedim ısrarla. “Müdür yardımcımın getirdiği dekonta da mı güvenmeyeceğim? Ona da mı para vermeyeceğim? Günde kim bilir kaç defa önce parayı müşteri temsilcisine verip, sonra dekontu yine ondan alıyorum ben. Ben dediysem, hepimiz. Sadece biz değil, her şube böyle çalışır. Gayet iyi biliyorsunuz.”  </p>
			<p class="paragraf">Vay, sen misin bunları söyleyen! Açtılar menhus ağızlarını, yumdular uğursuz gözlerini. Yaptığım elim hatadan dolayı nedamet getirmek yerine, bir de onu bütün banka sektörüne mal etmeye mi kalkıyordum? Benim yalap şalap çalışmam, başkalarının da böyle yaptığı anlamına gelmezdi. Her işin bir kuralı vardı ve herkes gibi ben de riayet etmek zorundaydım. Zimmete para geçirme, zaten ciddi bir suç olasılığı olarak tepemde duruyordu, ama bu talihsiz açıklamalarımdan sonra, kuşkusuz başım kaideleri hiçe sayarak işlem yaptığım ve dahası bunu müdafaa etmeye kalktığım için de ağrıyacaktı. Vır vır da vır vır. Bir araba laf ettiler.   </p>
			<p class="paragraf">Ben o münasebetsizler kadar uzatmayıp sadede geleyim. Vır vırları, dırdırları, itham ve şantajlarıyla beynimi kum torbasına çevirdikleri uzun bir konuşmanın ardından, kibarca suçumu itiraf etmemi istediler. Bankanın itibarı açısından, onlar repütasyon diyordu, şimdilik olayı adli makamlara taşımaya niyetleri yoktu. Fakat işler bu noktaya gelsin, geri dönülemeyecek yollara girilsin istemiyorsam, uzatmamalı, karşılıklı uzlaşmayla tazminatsız kılçıksız biçimde iş akdimin feshine yanaşmalıydım. Elbette iç ettiğim parayı da bankaya ödeyecektim. Cebimde öyle bir para olmayabileceğini eşek gibi bildiklerinden olacak, bana altı ay vadeli taksit seçeneği bile sunuyorlardı. Yüce gönüllülüklerini altını çizerek lütfetmişlerdi; faiz bile istemiyorlardı.   </p>
			<p class="paragraf">O gün, ikazdan ithama, münakaşadan şantaja uzanan, uzun ve yıpratıcı bir pazarlığın ardından, omuzlarım çökmüş, ruhum iplik iplik sökülmüş halde eve dönerken, Gönül Hemşire’nin bankacılarla ilgili tespitlerini hatırlamadan edemedim; sonuna kadar haklıydı!  </p>
		</div>
	</body>
</html>
