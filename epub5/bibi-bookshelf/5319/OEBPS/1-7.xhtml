<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>1-7</title>
    <meta name="Adept.resource" value="urn:uuid:ddb527e9-c416-4923-8c52-00525c255038"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body id="x1" xml:lang="tr-TR" class="calibre">
		<div class="basic-text-frame">
			<p class="split" xml:lang="en-GB">  </p>
			<p class="anabaslik" id="_idParaDest-7" xml:lang="en-GB">Ses  </p>
			<p class="spot" xml:lang="en-US-POSIX">“Pasaportumun bana verdiği yetkiye dayanarak   </p>
			<p class="spot" xml:lang="en-US-POSIX">susmayı tercih ettim.”  </p>
			<p class="paragraf1">  </p>
			<p class="paragraf">Fara tutulmuş tavşan gibi öylece kalakaldım. Duvardaki saat on buçuğu gösteriyordu. Yanımdaki, beni boş verip yerinden kalktı ve beş numaralı kapıya yöneldi. Baktım, onun ışığı da yanmıştı. Hızla sınıfa girip gözden kayboldu. Ardında, kapının kapanırken çıkardığı tok sesten başka bir şey bırakmadı.   </p>
			<p class="paragraf">Nihayetinde ben de çarnaçar toparlanıp yerimden doğruldum. Korka korka yedi numaralı kapıya yaklaştım. Az sonra neyle karşılaşacağımı bilemeyişin tedirginliğiyle titreyen elimi kapı koluna attım. Derin bir nefes aldım, kolu indirdim ve yavaşça kapıyı açtım.   </p>
			<p class="paragraf">İçerisi zifiri karanlıktı. Meçhule doğru bir iki sarsak adım atmamla kapının arkamdan çat diye kapanıvermesi bir oldu. Üçüncü adımımda bir sandalyeye çarptım. El yordamıyla sandalyeyi araştırıp çabucak yerime oturdum. Kalp atışlarım hızlanmıştı. Gölgeleri boğazlayan karanlığın kamçıladığı kapakçıklar, içeride soluk soluğa çırpınıyordu.   </p>
			<p class="paragraf">Kapalı mekânlarla başım hoş değildi. Mümkünse asansöre dahi binmez, çok yüksek katlı olmayan binalarda doğruca merdivenlere yönelirdim. Velhasıl ufacık bir kabine tıkılmak hiç iyi gelmedi, nefesimin kesildiğini hissettim. Ellerimle sağı solu yoklayınca, bulunduğum yerin çok da dar olmadığını anlayıp bir parça rahatladım. Metal plakalarla çevrili bir kabinin içindeydim. Anladığım kadarıyla, önü cam bir duvarla kapatılmıştı. Fakat cam oluşunun bana faydası yoktu. İçerinin gecesinden dışarının gecesine bakıp da bir şey görebilmek imkânsızdı. Öyleyse ön cephedeki cam malzeme, benim birilerini görmemden ziyade birilerinin beni görebilmesi için mi kullanılmıştı?  </p>
			<p class="paragraf">Nefes alıp verişimi tümüyle düzene sokabilmek için en kötü ihtimalle, yani çok fenalaşırsam gerisingeri çıkıp gidebileceğimi düşünmeye çalıştım. Elimi hemen önümde duran masanın altına götürdüm; evet, orada minik bir tümsek vardı. Beyaz önlüklü lordun bahsettiği zil bu olmalıydı. Kendimi kaçıp gidemeyecek kadar kötü hisseder, hepten topu atacak gibi olursam basardım ve koşup gelirlerdi. İçimden her şeyin yolunda olduğunu tekrar edip bir parça daha gevşedim. Yine de gergindim, ama bu acayip girizgâhtan sonra, merakım kalbimdeki bütün duygulardan daha ağır basıyordu. Ya meraktan ya libidodan demişler; düştüğüm vaziyetten ikisi de ayrı ayrı mesuldü.   </p>
			<p class="paragraf">Nefesim iyice düzene girince masanın üstündeki kulaklığı alıp taktım ve içimi karıncalandıran dipsiz karanlığı üzerime yorgan gibi örtüp beklemeye başladım. Gözlerimi kapatıp karanlık bir kabinde değil, deniz kıyısında olduğumu düşünmeyi denedim.   </p>
			<p class="paragraf"><span class="charoverride4">Şile’deydim. Yanımda o vardı. Ya birilerine yakalanırsak korkusu aramızda üçüncü bir kişi gibi yürüdüğünden, el ele tutuşmuyorduk. Ama parmaklarımız arada bir, hani yanlışlıkla olmuş gibi birbirine değecek kadar yakın yürüyorduk. Parmaklarım onunkilere her temas ettiğinde minik şimşekler çakıyor, vücudum kapıldığım yüksek gerilim hattının etkisiyle titriyordu. Bu bir hayal değil, hatıraydı. Derslerin sonunda unutmayı umduğum hatıralardan biri. Başka bir ömürde yaşanmış gibi hissediyordum ama çok değil, üzerinden sadece iki ay geçmişti. Bir pazar günü Şile’ye kaçmıştık. Kaçmak ne tuhaf kelime. Kimden kaçmıştık? Başkalarından mı, kendimizden mi, ait olduğumuz hayatın hazin rutininden mi? Kime kaçmıştık? Kendimize mi, birbirimize mi, yeni bir hayatın ılık ihtimaline mi? Kaçmıştık işte. Sahilde yürürken parmaklarımız birbirine değmişti. O, uzun karmaşık kirpiklerini kırpıştırıp bana gülümsemişti. Bir şey söyleyecekmiş gibi ağzını açmış, fakat söylememişti. Hep böyle yapardı zaten. İçini açıp okumak, neler düşünüp hissettiğini anlamak isterdim. Fakat çok konuştuğu zamanlarda bile pek bir şey söylememekte marifetliydi. Hep benden sakladığı sırlar olduğunu düşünür ama sormaya cesaret edemezdim. Aramızdaki her şey o kadar kırılgan ve korunaksızdı ki her anı son anmış gibi yaşamaktan yorgundum. Ben evliydim. Sahi, söylemiş miydim; o da evliydi. Yani bu işin hiçbir yere varamayacağı en başından belliydi. Hayattan minik bir sevinç kırıntısı koparmaya çalışır gibiydik. Er ya da geç bitecekti. Acaba ilk kim kimden vazgeçecekti?  </span></p>
			<p class="paragraf">Mikrofon açılmasına benzer ince bir cızırtı ve sonrasında yükselen ses düşüncelerimi dağıtıverdi.  </p>
			<p class="paragraf">“İlk dersimize hoş geldiniz Feribe.”  </p>
			<p class="paragraf">Bir anda sırtımdan aşağı soğuk terler boşandı, gözlerim buğulandı. Sesin sahibini, annemi görebilmek için etrafıma bakındım, oysa her yer zırıl zırıl karanlığa batmıştı. Hem anneciğim senelerdir ölüydü, konuşamazdı... Ama işte biliyordum, adım kadar emindim, bana hoş geldiniz diyen mavi kadife ses, kesinlikle ona aitti. Şaşkınlıkla titreyerek sesin yönünü tayin etmeye çalıştım.  </p>
			<p class="paragraf">“Anne? Sen...”  </p>
			<p class="paragraf">Mikrofon yeniden cızırdadı. Annem şefkatle devam etti:  </p>
			<p class="paragraf">“Şaşırdığınızı biliyorum Feribe. Lütfen sakin olun. Şu anda beni annenizin sesinden dinliyorsunuz.”   </p>
			<p class="paragraf">“Peki ama... neden? Nasıl?”  </p>
			<p class="paragraf">Annem, yani Ses cevap verdi:  </p>
			<p class="paragraf">“Size ufak çapta bir panik, belki keder yaşattığımın farkındayım. Ancak emin olun, bu iyiliğiniz için. Derslerimiz boyunca size anlatacaklarımı hayatta en güvendiğiniz kişinin sesinden dinlemeniz ikimizin de işini kolaylaştıracak. Başlarda biraz zorlanabilirsiniz, ama on dakika sonra artık böyle hissetmeyeceksiniz.”  </p>
			<p class="paragraf">Bunu nasıl yaptıklarını düşündüm, jeton çabucak düştü. Tabii ya, ilk geldiğim gün istedikleri kaydı bir tür ses hilesine suç ortağı etmişlerdi. Gene de işin teknolojisine kafam basmıyordu, ama uzayda arsa alıp kaçak kat çıkabildiğimiz bu çağda, bir sesi başka bir sese benzetmek çok da zor olmasa gerekti.  </p>
			<p class="paragraf">“Nasıl yapıyorsunuz bunu?”  </p>
			<p class="paragraf">“Göründüğü kadar karmaşık değil. Ses mühendislerinin geliştirdiği algoritmalar sayesinde ses dalgaları ayrıştırılarak bu tür simülasyonlar yaratılabiliyor.”  </p>
			<p class="paragraf">Amerikalı olsaydım, ağzımı geviş getirir gibi yayarak, a<span class="charoverride4">wesome</span>, diye minik bir çığlık atardım. Fransız olsaydım, fikrim sorulmadan alınan bu mühim kararı <span class="charoverride4">Liberté, Egalité, Fraternité</span> çerçevesinde tartışmaya açardım. Japon olsaydım, öndeki cama yapışır, konuşanın fotoğrafını çekmeye çalışırdım. Ama hiçbiri değildim. Pasaportumun bana verdiği yetkiye dayanarak susmayı tercih ettim...   </p>
			<p class="paragraf">Annemin sesini her duyuşumda içim cız etse de, açıkçası yöntemden etkilenmiştim. Onun sesinden çıkan kelamı, elbette tanımadığım bir yabancının anlatacaklarından başka türlü dinlerdim. Söylenenler sadece aklıma değil, kalbime de işlerdi; daha çabuk güvenip inanmayı becerirdim. Hemen oracıkta, derslerin selameti için akıllıca bir yol seçtiklerine kanaat getirdim. Saçmalamaya cüret edecek kadar akıllı olanları severim. Bu yüzden, asla dönemeyecek birinin hasretiyle burnumun direğini sızlattıkları için sitem etmedim. Aklıma dışarıdaki nursuz kodaman geldi, dersi karısından aldığını söylemişti. Demek ona da aynı numarayı çekmişlerdi.   </p>
			<p class="paragraf">Annem, yani Ses, anlatmaya devam etti.  </p>
			<p class="paragraf">“Bu sizinle ilk dersimiz. Toplamda dört ders yapacağız. Unutma yolculuğunuz boyunca, her ders yeni bir adım atacağız. Sohbet ilerledikçe hem siz peyderpey unutmaya yaklaşacaksınız, hem de biz birbirimizi daha iyi tanıyacağız. Fakat şimdilik acele etmemize lüzum yok. Malum, aceleye gelmiş tanışıklıklar, ekseriyetle aslında hiç tanışılmadığının fark edilmesiyle noktalanır. Güzel şeyler hızla, doğru ve emniyetli olanlarsa zamana yayıp bekleyerek yaşananlardır.”  </p>
			<p class="paragraf">Dudaklarım anında gevşedi. Tıpkı düşündüğüm gibi, mebzul miktarda aforizmaya toslayacağım şimdiden aşikârdı. Bu çiklet laflarını annemin sesinden işiteceğim aklıma gelmezdi, ama veciz aromasının kıvamı tam da beklediğim gibiydi. Acaba dersler hep böyle jelatine sarılmış fiyonklu laflarla mı geçecekti, yoksa hakikaten dişe dokunur bir şeyler de yapacak mıydık? Verdiğim paraya, hiç olmadı zamana değecek miydi?   </p>
			<p class="paragraf">“Şimdi aklınızda bir sürü soru dolaşıyordur. Öncelikle bana güvenmenizi rica ediyorum, Feribe. Bütün sorularınız yavaş yavaş cevabını bulacak ama hepsinin vakti var.”  </p>
			<p class="paragraf">Ses, aklımdan geçenleri okuyor gibiydi. İlk geldiğim gün konuştuğum kadın da böyle yapmıştı. Belli ki bu garip merkezin, yani hece tasarruflu adıyla MİM’in çalışanları, çaresizliğin neye benzediğini tahsil etmiş, soruları ve cevapları çoktan ayıklayıp çıkarmışlardı. Hepsini doğru zamanda kullanıp ağzımı usulünce kapayacak, beni gönüllerine göre gütmekte en ufak sıkıntı çekmeyeceklerdi. Aslında böyle hissetmekten rahatsızdım, ama bir yandan da olacakları merak ediyordum. Kendimi koşa koşa hayvanat bahçesine gelip kafese kapatılmak için gönüllü olmuş devekuşu gibi hissediyordum. Devekuşlarının beyinlerinin gözlerinden daha küçük olduğunu biliyordum, ama bu malumatın şahsımla bağlantısını yeni yeni fark ediyordum.  </p>
		</div>
	</body>
</html>
