<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>1-25</title>
    <meta name="Adept.resource" value="urn:uuid:ddb527e9-c416-4923-8c52-00525c255038"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body id="x1" xml:lang="tr-TR" class="calibre">
		<div class="basic-text-frame">
			<p class="split" xml:lang="en-GB">  </p>
			<p class="anabaslik" id="_idParaDest-25" xml:lang="en-GB">Küçük, muttarid, muhteriz darbeler<span class="dip"><a href="#footnote-225-1" id="footnote-225-1-backlink">1</a></span>   </p>
			<p class="spot" xml:lang="en-US-POSIX">“Hasret garip bir deniz; med-ceziri bol,   </p>
			<p class="spot" xml:lang="en-US-POSIX">ne kolay taşıyor.”  </p>
			<p class="paragraf1">  </p>
			<p class="paragraf">On yedi yaşındayım. Edebiyat dersinden çıkmışım. Dışarıda yağmur... <span class="charoverride4">Küçük, muttarid, muhteriz darbeler... </span>  </p>
			<p class="paragraf">Coğrafya boş olunca doğruca eve koşmuşum. Yolda hem çok ıslanmışım, hem de hiç ıslanmamış gibi kupkuruyum. İçim pür neşe... Henüz kötü hiçbir şey olmamış hayatımda. Büyüyorum ve bunun bile kötü olduğunun farkında değilim daha. Hayallerim var, hayal kurmak güzel. Dersler iyi gidiyor, sınava da hazırım. Onun tam bir okulu yok galiba ama, umurumda değil, her şey bittikten sonra, yani her şey başladığında, yazar olacağım. Geleceği düşünmek içimi kamaştırıyor. Uçsuz bucaksız, pırıltılı bir kumsalım. Mutluyum!  </p>
			<p class="paragraf">Anahtarım elimde, kapıyı açıyorum. Anahtarın üzerinde “Kale” yazıyor. Güvendeyim.  </p>
			<p class="paragraf">İçeriden televizyonun sesi geliyor. Salona bakıyorum, annem televizyondaki filme dalmış. Arkasından yaklaşıp boynuna sarılıyorum. Beni görünce gülümsüyor, yanağıma koca, sulu bir öpücük konduruyor.   </p>
			<p class="paragraf">“Gel otur yanıma” diyor annem. Üzerinde en sevdiğim elbisesi. Su yeşili. Gözlerinin uzak yeşilini ortaya çıkarıyor. Annem çok güzel kadın, Sophia Loren’e benziyor. Gözlerinin altı morarmamış daha. Yüzü çökmemiş. Zayıflayıp iskelete dönmemiş. İlaçlar almaya, hep uyumaya da başlamamış. Eşsiz bir mücevher uzatır gibi, kabuğunu zarifçe açan bir istiridye gibi gülümsüyor. Dişleri, inci taneleri. Henüz ilaçlardan sararıp kahverengiye çalmamış hiçbiri. Annem mutlu. Ben mutluyum. Mutluyuz.  </p>
			<p class="paragraf">Elimi tutuyor annem, avuçlarının içine saklıyor. Nasıl özlemişim! Sanki daha sabah evden çıkarken görmedim. Sanki onlarca yıl geçmiş elimi son tutuşunun üstünden. Hasret garip bir deniz; med-ceziri bol, ne kolay taşıyor. Gözlerimden bir damla yaş süzülüyor. Yaş yanaklarımı ıslatınca huzursuzlanıyorum. Mutluyduk, hani mutluyduk? Olduğum yerde kıpırdanıyorum, bileklerim acıyor. Bileklerim acıdıkça, annem, üzerinde oturduğu koltuk, salon, bir sis deryasında kaybolur gibi dalga dalga uzaklaşmaya başlıyor. Onlar uzaklaştıkça ben iyice huzursuzlanıyorum. Bileklerim daha çok acıyor.  </p>
			<p class="paragraf">“Şşt! Nereye gittiniz? Anne? Yine mi gittin?”  </p>
			<p class="paragraf">Taş gibi bir beyazlığın içindeyim. Bulut mulut değil. Sert, dümdüz, kaya gibi bir şey bu sefer. Uzaktan annemin sesi yankılanıyor.  </p>
			<p class="paragraf">“Sakin ol. Anahtarını çıkar ve kapıdan içeri gir yeniden. Korkma. Üzülme. Üzülecek bir şey yok. Sadece konuşacağız.”  </p>
			<p class="paragraf">Söylediklerini yapıyorum. Yine salondayım. Annem de yine üçlü koltukta. Bu kez televizyona değil, bana bakıyor. Gülümsüyor. İstiridyeler...   </p>
			<p class="paragraf">Yanına oturuyorum. Elimi avuçlarının arasında alıyor. Yine kalbimden acıklı bir deniz yükselecek gibi oluyor. Ama bu kez ağlamıyorum. Hasret sevinci kepeklendirse de, onu gördüğüm, yanında olduğum için mutluyum. Minnet ve şükran doluyum.  </p>
			<p class="paragraf">“Feribe” diyor. “Kızgın mısın kızım bana?”  </p>
			<p class="paragraf">İçimde garip bir ferahlık var. Hayatta kimseye kızmamışım, kızamazmışım gibi. Ama ona kızdığımı biliyorum. Gülümseyerek, “Evet” diyorum. “Beni bıraktın. Kendini bıraktın. Her şeyi bıraktın.”  </p>
			<p class="paragraf">“Özür dilerim.”   </p>
			<p class="paragraf">Yumaktan çözülen ip gibi. Havalanan kuş, kıyıya vuran dalga gibi. Kolayca. Hiç zorlanmadan söylüyor. “Affet beni.”  </p>
			<p class="paragraf">Affetmek kolay mı öyle? Derin bir yara minicik bir sözle temizlenir mi? Peki ya onu açan?  </p>
			<p class="paragraf">“Affettim” diyorum ama. O nasıl kolayca af diliyorsa, ben de öyle kolayca affediveriyorum. Hep bu anı beklemişim gibi. Süratle, inanarak.  </p>
			<p class="paragraf">“Ben mutluyum, Feribe. Sen de ol, e mi?”  </p>
			<p class="paragraf">Aslında mutluyum. Mutlu olduğuma eminim ama gene de soruyorum nedense.  </p>
			<p class="paragraf">“Nasıl?”  </p>
			<p class="paragraf">“Kendini de affet.”  </p>
			<p class="paragraf">“Peki sen beni... affedebilecek misin anne? Ben çünkü... aynı babam gibi...”  </p>
			<p class="paragraf">“Saçmalama” diyor annem. “Hiç kızmadım ki sana. Babana bile kızgın değilim. Öfkeliyken ve üzgünken çünkü, dik yürüyemiyorum ben. Boynumu, belimi ağrıtıyor. Seninkiler ağrıyor mu?”  </p>
			<p class="paragraf">“Çok” diyorum. “Hep.”  </p>
			<p class="paragraf">“Ondandır. Babanı da affet, geçer.”  </p>
			<p class="paragraf">“Kızmaz mısın?”  </p>
			<p class="paragraf">“Sevinirim bile. Boynun, belin ağrısın istemem.”  </p>
			<p class="paragraf">“Tamam” diyorum. “Babamı da affettim o zaman.”  </p>
			<p class="paragraf">Annem gülümsüyor. Sahiden mi, der gibi bakıyor. Ben de durup içime bakıyorum o zaman. İçimde bir ferahlık. O sırada babam pat diye ortaya çıkıveriyor. Bacak bacak üstüne atmış, üçlü koltukta, diğer yanımda oturuyor.   </p>
			<p class="paragraf">“Aferin Feri. Aslan kızım benim.”  </p>
			<p class="paragraf">Bakıyorum, neşeli görünüyor. En son gördüğüm halinden daha genç. Daha sağlıklı. Daha mutlu.   </p>
			<p class="paragraf">“N’aber baba” diyorum. “Elin nasıl oldu?”  </p>
			<p class="paragraf">Elini gösteriyor. Hiçbir şeyi yok.   </p>
			<p class="paragraf">“Taş gibiyim.”   </p>
			<p class="paragraf">“Acımış mıydı?”  </p>
			<p class="paragraf">“Boş ver. Senin duyduğun acının yanında sinek ısırığıydı.”  </p>
			<p class="paragraf">“Affettin mi yani beni?”  </p>
			<p class="paragraf">“Hiç gücenmedim ki.”  </p>
			<p class="paragraf">Boğazımda taşlaşmış bir yumru yavaşça aşağı iniyor. Gözümden bir damla yaş akıyor.   </p>
			<p class="paragraf">“Geçti mi, Feribe?” diyor annem, sesinden yasemin kokuları taşırarak.   </p>
			<p class="paragraf">“Ne geçti mi anne?”  </p>
			<p class="paragraf">“Kalbindeki ağırlık.”  </p>
			<p class="paragraf">“Herkes hata yapar, Feri” diyor babam da. “Hayat dediğin hata zaten. Y’yi çıkar, harflerin yerini değiştir, göreceksin bak. Kelimeler var ya, hepsi şifreli.”  </p>
			<p class="paragraf">“Yaa, hayat hata” diye onaylayıp gülümsüyor annem. “Ohoo, bir bilsen ben neler yaptım.”  </p>
			<p class="paragraf">Çok komik bir şey işitmiş gibi hep beraber gülmeye başlıyoruz. Gülerken annemin dizine koyuyorum başımı. Bir eliyle saçlarımı okşuyor, diğer eliyle elimi tutuyor. Öbür elim de babamın elinde. Nasıl mutluyum. Nasıl genç, nasıl çocuk, nasıl hiç kırılmamış gibi...   </p>
			<p class="paragraf">“Affettin mi kendini?” diyorlar.  </p>
			<p class="paragraf">Bakıyorum, yüzleri ışıl ışıl. Öfke, acı hiç uğramamış sanki. Kalbime soruyorum önce. Gelen sesi dinliyorum. Sonra cevap veriyorum.  </p>
			<p class="paragraf">“Affettim.”  </p>
			<p class="paragraf">“Affettin mi kendini?”  </p>
			<p class="paragraf">“Affettim.”  </p>
			<p class="paragraf">“Affettin mi kendini?”  </p>
			<p class="paragraf">“Affettim.”  </p>
			<p class="paragraf">Kahkahalarla gülüyoruz. Hem nasıl gülmek. Karnımızı tuta tuta. Altımıza işeyeceğiz neredeyse. Neredeyse altıma işeyeceğim yani ben. Öyle çok gülüyorum. Gözlerimden yaşlar geliyor. Kahkahalarla gülüyorum. Kahkahalarla. Derken kahkahalar güneşte eriyen sakızlar gibi pis pis uzamaya başlıyor. Bir şeyler oluyor kahkahalara. Acılaşıyorlar. Hıçkırığa, hatta ulumaya dönüyorlar. Yanaklarım sırılsıklam. Çok mu yağmur yağdı?   </p>
			<p class="paragraf">“Çok mu ıslandım anne?” diye soruyorum. Annem cevap vermiyor. Çok ıslanmış olmalıyım yağmurda. Yanaklarım sırılsıklam çünkü. Yanaklarım sırılsıklam. Yanaklarımda... <span class="charoverride4">küçük, muttarid, muhteriz darbeler... </span>  </p>
			<div class="basic-text-frame">
				<div class="basic-text-frame">
					<p class="dipnot" xml:lang="en-GB"><a href="#footnote-225-1-backlink" id="footnote-225-1">1</a><span class="charoverride10" xml:lang="tr-TR"> </span><span class="charoverride10" xml:lang="tr-TR">Tevfik Fikret, </span><span class="charoverride11" xml:lang="tr-TR">Yağmur</span><span class="charoverride10" xml:lang="tr-TR">.</span></p>
				</div>
			</div>
		</div>
	</body>
</html>
