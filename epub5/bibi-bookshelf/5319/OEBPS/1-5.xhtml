<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>1-5</title>
    <meta name="Adept.resource" value="urn:uuid:ddb527e9-c416-4923-8c52-00525c255038"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body id="x1" xml:lang="tr-TR" class="calibre">
		<div class="basic-text-frame">
			<p class="split" xml:lang="en-GB">  </p>
			<p class="anabaslik" id="_idParaDest-5" xml:lang="en-GB">Turist Ömer Lordlar Kamarası’nda  </p>
			<p class="spot" xml:lang="en-US-POSIX">“Yeterince güvende miydim, yoksa yol yakınken   </p>
			<p class="spot" xml:lang="en-US-POSIX">kaçıp gitmeli miydim?”  </p>
			<p class="paragraf1">  </p>
			<p class="paragraf">Kayıttan sonraki günleri merkezden haber bekleyerek geçirdim. Bekleyişin karanlık çukurunda tümüyle boş durmadım aslında; kendimce çalışmalara başladım. Kaydımı alan sırdaş kadının tavsiyesine uyarak, salonumun duvarında asılı Rembrandt röprodüksiyonunu, “İlk düğün hediyen benden olsun” deyip Süheyla’ya verdim. Nasıl memnun oldu anlatamam. Herhalde tablodan ziyade, birilerinin, hele de benim gibi nemrut birinin, henüz umduğu teklifi alamadığı için hayal kırıklığına dönüşmesi muhtemel görünen izdivaç hayalini paylaşmasına sevindi. Müstakbel damatla yıllar evvel, daha bizim şubeye girmeden önce çalıştığı bilgisayar mağazasındayken tanışmışlardı, ama onca zamanın alın teri, sevgililik emeği hâlâ karatına sağlam bir yüzükle taçlanmamıştı. Süheyla bu duruma içleniyor, nikâh masasına dair ümitlerini ciddiye alan birini buldu mu çocuk gibi seviniyordu. Çünkü etrafındakileri mübalağalı gülücüklere boğanlar ve çevresindekiler tarafından tebessümle yıkananlar başta olmak üzere herkes, aslında kimse tarafından pek de umursanmadığını iyi bilir. Bütün o vıcık vıcık samimiyet gösterileri, manasız sohbetler, hep bu galiz hakikati örtmek için değil midir? İnsanların azıcık iyi niyet görünce ne yapacağını şaşırması boşuna mı? Alışık değiller. Velhasıl, kendilerini hakikaten sevenleri bunun için cezalandırmakla onlara pelüş ayıcıklar gibi sıkı sıkı sarılmak arasında gidip gelirler. Süheyla bana ikisini de yapamazdı. Ama zarif jestime pek sevindi, duygulandı. Hatta kendini tutamayıp, oksijensiz kalacak kadar çok konuşmaktan damarlanmış gözlerinden iki damla yaş bile akıttı. Kollarımda teselli bulma safhasına geçmesini beklemeden, masamın üzerinde birikmiş evrakı bahane edip süratle topukladım. Böylece duygu şelalesi meslektaşımdan da, hafızama köşe kapmaca oynatan Rembrandt’tan da aynı anda kurtulmuş oldum. Bir taşla iki kuş. Hiç değilse hâlâ ava gidip avlanmayacak kadar akıllıydım. Daha doğrusu, öyle hissedip avunmaya çalıştım.   </p>
			<p class="paragraf1">  </p>
			<p class="paragraf">Beklediğim haber, cuma günü telefon mesajı olarak geldi. İlk dersin ertesi gün yapılacağını, sabah onda merkezde bulunmam gerektiğini bildiriyordu.   </p>
			<p class="paragraf1">  </p>
			<p class="paragraf">Cumartesi sabahı kocama Filiz’in zoruyla senelik üyelik yaptırdığım halde hepi topu birkaç kere teşrif ettiğim spor salonuna gideceğimi söyleyerek, kolumun altında içi boş spor çantasıyla evden çıkıp soluğu o beyaz binanın önünde aldım. Üzerimde neyle karşılaşacağımı bilemeyişin tedirginliği vardı. Kimileri, kötü ihtimallerle yüzleşmektense belirsizlik deryasında serbest stil yüzmeyi yeğler. Ben onlardan değilim. Her zaman en kötü sonlara bile hazırlıklıyım, yeter ki başıma ne geleceğini bileyim. Belirsizlik berbattır; beni perişan, ruhumu lime lime eder. Hayatım, bir an evvel her şeyi netleştirmek arzusuyla, vakit isteyen hoş ihtimalleri çiğneyerek, çabucak razı olduğum feci sonlara koşmakla geçti. Binadan içeri de bu duyguyla koşarak girdim. Danışmadaki melaike-Cavs karışımı gülüşlü kadına ders için geldiğimi söyleyince, listeden adıma baktı ve ahizeyi kaldırıp bana eşlik etmesi için birini çağırdı.   </p>
			<p class="paragraf">Beni almaya gelen genç adam, merkezde karşılaştığım ilk erkek görevliydi. Onu birkaç ay evvel görsem bu tanımlamanın başına bir de yakışıklı sıfatı iliştirebilirdim. Zira uzun boylu, geniş omuzlu, dalyan gibi bir civanmertti. Gamzeli çenesini Cary Grant’tan, biçimli dudaklarını Gregory Peck’ten, baygın bakışlarını Clark Gable’dan ve düşünceli alnını İlyas Salman’dan alarak, yüzünde kusursuz bir puzzle oluşturmayı başarmıştı. Üzerindeki beyaz önlükle, hekimlere has bir emniyet hissi; lüzumundan çapkın gülümseyen teklifsiz gözleriyle ise emniyet edilemeyecek hergelelere özgü bir seksapel taşıdığı bile iddia edilebilirdi. Lakin aşk, insanın gözünü sadece sevdiğinin kusurlarına değil, sevebileceklerinin lütuflarına karşı da kör ediyor. Âşık, çevresindeki temaşaya rağmen, ona ait olmayan teferruatı fark etmeyi reddediyor. Zaten kime baksa sadece tek bir kişiyi görüyor, kimden bahsetse aslında sadece ondan dem vurmanın yolunu açmaya çabalıyor. İşte bu sebeple, genç adama hak ettiği biçimde alıcı gözüyle bakamadım.   </p>
			<p class="paragraf1">  </p>
			<p class="paragraf">Hakkı yenmiş seksapel, si bemol bir günaydının ardından beni doğruca danışma bankosunun ardındaki asansörlere götürdü. Bir yandan da kullanım kılavuzu okur gibi seri biçimde anlatıyordu.  </p>
			<p class="paragraf">“Derslerinizi dördüncü katta yedi numaralı sınıfta alacaksınız. Burada her katın asansörü ayrıdır. Siz üç numaralı asansörü kullanacak, doğrudan kendi katınıza çıkacaksınız. Sınıfınızda kapalı sistem var. Yani kapıyı açınca sınıfın ortasına değil, doğrudan size ayrılan kabine gireceksiniz. Etraf biraz karanlık olacak; ürkmeyin. Kısa süre sonra gözünüz alışacak zaten. İçeri girip sandalyenize oturduğunuzda, önünüzdeki masanın üzerinde duran mikrofonlu kulaklığı takın. Bu, dersi verecek uzmanla iletişiminizi sağlayacak. Beklenmedik bir sorunla karşılaşırsanız, girdiğiniz kapıdan doğruca çıkabilirsiniz. Ya da daha acil bir durum oluşursa, bir sağlık problemi mesela, masanın altında bulacağınız zile basabilirsiniz. Görevli arkadaşlarımız sizinle hemen ilgilenecektir.”  </p>
			<p class="paragraf">İşittiklerim karşısında aptala dönmüştüm. Kapıyı açıp karanlık bir kabine girmek de neyin nesiydi? Mikrofonlu kulaklığa ne lüzum vardı? Masanın altındaki zil, acil durum filan ne demekti? Ne biçim dersti bu? Nasıl bir yere gelmiştim? Yeterince güvende miydim, yoksa yol yakınken kaçıp gitmeli miydim? Gelgelelim her şey öyle hızlı olup bitiyordu ki muhakemeye, itiraz etmeye yahut soru sormaya bile vakit bulamadım.   </p>
			<p class="paragraf">Ne yapacağımı bilemiyor, sıhhatli düşünemiyordum. Zaten yanımdaki de kafamın içinde çalan borazanları umursadığına dair en ufak bir sinyal göndermiyor, dünyanın en sıradan kurallarından bahseder gibi rahat davranıyordu. Elindeki kartlardan birini asansör kapısına okuttu, diğerini de bana verdi.  </p>
			<p class="paragraf">“Bu kart, dördüncü kata çıkan asansörü kullanabilmenizi sağlayacak. Diğer katlarınkileri çalıştırmaz. Katlar arasında sizin kullanımınıza açık bir merdiven bağlantısı da yok. O yüzden kartınızı iyi muhafaza edin.”  </p>
			<p class="paragraf">Daha asansörlerden hoşlanmadığımı söylemeye fırsat bulamadan, asansörün kapısını açtı ve Lordlar Kamarası mensupları için düzenlenen bir balodaymışızcasına, abartılı bir reveransla beni içeri davet etti. Bu zarif davete icabet etmemek olmazdı, uzatmayıp girdim. Kısa yolculuğumuz boyunca asansör müziği olarak Ajda Pekkan’ın “Bir Gün Unutmak İstersen”<span class="charoverride4"> </span>şarkısını dinledik. Ajda’nın “Beni gördüğün yerde dolaşma, tatsız geçmiş günleri anımsa, rastlaşırsak bile selamlaşma, mutsuzsam da arama”<span class="charoverride4"> </span>tavsiyeleri eşliğinde dördüncü kata vardığımızda, merkezin bir gökdelenin tepesinde olmayışından memnuniyet duymaya çalıştım. O esnada dünyaya edebi kahraman olarak gelsem, kuşkusuz Pollyanna olurdum. Hoş, haletiruhiyem bir korku filmi karakteri olmaya daha müsaitti. İçime kaçan aşk acısı da düşünülürse, herhalde payıma <span class="charoverride4">Exorcist</span>’in zemzem sulu Türk versiyonundaki Ayşecik tipli Gül filan düşerdi.   </p>
			<p class="paragraf">Asansörden çıkınca kendimi uzun bir koridorun ortasında buldum. Koridorun iki ucunda içeriyi ışığa boğan geniş pencereler vardı. Sağ duvar boştu, soldaysa tespih boncuğu misali yan yana kapılar sıralanmıştı. Beyaz önlüklü lordun gösterdiği istikamete doğru yürümeye başladım. Tuhaf bir uzay filminin içindeydim sanki. Meçhule doğru şaşkın şaşkın ilerlerken, neyse ki Gül’e değil, Turist Ömer’e benziyordum.  </p>
			<p class="paragraf">Yanımdaki genç adama gelince, o, mevzuya doğma büyüme uzaylıymışçasına hâkimdi. Bir yandan hastane beyazı bulantılı koridoru buzda kayarmış gibi adımlıyor, bir yandan da konuşmayı sürdürüyordu.   </p>
			<p class="paragraf">“Belki başlamadan önce servisi gezmek istersiniz diye bugün sizi ders saatinizden biraz erken davet ettik. Dilerseniz birlikte kısa bir tur atabiliriz; size rehberlik etmekten şeref duyarım.”  </p>
			<p class="paragraf">Daha evvel kimse bana rehberlik etmekten şeref duymamıştı. Üstelik o güne dek, burnumu malum istikamete yönelten kargalardan gayrısını kılavuz edinmemiştim ve hiçbir lord da ben fakiri himayesine almayı denememişti. Yine de bu zarif teklif karşısında havalara uçtuğum söylenemezdi. Merkezi merak etmeme rağmen, üzerimde az sonra gireceğim dersin gerginliği vardı. Aklım o acayip sınıfta olacaklarla meşgulken, binada turistik seyahate çıkmak gelmiyordu içimden. Göreceklerimin duyduklarımdan daha tuhaf olma ihtimalinin, derse girme isteğimi baltalayıp yolculuğumu başlamadan bitirmesinden de korkuyordum açıkçası. Acil değilse, geziyi ertelemeyi tercih ettiğimi söyledim. Yok canım, katiyen aciliyeti yoktu. Birimlerin kapısı bir tek personelin sahip olduğu özel kartlarla açılabildiği için, isteyenleri ilk gün içeride şöyle bir gezdiriyorlardı. Ama elbette bu zaruret değil, sadece teklifti. Hem zaten hizmet almam gerektikçe nasılsa görecektim servisi. Mazi İmha Merkezi’nde hiçbir hususta zorlama yoktu, dibine kadar ileri demokrasi mevcuttu.  </p>
			<p class="paragraf">Sonra, birbirinden beyaz otuz iki dişini görücüye çıkaran gevrek bir gülümsemeyle, “Madem öyle, sizi doğrudan özel ders sınıflarının bekleme odasına götürüyorum” dedi kılavuzların en asili. “Zaten sınıfınıza açılan kapı da orada. Bundan sonra ders için geldiğinizde, doğrudan oraya geçip yedi numaralı sınıfın kapısındaki ışığın yanmasını bekleyeceksiniz. Tabii bugün biraz erken geldiğiniz için her zamankinden uzun beklemeniz gerekecek. Önümüzdeki haftadan itibaren yine aynı gün, ama saat on buçuğa doğru gelirsiniz. Dersleriniz on buçukta başlayacak. Formu doldururken hafta sonunu tercih etmişsiniz, ama saat için özel bir talebiniz olmamış. Bundan sonrası için on buçuk uygundur, değil mi?”  </p>
			<p class="paragraf">“Uygundur” dedim, kendiminkine pek benzemeyen bir sesle.   </p>
			<p class="paragraf">Koridorun sonundan sola kıvrılarak genişçe bir salona vardık. Garip bir yerdi. İki duvarın önüne tekli ve çiftli koltuklar dizilmişti. Koltukların karşısına düşen duvarlarda da aralıklarla sıralanmış yedi kapı vardı. Üzerlerinde numaraları yazıyor, tepelerinde minik birer ampul bulunuyordu. Genç adam, yedi numaralı kapının üzerindeki ampulü göstererek, “Yandığında içeri girersiniz. Uzman sizden biraz sonra gelecek. O esnada ortama alışır, rahatlar, kafanızı boşaltırsınız” dedi. Kendimi zorlayarak hafifçe gülümsedim.  </p>
			<p class="paragraf">“Ben şimdilik izninizi isteyeceğim. Bir arzunuz var mı?”  </p>
			<p class="paragraf">Konuşmaya çalışırsam makul bir insan sesi çıkarmamın mümkün olmayacağını hissettiğimden, başımı hayır manasında iki yana sallamakla yetindim.  </p>
			<p class="paragraf1">  </p>
			<p class="paragraf">Böylece, Grant çeneli, Peck dudaklı, Gable bakışlı, Salman alınlı, beyaz önlüklü yahşi lord, iyi günler dileyerek yanımdan ayrıldı ve beni bekleme odasında, makûs talihimle baş başa bıraktı.   </p>
		</div>
	</body>
</html>
