<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>1-23</title>
    <meta name="Adept.resource" value="urn:uuid:ddb527e9-c416-4923-8c52-00525c255038"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body id="x1" xml:lang="tr-TR" class="calibre">
		<div class="basic-text-frame">
			<p class="split" xml:lang="en-GB">  </p>
			<p class="anabaslik" id="_idParaDest-23" xml:lang="en-GB">Mehter adımları ve jinekolog masası   </p>
			<p class="spot" xml:lang="en-US-POSIX">“Aklımı, tanımadığım insanlara emanet ederek   </p>
			<p class="spot" xml:lang="en-US-POSIX">korumaya uğraşıyordum.”  </p>
			<p class="paragraf1">  </p>
			<p class="paragraf">Eve döndüğümde sofra hazırdı. Tavuk suyuna çorba, mantar soslu makarna, yanında da tam sevdiğim gibi bol limonlu salata. Vedat, tutup pişirdiği yetmezmiş gibi, bir de gecikeceğimi söylememe rağmen yemeyip beni beklemişti. Müşterek hayatımızda yemek ve “hani bana hani bana” demek dışında dişe dokunur bir işlevim olmadığı göz önünde bulundurulduğunda, benim için fazla iyi bir eşti. Bir yandan insanın yüreğini ısıtırken, bir yandan da tepesini attıracak kadar iyi. Alışverişe çıktığımın ispatı olsun diye ders çıkışı apar topar aldığım biçimsiz gömleği göstermem gerekmedi. Zira “Günün nasıl geçti?” diye sordu ama z raporu istemedi. Bunca yalanı hak etmiyordu. Acaba o da bana yalan söylüyor muydu? Önümdeki makarnayı tırtıklarken, Selim’in telefonundan olmayacak manalar çıkardığımı düşünüp kızdım kendime. Galiba sırf içimi rahatlatmak, suçluluğun yeşerttiği vicdan azabını bastırmak için böyle deli saçması hikâyeler uyduruyordum. Vedat’ın makbul koca olmaktan başka kabahati yoktu. Ama işte insan herkesi kendi gibi biliyor. Onu aldatana dek, bir gün beni aldatabileceğini hiç düşünmemiştim. Babama rağmen düşünmemiştim. Vedat’ı da zaten muhtemelen annemin yaşadıklarını bana yaşatmayacağına güvendiğim için seçmiştim. Fakat sonra, ben zıvanadan çıkınca, artık o da ihanet hikâyelerinde başrol üstlenebilecek tıynette biri oluvermişti gözümde. Almanya gibi, ben kendimi kaybedince, Vedat da kaybetmiş sayılmıştı. Başkalarına yakıştırdıklarımız, hep bizim kendi fenalıklarımızdı.   </p>
			<p class="paragraf">Aklıma sökün eden düşünceler makarnayı boğazıma dizince, biriktirdiğim yalanlar ve suskunluklar iyice ağır geldi. Kocama bir şeyler söylemek, azıcık açılmak, hiç değilse bankada olanları anlatmak arzusuyla doldum. Çatalı usulca tabağın yanına park edip “Vedat” dedim.  </p>
			<p class="paragraf">Adeta ilahi bir nurla ışıldayan gözlerini kaldırıp yüzüme baktı. Bakışları bir çocuğunkiler gibi berraktı. İnsanı karşısındakinin masumiyeti kadar yaralayan başka bir şey daha yoktu. Yutkundum.   </p>
			<p class="paragraf">“Yemek çok güzel olmuş. Eline sağlık.”  </p>
			<p class="paragraf">Onu endişelendirmek istemediğimden mi, yoksa utandığım için mi söyleyemedim emin değilim. Sanırım anlatmak istemeyişimin Vedat’la ilgisi yoktu. İçine düştüğüm kepazelik öyle gücüme gidiyordu ki, konuşarak bile var etmekten kaçınıyordum onu. Mehpare ile paylaşmak, ruhumdaki ilk zehri akıtmaya yetmişti. Bundan sonrası kendimi rahatlamaktan çok kanırtmak olacaktı. Anlatmak için, müfettişlerin gelip beni aklayacağı günü beklemeye karar verdim.   </p>
			<p class="paragraf1">  </p>
			<p class="paragraf">Salı günü ofis cehennem gibiydi. Pazartesinin aynısı yani. Üzerimde gezinen keskin bakışlar ordusu, arkamı döner dönmez yükselen kötücül fısıltılar korosu... Herkesin çekincesizce konuştuğu gerçek bir demokrasi şöleni! Kulaklarımı uğuldatan çakal senfonisine aldırmamaya, bu belanın yas tutacağım diye telef olmaktan kafamı işlere veremediğim dönemde başıma geldiğini kendime hatırlatıp gaita esanslı vazifelerime odaklanmaya çabaladım. Nafile. Her şey bir yana, bu sefer de akşamki rüya seansını düşünmekten alamıyordum kendimi. Ses, bir ayağı çukurda ihtiyarlar gibi acele edip hemen ertesi güne randevu koyuvermişti. İş çıkışı doğruca merkeze koşacaktım. Koşmak dediysem, açıkçası tempolu yürümek bile gelmiyordu içimden. Mehter adımları haletiruhiyeme daha münasipti; iki ileri bir geri. Üzerimde bir tür jinekolojik muayene gerginliği vardı. O musibet muayene masasının kendine has bir stresi olur. Başınıza gelen en kötü şey değildir, ama her defasında yerinizi yadırgarsınız. Çünkü doktor da olsa, bir yabancının karşısında havaya diktiğiniz bacaklarınızı ayırmış yatarken, rahminizin kurcalanmasında en ufak tuhaflık yokmuş gibi davranmanız gerekir. O esnada vücudunuzun, ruhunuzun, hiçbir şeyinizin kontrolü sizde değildir. Kendinizi tümüyle savunmasız hissedersiniz. Tanımadığım insanların benim için tertip ettiği bir rüyayı, hem de onların kontrolünde görme fikri de bende benzer bir tedirginlik yaratıyordu. Yabancıların elleri bu kez de bilinçaltımda gezinecekti. Zaten milletin eli hep benim altımda gezinsindi!   </p>
			<p class="paragraf">Ses’in, bunun son derece bilimsel bir yöntem olduğunda ısrar etmesi içimi rahatlatmaya yetmiyordu. Uzaya seyahat de öyleydi, ama kozmonot olmayı düşünmemiştim hiç. İlgimi çekmiyor, fazladan bir de ürkücü görünüyordu. Fakat garip bir biçimde Ses’e güveniyor, “Elbet bir bildiği vardır” diyordum. Açlık nasıl onurunu yedirtiyorsa insana, çaresizlik de mantığını dişletiyordu. Açıkçası, bunu artık pek umursamıyordum. Aklımı, tanımadığım insanlara emanet ederek korumaya uğraşıyordum. Yaşam koçundan medet uman kurbanlıklara dönmüştüm.   </p>
			<p class="paragraf">Akşama doğru, olacakları düşünmekten bitap düştüğüm bir sırada Filiz aradı.  </p>
			<p class="paragraf">“Görüşemedik, ne âlemdesin?”  </p>
			<p class="paragraf">“Bu aralar vaziyetler karışık. Ayıptır söylemesi, evvela kocamı aldattım. Sonra üstüne afiyet, sevgilim tarafından terk edildim. Bunlar yetmezmiş gibi ortadan kaybolan 37 bin euro’nun müsebbibi ilan edildim. Ha bir de bu akşam birilerinin benim için hazırladığı rüyayı görmeye gideceğim için biraz tedirginim” diyemeyip “Aynı tas aynı hamam” ile yetindim. Son zamanlarda iç sesimle dış sesim nadiren aynı telden çalıyordu. Gizli kapaklı işlerin doğurduğu yalan söyleme zaruretinin, insana çokseslilik kazandırdığı bir gerçek. Filiz buluşmak için ısrar etti. Artık ne anlatacaksa yahut ne dinlemeyi umuyorsa, “İlle de konuşalım” diyordu. Onu severdim, ama böyle bir zamanda, mühim kararların arifesinde, “Acaba pembe huni mi taksam, yoksa mavi mi daha münasip olur?” türünden nazik seçimlerin rüzgârlı eşiğinde, değil Filiz’i, kendimi dahi görmek gelmiyordu içimden. “Ne kadar az insan görürsem o kadar iyidir” şiarıyla aynaya bakmaya bile ara vermiştim. Buluşmak için elinden geleni yapmış, fakat muvaffak olamamış çileli arkadaş numarasına yatıp, “Cumartesi buluşalım diye aradım ama telefonun kapalıydı” dedim. Filiz, hatırlamaya çalışır gibi bir süre sessiz kaldı. Sonra, “Hadi ya! Sinemaya gitmiştim, o araya mı denk geldi acaba?” diye yazıklandı. “Benim telefon da sonradan göstermiyor ki aramaları, anacım. Ama bu hafta görüşelim bak mutlaka.”   </p>
			<p class="paragraf">Onu arayacağımı söyleyerek telefonu kapadım. Yalan hanemi azıcık daha kabarttım.   </p>
			<p class="paragraf">O gün, saatlerle değil, ancak senelerle ölçülebilecek kadar uzun sürdü. Kalbin zamanı ile dünyanın zamanının denk düşmediği günlerden biriydi. Hoş, kalbin neyiyle dünyanın neyi denk düşüyor ki. Asıl imkânsız aşk, hayatla aramızdaki.  </p>
			<p class="paragraf">Nihayetinde akrep ve yelkovan, iştiyakla beklendikleri noktalara varınca, kendimi şubeden dışarı attım. Bir yandan sonunda maymunlar cehenneminden kurtulabildiğime memnundum, öbür yandan da rüya vakti yaklaştığı için tel tel geriliyordum. Ne görecektim acaba? Tatlı bir rüya olsaydı bari! Hayatımın tadı tuzu kalmamıştı, rüyalarda olsun azıcık neşelenmeye ihtiyacım vardı. Kim uyutacaktı beni, kim uyandıracaktı? Ya hoşlanmayacağım bir şey görürsem, o zaman ne olacaktı?   </p>
			<p class="paragraf">Boyacıköy’e yaklaşırken, ürpertici bir soru vuruyordu aklımın kıyılarına. İşimize gelmeyen gerçeklerden kaçmanın muhtelif yolu vardı. Peki ya rüyalardan, kâbuslardan bizi kim koruyacaktı?   </p>
		</div>
	</body>
</html>
