<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>1-10</title>
    <meta name="Adept.resource" value="urn:uuid:ddb527e9-c416-4923-8c52-00525c255038"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body id="x1" xml:lang="tr-TR" class="calibre">
		<div class="basic-text-frame">
			<p class="split" xml:lang="en-GB">  </p>
			<p class="anabaslik" id="_idParaDest-10" xml:lang="en-GB">Hatırlamanın dayanılmaz sefilliği  </p>
			<p class="spot" xml:lang="en-US-POSIX">“Mutluluk muhakkak ki   </p>
			<p class="spot" xml:lang="en-US-POSIX">budalaların işi!”  </p>
			<p class="paragraf1">  </p>
			<p class="paragraf">Sonraki hafta, bankadaki işlerin arasına gömülmüş halde ve aslında iş namına tek satır düşünemeden geçti. Zaten uzun süredir malum mesele dışında bir şeyle ilgilenebildiğim yoktu, ama o yedi terelelli gün boyunca aklım hepten iflas etti. Hatırlamak kaçınılmaz bir refleks olmaktan çıkıp mecburi hizmete dönüşünce, aşk acım azalacağına büsbütün depreşmişti.   </p>
			<p class="paragraf">Bu vesileyle söylemiş oldum; bir bankada çalışıyorum. Eğlenceli sayılmaz, ama hayatımı böyle kazanıyorum. Bütün gün bir bankonun ardında oturup, para çekmek, para yatırmak, birikimlerini yönetmek isteyen müşterilerle uğraşıyorum. Paraya dokunmayı seven biri değilim. Bankacılık, annesinden tuvaletten çıkanların ellerini yıkamadan para saydıklarını, bu yüzden bütün paraların boklu olduğunu, temas eder etmez musluğa koşmak gerektiğini dinleyerek büyümüş biri için biçilmiş kaftan sayılmaz. Bütün gün kim bilir kimlerin elinden geçmiş paraları avuçlayıp duruyorum. Yıllardır aynı işi yapmama rağmen, içimden yükselen tiksintiden kurtulamıyorum. Günde belki elli kere ellerimi yıkıyorum. Ellerim bu yüzden pul puldur hep; sabun iyi gelmiyor. Çevremdekiler egzamam var sanıyor. Oysa benim boka ve sabuna alerjim var. Benim onlara da alerjim var. İnsanlara, dokundukları, söyledikleri, yaptıkları her şeye alerjim var. Bence onlar da bunu biliyor. Ama işte çoğu bilmezden geliyor. Bilmezden gelmenin kadim bir ayakta kalma yöntemi olduğunu söylemiştim, değil mi?  </p>
			<p class="paragraf">Eskiden, o zamanda yaşamış kişiden bahsederken gönül rahatlığıyla “ben” diyemeyeceğim kadar eskiden, hep bir yazar olmak isterdim. Dünyalar kurup bozacak; kendi gizli evrenimde, parmağının ucunda şimşekler çakan bir tanrı gibi salınıp caka satacaktım. Hayallerim böyleydi. Sonra üniversiteye girdim, iktisat okudum ve mezun olunca da bankada çalışmaya başladım. Her şey olup bittiğinde hakikaten çok şaşırmıştım. Planladığım hayat bu değildi. Ama hayat zaten genel olarak planların tıkır tıkır işlediği bir şetaret fabrikası sayılmaz, değil mi? Siz planınızı yaparken, o da kendininkini yapar. Nihayetinde kazanan hayat, kaybeden siz olursunuz. Kul kurar, felek güler derler. Hayatla felek sıkı dosttur, birlik olup sizi düşman bellerler. Ama ben böyle netameli şeylere üzülmekten vazgeçeli çok olmuştu. Hayallerimin yasını tutmayı bırakalı, eskiden nasıl biri olduğumu unutalı da... Yıllar evvelki halimle karşılaşsak, muhtemelen birbirimizi tanımazdık. Ya da o, benim gibi birine dönüşmüş olmaktan utanç duyardı; ben de tek kaşımı kaldırıp onu küçümserdim. Küçümsemek, sanıldığı gibi kibirle ilgili değildir; o da kadim bir ayakta kalma yöntemidir.   </p>
			<p class="paragraf">Eski halim şimdi karşıma çıksa, evlenmemi, aynı adamla bunca sene geçirmemi, karakterlerin su katılmamış gerzekler gibi konuştuğu dandik televizyon dizilerini itibarlı Rus romanlarına tercih etmemi de garipserdi muhtemelen. Yaşadığım hayatın her zerresini garipserdi. Koltuk takımı taksitine girdiğime, bireysel emeklilik hesabı edindiğime, “Acaba arabayı bir üst modelle mi değiştirsek?” diye düşündüğüme filan da inanamazdı. Ama hayat böyleydi işte; kendi koşulları, buyrukları vardı. Bize fikrimizi pek sormaz, bildiğini okurdu. Eski halimin kalın kafasına sokması gereken şuydu: Bu zombiler sofrasında hiçbir şey istediğimiz gibi olmazdı. Daha da trajiği, zaten zamanla istediğimiz bir şey de kalmazdı. Eğer tutunacak sağlam bir dalımız yoksa, dünya, bizi kırpan, güden, yola getiren; ümitsiz, isteksiz, sefil meczuplara dönüştüren, heves kırıcı bir yerdi. Hayat öldürürdü. Zaten yaşamanın nihai amacı da ölmek değil miydi?  </p>
			<p class="paragraf">İnsan neden yaşar? Bu soruya verilen fırfırlı cevaplar beni güldürüyordu. Bana kalırsa, insan sadece vadesini doldurmak için yaşardı. Yapacak başka bir şeyi yoksa, ölüme koşmayı beceremediğinden, onun kendi rızasıyla gelmesini bekliyorsa... Yaşamayıp da ne yapacaktı ki? Şu kısacık dünya konukluğuna, kendi varlığına ve hatta cehenneminin şöminesine odun atmakla mükellef başkalarına koca koca manalar yüklemenin ne âlemi vardı? Ama işte âşık olunca, o zaman her şeyi haddinden fazla önemsemeye başlıyordu insan. Daha doğrusu, bazı şeyleri önemserken, bazı şeyleri de tümüyle göz ardı etmeyi öğreniyordu. Kimyası değişiyor, bambaşka birine dönüşebiliyordu. Bu yüzden âşık halimden hiç hoşlanmıyordum, bana vazgeçtiğim şeyleri hatırlatıyordu. Aşk, güçlü ama şimşek çakması gibi kısacık bir mutluluk vaat ediyordu. O tek anın diyetini, biteviye mutsuzlukla ödüyordunuz sonra. Ama galiba bir şekilde, yine de değiyordu.   </p>
			<p class="paragraf">Mutluluğa inananlardan değildim. Mutluluk bile ancak mutsuzlukla birlikte anlamını bulurken, sürgit sevinçler yaşayabileceğini düşünen saftiriklere gülüp geçiyordum. Hiçbir zaman parıltılı saadet hayallerinin peşinde koşan biri olmamıştım. Ama bu vaatle kapımı çalan aşkın peşine takılacak kadar budalaydım. Evet, bütün kalbimle söylüyorum: Mutluluk muhakkak ki budalaların işi!   </p>
			<p class="paragraf">Budalalığımın diyetini, unutmak istediklerimi ve daha fazlasını hatırlayarak ödedim. Koca haftayı gündüzleri bankadaki bankonun gerisinde, geceleri evimde, peşine takıldığım aşktan geriye kalanları, unutmak istediklerimin bitmek bilmeyen tafsilatını düşünerek geçirdim. Nicedir depresyonda olduğuma kanaat getirip, “Neyin var?” diye sormayı bırakan kocam, uzaklara daldığımda bana ilişmedi. İşyerindekiler zaten kolay kolay ilişemezdi. Böylece hatıraları, acıları, pişmanlıkları, hasreti, kopyala yapıştır yöntemiyle tekrar tekrar yaşayıp gönlümce telef olmakta güçlük çekmedim.   </p>
			<p class="paragraf">Tuhaf şey, başlangıçta hatırlayamayacağımı, çünkü unutmadığımı sanıyordum. Fakat hatırlamayı bir ödeve dönüştürünce, unuttuğum, daha doğrusu işime gelmediğinden anmadığım şeyler olduğunu şaşırarak fark ettim. Neyi arıyorsanız onu bulup hatırlıyorsunuz zira. Diyelim radyoda içli bir şarkı çıktı ve siz de Pavlov’un ruhuna rahmet okuturcasına koşup sigaranızı yaktınız. Bu durumda hemen efkârı dumanlayacak hatıraları çağırıyorsunuz. Ama mesela öfkelenmek, nefret etmek metoduyla ondan kurtulmak istediğiniz bir demde, size yaptığı fenalıkların altını çizecek, zaten ne rezil biri olduğunu destekleyecek anıları bulup çıkarıyorsunuz. Sistematik olarak her şeyi hatırlamak için oturduğunuzda ise, sahiden de her şeyi hatırlıyor ve yüksek sesle vasiyetinizi okumuş gibi oluyorsunuz!  </p>
			<p class="paragraf">Hatırladım. O mendebur Rembrandt’ın önündeki kısa sohbetimizden iki gün sonra, iş çıkışı azıcık soluklanıp kendime gelebilmek için oturduğum Pembe Pelikan’ın bahçesinde karşılaşmıştık. Gülümseyerek yanıma gelip hatırımı sormuştu. Yabancılarla yaptığım sohbetler, tanıdıklarımla yaptıklarım gibi ekseriyetle başlamadan biterdi ama onunla öyle olmamıştı. Şeytan tüyü vardı adamda. Kırk yıllık ahbapmışız gibi, müsaade dahi almadan yanıma oturmuştu. Cüretine kızacağıma sohbetine kapılmıştım. Küresel ısınmanın sillesini yiyen imparator penguenleri bekleyen feci istikbalden, Cummings şiirlerine uzanan geniş bir yelpazede ha bire bir şeyler anlatmıştı. Bir süre sonra dinlemekten vazgeçip kirpiklerini seyretmeye başlamıştım. Sanırım o da alttan alta dudaklarıma bakıyordu. İçimde, yeşil erik pınarında yıkanmışım gibi mayhoş bir kamaşma oldu, midem buruldu. Tüm vücudumu gıdıklayarak boğazıma doğru yükseldi kanatlı bir şey; sonra tam orada, soluğumu bırakacağım yerde muzipçe durdu. O gün o masada, minik bir pericik gelip çubuğuyla bana dokundu. Perilere ve çubuklara inanmazdım, ama aynen böyle oldu. Tabii o zamanlar hayatta kıça giren peri çubuğu diye bir şey olduğunu bilmiyordum henüz.   </p>
			<p class="paragraf">Biraz yürümek için kafeden kalkıp tam dört saat sokaklarda gezmiştik. Dört saat dört saniye gibi geçmişti. Nicedir kuşkonmazdan öteye gidememiş kalbimde, her birine dokunmak istediğim şaşkın fesleğenler yeşermişti.   </p>
			<p class="paragraf">Hatırladım. O yürüyüş esnasında hangi akla hizmet verdiğimi hâlâ bilemediğim telefonuma kısacık bir mesaj atmıştı birkaç gün sonra. “Bir fal da ben bakayım mı sana?” Topuklarım birbirine vurmuştu. Kim bilir ne kadar zaman sonra ilk defa aynada uzun uzun yüzümü seyretmiş, güzel, çok güzel görünmek istemiştim. İki dirhem bir çekirdek buluşmaya giderken kendimi nasıl da suçlu hissetmiştim. Ama yine de sanki sıradan, arkadaşça bir sohbete gidiyormuş gibi hissetmeyi denemiştim. Arkadaşlarıyla bile çene çalmaya yanaşmayan biri olarak, yalan söylemekte felaket beceriksizdim. Dünyaya yeniden gelsem kesin odun olur, Gepetto Usta’nın ellerine düşerdim.   </p>
			<p class="paragraf">Hatırladım. Buluştuğumuz kafede birer Türk kahvesi içmiştik, kakuleli. Fincanı eline alıp, “Beklenmedik bir yola giriyorsun, sakın korkma. Uzun yürüyeceksin, kendini hazırla” demişti.   </p>
			<p class="paragraf">Mealinin, “Girdiğin bu yolda kaybedecek, fakat göğsü sancıyla şişen yaralı atlar gibi soluk alıp vermeye devam edeceksin. Hayatta kalmaya hazırlan” olduğunu bilememiş; kirpiklerine bakıp salak gibi gülümsemiştim. Kalbim deli gibi atmıştı. İçimde yükselen heyecan, suçluluk duygusuyla kapışmıştı. Ama korkmamıştım. Atlamak düşmekten iyidir deyip, kendimi uçurama varacağı aşikâr yola doğru bırakmıştım.   </p>
			<p class="paragraf">Hatırladım. Kafeden kalkıp yürümeye başlamıştık. Uzun, çok uzun bir yürüyüş olmuştu bu. Yan yana; iç içe geçmeye hazırlanan Lego parçaları kadar yakın, birbirimize değmeyecek kadar uzaktaydık. Koca bir mıknatıs gelip yerleşmişti aramıza. İttikçe çekiyor, çektikçe kalplerimize korkulu kirpiler salıyordu. Oduncuların göz diktiği yaşlı bir çınara benzeyen Haydarpaşa’nın önüne kadar gelmiş, nicedir görünmeyen yolcuları bekleyen banklardan birine oturup azıcık soluklanmıştık. İncecik bir meltem, hainlik edip boynunun ıtırını taşımıştı bana. Bugün bile nereden bulduğumu bilemediğim bir cesaretle eğilip koklayıvermiştim. O da hep bu anı beklermiş gibi, şak diye öpmüştü dudağımla çenemin arasında saklı kalmış bir yeri. Hayat öpücüğü diye bir şey vardı hayatta. Tek bir öpücük, insanı öldürebilir yahut yaşatabilirdi. Yüzümdeki o saklı yer dudaklarıyla yıkanınca donup kalmıştım. Kızamamıştım. Sevinememiştim. Kalbim yerinden çıkacakmış gibi atmıştı sadece. Ne yapacağımı bilememiştim. Sanırım bunun adına, ilk öpüşte aşk diyebilirim.   </p>
			<p class="paragraf">Hatırladım. Birkaç gün sonra beni yeniden aradığında, dünyanın sonunu, kıyametin zamanını ve ateşin korkunç harını görmüş bahtsız bir kâhin gibi, başıma gelecekleri sezip telefona cevap vermemiştim. Sonra tekrar aradığında, sesini duymak arzusuyla tutuşup açmış, ancak yeniden görüşme teklifini kabul etmemiştim. Üçüncü telefonda ise yerimde duramadım, kendi cenazeme yetişir gibi gittim.   </p>
			<p class="paragraf">Hatırladım. Denizini arayan incecik nehir misali, ona doğru akmaktan alamadım kendimi. Karşı konulamaz bir fizik kanununun eseriydi yan yana gelişimiz. Su donar, ateş yanar, ben de ona akardım. Kuş olsaydım uçardım, balık olsaydım yüzerdim, salyangoz olsaydım kumda minik izler bırakarak usul usul ilerlerdim. Lakin kalbi çarpan sersem bir insancıktan fazlası değildim ve tabiat kanunlarının bana verdiği yetkiye dayanarak ona koşmakla yetindim. Ama birbirini çürüten başka kanunlar da vardı hayatta. Ahlak kanunları, orman kanunları, aşkın kanunları... Tutup da birini yazsam yeniden, elbet gönlüme göre yapardım ancak her birinin yazılmışı vardı zaten. Hangisine uyacak, hangisinin cezasından payıma düşeni alacaktım?  </p>
			<p class="paragraf">Hatırladım. Önceleri uzun uzun konuştuk bu işin neden olamayacağını. Üstelik uzun konuşmaya da hacet yoktu anlamak için; ben evliydim, o evliydi. Bu ahval ve şeraitte Hammurabi Kanunları anamızı bellerdi. Ama o, hiçbir engeli umursamıyor, kaçamayacağımız kudretli bir yağmura yakalandığımızı söylüyor, güzelin kesinlikle doğrudan evla olduğunda ısrar ediyordu. Aşk bile yaşanmayacaksa, hayat neye yarardı? Hep böyle cevabı tekinsiz sorular soruyordu.   </p>
			<p class="paragraf">Hatırladım. Kalp atışlarım hızlandıkça, içimden suçluluk bulutları yükseliyordu. Bunu Vedat’a nasıl yapardım? Bunu kendime nasıl yapardım? Bunu anneme, inandığım her şeye nasıl yapardım?   </p>
			<p class="paragraf">Yaptım.  </p>
			<p class="paragraf">Hatırladım. Mıknatıs çekimine karşı koyamadım. Öyle göz alıcıydı ki karşımda ışıldayan menevişli renkleri, beklenmedik bir armağan gibi kabul ettim başıma geleni. Peygamber olsaydım şayet, o benim mucizemdi; kendimi sakınamazdım.   </p>
			<p class="paragraf">Her şey çok hızlı gelişmişti. Hızlı ve korunaksız. Aşkın kollarında arşa yükselmiştim. Göndere çekilmiş şaşkın bir bayrak gibi, hem de hiç nazlanmadan, püfür püfür dalgalanıyordum. Serin rüzgârlar yalıyordu yüzümü. Ciğerlerimi, usul usul hışırdayan sedir ağacının buğulu rayihasıyla şişiriyordum. Üzerinde dikildiğim anın büyüsüne kapılmış, göğümü koruyan bulutları yırtarken, sonrasını düşünmekten kaçınıyordum.  </p>
			<p class="paragraf">Hatırladım. Bana dokunduğunda mutluluktan karnım gurulduyordu. Saatlerce kirpiklerini seyrediyordum. Asla tutamayacağımız sözler verir gibi sevişirken, galakside günahın ve vicdan azabının henüz sızamadığı kara delikler bulup sığınmaya çalışıyordum.  </p>
			<p class="paragraf">Hatırladım. Buluşmalarımızdan sonra eve dönünce, Vedat’ın yüzüne bakamıyordum. Ona karşı duyduğum tekmil suçluluk ve borçluluk arasında sıkışıyor, nereye kaçacağımı bilemiyordum. Söylediği her güzel söz, yaptığı her iyi şey, kabahatimin altını çiziyordu; kendimden nefret ediyordum. Varoluşsal hakikatim, derin bir mahcubiyetten ibaretti artık. Utanıyordum, öyleyse vardım!   </p>
			<p class="paragraf">Hatırladım. Evli olduğunu hiç gizlememişti benden. Ben de ona karşı açık davranmıştım. Yine de buluşurken alyanslarımızı çıkarıp cebimize koyuyorduk. Hani sanki hayattan, birkaç saat olsun, başka bir hayat, başka bir dünya, çoktan kaçırdığımız bir yaşam ödünç almaya çabalıyorduk. Dünyanın neye benzediğini pekâlâ biliyor, ama birlikteyken, yeni keşfettiğimiz başka bir gezegende yaşıyorduk. Sonunun nereye varacağını düşünmeden, sadece o çalıntı anların tadını çıkarmaya çalışıyorduk. Oyun gibiydi. Büyü gibiydi. Uyanacağımızı bildiğimiz, fakat bunu düşünmekten kaçındığımız tatlı bir rüya gibiydi.   </p>
			<p class="paragraf">Hatırladım. Sonunu düşünmemeye çalışmak beni nasıl da yoruyordu. Belli etmesem de, içimde kanlı meydan muharebeleri yapılıyordu. Onu büsbütün benimsedikçe, bir gün vazgeçmek zorunda kalma fikri, devasa kâğıtlar gibi çize çize kalbimi kesiyordu. Her günü son günmüş gibi yaşamaktan, bir gün çıkıp “Artık yapamayız” demesinden korkmaktan harap olmuştum. En başında yeterince korkmayı beceremediğim için, artık tir tir titriyordum.  </p>
			<p class="paragraf">Hatırladım. Her şeyi ardımda bırakıp, onunla yepyeni bir hayat kurmayı da geçirmiştim aklımdan. Ama bu tatlı heyecanın sahici bir hayata dönüşüp dönüşemeyeceğini kestiremiyordum. Sadece bütün yasaklardan azade, birlikte mutlu olup olamayacağımızdan değil, onun bunu isteyip istemediğinden de kuşkuluydum. Açıktan sormayı, taleplerde bulunmayı göze alamayacak kadar da korkak ve gururlu. Çünkü birlikte bir hayat kurmaktan hiç bahsetmemişti. Evet, benimle bir güzeli yaşamayı istemişti, ama doğrudan da büsbütün vazgeçmemişti. Kalbimi kıracak cevaplar almaktan korktuğum için sorularımı kendime saklıyordum. Meydan muharebelerinde delik deşik olmaya aldırmayan kalbim, destansı bir aşka değil, sıradan bir kaçamağa kurban verildiğini fark edivermeyi kaldıramazdı. Bir sunakta boylu boyunca uzanmaya razıydım, ama uğruna adandığım şey, başıma geleceklere değsin istiyordum.   </p>
			<p class="paragraf">Hatırladım. Zamanla yaldızlarımız dökülmeye, çatlaklarımız birer ikişer görünmeye başladı. İki insan arasındaki en yakın mesafeye giden yolda kritik bir merhale vardı. Onu aşamıyorduk. O noktaya vardıktan sonra birbirimize doğru attığımız her adımda, yaklaşmak şöyle dursun uzaklaşıyorduk. İsimlerini hiç anmadığımız, ama aramızda, altına kendimizi yatırdığımız mezar taşları gibi büyüyen “başkaları”nı üzmekten çekiniyorduk. Daha doğrusu o, bu hususta eskisinden çok daha endişeli görünmeye başlamıştı. Güya beni de, kendini de korkunç bir yıkımdan, feci bir sondan, pişmanlıklara gebe büyük kararlardan korumaya uğraşıyordu. Hayatlarımız sadece bize ait değilmiş gibi davranıyor, sanki kendisinin olmayan bir şeyi ondan istememin önünü almaya çalışıyordu. Bu mevzuyu konuşmaya, sonra da gözlerimizi birbirimizden kaçırıp susmaya başlamıştık. Bütün bunların sebebini anlamakta zorlanıyordum. Belki benden gönlü geçmişti, belki hayatın gerçekleri kafasına dank etmişti, belki de tam olarak hangi yöne gitmekte olduğumuzu yeni fark edip paniklemişti. Ne olmuştu, nasıl olmuştu bilemiyordum, ama görüyordum; uçan bir balon gibi kayıyordu ellerimden, yavaş yavaş uzaklaşıyordu. Sonun başlangıcıydı, biliyordum. O bir şey yapmadan ben yapmazsam ömür boyu iflah olamayacağımı seziyordum. Fakat yapamadım.  </p>
			<p class="paragraf">Hatırladım. Çatısız Haydarpaşa’nın önünde, cılız bir sokak lambasının altında durmuş, iskeleden geriye kalanları döven dalgaları izliyorduk.   </p>
			<p class="paragraf">“Yapamayız” demişti bana. “Devam edersek herkes çok üzülecek, biz çok üzüleceğiz. Altından kalkamayız. En iyisi yol yakınken...”   </p>
			<p class="paragraf">Oysa benim için yol yakın filan değildi artık. Başlangıç meridyenimden kolayca geri dönemeyecek kadar uzaklaşmıştım. O öyle deyince, kalbim odun sobasına atılmış plastik oyuncak gibi eriyivermişti. İncinmiş, kırılmış, yarı yolda bırakıldığımı hissetmiştim. Gücenmemiş gibi davranmaya çalışmıştım yine de.   </p>
			<p class="paragraf">“Haklısın, en doğrusu bu.”   </p>
			<p class="paragraf">Hatırladım. O gün orada ruhumu bitmek bilmeyen, kemirgen bir acıya teslim ettim. Acı yanımda kaldı, ama o gitti...   </p>
			<p class="paragraf">Hatırlıyor, hatırladıkça bir uçurumun ucuna gelip gelip, defalarca aynı yere çakılıyordum. En fenası, uğruna kendimden nefret etmeyi göze aldığım aşktan emin olamayışımdı. Her şey öyle hızlı yaşanmıştı ki takdim tehir olmuş, en başında bulmam icap eden manalar, finale dahi yetişmemişti. Tam olarak nasıl bir hikâyede ne tür bir rol üstlendiğimden dahi emin değildim. Başrolde başladığım filmi figüran olarak bitirmiş gibi hissediyordum kendimi. Peki, türümüz neydi? Aşk mı, avantür mü, erotik mi, gülünecek halime ağlamak istediğim ucuz bir komedi mi? Kafamı kurcalayan asıl sorular şunlardı: Hakikaten sevmiş miydi beni? Neden pat diye vazgeçmişti öyleyse? Her şey ne zaman ve neden değişmişti? Ya da değişen bir şey yoktu da, başından beri ben mi yanlış anlamıştım aramızdakileri? Cevaplar, içine dalıp aramak istemeyeceğim tekinsiz bir karanlıkta saklıydı. Lakin ödev niyetine, Ses rızası için hatırlamak, soruları da, cevapları da ayrı ayrı hortlatıyordu. Hayaletler gözünün yaşına bakmaz insanın. Kalbim fena kırılıyordu. En ufak şeyi bahane edip her fırsatta kırılıyordu zaten kahrolası, galiba Çin malıydı.   </p>
			<p class="paragraf">Çin menşeli değilsem de ben de mallaşmıştım. Kendimi bütünüyle ödevime verdiğim için, çevreme boş gözlerle bakıyor, etrafımda olup biten hiçbir şeyle doğru düzgün ilgilenemiyordum. Oysa bankonun öbür tarafında, bir bardak suda fırtınalar koparmaya hazır müşteriler, kalbinizde kopan kasırgayı zerrece umursamaz; daima ilgi bekler. Yatıracakları para, soracakları soru, dünyanın en mühim meselesiymiş gibi davranmanızı, bütünüyle kendilerine odaklanmanızı ister. Mütemadiyen alıngan, ekseriyetle sinirlidirler. Her birinin tuhaf tuhaf huyları, türlü çeşit kaprisleri vardır. Elindeki makbuza güvenmeyip, hesaba yatan parayı sistemden görmek için ille de bilgisayara bakmak isteyen mi ararsınız, yaptığınız işlemi tek tek diğer bankalarınkilerle mukayese edip her halükârda kazıklanacağı bir işte külyutmaz ayaklarına yatan mı? Aklını kaçırmış birini arıyorsanız, başka yere bakmayın; muhakkak bankadadır. Banka müşterinin, müşteri de bankacının hayatını karartmak için vardır.   </p>
			<p class="paragraf">Mesela o hafta, ben banko ardında Haydarpaşa dalgalarına gömülmüşken, adamın biri gelmişti. Makineden sırasını almış, ancak elindeki numara yanımdaki bankoda yanmasına rağmen bekleyip işini ille de benimle görmek istemişti. Ona kalırsa sebebi çok basitti: Uğurlu sayısı dörttü ve hayatı boyunca hep bunu gözetmişti. Uçakta, otobüste dört numaralı koltuğu seçiyor, aldığı piyango bileti her zaman dörtle bitiyor, her katında tek daire bulunan bir apartmanın dördüncü katında ve elbette dört numarada oturuyordu. Aksi halde işlerinin yolunda gitmeyeceğine inanıyordu. Ben de dört numaralı bankonun ardında durduğuma göre bittabi işini benimle görmesi gerekiyordu. Bekleyen diğer müşterilere aldırmadan bunları uzun uzun anlatıp gülümsemiş, sonra da yakamdaki isim kartına bakıp, “Feribe demek... Ne acayip isimmiş” demişti.   </p>
			<p class="paragraf">Acayiplikler içinde sadece kendilerininkileri görmemek, insanoğlunun en acayip meziyetlerindendi.   </p>
			<p class="paragraf">“Layık olmaya çalışıyorum. Nasıl yardımcı olabilirim?”  </p>
			<p class="paragraf">Vadeli euro hesabı açtırmak istiyordu. Faizlerle ilgili soruları vardı. Uzun uzun hepsini sorup kısa cevaplarımı dinledikten sonra, “Tamam, ben az düşüneyim, karar verince gene gelirim” deyip hesap mesap açtırmadan gitti. Herkes normal, bir ben acayip; herkes iyi, bir ben kötü; belki de dünya, galaksimizdeki en gereksiz yerdi!   </p>
			<p class="paragraf">Ancak bütün bunları umursayacak halde değildim. Hatırlamakla meşguldüm ben. Hatırlamakla ve kalbimi kanatmakla... O hafta öyle, ağır yaralı geçti.   </p>
		</div>
	</body>
</html>
