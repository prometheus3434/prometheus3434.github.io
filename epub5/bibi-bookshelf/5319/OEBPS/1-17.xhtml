<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>1-17</title>
    <meta name="Adept.resource" value="urn:uuid:ddb527e9-c416-4923-8c52-00525c255038"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body id="x1" xml:lang="tr-TR" class="calibre">
		<div class="basic-text-frame">
			<p class="split" xml:lang="en-GB">  </p>
			<p class="anabaslik" id="_idParaDest-17" xml:lang="en-GB">Üçüncü ders: Gel barışalım artık  </p>
			<p class="spot" xml:lang="en-US-POSIX">“Barışmayalım, çünkü küsmeyelim hiç.”  </p>
			<p class="paragraf1">  </p>
			<p class="paragraf">Yedi numaralı sınıftan içeri girdiğimde, dert kotamı karanlığı dert edemeyecek kadar doldurmuştum. Hayatım, palyaçoların salya sümük ağlayıp trapezcilerin keleşli katliam yaptığı mahşeri bir sirk çadırına dönmüştü. Evvela durduk yere küt diye birine tutulmuştum, kocam olmayan birine. Adresini şaşırmış zehirli bir Eros okuyla delinmiş, hem sadakatsizlikten hem aşk acısından iki ayrı hüküm giymiştim. Sonra daha bu belaları savamadan bir de bankadaki hikâye çıkmıştı başıma. 37 bin euro’luk meşum hikâye! Hayatımın tümüyle kontrolümden çıktığını görmek asabımı bozuyordu. Velhasıl, bunca derdin yanında, yirmi voltluk ampule bakan karanlığın esamisi bile okunmuyordu. İçimdeki karanlık, dışımdakini boğmuştu.  </p>
			<p class="paragraf">Ama nefesim için aynı şey söylenemezdi. O gafil, hâlâ dar ve kapalı mekânlarda sıkışıyordu. Yerime oturduktan sonra yine gözlerimi kapadım. Soluğumu zapturapt altına alabilmek için, nerede olduğumu unutup hayallere yuvalanmaya çalıştım.  </p>
			<p class="paragraf"><span class="charoverride4">Yan yana oturuyor fakat konuşmuyorduk. Çok şey söylemek istiyordum aslında. Ama çok şey söylemek gelince içinden, susmalıydı insan. Birine çok şey söylemek istemek, o birini haddinden fazla önemsemekti çünkü. Böyle aşırı önemseyen, kaybetmemek için ne yapacağını bilemezdi. Hata üstüne hata yapardı o yüzden. Ve sonunda muhakkak kaybederdi. Çok korkuyordum kaybetmekten. Susacak kadar çok. Nihayetinde gülümseyip, “Gel barışalım” demişti. Kolayca, hiç korkmadan... Ürkütmekten çekinir gibi kaçamak bakışlarla yüzüne bakmıştım. Yüzüne bakmış ve temenniyle teselli arasında gamlı bir perdeden mırıldanmıştım: “Barışmayalım, çünkü küsmeyelim hiç.”  </span></p>
			<p class="paragraf">“Merhaba” dedi Ses. Öyle derinlere dalmışım ki mikrofonun açıldığını bile duymamışım.  </p>
			<p class="paragraf">“Solgun görünüyorsun, iyi misin?”  </p>
			<p class="paragraf">“İyiyim.”   </p>
			<p class="paragraf">“İyi misin?” sorusuna yalandan cevap vermek âdettendi. Benim de folklorumuzu yaşatacağım tutmuştu. Yoksa iyi miyi değildim. Bilakis, nefes almanın yaşamak sayılmayacağının canlı kanıtı gibiydim. Ama cevabı verdikten sonra yalanım aklımı çeldi ve garip bir aydınlanma yaşadım. Dertlerim arttı diye niye dertleniyordum ki? Birkaç hafta öncesine kadar aşk acımdan gayrısını düşünemezken, şimdi kafaya taktığım mevzuların ortaya karışık tabak formunda çeşitlenmesi beni memnun etmeliydi. Demek ki aşk elemi, artık kalbimin tek sahibi değildi. Bu muazzam kazanımı, hem unutma derslerine, hem de her gün kapımı bir öncekinden berbat bir haberle çalmayı huy edinmiş vazifeperver feleğe borçluydum. Bilhassa feleğin hakkı ödenmezdi. İçimden geçmişi için münasip bir kaside düzecektim ki Ses’in sözlerinde bir şey, ilk duyduğumda umursamadığım bir nokta dikkatimi çekti. Solgun göründüğümü söylemişti.   </p>
			<p class="paragraf">“Siz... beni görebiliyor musunuz?”  </p>
			<p class="paragraf">“Elbette.”  </p>
			<p class="paragraf">“Peki ben sizi?”  </p>
			<p class="paragraf">“Ancak yolda karşılaşırsak.”  </p>
			<p class="paragraf">“Tanımıyorum ki. Karşılaştığımızı nasıl anlayacağım?”  </p>
			<p class="paragraf">“İzel’in en bayık şarkısı hangisidir bilir misin?”  </p>
			<p class="paragraf">“Ne?!”  </p>
			<p class="paragraf">“Anlayamazsın.”  </p>
			<p class="paragraf">“Ama siz böy...”  </p>
			<p class="paragraf">“Bırakalım şimdi bunları, derse başlayalım artık.”  </p>
			<p class="paragraf">Karanlık bir kabine kapatılmaya da, yüzünü dahi görmediğim birinin annemin ağzından çaldığı sesle verdiği buyruklara itaat etmeye de bile isteye razı gelmiştim. Razı gelmek ne ki, çıkarıp üstüne para bile vermiştim. Adalet aramak için geç kalmıştım. O sırada dünyaya atasözü olarak gelsem, kesin “kendi düşen ağlamaz” olacaktım.  </p>
			<p class="paragraf">“Nasıl geçti son iki hafta?” diye sordu Ses.   </p>
			<p class="paragraf">Yasımı tutmak için kalbime reva gördüğüm kazıkları; Yeşilçam melodramı hatmetme, tuvalet kâğıdı rulosu tüketme gibi zorlu alanlarda kazandığım olimpik başarıları ve elbette aramızdaki gizli anlaşmayı bozmadan, Mehpare’yle yaptığımız konuşmaları anlattım. Ses işittiklerinden memnun kaldı.   </p>
			<p class="paragraf">“Güzel. Acil destek hattından yardım almana memnun oldum. Birileriyle konuşabilmen süreci hızlandıracak.”  </p>
			<p class="paragraf">Sonra da genzindeki skaladan annemin en müşfik tonunu seçip tatlı tatlı anlatmaya başladı. Onu dinlerken insan bir omuz bulsa yaslanır, diz bulsa uzanır, ılık süt kıvamında şefkatli uykulara dalardı.   </p>
			<p class="paragraf">Dediğine göre, kalbi pare pare eden kaybın yası hakkıyla tutulup, duygular utanmadan, korkmadan, ertelenmeden doya doya yaşandıysa, şimdi sırada barışma faslı vardı. Gidenin ardından yapılması gereken, onun hayatımızdaki varlığıyla el sıkışıp medenice ayrılmak, sonra da yokluğuyla barış imzalamaktı. Bu hafta, cümle kabahat affedilecek, barış çubukları tüttürülecekti.   </p>
			<p class="paragraf">“Birini düşünmek, onu daha çok düşünmeye giden yolu açar” dedi Ses. “Düşündüğün şeyle beynin arasında bir kanal olduğunu varsay. O şeyi her düşündüğünde genişleyen bir kanal. Birinin hafızanda kapladığı yer, onu düşünme sıklığınla orantılı. Yani artık malum meseleleri düşünmeyi bırakacağız ki kanal genişlemesin. Yavaş yavaş incelsin.”  </p>
			<p class="paragraf">“Şaka mı bu?”  </p>
			<p class="paragraf">“Niye, komik mi geldi? Beyindeki sinapslarla ilgili gayet bilimsel bir gerçekten söz ediyorum.”  </p>
			<p class="paragraf">“Allah razı olsun da... Ne diye bugüne kadar düşün düşün diye başımın etini yediniz madem? Sayenizde benim kanal duble yola döndü!”  </p>
			<p class="paragraf">“E konuştuk ya bunları. Her şeyin sırası var. Yemeği çiğnemeden mi yutuyorsun sen?”  </p>
			<p class="paragraf">“Bazen.”  </p>
			<p class="paragraf">“Şişkinlik kaçınılmaz o zaman! Evvela kırk kere çiğneyecek, öyle yutacaksın. Bir güzel hazmedip, nihayetinde affedersin aptesinle dışarı attıktan sonra da üstüne sifonu çekeceksin. Unutma dediğimiz hadise budur!”  </p>
			<p class="paragraf">“Pis işmiş, ama yediğimiz haltların vücuttan tamamen atılabildiğini bilmek güzel.”   </p>
			<p class="paragraf">“Tamamen demek zor. Çocuklar böyle büyüyor. Yetişkinler de böyle hantallaşıyor. Geride tortusu kalan hatıralarla.”  </p>
			<p class="paragraf">“Büsbütün kurtulamıyoruz ha? İstenmeyen kilo, istenmeyen gebelik ya da işte benimki gibi delilik olarak bir şekilde kalıyor yani bünyede.”  </p>
			<p class="paragraf">Ses, konudan uzaklaştığımızın alarmını verir gibi boğazını temizledi.   </p>
			<p class="paragraf">“Önce neyi unutacağını netleştirmen gerekiyordu. Sonra da yasını tutman. Ama sonsuza kadar aynı yerde patinaj yapmanı istemiyoruz elbet. Şimdi barışma ve kurtulma safhasına geçmenin zamanıdır.”  </p>
			<p class="paragraf">Dediğine göre, barış safhası zor olmayacaktı. Başlangıçta öyle görünmese de birinin yokluğuna alışmak, varlığını benimsemekten kolaydı. Kimsenin yokluğu, varlığı kadar yaralayamazdı insanı. Yok vardan az acıtırdı.  </p>
			<p class="paragraf">O öyle mırıl mırıl anlatırken, ilk defa yalan söylediğini hissettim. Yüzlemedim ama. Ne de olsa beni yüreklendirmek için arada böyle kurusıkı atmak hakkıydı. İnansam ne güzel olurdu hem. Ama nerede bende o şen cühela şansı?   </p>
			<p class="paragraf">“Kiminle barışacağını biliyor musun, Feribe?” diye sordu. Açıkçası, bu barışma lakırdıları asabımı bozuyordu. Farkındaydım, çok modaydı bu havalar. Analistler, kişisel gelişimciler filan bilhassa bayılıyordu. Yaşam koçlarının elinde kurbanlık koça dönen akıllılar, kırkından sonra tutup çocukluğuyla, otuyla bokuyla barışmaya kalkıyor; durduk yere milletin maskarası oluyordu. Kendimi böyle utanç verici bir manzaranın içinde hayal etmek istemediğimden, tahminde bulunmaktan kaçındım.  </p>
			<p class="paragraf">“Bilmiyorum.”  </p>
			<p class="paragraf">“Önce, yaşadıklarından kimi mesul tutuyorsan onunla. Sonra da yaşadığın şeyle.”  </p>
			<p class="paragraf">“Yani?”  </p>
			<p class="paragraf">“Bunu sen söyleyeceksin, Feribe. Bütün bu olanlar yüzünden en çok kime öfkelisin?”  </p>
			<p class="paragraf">On puanlık uzman sorusu! Cevaba uzanacak oldum, durdum. Ne garip! İnsan bazen en kolay soruların cevaplarını bilmiyor. Bir sorunla karşılaştığında öyle derine dalıyor ki, kıyıdaki işaretleri toplamayı ihmal ediyor. Sahi ya, içimdeki onlarca duygudan biri de öfkeydi. Peki ama kimdi, neydi, o öfkenin esas esbabımucibesi? Kimi affetmeliydim ben, ya da neyi?  </p>
			<p class="paragraf">Düşündüm.   </p>
			<p class="paragraf">Galiba kendimi, bu haltları yediğim için. Galiba Nedim’i, günahıma ortak olduğu için. Galiba kalbimi, daha sağlam olmayı beceremeyip Çin malı gibi kolayca kırılıverdiği için. Peki ama en çok kimi?   </p>
			<p class="paragraf">Kendime öfke duyduğum doğruydu. Ancak bu yeni değildi. İçimde bir yerlerde filizlenmiş sarmaşık gibi, senebesene yayılmış, ruhumu kaplamıştı. Evvela olmak istediğim insana sırtımı dönüp selam vermeyeceğim birine dönüştüğüm için öfkeliydim kendime. Sonra hakikaten güvenebileceğim tek kişiye, kocama ihanet ettiğim için. Hiçbir şey olmayı beceremediğim şu hayatta en azından dürüst ve adil olmak isterdim. Bunu dahi becerememiştim. Düşündükçe kendimle ilgili ilk hissimin gürbüz bir hayal kırıklığı olduğunu idrak ediyordum. Bir vakitler hayal kurmuş olmanın kaçınılmaz neticesi. Bunu önemsemediğimi düşünürken yanılmıştım. Bal gibi de umursuyordum.  </p>
			<p class="paragraf">Öfkemi Nedim’e yöneltmekse manasızdı. Bırakıp gitmesini saymazsak, bana kötü bir şey yapmamıştı. Kalbimin yerinden fırlamasına, Veli Efendi’de ufak bir tur atmasına neden olmuştu, evet, ama bu Nürnberg’de yargılanmayı hak eden bir insanlık suçu sayılmazdı.   </p>
			<p class="paragraf">Kalbime gelince, âşık olmayı kendine yedirecek kadar zayıf olduğu için kızgındım ona, evet. Fakat sahibini dahi şaşırtacak kadar hızlı atmış bir kalbe zayıf demek belki de doğru olmazdı. Birkaç sene evvel ufak bir rahatsızlık sonrasında tansiyonumla birlikte nabzımı da alan hemşire, kalbimin dakikada sadece elli sefer attığını görüp telaşa kapılmıştı. Birtakım testler yapılmış, vücuduma bağlanan kablolar marifetiyle, tembel kapakçıkların mesaisine göz atılmıştı. Nihayetinde bunun benim uyuşuk kalbimin normal hızı olduğuna karar verilmiş, endişeye mahal olmadığı söylenmişti. Bütün o hastane ziyaretleri boyunca hastalana hastalana kalbimden hastalanmakta içimi ısıtan bir şey bulmuş, hatta turp gibi olduğumu öğrenince neredeyse bozulmuştum. Sonra, yani âşık olunca, bir gün Nedim’le buluşmadan hemen önce sırf meraktan nabzımı ölçtüm. Kalbim eskisinin iki katı hızla atıyordu! Şimdi ben, çocuklar gibi koşarak gittiği bir oyunu düşerek bitirdi diye, zavallı kalbime nasıl kızardım? Hayır, Çin menşeli filan değildi, sadece içten içe mutluluğa hevesliydi. Bu taraklarda bezi olmadığını zannederken aldanmıştım. Herkes en çok kendininkini beğendiğinden bir tek akla nazar değmezmiş derler. Bütün akıllara burun kıvırmış biri olarak, ne çok konuda faka basmıştım!  </p>
			<p class="paragraf">Bu durumda mutsuzluğumun müsebbibi ne kalbim ne de onun karmaşık kirpikli jokeyiydi. Kızdığım, bizzat bendim aslında. Barışmam gereken talihli de öyle! Bunu Ses’e söylediğimde, iltifat mı hakaret mi anlaşılamayan cinsten, akıllara ziyan bir cevap verdi.  </p>
			<p class="paragraf">“Senin gibi mükemmeliyetçi tipler, her zaman en çok kendilerine öfkelidir zaten. Ama bil ki kimse mükemmel değil, sen de olamazsın.”  </p>
			<p class="paragraf">Mükemmeliyetçi? Ben? Daha neler! Hayatımı mükemmellikten en uzak noktaya taşımak için elimden geleni ardıma koymamıştım. Ha, bu uğurdaki çalışmalarım mükemmele yakın netice vermişti, evet, ama Ses’in bunu kastettiğini sanmıyordum. Zaten oralara hiç takılmadan devam etti.  </p>
			<p class="paragraf">“Kozunu kiminle paylaşacağını bulduğuna göre, meselenin yarısını çözmüş sayılırsın.”  </p>
			<p class="paragraf">Üçüncü dersimiz baygınlık verecek miktarda klişe ve iyimserlik ihtiva ediyordu. Ses’in ne kastettiğini pekâlâ anlıyor, ancak başlamanın yolun yarısı filan olmadığını da gayet iyi biliyordum. Hiç yola çıkmamaktan evlaydı, fakat sadece o kadardı. Bu, ilerlemek değil, başladığım yere dönebilmek için çıktığım bir yoldu. Çalılarla örülmüş bir bumerang patikası. O nedenle böylesine çetindi. Çokları gitmenin zor olduğunu sanır. Halbuki asıl zor olan dönmekti. Şimdi ben nasıl dönecektim ki eskiden olduğum kişiye? Ve de hangisine?   </p>
			<p class="paragraf">Bana kalırsa, reenkarnasyon diye bir şey var ve bütün kimlikler aynı hayatta yaşanıyor. İnsan bir ömür içinde öyle çok defa başka birine dönüşüyor ki, dönüp geriye baktığında hangisinin kendisi olduğunu bulup çıkarmakta zorlanıyor. Kimdim ben? Şenlikli alkışlar eşliğinde doğum günü pastasını kesen gamsız çocuk mu? Büyüyünce yazar olmak isteyen hayalperest ergen mi? Çok mutlu sandığı annesini salonun tavanında sallanırken gördükten sonra, artık hiçbir şey istemediğini fark eden bahtsız liseli mi? Her sabah kalkıp neden gittiğini bile bilmediği fakültenin yolunu adımlayan umutsuz üniversiteli mi? Sefil bir bankonun ardında oturup bütün gün banknotları ve saniyeleri sayan bezgin bankacı mı? Aile kurmakla yarım kalmış bir şeyleri tamamlayabileceğini umarak, apar topar evlenen eksik kadın mı? Önce çocuk istediğine karar verip hamile kalan, sonra içinden bir anne çıkaramayacağını anlayıp kürtaj olan yarım kalmış anne mi? Beklenmedik bir aşkın kollarında, uzun zaman evvel emekliye ayrıldığı yaşama sevincini arayan aptal âşık mı? Neşesini ararken kendini kaybeden aşk kurbanı mı? Hangisi bendim? Aşk acımı unutmak için bunların hangisini affetmeliydim?  </p>
			<p class="paragraf">Size söylemeyi unuttum; evet, annem vadesini doldurmayı beklemek yerine, kendini bir ip marifetiyle öldürmeyi seçti. Olup bitenlerden hep babamı ve böyle söyleyince garip gelebilir ama, annemin tüketim alışkanlıklarını sorumlu tuttum. Babamın hikâyesi uzun, diğerine gelince... Annem alışverişte kaliteyi fiyattan üstün tutma prensibine sahip biriydi. Tekrar tekrar yenilemek gerekmesin diye, uzun ömürlü, dayanıklı mallar seçer; “Ucuzunu alacak kadar zengin değiliz, kızım” derdi. İpin de en sağlamını almış olmalı. İpin uzun ömürlü oluşu, onun ömrünü kısalttı. Hayatına kesemize uygun ve kaliteli bir biçimde son vermeyi tercih etti annem. Adi bir ip alsaydı, hani ağırlığını taşıyamayıp kopuverecek cinsten... diye düşünürdüm eskiden. Oysa kahrolası ip sapasağlamdı. Annemin hayatla bağı ise inceldiği yerden kopacak kadar zayıflamıştı. Ben de Tuco’nun boynundaki ipe nişan alan Sarışın kadar iyi değildim, vaktinde yetişemedim. Böylece öğrendim işte; bazı ipler haddinden fazla sağlam, insanlar genellikle bahtsızdı. Kaçacak yer lazımdı.   </p>
			<p class="paragraf">Aslında şu hayatta başıma gelen tek gerçek kötü şey bu. Annesini tavanda sallanırken görmüş birinin, unutma hakkını aşk acısından yana kullanması sizi şaşırtmasın. İnsan bazı acıları unutmak istemez. Çünkü onlar omurgası olmuştur artık. Yerinden kıpırdatmaya bile gelmez. Sonra her şey yıkılıverir. Altında kalırsınız.  </p>
			<p class="paragraf">Çoğumuzun hayatında, her şeyin sadece tek bir sebebi vardır. Tek bir yoksunluk, tek bir acı taksim edilir ruhumuzun her zerresine. Başka zamanlarda, başka şekillerde, başka suretlerde... Kalbimizdeki bütün yalnızlıklar, yanlışlıklar, yarımlıklar, hep onun eseri; biz, hep onun esiri. Ama sebep sonucu değiştirmiyor işte. Öyle ya da böyle, bir yeri doldurmak veya boşaltmak isterken, yanlış bir şeyi yanlış yerde ararken, bir yarımı tamamlayacağım, kendimi avutacağım derken, belki de bir mezarlık ziyareti yapmak yerine tutup âşık olmuştum. Çok mu aptalca? Öyle olsun. Gelelim unutmaya. Ders üç; kendimi affedecektim. Bir boşluğu başka bir boşlukla doldurmaya kalkıp, sonunda şapa oturduğu için kalbime merhamet edecektim.   </p>
			<p class="paragraf">“Kendini affetmeden olmaz” diyordu Ses. O kadarını anlamıştım. Ol, demek kolaydı, mühim olan nasıl olunacağıydı.   </p>
			<p class="paragraf">“İnsan kendini nasıl affeder?”  </p>
			<p class="paragraf">“Başkalarına gösterdiği merhametin hiç değilse yarısını kendine göstermeyi deneyerek.”  </p>
			<p class="paragraf">“Başkalarına merhamet etmiyorum ki ben.”  </p>
			<p class="paragraf">“Öyle mi dersin?”  </p>
			<p class="paragraf">“Açıkçası emin gibiyim.”  </p>
			<p class="paragraf">“O yüzden mi seni bırakıp giden eski sevgilin yerine kendini suçlamayı yeğliyorsun?”  </p>
			<p class="paragraf">Ben yutkundum, Ses tam gaz devam etti.   </p>
			<p class="paragraf">“Bazıları kalın zırhlarla gezmeyi sever. Âşıksa umursamaz, zayıfsa güçlü, korkaksa cesur, merhametliyse acımasızmış gibi görünmek ister. Sadece başkalarını değil, kendini de kandırmaya, dünyadan ve duygularından böyle korunmaya çalışır. Sen de onlardan mısın Feribe?”  </p>
			<p class="paragraf">“Ben...”  </p>
			<p class="paragraf">“Sen sadece canın yanmasın istedin. Ama muhtemelen çok daha evvel yanmıştı zaten. Hep öyle olur. Yani hepimize. Bir keresinde buraya bir adam gelmişti. Platonik aşkının söylediği bir sözü unutmak için. Kadın şakalaşırken adama, ‘Bacaksız’ demiş. Kötü niyeti olmadan, hızını alamayıp, boş bulunup. Lafın talihsizliğini fark edip defalarca özür de dilemiş. Ama bu, adamı daha beter incitmekten başka işe yaramamış. Adam cüceydi. Hep bu gerçekle yaşamışken, belki de hayatta en iyi bildiği şey cüce olduğu hakikatiyken, tutup sadece o lafa takılmış; ömrü boyunca boyundan dolayı çektiği onca azap içinde bir onu unutmak, onun acısından kurtulmak istemişti. Daha doğrusu, kalbinin zaten kırık olduğunu görmezden gelip, kıranın o söz olduğunu iddia etmişti. Esasında acısı çok daha eskiydi tabii. Kendini tutmuş tutmuş, sonunda volkanik dağlar gibi patlayıvermişti. İçine doğru, ne yazık ki. Neyse, sonuç olarak biz o tek kelimenin tortusunu temizledik, ama kadim keder yerinde kaldı. Yaşadığı sürece canı yanacak adamın. İnsan olanın çünkü, canı yanar. Bu böyledir. Kendimizi elimizden geldiğince korumakla mükellefiz, ama dünya ağrısını geçiremeyiz, Feribe. Senin de yanacak. Engelleyemediğin için kendine kızamazsın. ‘Bütün bunlar neden benim başıma geldi, neden bana oldu?’ diye soruyor musun kendine hiç?”  </p>
			<p class="paragraf">“Evet, tam da bunu soruyorum” diye cevap verdim, derin nefes almaya çalışarak.  </p>
			<p class="paragraf">“O zaman ben de sana sorayım. Neden sana olmasın? Ya da kime olmalıydı? Sen hak etmemiştin, ama başkaları mı etmişti? Daha aptal olanlar mesela? Kendine karşı takındığın bu acımasız tavrın altında sinsi de bir kibir gizli, görüyor musun?”  </p>
			<p class="paragraf">Bilip bilmeden konuşanlar her zaman tepemi attırmıştır. Kibirmiş! “Halt etmişsin sen! Sesini ödünç aldığın kadın hakkında en ufak bir fikrin olmadığı için böyle geniş geniş konuşuyorsun” demek istedim, ama bunu içimden söyleyecek takati bile bulamadım. Bir tuhaf hissediyordum kendimi. Yer, ayaklarımın altından çekiliyordu sanki. Ses, bilmediği diğer şeylerin yanına bunu da ekleyip devam etti.  </p>
			<p class="paragraf">“Elbette sen de hata yapabilirsin. Düşüncesizlikler, aptallıklar filan da. Herkes kadar, herkes gibi, senin de harcıâlem yanlışlara hakkın var. Bunun için kendini suçlayamazsın. Bu işte kendini hoş görmelisin. Aynadaki kadına yüklenip durmaktan vazgeçmeli, ruhuna merhamet etmelisin. Affetmek bu demek.”  </p>
			<p class="paragraf">Hafta boyu başıma gelenlerden mi, hatırladıklarımdan mı, yoksa Ses’in anlattıklarından mı, bilmiyorum ama iyice sersemlemiştim. Başlangıçta umursamadığım karanlık, zamanla inceleceğine daha da güçlenmiş; nefes alışverişim gittikçe güçleşmişti. Kendimi iyi hissetmiyordum. Bunu söylemek için ağzımı açtım, ama konuşmayı beceremedim. Ses, olan bitenden habersiz, anlatmayı sürdürüyordu. Annemin kadifecik sesi, kulaklığımdan süzülerek minik kabinimin içine doluyordu. Boşluğa dağılan sözcükler, metalik duvarlara çarparak büyüyor, beynimin içinde tazyikle zonkluyordu. Kulaklarım uğuldamaya, başım dönmeye, gözlerim birer alev topu gibi yanmaya başladı. Bu kez konuşmak değil, nefes alabilmek için araladım ağzımı. Boğazımdan hayvani bir hırıltı çıktı. Bir şey söylemek istemiştim ama ne, imdat mı? Sandalyem boşlukta dönüyor, yer uyanmaya çalışan bir canavar gibi ağır ağır kıpırdanıyordu. Deprem mi oluyordu acaba? Dışarıdaki depremse içimdeki dalgalanma neyin nesiydi? Dengemi kaybettim. Birazdan sandalyeden yuvarlanacağımı, döşemeye kapaklanacağımı hissettim. Son gücümle elimi masanın altındaki tümseğe götürürken, annemin çığlığını işittim.  </p>
			<p class="paragraf">“Feribe! Neyin var senin?”  </p>
		</div>
	</body>
</html>
