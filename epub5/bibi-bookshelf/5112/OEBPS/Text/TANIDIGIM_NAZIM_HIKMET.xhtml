<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>TANIDIGIM_NAZIM_HIKMET.xhtml</title>
		<link href="../Styles/template.css" rel="stylesheet" type="text/css"/>
	</head>
<body>
	<div id="tanidigim-nazim-hikmet">
		<div class="generated-style">
			<h2 class="bolum-ad-tek-sat-r" id="toc-anchor-6" xml:lang="tr"><span class="bolum-ad-">Önsöz</span></h2>
			<p class="duz-yaz-" xml:lang="tr"><span class="duz-yaz-">27 Mayıs 1960 Devrimi’nin üzerinden birkaç hafta geçmişti. Ankara’dan üniversitemize gelen habere göre, yurtdışında yapılacak uluslararası kongrelere bu yıl Türkiye’den kimse katılmayacaktı. Bunun tek istisnası ise ağustos ayında Moskova’da toplanması beklenen “Uluslararası Doğu Bilimciler Kongresi”ydi. Türkiye bu toplantıda başkanlığını benim yapacağım on beş kişilik bir heyetle yerini alacaktı. </span></p>
			<p class="italik-yaz-" xml:lang="tr"><span class="duz-yaz-">Hemen harekete geçerek, çoğunluğunu İstanbul Üniversitesi Edebiyat Fakültesi tarih, sanat tarihi, ayrıca Türk, Arap ve İran edebiyatı hocalarından oluşan “heyet”i belirledik. Bu arada, Ankara Dil ve Tarih-Coğrafya Fakültesi’nde daha önceleri Türkoloji profesörü olan eski milli eğitim bakanlarından Tahsin Banguoğlu da “heyete” dahil edildi. Bizimle birlikte Moskova’ya üç de seçkin dış politika yazarı gazeteci gidecekti: </span><span class="italik-yaz-">Ulus</span><span class="duz-yaz-"> gazetesinden Profesör Ahmet Şükrü Esmer, </span><span class="italik-yaz-">Milliyet</span><span class="duz-yaz-"> gazetesinden Ömer Sami Coşar ve </span><span class="italik-yaz-">Vatan</span><span class="duz-yaz-"> gazetesinden Orhan Karaveli. Geçen zaman içinde Profesör Esmer ve Ömer Sami Coşar’ı kaybettik. O tarihte Moskova’da yaşadıklarımızın gazeteci tanığı olarak yalnızca bu kitabın yazarı Sayın Orhan Karaveli kaldı. </span></p>
			<p class="duz-yaz-" xml:lang="tr"><span class="duz-yaz-">Moskova’da bulunduğumuz süre içinde, gece gündüz demeden bütün zamanını, Nâzım Hikmet’le arasında kurulan samimi arkadaşlığı sürdürerek geçiren Orhan Karaveli’nin elinizde tuttuğunuz yeni kitabı, büyük şairin 100’üncü doğum yıldönümünde severek okunacak bir belgesel niteliğindedir. </span></p>
			<p class="duz-yaz-" xml:lang="tr"><span class="duz-yaz-">Kongre süresince dünyanın her yanından gelmiş “oryantalistler” tebliğlerini okuyup tartışmaya açtılar. Toplantının bizim heyet üyeleri için ilginç yanlarından biri de, o tarihlerde Moskova’da yaşamakta olan Nâzım Hikmet’in, davetli olduğu kongre çalışmalarına katılmasıydı. Ne var ki, şairin ortalıkta “görünmesi” bile kimi heyet üyesi arkadaşlarımızı sinirlendirmeye yetiyordu. Üzülerek ifade etmeliyim ki, şair hakkında burada yazamayacağım şeyler söyleyenler bile oldu. Evet, bunların sayısı üç dört kişiyi geçmiyordu ama davranışları heyet başkanı olarak benim durumumu güçleştirmeye yetiyordu. Yabancı bir ülkede ve dünyanın her yanından gelmiş bilginler önünde Türk heyetinin bir skandalla sarsılmasından korkuyordum. </span></p>
			<p class="tablo-ustten-bosluklu" xml:lang="tr"><span class="generated-style-2"><img alt="B - sayfa 9.jpg" class="generated-style-2" src="../Images/B%20-%20sayfa%209_fmt.jpeg"/></span></p>
			<p class="bold-yaz-ortal-2-en-son" xml:lang="tr"><span class="dar-paragraf-italik">Kongrede Türk Heyeti Başkanı Profesör Fahir İz (1911-2004) Leningrad’da.</span></p>
			<p class="duz-yaz-" xml:lang="tr"><span class="duz-yaz-">Yaşı uygun olanlar anımsayacaktır. O sırada Türkiye’de bir kampanya başlatılmış ve herkes parmağındaki nişan yüzüğünü hazineye yardım amacıyla devlete bağışlamıştı. Bunu Nâzım Hikmet de bir yerlerden duymuş olmalı ki, kendi parmağındaki yüzüğü Ankara’ya ulaştırılmak üzere bana vermek istediğini söyledi. Onun bu beklenmedik girişimi, o sırada yanımda bulunan heyet üyesi kimi arkadaşları fena halde kızdırdı ve açıkça “Alma!.. Alma!..” diye bağırmaya başladılar. Çok güç durumda kalmıştım. İster istemez, “Nâzım Bey, sözünü ettiğiniz kampanya çoktan kapandı. Yurda dönüşte yüzüğünüzü teslim edecek bir makam bulamayabilirim!..” demeye mecbur oldum. Sovyet ev sahiplerimiz “kongre” sona erince bütün katılımcıları Orta Asya’ya davet ederek başta Semerkand, Buhara ve Taşkent olmak üzere bölgeyi gezdirdiler. </span></p>
			<p class="duz-yaz-son-paragraf" xml:lang="tr"><span class="duz-yaz-">Moskova’ya dönüşte, görmek istediğimiz başka yerler olup olmadığını sordular. Herkes tercihini ortaya koydu. Ben, o zamanki adıyla “Azerbaycan Sovyet Sosyalist Cumhuriyeti”ni seçerek başkent Bakü’ye gittim ve özellikle üniversiteyi ziyaret ettim. Buradaki öğretim üyeleriyle temaslarda bulundum. </span></p>
			<p class="duz-yaz-son-paragraf" xml:lang="tr"><span class="duz-yaz-">Orhan Karaveli’nin bu yeni yapıtının, Nâzım Hikmet’in daha yakından tanınmasına önemli bir katkı sağlayacağına inanıyorum. </span></p>
			<p class="duz-yaz-sagdan-blok-yak-n" xml:lang="tr"><span class="italik-yaz-">Profesör Fahir İz </span></p>
			<p class="duz-yaz-sagdan-blok-altta-bo-luk" xml:lang="tr"><span class="italik-yaz-">Levent, İstanbul, 18 şubat 2002 </span></p>
			<h2 class="bolum-ad-tek-sat-r" id="toc-anchor-7" xml:lang="tr"><span class="bolum-ad-">Başı dik bir Türk’ün öyküsü</span></h2>
			<p class="duz-yaz-sagdan-blok-altta-bo-luk" xml:lang="tr"><span class="dar-paragraf-italik">Şurası kesin ki, şimdiye kadar kimse Türk dilinde bu kadar etkileyici bir şey yazmamıştır...</span><span class="dipnot-no"><a href="#x1-anchor">1</a></span></p>
			<p class="duz-yaz-sagdan-blok-altta-bo-luk" xml:lang="tr"><span class="italik-yaz-">Mustafa Kemal Atatürk</span></p>
			<p class="duz-yaz-ilk-paragraf-2" xml:lang="tr"><span class="duz-yaz-">Uzun boyu, ak ve sarı karışımı dalgalı gür saçlarıyla kadınlı erkekli hayranları ortasında karlı bir zirve gibi yükselen yakışıklı adama birkaç adım ötesinde durup seslendim:</span></p>
			<p class="duz-yaz-" xml:lang="tr"><span class="duz-yaz-">“Nâzım Bey!.. Nâzım Bey!..”</span></p>
			<p class="duz-yaz-" xml:lang="tr"><span class="duz-yaz-">Boşluktan bir ses almışçasına olduğu yerde hızla döndü ve çevresindeki kalabalığı âdeta yararak, mavi gözleri hayret ve inanmazlık dolu yanıma geldi.</span></p>
			<p class="duz-yaz-" xml:lang="tr"><span class="duz-yaz-">Kendimi tanıttım:</span></p>
			<p class="duz-yaz-" xml:lang="tr"><span class="duz-yaz-">“Merhaba Nâzım Bey! Ben, Orhan Karaveli, Türkiye’den. Gazeteci.”</span></p>
			<p class="duz-yaz-" xml:lang="tr"><span class="duz-yaz-">Kocaman bir mutluluk dalgası yüzüne yayılırken uzun parmaklı iri elleriyle omuzlarımdan yakaladı. Bir an, tek kelime bile söylemeden sarılıp yanaklarımdan öpmek ister gibi bir hareket yaptı. Sanırım, öylesine bir kucaklaşmaya hazırlıklı olmadığımı fark ederek biraz duraladı ama dostça uzattığım eli avuçları içinde tutarak nefes nefese:</span></p>
			<p class="duz-yaz-" xml:lang="tr"><span class="duz-yaz-">“Merhaba!.. Binlerle merhaba!” dedi. “Hoş geldiniz. Zaten duymuştuk bugün burada olacağınızı... Sabırsızlıkla bekliyorduk...”</span></p>
			<p class="duz-yaz-" xml:lang="tr"><span class="duz-yaz-">Biraz önce etrafını saran delege kalabalığı şimdi bu, çok eski dostlarınkine benzer “kavuşma” sahnesini ilgiyle seyrediyordu.</span></p>
			<p class="tablo-ustten-bosluklu" xml:lang="tr"><span class="generated-style-2"><img alt="1706.jpg" class="generated-style-2" src="../Images/1706_fmt.jpeg"/></span></p>
			<p class="bold-yaz-ortal-" xml:lang="tr"><span class="dar-paragraf-italik">Moskova, 9 ağustos 1960, salı. Kitabın yazarı, Nâzım’la o gün tanışmış. </span></p>
			<p class="bold-yaz-ortal-2-en-son" xml:lang="tr"><span class="dipnot-italik">Fotoğraf: Ömer Sami Coşar.</span></p>
			<p class="tablo-ustten-bosluklu" xml:lang="tr"><span class="generated-style-2"><img alt="1701.jpg" class="generated-style-2" src="../Images/1701_fmt.jpeg"/></span></p>
			<p class="bold-yaz-ortal-" xml:lang="tr"><span class="dar-paragraf-italik">Nâzım Hikmet, “koruyucu meleğim” dediği çağdaş Türk edebiyatı doçenti Ekber Babayev’le. </span></p>
			<p class="bold-yaz-ortal-2-en-son" xml:lang="tr"><span class="dipnot-italik">Fotoğraf: Orhan Karaveli.</span></p>
			<p class="duz-yaz-" xml:lang="tr"><span class="duz-yaz-">Gün, 9 ağustos 1960. Yer, Moskova’nın “Lenin Tepesi” üzerindeki “Lomonosov Üniversitesi”nin sayısız dev avizeyle aydınlatılmış görkemli toplantı salonu. Türkiye’den de Profesör Fahir İz (1911-2004) başkanlığında bir bilim adamı heyetinin katıldığı “15. Doğu Bilimciler Kongresi” Sovyetler Birliği Başbakan Birinci Yardımcısı Anastas Mikoyan tarafından biraz önce açılmış. Ev sahiplerimizin “hoş geldiniz” konuşmalarından sonra verilen ilk “ara”da Rusların da bizim gibi “çay” dediği çaylarımızı içiyoruz.</span></p>
			<p class="duz-yaz-" xml:lang="tr"><span class="duz-yaz-">Usta elinden çıktığı besbelli “kruvaze” ceketli şık kahverengi elbisesi içinde bütün dikkatleri üzerinde toplayan Nâzım, kaçacakmışım gibi hâlâ avuçları içinde tutuyor elimi. Bir avuç yurt toprağını tutar gibi:</span></p>
			<p class="duz-yaz-" xml:lang="tr"><span class="duz-yaz-">“Sizler burada ha?.. Bizim için ne mutluluk. Aman, lütfen sürekli beraber olalım. Sizleri hiç yalnız bırakmayalım. Bir program yapıp Moskova’yı gezdirelim. Sizin ve heyet üyesi arkadaşların istekleri olursa hemen yerine getirelim.”</span></p>
			<p class="duz-yaz-" xml:lang="tr"><span class="duz-yaz-">Sonra, birden duralıyor:</span></p>
			<p class="duz-yaz-" xml:lang="tr"><span class="duz-yaz-">“Bu, çocuksu heyecanımı hoş görün. Dokuz yıldır ilk kez bir yurttaşımla görüşüp konuşuyorum buralarda.”</span></p>
			<p class="duz-yaz-" xml:lang="tr"><span class="duz-yaz-">Gülerek yanımıza gelen bir genç adamı tanıtıyor:</span></p>
			<p class="duz-yaz-" xml:lang="tr"><span class="duz-yaz-">“İşte benim ‘gurbetteki’ en yakın dostum ve ‘koruyucu meleğim’. Çağdaş Türk edebiyatı doçenti Ekber Babayev. Azerilerin ve hepimizin gururu...”</span></p>
			<p class="duz-yaz-" xml:lang="tr"><span class="duz-yaz-">Nâzım’ın:</span></p>
			<p class="duz-yaz-" xml:lang="tr"><span class="duz-yaz-">“Durun, size yiyecek bir şeyler getireyim, çayınızı da yenileyeyim” diyerek yanımızdan ayrılmasını fırsat bilen Babayev:</span></p>
			<p class="duz-yaz-" xml:lang="tr"><span class="duz-yaz-">“Ona böyle içtenlikle yaklaştığınız için sağolun” diyor.</span></p>
			<p class="duz-yaz-" xml:lang="tr"><span class="duz-yaz-">“Başka nasıl yaklaşabilirdim ki?”</span></p>
			<p class="duz-yaz-" xml:lang="tr"><span class="duz-yaz-">“Öyle demeyin. Konuşması ayakta alkışlanırken yerlerinden bile kalkmayan Türk bilim adamlarını, uzattığı eli havada bırakanları, gördükleri yerde arkasını dönenleri de tanıdık ‘buralarda’. Bu yüzden gelmek istemedi bu toplantıya, yeniden incitilmek, aşağılanmak korkusuyla. Zaten şu sıralar pek sağlıklı da sayılmaz. İnanın, zorla getirdim bu toplantıya. Ama, kin tutmaz o. Gösterdiğiniz yakınlıkla eski tatsız anıları unuttuğu ve dünyaya yeniden gelmiş gibi olduğu yüzünden okunuyor.”</span></p>
			<p class="duz-yaz-" xml:lang="tr"><span class="duz-yaz-">Nâzım çaylarla gelirken meslektaşım Ömer Sami Coşar da (1919-1984) bize katılıyor ve böylece oluşuyor önümüzdeki günlerde birilerini pek rahatsız edecek “Moskova dörtlüsü”...</span><span class="dipnot-no"><a href="#x2-anchor">2</a></span></p>
			<p class="tablo-ustten-bosluklu" xml:lang="tr"><span class="generated-style-2"><img alt="1704.jpg" class="generated-style-2" src="../Images/1704_fmt.jpeg"/></span></p>
			<p class="bold-yaz-ortal-2-en-son" xml:lang="tr"><span class="dar-paragraf-italik">Kongreye katılan Türk Heyeti’nden bir bilim adamı grubu Sovyet ev sahipleriyle birlikte.</span></p>
			<p class="duz-yaz-" xml:lang="tr"><span class="duz-yaz-">“Vatan haini” (!) ya Nâzım, yanına yaklaşılmaması gereken bir adam ya, Türk heyetinden bazı ünlü kişilerin bizlere uzaktan kötü kötü baktıklarını hayret ve üzüntüyle izliyorum. Bunlar, günlük kongre çalışmaları sonrası Ukrayna Oteli’nin lobisinde toplaşıp vakit öldürürken bizim Nâzım ve Babayev’le birlikte hemen her akşamı dışarda geçirmemizden öylesine rahatsız olmalıydılar ki “işi” Moskova’daki büyükelçimize kadar götürdüler. Bir “vatan haini”yle geç saatlere kadar acaba neler yapıyorduk? Yoksa, onun aracılığıyla “Yavuz”un planlarını mı satıyorduk Ruslara?! 27 mayıs 1960’ın Deniz Kuvvetleri Komutanı ve sonrasının cumhurbaşkanı Fahri Korutürk, Elçilikteki bir kabul sırasında söz konusu üniversite hocalarına:</span></p>
			<p class="duz-yaz-" xml:lang="tr"><span class="duz-yaz-">“Bu gazeteci arkadaşlardan kuşku duymak hak ve yetkisini kimden aldığınızı bilmiyorum. Davranışınızı da onaylamıyorum. Onlar, Türk gazetecilerdir. Türk gazetecisi, yurdunun ve toplumun çıkarlarının nerede olduğunu bildiği kadar, kimlerle ne zaman, nerede, nasıl buluşup konuşacağını da sizler kadar bilecek durumdadır. Ben, Türk gazetecisine güvenirim ve mesleki çalışmalarıyla ilgili olarak onları sorguya çekme yetkisini –sıfatım ne olursa olsun– kendimde bulmam!..” sözleriyle çok anlamlı ve düşündürücü bir ders verecekti.</span><span class="dipnot-no"><a href="#x3-anchor">3</a></span></p>
			<p class="duz-yaz-" xml:lang="tr"><span class="duz-yaz-">Yurt ve yurttaş özleminin somutlaşmış bir anıtı gibiydi Nâzım. “Bende memleket özlemi bir zamanlar âdeta cinnet haline gelmişti. Hiçbir şey yapamaz olmuştum...” diyor ve İstanbul’u anımsattığı için her fırsatta Prag’a gittiğini” ekliyordu. Dünyada olup bitenlerle elbette ilgileniyordu ama “asıl işi ozanlık, yazarlık” ve barış havariliğiydi. Değişik ükelerdeki barışla ilgili toplantılarda doğal “Türkiye delegesi” gözüyle görülüp gösterilmesinden mutluluk duyuyor ve ‘ülkesini’ en iyi şekilde temsil etmeye çalışıyordu.</span></p>
			<p class="duz-yaz-" xml:lang="tr"><span class="duz-yaz-">“Bizim gibi bir köylü millettir” diye nitelediği Ruslardan on yılda on bin mektup almıştı ve hepsinde de Türkiye ile Türkler hakkında bilgi isteniyor, iyi duygular belirtiliyordu. Bunları anlatırken bir de “kehanette” bulunmuştu: “Göreceksiniz” diyordu, “pek uzak olmayan bir gelecekte Rusya’dan Türkiye’ye her yıl milyonlarca turist gelecek ve ‘denizimizin, güneşimizin, yemeklerimizin’ tadını çıkaracaktır. Çünkü, ‘bizleri’ ve ‘ülkemizi’ sevmeyen merak etmeyen, bir tek Sovyet vatandaşına rastlamadım...”</span></p>
			<p class="duz-yaz-" xml:lang="tr"><span class="duz-yaz-">“Ya rastlarsan?”</span></p>
			<p class="duz-yaz-" xml:lang="tr"><span class="duz-yaz-">“Öylesini konuşturmam bile!..”</span></p>
			<p class="tablo-ustten-bosluklu" xml:lang="tr"><span class="generated-style-2"><img alt="1705.jpg" class="generated-style-2" src="../Images/1705_fmt.jpeg"/></span></p>
			<p class="bold-yaz-ortal-2-en-son" xml:lang="tr"><span class="dar-paragraf-italik">Kalabalık kongre delegeleri ile izleyiciler arasında bile hemen seçiliyordu.</span></p>
			<p class="duz-yaz-" xml:lang="tr"><span class="duz-yaz-">1960’ın ağustos ayında, dokuz yıldır konuğu olduğu Ruslar onu henüz uyrukluğa kabul etmedikleri için annesinin babasının babası Mustafa Celaleddin Paşa’nın “Lehistanlı” olduğunu göz önünde bulunduran Polonya makamları onu kendi uyruklarına almışlardı. Sovyetler Birliği’nde belki refah içinde yaşadığı söylenemezdi ama maddi sıkıntısı olduğu da söylenemezdi. Türkiye’de yasaklı olan yapıtları kırk kadar dile çevrilmişti ve telif gelirleriyle rahat bir yaşam sürmesini, istediği zaman istediği ülkeye gitmesini ve buralarda dilediğince kalmasını sağlıyordu. Gene de aklı fikri ülkesindeydi ve “yeni durum” diye nitelediği 27 Mayıs 1960 Devrimi’yle oluşan “değişiklik” fırsat verirse “bir dakika bile durmadan”</span><span class="italik-yaz-"> </span><span class="duz-yaz-">Türkiye’ye gidecekti.</span></p>
			<p class="duz-yaz-" xml:lang="tr"><span class="duz-yaz-">Peki, ya kaygıları?</span></p>
			<p class="duz-yaz-" xml:lang="tr"><span class="duz-yaz-">Evet, “ideolojik görüşlerinde herhangi bir değişiklik olmamıştı” ama kendi ülkesinde onun sözleriyle “Türk dilinin sıradan bir şairi” olarak değil de kimilerince hâlâ “vatan haini” olarak görülüp tanıtılmasından büyük acı duyuyor ve bu yanlış, haksız, acımasız değerlendirmenin bir gün mutlaka silinip gideceğine, yurttaşlarının onu gerçek kimliğiyle sevip okuyacaklarına inanıyordu. Bu konuda öylesine titizleniyordu ki bir gün “Bak cancağızım” demişti, “Türkiye’ye dönüşte benden ve konuştuklarımızdan hiç söz etmesen de olur... Ama yanlış bir şey yazayım deme. Vallahi ‘öbür tarafta’ ellerim yakanda olur!..”</span></p>
			<p class="italik-yaz-" xml:lang="tr"><span class="duz-yaz-">Bir başka kaygısı da “hayatımın eseri” dediği </span><span class="italik-yaz-">Kurtuluş Savaşı Destanı</span><span class="duz-yaz-">’yla ilgiliydi. Şöyle dert yanmıştı Moskova’da bana:</span></p>
			<p class="duz-yaz-" xml:lang="tr"><span class="duz-yaz-">“İstiklal Savaşımızı anlattığım bu destan hayatımın eseridir. Aslında tam 66 000 dizeden oluşacaktı. Hapishanedeyken yazmaya başlamış ve sonra devam etmiştim. 66 000 dizeden 46 000’i halen kayıptır. Bunları parça parça Ali Naci’ye (Karacan, 1896-1955), Peride Celâl’e (1915-) ve bir akrabama vermiştim. Güya korkup yakmışlar ellerindeki kısımları. Kopyaları da yoktu. Yazık, çok yazık değil mi? Bunları bulmak belki de artık hiç mümkün olmayacak...”</span></p>
			<p class="duz-yaz-" xml:lang="tr"><span class="duz-yaz-">Nâzım’ın, yukarıya aynen aldığım sözleri ilk kez 1978 şubatında </span><span class="italik-yaz-">Cumhuriyet</span><span class="duz-yaz-"> gazetesinde yayımlanınca Sayın Peride Celâl anlaşılan rahatsız olmuş ve bunları benim “Nâzım’ın ağzından söylettiğimi!..” ileri sürmüştü. </span><span class="italik-yaz-">Kurtuluş Savaşı Destanı</span><span class="duz-yaz-">’nın bir bölümünün kaybolduğu doğruydu da Nâzım’ın, “çevresindeki bütün yakın dostlarına dağıttığı dizeler on-on beş daktilo sayfasından ibaretti”... Demek ki Nâzım on, on beş daktilo sayfası için çevresindeki bütün dostlarını göreve çağırmıştı. Dost başına birkaç sayfa gibi bir şey!..</span></p>
			<p class="duz-yaz-" xml:lang="tr"><span class="duz-yaz-">Sayın Peride Celâl, kendisindeki dizeler her ne kadarsa, bunları “evi göz altında olduğu için, yakını, çok saygı duyduğu bir hanıma vermişti, o da şairin kaçtığı haberini duyunca korkup yakmıştı hepsini ve o ortamda haksız da sayılmazdı...”</span><span class="dipnot-no"><a href="#x4-anchor">4</a></span></p>
			<p class="duz-yaz-" xml:lang="tr"><span class="duz-yaz-">Nâzım Hikmet’in “çevresindeki dostlarından” hiç olmazsa biri, Sayın Peride Celâl, beni haksız yere suçlasa da “yakma olayı”nı doğruluyordu. Yakılanın miktarında anlaşamasak da... </span></p>
			<p class="duz-yaz-" xml:lang="tr"><span class="duz-yaz-">Değerli romancımızın bana hitaben yazılıp yayımlanan “açıklama”sını Oktay Akbal dört gün sonra aynı gazetedeki köşesinde</span><span class="dipnot-no"><a href="#x5-anchor">5</a></span><span class="duz-yaz-"> “Şiir yakılır mı?” başlığı altında ve “Az mı on beş sayfa?..” diye sorarak yanıtlayacaktı. Akbal’a göre “Nâzım’ın kayıp dizeleri” konusu “oldukça yaygın bir savdı” ve “Hiçbir büyük sanatçının yapıtı ortadan kaldırılmamalıydı. Bu bir cinayetti ve asıl suçlu da insanları böyle davranmaya zorlayan ortamlardı...”</span></p>
			<p class="duz-yaz-" xml:lang="tr"><span class="duz-yaz-">Nâzım’a göre 46 000... Sayın Peride Celâl’e göre ise “on-on beş daktilo sayfası”!.. Her sayfada 30-35 dize hesabıyla yaklaşık 300-500 dize! Az mı? Bir de “çevresindeki bütün dostlar” var. Onar-on beşer sayfa da onlara emanet ettiyse zavallı Nâzım, kaybolan dizelerin toplamı binli rakamlara ulaşmıyor mu? Hepsi mi yakıldı bunların? Bir yerlerde saklanıyor olamaz mı, en azından bir bölümü? Edebiyat tarihimiz açısından asıl üzüntü verici olan ise hapishane ortamında bile on binlerce dize yarattığı bilinen ve</span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Sarışın bir kurda benziyordu</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Ve mavi gözleri çakmak çakmaktı</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Yürüdü uçurumun kenarına kadar</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Eğilip durdu</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Bıraksalar</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">İnce uzun bacakları üstünde yaylanarak</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">ve karanlıkta akan bir yıldız gibi akarak</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Kocatepe’den Afyon ovasına atlayacaktı...</span></p>
			<p class="duz-yaz-ilk-paragraf-2" xml:lang="tr"><span class="duz-yaz-">diyerek koca Atatürkümüzü, birkaç dizede yüzlerce şairin binlerce dizesinden daha coşkulu, gerçekçi ve kalıcı biçimde çiziveren büyük ustanın kayıp dizelerinin peşine otuz yıldır kimsenin düşmemiş olmasıdır. İngilizler Shakespeare’in, Almanlar Goethe’nin, Avusturyalılar Mozart’ın bir yerlerde kayıp yapıtları olabileceği ileri sürülse acaba böyle mi davranırlardı?</span></p>
			<p class="duz-yaz-ilk-paragraf-2" xml:lang="tr"><span class="duz-yaz-">Nâzım’ın, üstelik tanığı da olduğum üçüncü kaygısı ise gömüleceği yerle ilgiliydi. Şiirinde “Anadolu’da bir köy mezarlığına gömün beni” diyerek, sağlığında kavuşamadığı vatan toprağına hiç olmazsa ölünce kavuşmayı vasiyet etmiş adam! Daha ne desin? Bir de, Moskova’da bizlere söylediği, “Öldüğüme yanmam da... Nasıl olsa ergeç öleceğiz... Buralarda gömerler ona yanarım...” sözleri var. </span></p>
			<p class="duz-yaz-" xml:lang="tr"><span class="duz-yaz-">Yurtseverliğine; Türkiye, Türk halkı ve Türk dili sevdasına, şairliğine ve şiirine artık pek toz kondurulmuyor ama iş son arzusunun yerine getirilmesine gelince inanılmaz bir sessizlik... Utanç verici, kara mizah örneği bahaneler... Hem de resmi (!) ağızlardan: Efendim, kemiklerinin Türkiye’ye getirilmesi için önce vatandaşlığının iade edilmesi ve bunun için de şahsen (ölmüş adamın!) başvuruda bulunması gerekiyormuş!</span></p>
			<p class="duz-yaz-" xml:lang="tr"><span class="duz-yaz-">Sarıkamış suçlusu ve kaybedilen on binlerce vatan evladının sorumlusu; Türklüğü uçurumun kenarına sürükleyen Enver Paşa’nın kemiklerini getirip İstanbul’un “Hürriyet-i Ebediye Tepesi”ndeki görkemli mezarında toprağa verenler kimsenin kılına dokunmamış Türk dilinin büyük ustasına bir köy mezarlığında iki buçuk metrekare vatan toprağını çok görüyorlar ve bizler de bu ayıbı taşımayı sürdürüyoruz.</span></p>
			<p class="duz-yaz-" xml:lang="tr"><span class="duz-yaz-">.....</span></p>
			<p class="duz-yaz-" xml:lang="tr"><span class="duz-yaz-">Milyonluk Moskova’nın düzenli fakat soğuk atmosferinde, saygı ve ilgiyle kuşatılmış bir sıcak ülke bitkisini andırıyordu. Toprağından sökülüp saksıya dikilmiş dev bir kaktüs gibiydi. Yeniden kendi toprağına döneceği günü, sanırım bıkıp usanmadan bekleyecekti.</span></p>
			<p class="duz-yaz-" xml:lang="tr"><span class="duz-yaz-">Ayrılırken gözleri dolu doluydu:</span></p>
			<p class="duz-yaz-son-paragraf" xml:lang="tr"><span class="duz-yaz-">“Beni de alıp götüremeyeceğine göre, kucak kucak selamlarımı götür bari eşe dostu, herkese. Soran olursa, ‘Moskova’da bir Türk şairi Nâzım var” dersin. “Başı dimdik, Türklüğüyle...”</span></p>
			<p class="duz-yaz-sagdan-blok" xml:lang="tr"><span class="italik-yaz-">Orhan Karaveli</span></p>
			<p class="duz-yaz-sagdan-blok-altta-bo-luk" xml:lang="tr"><span class="italik-yaz-">İstanbul, 3 aralık 2007</span></p>
			<h1 class="bolum-ad-" id="toc-anchor" xml:lang="tr"><span class="ana-bolum-basligi">Birinci bölüm</span></h1>
			<h2 class="bolum-ad-tek-sat-r" id="toc-anchor-8" xml:lang="tr"><span class="bolum-ad-">Nâzım Hikmet yetmiş beş yaşında</span></h2>
			<p class="x-iir-d-rtl-k-son-m-sra" xml:lang="tr"><span class="dar-paragraf-italik">Nâzım Hikmet için anma töreni düzenlemek suçtur!..</span></p>
			<p class="x-iir-d-rtl-k-genel-tab-3" xml:lang="tr"><span class="dar-paragraf-italik">Prof. Rıfkı Danışman</span></p>
			<p class="x-iir-d-rtl-k-genel-tab-3-son" xml:lang="tr"><span class="dar-paragraf-italik">T.C. Kültür Bakanı / 1977 </span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Nâzım Hikmet ulusal ve evrensel kültüre olan </span></p>
			<p class="x-iir-d-rtl-k-son-m-sra" xml:lang="tr"><span class="dar-paragraf-italik">katkısıyla değerlendirilmelidir!..</span></p>
			<p class="x-iir-d-rtl-k-genel-tab-3" xml:lang="tr"><span class="dar-paragraf-italik">İstemihan Talay</span></p>
			<p class="x-iir-d-rtl-k-genel-tab-3-son" xml:lang="tr"><span class="dar-paragraf-italik">T.C. Kültür Bakanı / 2002 </span></p>
			<p class="duz-yaz-ilk-paragraf-2" xml:lang="tr"><span class="duz-yaz-">Doğumunun 100’üncü yılı, Türkiye’nin resmi girişimi ve duyarlı kişi ve kurumların coşkulu desteğiyle –dünya boyutunda– “Nâzım Hikmet Yılı” olarak kutlanırken, geçen zaman içinde köprülerin altından ne çok suyun akıp gittiği gözden kaçırılmamalı; bazı olumsuz ve akortsuz seslerin bugün de çıkması, çok değil yirmi beş yıl öncesi düşünülerek fazla önemsenmemeli. </span></p>
			<p class="duz-yaz-" xml:lang="tr"><span class="duz-yaz-">Yıl 1977. Nâzım yetmiş beş yaşında! “Türkiye Yazarlar Sendikası” sınırlı ve mütevazı etkinliklerin planlandığı bir “anma haftası” düzenlemiş. </span></p>
			<p class="duz-yaz-" xml:lang="tr"><span class="duz-yaz-">O tarihlerde, Bülent Ecevit-Necmettin Erbakan ikilisinin CHP-MSP koalisyonu gitmiş, Adalet Partisi Genel Başkanı Süleyman Demirel’in Erbakan’lı, Türkeş’li, Feyzioğlu’lu “Birinci Milliyetçi Cephe Hükümeti” iktidarda. İçişleri ve adalet, Erbakan’ın sonradan kapatılan Milli Selamet Partisi’ne verilen bakanlıklar arasında. </span></p>
			<p class="duz-yaz-" xml:lang="tr"><span class="duz-yaz-">İşte o günlerde ve Nâzım Hikmet 75’inci doğum yıldönümünde “sessiz sedasız” denilebilecek bir biçimde anılırken Kültür Bakanlığı Müsteşarı Profesör Emin Bilgiç </span><span class="italik-yaz-">Son Havadis</span><span class="duz-yaz-">’e şu dehşetengiz beyanatı veriyor: </span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Yurt düşmanları el ele ve işbirliği içinde Yavuz zırhlısını yabancı memleketlere kaçırmaya(?) kalkışan Nâzım Hikmet’i adam yerine koyup da anıyorlar... (29 ocak 1977) </span></p>
			<p class="duz-yaz-ilk-paragraf-2" xml:lang="tr"><span class="duz-yaz-">Dönemin kültür bakanı Prof. Rıfkı Danışman ise aynı gazetenin 31 ocak 1977 tarihli sayısında şöyle ahkâm kesiyor: </span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Nâzım Hikmet için anma töreni düzenlemek suçtur! Onu vatanperver, milliyetçi, memleketin birlik, beraberlik ve yücelmesi için ömrünü vermiş insanlar arasına katmak kimsenin aklına gelmemeli ve bu tür teşebbüslere kimse tevessül edememelidir. Nâzım’ın mezarının Türkiye’ye getirilmesi ise mümkün değildir. Önce, Türk milleti istemeyeceği için, sonra da kanunen mümkün olmadığından!..</span></p>
			<p class="duz-yaz-ilk-paragraf-2" xml:lang="tr"><span class="duz-yaz-">Aynı gazetede bir demeç de okkalı ve cüsseli görüntüsü nedeniyle olacak “Koca Reis” diye anılan Sadettin Bilgiç patlatıyordu. O Sadettin Bilgiç ki, Adalet Partisi’nin kurucusu ve ilk genel başkanı emekli general ve 27 Mayıs sonrasında kısa süre Genelkurmay başkanlığı görevinde bulunan Ragıp Gümüşpala’nın (1897-1964) ani ölümü üzerine, başkanlığına kesin gözüyle bakılırken, Adnan Menderes’in bir zamanlar “bizim su müdürü” dediği “Morrison” lakaplı gencecik Süleyman Demirel her şeyi bir anda değiştirince “partiyi” kaybedivermişti. Bilgiççilerin Demirel hakkında ustalıkla yaydıkları “masondur” söylentisi çok etkili olmuş görünürken, “Koca Reis” karşısında artık hiç şansının kalmadığı sanılan Demirel, şu beklenmedik sözlerle delege çoğunluğunu yanına çekmeyi başarmıştı, Adalet Partisi’nin 1964’teki 2’nci kongresinde: </span></p>
			<p class="duz-yaz-" xml:lang="tr"><span class="duz-yaz-">“Ben ‘mason’ değilim. Bizim evimizde her sabah kahvaltısında (!) Kuran okunur!..” </span></p>
			<p class="duz-yaz-" xml:lang="tr"><span class="duz-yaz-">Türkiye’nin kırk yılına damgasını vurduğu yetmiyormuş gibi fırsat bulsa ülkenin kaderini –ilerlemiş yaşına bakmadan– yeniden ele geçirmekten çekinmeyeceğini herkesin bildiği Demirel, hem gerçekleri gizliyor, hem “mason olmadığı” yolunda kendisine –nasılsa– bir belge verilmesi nedeniyle “camia”yı ikiye bölüyor hem de masonluk ile dindarlık arasında olumsuz bir bağlantı kurarak bu camia mensuplarını dinsizlikle suçlamış oluyordu. Türk evlerinde sabah kahvaltısında Kuran okuma geleneğinin bulunup bulunmadığı ise bu olaydan sonra uzun süre tartışılacaktı. Sanırım bugün de tartışılsa yeridir. </span></p>
			<p class="duz-yaz-" xml:lang="tr"><span class="duz-yaz-">Neyse!.. “Sanatkârların” komünist de olsalar vatanlarını pekâlâ sevebileceklerini aklının pek almadığı anlaşılan ve vatandaşlıktan çıkarılanların Türklüklerini de kaybettiklerini düşünen yıllanmış siyaset ve devlet adamı Sadettin Bilgiç, partisinin “nâşir-i efkârı” </span><span class="italik-yaz-">Son Havadis</span><span class="duz-yaz-">’te şu “zarif” sözlerle bakın nasıl kül bırakmıyordu mangalda: </span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Onu anmak ile Türk birliğinin (!) mer’i hukuk nizamını çiğnemek arasında fark yoktur... Sanatın insanları birleştirmesi gibi sanatkâr da her şeyden önce kendi vatanının insanlarını birleştirir. Nâzım Hikmet fiilen ve hukuken Türk değildir. Yukardaki ölçüye göre sanatkâr, hele Türk sanatkârı hiç değildir. (Onunki) solculuk değil solucanlıktır...</span></p>
			<p class="duz-yaz-ilk-paragraf-2" xml:lang="tr"><span class="duz-yaz-"> Şimdi de sıra bir zamanların </span><span class="italik-yaz-">Her Gün</span><span class="duz-yaz-"> köşe yazarı, bugünün çok tanınmış politikacı ve devlet adamı Yaşar Okuyan’da: </span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Vatan hâinliği (!) tescil edilmiş bir müseccel komünist olan Nâzım Hikmet’in doğumunun 75’inci yıldönümünün törenlerle kutlanması ibret vericidir. (...) “Nâzım Hikmet Haftası” düzenlenmesi ve bu adamın övülmesi ile ilgili olarak MSP’li içişleri ve adalet bakanlarından çıt çıkmamıştır. (...) İslam adına fetva vermekle ünlü MSP elindeki bu iki bakanlık acaba neden bu “hafta”yı düzenleyenler hakkında kanuni kovuşturmaya gitmemişler ve (yapılan) toplantılara müsaade etmişlerdir? (...) Hâinlerin kahraman diye ilan edilmesine tahammülü kalmayan halkımız çekip gitmeni arzu ediyor. Bunu böylece bilesin (Oğuzhan) Asiltürk!..</span></p>
			<p class="duz-yaz-ilk-paragraf-2" xml:lang="tr"><span class="duz-yaz-"> Aşağıdaki inciler de </span><span class="italik-yaz-">Sabah</span><span class="duz-yaz-">’ta yazan Mustafa Yıldırım’dan: </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Komünistler, Hikmetof mel’ununu “yurt çapında büyük” gördüklerine göre koca vatanı mezar diye ona parsellemek eyleminde haklı mı sayılacaklardır? Bize göre Hikmetof, mikroskopla tetkiki bile mümkün olmayan bir “mikro organizma”dır...</span></p>
			<p class="duz-yaz-ilk-paragraf-2" xml:lang="tr"><span class="italik-yaz-">Milli Gazete</span><span class="duz-yaz-">’de Selahattin Eş’in yazdıkları ise fazlaca “bilimsel” (!) ve anlaşılması biraz güç türden: </span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Ölmüş gitmiş birine bizim köpek veya iradesiz domuz dememiz yazı adabımıza aykırı olduğundan (!) çoğu kez, bu yolu tercih etmemek için çareler ararız. (...) “Mendel kanunlarındaki”, karakterlerin nesiller boyu devam ettiğine dair görüşlere itibar edip, onun gibi, bir siyah fare ile bir beyaz farenin birleşmesinden.....</span><span class="dipnot-no"><a href="#x1-6-anchor">1</a></span></p>
			<p class="duz-yaz-ilk-paragraf-2" xml:lang="tr"><span class="duz-yaz-"> İşte Türk basınından derlenmiş, Nâzım’ın 75’inci doğum yıldönümüyle ilgili birkaç inci. “Bu satırları yazanlardan bugün hayatta olup da önemli devlet görevlerinde bulunanlar acaba </span><span class="italik-yaz-">şimdi </span><span class="duz-yaz-">ne düşünüyorlar?..” diye sormadan edemiyor insan. Bir şey daha soruyoruz kendimize. Nâzım’la ölümünden yıllar sonra bile böylesine müthiş bir kinle uğraşanlardan kaç kişi kaldı belleklerde? Hepsi unutulup gitti veya gidecek. Ama Nâzım yaşıyor ve görünen o ki gittikçe daha fazla anlaşılarak yaşamaya devam edecek. Çoğu sanatçı, yaşadığı çağda, fikirleri veya bireysel tercihleri nedeniyle sevilmese de, sayılmasa da; hatta onca kötü muamelelere, yaptırımlara uğratılsa da eserleriyle yaşamayı başarıyor. Ona, kötü muameleleri, yaptırımları reva görenler ise unutulup gidiyor. </span></p>
			<p class="duz-yaz-ilk-paragraf-2" xml:lang="tr"><span class="duz-yaz-">Kendi yurdunun kimi yazar ve siyaset adamları 75’inci yılında böylesi duygular beslerken acaba “yabancılar” ne düşünüyordu? Bir de onlara göz atalım: </span></p>
			<p class="duz-yaz-" xml:lang="tr"><span class="duz-yaz-">1977 yılı ocak ayının ilk günleri, Paris’te yaşayan Türk ressamı ve Nâzım’ın yakın dostu Abidin Dino, Simone Signoret ile Yves Montand çiftini yazlık evlerinden telefonla arayarak şairin 75’inci doğum yıldönümüyle ilgili düşüncelerini sorar. Bu “önemli konuyu” karşılıklı görüşmek üzere Paris’teki evlerine dâvet eder Dino’yu ünlü çift ve buluştuklarında birlikte yazıp imzaladıkları şu mesajı verirler kendisine ilk olarak:</span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">“Sevgili Nâzım, </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Ölmediğine göre, daha nice yıllara! Mâdemki yaşıyorsun ‘doğum’ yıldönümün kutlu olsun. Ozanlar ölmez! Seni tanıyanlar için de sen ölmedin. Bizim gibi, seninle yalnızca unutulmaz birkaç saat geçirebilenler için bile sen ölmedin, yaşıyorsun! </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Yaşıyorsun, çünkü, güzel, yiğit ve hoş insandın.”</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Bu mesajı okurken Signoret’nin sesinde ancak sevgi ile özlemin, insan ilişkileri sıcaklığının duygusal anlardaki boğukluğu vardı. Yves Montand ise her zamanki gibi şen, “Güzel mi? İyi olmuş mu?” diye soruyordu. </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Fransa’nın bu iki büyük ve ünlü sanatçısı Nâzım’la ilk ve son kez –o zamanki– Çekoslovakya’nın başkenti Prag’da yabancı sanatçıların uğrak yeri ünlü Alkron Oteli’nde görüşmüşlerdi. Yıl 1957 veya 58 olmalıydı.</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">İlk sözü alan büyük oyuncu Signoret, satış rekorları kıran kitabında Nâzım’a da geniş yer ayırmıştı. Ondan “Güzel ve yakışıklı bir adamdı. Ülkesinin ve kuşağının büyük devrimci ozanıydı...” diye söz etmiş, sonra da “Onu anarken –nedense– hep ‘Z’ gelir aklıma” demişti. “‘Z’ Elence’de ‘zi’ yani ‘yaşıyor’ demektir. Nâzım da bizim için ‘Z’ yani ‘ölümsüz’dür.” </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Ve, bir anısını ekliyor Simon Signoret: “Herkesin, duymasını istediği bir de şikâyeti vardı Nâzım’ın. Sanırım, </span><span class="dar-paragraf-bold">İvan İvanoviç</span><span class="dar-paragraf-italik"> piyesinin başına gelenlerle ilgiliydi.”</span><span class="dipnot-no"><a href="#x2-7-anchor">2</a></span><span class="dar-paragraf-italik"> </span></p>
			<p class="x-iir-d-rtl-k-son-m-sra" xml:lang="tr"><span class="dar-paragraf-italik">Söz sırası kendisine gelince Yves Montand, Nâzım’ın şiirlerini çok sevdiğini, bunlardan yapılmış şarkıların da (ünlü bestecisi) Philippe Gerard’ın elinden çıktığını ve “Denizlerin En Güzeli” ile “Akrep Gibisin Kardeşim”e (“Dünyanın En Tuhaf Mahlûku”) bütün resitallerinde muhakkak yer verdiğini, belirtiyor.</span><span class="dipnot-no"><a href="#x3-8-anchor">3</a></span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Akrep gibisin kardeşim </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">korkak bir karanlık içindesin </span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">akrep gibi. </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Serçe gibisin kardeşim </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">serçenin telaşı içindesin. </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Midye gibisin kardeşim. </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">midye gibi kapalı, rahat. </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Ve sönmüş bir yanardağ ağzı gibi korkunçsun kardeşim. </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Bir değil,</span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">beş değil, </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">milyonlarlasın maalesef. </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Koyun gibisin kardeşim, </span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">Gocuklu celep kaldırınca sopasını </span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">sürüye katılıverirsin hemen </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">ve âdeta mağrur koşarsın salhaneye. </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Dünyanın en tuhaf mahlûkusun yani, </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">hani şu derya içre olup</span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">deryayı bilmeyen balıktan da tuhaf. </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Ve bu dünyada bu zulüm </span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">senin sayende. </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Ve açsak, yorgunsak, al kan içindeysek eğer </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">ve hâlâ şarabımızı vermek için eziliyorsak </span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">kabahat senin</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">–demeye de dilim varmıyor ama– </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">kabahatin çoğu senin, canım kardeşim.</span></p>
			<p class="duz-yaz-ilk-paragraf-2" xml:lang="tr"><span class="duz-yaz-">Bunlar da Paris Üniversitesi Doğu Bilimleri Enstitüsü Türkoloji Bölümü Başkanı Profesör Louis Bazin’in, gene Nâzım Hikmet’in 75’inci doğum yıldönümündeki görüşleri:</span><span class="dipnot-no"><a href="#x4-9-anchor">4</a></span><span class="duz-yaz-"> </span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Ben 1945-48 yıllarında Türkiye’deyken Nâzım cezaevindeydi. Yapıtlarının basılması yasaktı ve bunları ancak daktiloyla çoğaltılmış kâğıtlardan okuyabiliyorduk. Özgürlüğüne kavuşması için Fransa’da yürütülen kampanyalara ben de katıldım. Sonra, ilk kez Paris’e geldiği 1958’de Güzin ve Abidin Dino’yla birlikte beni evimde ziyaret etti. İlk gördüğümde hiç şaşırmadım. Hayalimde yaşattığım insan karşımda duruyordu. Hem efsanesine, hem de yaşamöyküsüne çok benziyordu. Akılcı ve demokratik bir tutumu vardı. Konuşulan halk diline yakın “gerçek dili” seviyor; şiirlerinde de uydurulmuş terim ve deyimleri kullanmadığından, aşırılığa kaçanlardan daha fazla anlaşılıp benimseniyordu. Gene de “öz Türkçeci” arkadaşlarını savunur ve (bunda) sonraki kuşaklar tarafından daha kolaylıkla anlaşılabilecek bir gelecek görürdü... Başta Azerbaycan, Kazakistan ve Kırgızistan olmak üzere Sovyetler Birliği’nde, ayrıca Balkanlar’daki Türkçe konuşan toplulukların dillerinin ve ulusal kültürlerinin devamlılığını gerekli bulurdu. Bu toplulukların ulusal edebiyatlarıyla yakından ilgileniyordu...</span></p>
			<p class="duz-yaz-ilk-paragraf-2" xml:lang="tr"><span class="duz-yaz-">Ve şöyle tamamlıyordu Profesör Bazin, şairle ilgili önemli saptamalarını: </span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Sanatta özgürlük ilkesine çok bağlıydı. Bunu yapıtlarında da ortaya koydu. Bir bölümünü cezaevlerinde geçirdiği Türkiye yıllarında da, Sovyetler’deki sürgün döneminde de, hatta, yaşamının son günlerine kadar dogmatizmin kısırlaştırıcı yanlarına karşı olduğunu gösterdi. Koşullar nasıl ve kendisi nerede olursa olsun etrafındaki dünyaya eleştirel bir gözle bakmayı sürdürdü. Daima tartışma ve eleştirme yandaşı olarak kaldı. Uluslararası prestijini (bu yolda) kullanmaktan ise hiç çekinmedi. Sanatçılara verilen direktiflerin içtenliği ortadan kaldıracağından ve inandırıcı gücü azaltacağından kuşku duymuyordu...</span><span class="dipnot-no"><a href="#x5-10-anchor">5</a></span><span class="dar-paragraf-italik"> </span></p>
			<p class="duz-yaz-ilk-paragraf-2" xml:lang="tr"><span class="duz-yaz-">Ve nihayet, ölümünden bir yıl sonra Nâzım Hikmet’le ilgili çok önemli bir de dizi hazırlamış olan</span><span class="dipnot-no"><a href="#x6-anchor">6</a></span><span class="duz-yaz-"> Louis Aragon’un şairle ilgili yorumlarından birkaç satır. Büyük Fransız ozan ve yazarı Aragon, Nâzım’ın 75’inci doğum yıldönümü olan 1977’de seksen yaşındadır. Bu süreye yetmiş yedi önemli yapıt sığdırmıştır, gözleri iyi görmemektedir ve evinin içindeki merdivenleri özel bir elektrikli teleferik sandalyesi üzerinde çıkmaktadır ama Nâzım Hikmet’le ilgili olarak kendisiyle görüşmek isteyen </span><span class="italik-yaz-">Cumhuriyet</span><span class="duz-yaz-"> gazetesi muhabirine hemen “evet” demiştir: </span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Ne yazık ki Nâzım 75’inci doğum yıldönümünün kutlandığını göremedi. İstanbul’da bu vesileyle yapılacak toplantıya gelemeyeceğime göre size henüz hiçbir yerde yayımlanmamış bir metnin suretini vereceğim. Bu, </span><span class="dar-paragraf-bold">Aragon’un Şiirsel Yapıtı</span><span class="dar-paragraf-italik"> adını taşıyacak olan kitabımın altıncı cildinin konusu, yani Nâzım Hikmet bölümüdür... </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Ben Nâzım’ı Paris’e geldiği günlerden çok önce tanıdım. Benim için her zaman büyük bir dosttu. Yalnız tanımakla kalmadım. Onun için eyleme de geçtim. Daha kimseler tanımazken, 1930’larda onu biliyordum. Yazısını, şiirini görmüştüm o zaman. Bu da bana yetiyordu...</span></p>
			<p class="duz-yaz-ilk-paragraf-2" xml:lang="tr"><span class="duz-yaz-">Bir de anısını ekliyor Aragon, gülerek: </span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Alman işgalinden sonraki günlerdi. 1945 veya 46 olmalı. Élysée Sarayı’nın yakınlarında “La Pensée” diye bir derneğimiz vardı. Fransız yazarlar orada toplanırdık. Gene bir gün, Nâzım Hikmet’in özgürlüğü için düzenlediğimiz yeni bir kampanyayı görüşmek için toplanmıştık. Yanıma da –nedense– Türkiye Büyükelçiliği’nden bir diplomat oturmuştu. Bana “Kimdir bu? Türkiye’de bile adı bilinmeyen, tanınmayan bir şair. Neden onunla bu kadar meşgul oluyorsunuz?..” diye sorunca dayanamamış ve “Nasıl tanınsın ki? Hükümetiniz, tanınmasın ve duyulmasın diye adamı hapse tıkmış...” deyiverdim. </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Bizim </span><span class="dar-paragraf-bold">Commune </span><span class="dar-paragraf-italik">dergisinin mart 1936 sayısında </span><span class="dar-paragraf-bold">Taranta-Babu’ya Mektuplar</span><span class="dar-paragraf-italik"> benim zorumla yayımlandığında Nâzım’ı buralarda tanıyan birkaç kişiden biri de bendim. Bundan nerdeyse otuz yıl sonra (ise) Paris’te görülmüş en inanılmaz “anma” törenlerinden birinde (ve) yıkılırcasına dolu Pleyel salonlarında aynı Nâzım anılıyor ve onun özgürlüğü için bir şeyler yapmış olduğum için kendimle gurur duyuyordum... </span><span class="dar-paragraf-bold">Nâzım hayatımda hiç olmazsa bir kez olsun geleceği gözlerimle görmek duygusunu bana vermişti..</span><span class="dar-paragraf-italik">.</span><span class="dipnot-no"><a href="#x7-anchor">7</a></span></p>
			<p class="duz-yaz-ilk-paragraf-2" xml:lang="tr"><span class="duz-yaz-">75’inci doğum yıldönümüne rastlayan 1977’de, Nâzım’ın Türkiye içinde ve dışında nasıl farklı biçimlerde “anıldığına” değindikten sonra, bu tarihten yıllar önce şairle ilgili tabuların yıkılmasına cesaretle imza atan önemli bir “hareket”e dokunmak istiyorum. </span></p>
			<p class="duz-yaz-" xml:lang="tr"><span class="italik-yaz-">“Yön </span><span class="duz-yaz-">hareketi”, Doğan Avcıoğlu, Cemal Reşit Eyüboğlu ve Mümtaz Soysal’ın, 20 aralık 1961’de Ankara’da ilk sayısı yayımlanan haftalık siyasal </span><span class="italik-yaz-">Yön</span><span class="duz-yaz-"> dergisiyle başlamıştı. Bu ilk sayıdaki, değişik çevrelerden aydınlarca imzalanan ve toplumcu bir yaklaşımla kaleme alınmış “bildiri”de Atatürk devrimlerinin yanı sıra, karma ekonomik sistem ve devletçiliğin, demokrasiyi kitlelere mal etmekteki önemi üzerinde duruluyordu. Dergi, 5 haziran 1963’te yayımlanan 77’nci sayıdan sonra Ankara Sıkıyönetim Komutanlığı’nca kapatılıp 25 eylül 1964’te yeniden çıkmaya başladı ve 20 haziran 1967’ye kadar toplam 222 sayı yayımlandı. Önemli bir Kemalist aydın hareketinin doğmasına yol açan derginin yazı kadrosunda, Doğan Avcıoğlu ve Mümtaz Soysal’ın dışında İlhan Selçuk, İlhami Soysal, Niyazi Berkes, Şevket Süreyya Aydemir, Sadun Aren, Cahit Tanyol, Attilâ İlhan, Çetin Altan, İdris Küçükömer gibi dönemin seçkin toplumcu yazarları da vardı. “Başyazar” resmen Doğan Avcıoğlu’ydu ama yazı kadrosunun kimi seçkin isimleri de, zaman zaman, bu sıfatla yazılar yazıyordu. </span></p>
			<p class="duz-yaz-" xml:lang="tr"><span class="italik-yaz-">Yön</span><span class="duz-yaz-">’ün yayımlanmaya başladığı, üstelik 27 Mayıs 1960 Devrimi sonrasının nispeten aydınlık ortamında Nâzım Hikmet’in adı ve yapıtları, tabii bu arada şiirleri üzerindeki “yasak” da sürüp gidiyordu. Şairin “şiirlerinden dolayı” yargılanmadığına bakılmaksızın! </span></p>
			<p class="duz-yaz-" xml:lang="tr"><span class="duz-yaz-">Bu nedenle, 30 ekim 1964 tarihli </span><span class="italik-yaz-">Yön</span><span class="duz-yaz-">’de</span><span class="italik-yaz-"> </span><span class="duz-yaz-">“Bir demagojiyi daha yıkıyoruz” başlığı altındaki ayrıntılı açıklamayı okuyanlar gözlerine inanamadılar. Dergi, o zamanlar akla dahi getirilemeyecek bir şey yapıyor ve ölümünün üzerinden henüz bir buçuk yıl geçmiş bulunan Nâzım Hikmet’i gündeme taşıyarak şu “sonuca” varıyordu: </span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-bold">Yön, </span><span class="dar-paragraf-italik">şairin şahsında şiiri mahkûm eden yobaz zihniyetin ağır baskısına rağmen, Nâzım Hikmet’in memleketçi şiirlerini yayımlamakla, aydınlarımızı bu utanç verici durumdan kurtardığı ve Türk kültürüne hizmet ettiği inancındadır...</span></p>
			<p class="duz-yaz-ilk-paragraf-2" xml:lang="tr"><span class="duz-yaz-">Bu “sonucu”</span><span class="italik-yaz-"> </span><span class="duz-yaz-">izleyen ve otuz yıla yakın bir zaman aralığından sonra Türkiye’de “resmen” yayımlanan ilk Nâzım şiiri ise, şairin 1960 ağustosunda bana Moskova’da özenle yazdırdığı “Yine Memleketim Üzerine Söylenmiştir”den başkası değildi: </span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Memleketim, memleketim, memleketim </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Ne kasketim kaldı senin ora işi </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Ne yollarını taşımış ayakkabım </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Son mintanın da sırtımda paralandı</span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">çoktan</span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">Şile bezindendi. </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Sen şimdi yalnız saçımın akında </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">İnfarktında yüreğimin </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Alnımın çizgilerindesin</span><span class="dipnot-no"><a href="#x8-anchor">8</a></span><span class="dar-paragraf-italik"> memleketim </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Memleketim. </span></p>
			<p class="x-iir-d-rtl-k-son-m-sra" xml:lang="tr"><span class="dar-paragraf-italik">Memleketim.</span></p>
			<p class="x-iir-d-rtl-k-genel-tab-3-son" xml:lang="tr"><span class="dipnot-bold">Prag, 8 nisan 1958</span></p>
			<p class="duz-yaz-ilk-paragraf-2" xml:lang="tr"><span class="duz-yaz-">Şiir muazzam bir ilgi uyandırdı. Bunu, gene Nâzım’ın bana Moskova’da “bizzat” yazdırdığı başkaları izledi: </span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Karşı yalı memleket </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Sesleniyorum Varna’dan </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Beni işitiyor musun? </span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">Memet, Memet? </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Karadeniz akar durmadan </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Deli hasret, deli hasret </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Oğlum beni işitiyor musun? </span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">Memet, Memet? </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">.....</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Şu Varna deli etti beni </span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">divane etti </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">domates, yeşil biber, kalkan tavası, </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">radyoda: “Ha uşaklar...”, “Karadeniz havası”, </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">rakı kadehte arslan sütü, anason, </span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">uy anason kokusu, </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">ahbapça, kardeşçe konuşulan dilim...</span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">A be islah be, islah be halim...</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Şu Varna deli etti beni </span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">divane etti...</span></p>
			<p class="duz-yaz-ilk-paragraf-2" xml:lang="tr"><span class="duz-yaz-">Ve, şairin bana “Cancağızım, altına şu sözleri aynen yaz: ‘Bu şiir Varna’da, deniz kenarında bir lokantada oturulurken yazıldı. Açıkta, Karadeniz’de bir gemi dumanını tüttürerek İstanbul’a gidiyordu’</span><span class="italik-yaz-">”</span><span class="duz-yaz-"> diyerek yazdırdığı, “Liman” şiiri:</span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Çok yorgunum beni bekleme kaptan </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Seyir defterini başkası yazsın </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Kubbeli, çınarlı mavi bir liman </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Beni o limana çıkaramazsın. </span></p>
			<p class="duz-yaz-ilk-paragraf-2" xml:lang="tr"><span class="duz-yaz-">Lokanta “odasında” dört kişiydik. Nâzım benim sağımda oturuyordu. Sandalyesini hafifçe çevirerek benimkine yaklaştırmıştı. Kısa kollu gömleği içinden uzanan sol kolunu omzuma atmış, sol ayağını da sandalyemin kenarına dayamıştı. Elindeki, şiirlerle dolu dosyadan bunları bir bir çıkararak okuyup yazdırırken iç çekişli sıcak soluklarını yüzümde hissediyordum. Karşımda merhum meslektaşım Ömer Sami Coşar, onun yanında ise Ekber Babayev. “Odamıza” ne giren vardı ne çıkan. Babayev garsona “çağrılmadıkça gelmemesini” tembihlemiş, geceyarısını bir hayli geçmişti saat. Belki lokantanın “umuma açık” bölümleri kapanmıştı bile. </span></p>
			<p class="duz-yaz-" xml:lang="tr"><span class="duz-yaz-">Ömer Sami o meşhur, yarı alaylı ama içten gülüşüyle: </span></p>
			<p class="duz-yaz-" xml:lang="tr"><span class="duz-yaz-">“Yahu üstat” dedi. “Memleketten çıkalı daha bir hafta oldu olmadı, bizde bile dayanılmaz bir vatan hasreti başlattın. Seninle, kapalı kapılar ardında bunca ahbaplık edip kafaları çektiğimiz yetmiyormuş gibi bir de ağzından şiirler dinlediğimizi duyarlarsa, belki bizleri de bir kulp takıp cezalandırırlar, o zaman da ister istemez Varna’ya birlikte gidip birer şiir de Orhan’la ben döktürürüz vatan hasretiyle!..”</span></p>
			<p class="duz-yaz-" xml:lang="tr"><span class="duz-yaz-">Önce bir kahkaha attı Nâzım, sonra birden ciddileşerek: </span></p>
			<p class="duz-yaz-" xml:lang="tr"><span class="duz-yaz-">“Bak Coşar, ‘cancağızım’” diye konuştu. </span><span class="italik-yaz-">“Vatan hasreti şakaya gelmez!..” </span></p>
			<p class="duz-yaz-" xml:lang="tr"><span class="duz-yaz-">Ve beni o zaman çok şaşırtan bir Rumeli ağzıyla: </span></p>
			<p class="duz-yaz-" xml:lang="tr"><span class="duz-yaz-">“Hele sen yaz ‘bre Orhan!..’” diyerek sürdürdü okumasını “Vapor” şiiriyle:</span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Yürek değil be çarıkmış bu manda gönünden </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">teper ha babam teper </span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">paralanmaz </span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">teper taşlı yolları. </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Bir vapor geçer Varna önünden, </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">uy Karadeniz’in gümüş telleri, </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Bir vapor geçer Boğaz’a doğru, </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Nâzım usulcacık okşar vaporu </span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">yanar elleri. </span></p>
			<p class="duz-yaz-ilk-paragraf-2" xml:lang="tr"><span class="duz-yaz-">Anlaşılan o idi ki, vatan hasreti Nâzım’ı gün yirmi dört saat yakıp yıkıyordu ve yakınlara, örneğin “komşu” Varna’ya filan geldikçe iyice depreşiyor, dayanılmaz bir hal alıyordu. </span></p>
			<p class="duz-yaz-" xml:lang="tr"><span class="duz-yaz-">Ama biz, </span><span class="italik-yaz-">Yön</span><span class="duz-yaz-"> dergisinin 1964 sonbaharında başlattığı “Nâzım Hikmet hareketi”nden söz ederken nerelere geldik? Evet, </span><span class="italik-yaz-">Yön</span><span class="duz-yaz-"> her hafta bir veya birkaç tane, buram buram vatan hasreti kokan şiirlerle bir heyecan fırtınası yaratmıştı ama savcılar boş durur mu? “Basın Savcılığı” çok geçmeden Ankara Toplu Basın Mahkemesi’nde, derginin sorumlusu Doğan Avcıoğlu’na karşı dava açtı. Avcıoğlu’nun suçu “yurtdışında yayımlanmış ve ‘Bakanlar Kurulu kararnamesi’yle yasaklanmış bir eserden bölümler yayımlamak”tı. İşe bakın ki, adı geçen kararnamenin </span><span class="italik-yaz-">Resmi Gazete</span><span class="duz-yaz-">’de yayımlanması –nasılsa– “unutulduğu” (!) için dava düştü ve </span><span class="italik-yaz-">Yön</span><span class="duz-yaz-"> okuyucuları Nâzım’ı, öldükten sonra da olsa, şiirleriyle de olsa “tanımayı” sürdürdüler. Tabii, Türk kamuoyu da...</span></p>
			<p class="duz-yaz-" xml:lang="tr"><span class="duz-yaz-">60’lı yıllarda savcılıklar yukardaki girişimle yetinmiş değildir. Örneğin, 1965 sonlarında İstanbul Cumhuriyet Savcılığı Basın Bürosu, Naci Sadullah’ın (Daniş) 13-17 temmuz 1965 günleri </span><span class="italik-yaz-">Kirpi</span><span class="duz-yaz-"> dergisinde yayımlanan “Dostum Nâzım Hikmet”</span><span class="italik-yaz-"> </span><span class="duz-yaz-">adlı yazı dizisi nedeniyle bilirkişi raporuna dayanarak ve Ceza Kanunumuzun 142’nci maddesinden kamu davası açılmasına karar vermiş ve mahkeme yazılarından “sarih olmasa da” komünizmi “övdüğü” düşüncesi çıkarılan Naci Sadullah ile derginin yazı müdürünü 1 yıl 6 ay ağır hapse mahkûm etmişti. Neyse ki Yargıtay Birinci Ceza Dairesi, İstanbul İkinci Ağır Ceza Mahkemesi’nin bu hükmünü bozmuş, mahkeme de Yargıtay kararına uyduğundan sanıklar beraat etmişti. </span></p>
			<p class="duz-yaz-" xml:lang="tr"><span class="duz-yaz-">Bu arada, </span><span class="italik-yaz-">Yön</span><span class="duz-yaz-">’de </span><span class="italik-yaz-">Kurtuluş Savaşı Destanı</span><span class="duz-yaz-"> yayımlanırken atlanan 61 dizeyi </span><span class="italik-yaz-">Eylem</span><span class="duz-yaz-"> dergisinde yayımlayan Şerif Hulusi (Kurbanoğlu) ve derginin yazı işleri müdürü hakkında “bu dizelerde” suç unsuru bulunduğu için ve Ord. Prof. Dr. Sulhi Dönmezer’in “bilirkişi raporu”na dayanılarak; ayrıca Memet Fuat (Bengü) hakkında da, Nâzım’ın, “içeriklerinde komünist propagandası bulunduğu” ileri sürelen şiirlerini yayımladığı için ceza ve kitap toplatma davaları açılmış, bunların hepsi de çekilen onca çileden sonra beraatla sonuçlanmıştır. </span></p>
			<p class="duz-yaz-" xml:lang="tr"><span class="duz-yaz-">Kısacası, bizi bugünlere getiren yolların taşları nice emeklerle döşenmiştir. Bu arada, Orhan Seyfi Orhon ve benzerleri gibi tutucu yazarlar suyun önünü kesmek için tüm çabalarını ortaya koyarken, “Türk aydınlanması”nın önde gelen isimlerinden İlhan Selçuk, 18 aralık 1964 günü </span><span class="italik-yaz-">Cumhuriyet</span><span class="duz-yaz-">’teki “Pencere”sinden şöyle sesleniyordu: </span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Biz bir garip ülkeyiz. Yabancı ülkelere yalnız işçi, doktor, mühendis değil şair de ihraç eden bir ülke!.. Çünkü şairlerimize bile nefes almak imkânını vermiyoruz. Hemen söyleyelim ki, bütün bunları Nâzım Hikmet’in komünist olduğunu bile bile yazıyorum. Bir şairin komünist olması, eğer onu kendi vatanında kendi dilinin edebiyatından silmek için yeter sebep olsaydı dünya edebiyat tarihinin çetelesini tutmak pek zor olurdu... Komşumuz Yunanistan’ın (benzer) şair ve yazarlarına reva görmediği muameleyi Nâzım Hikmet’e yaparız. Ama Fransız halkı “Salle Pleyel”de Nâzım’ı “Türk şairi” diye alkışlar...</span></p>
			<p class="duz-yaz-ilk-paragraf-2" xml:lang="tr"><span class="duz-yaz-">Şöyle sona eriyordu İlhan’ın yazısı: </span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Söylendiğine göre Nâzım Hikmet kaçmasaymış öldürülecekmiş. Gene de: </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">– Kaçmasaydı da öldürülseydi!.. diye temenniler savuranlar var. Böyle düşünenlerden birine bir ünlü şairimiz: </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">– Dostum, sen hiç öldün mü? diye sormuş. </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Biliyorum ki kaçıp Amerika’ya yerleşmenin vatanseverlik, kaçıp Rusya’ya yerleşmenin vatan hainliği sayıldığı bir garip ortamda yaşıyoruz. Buna rağmen, Nâzım Hikmet’in affedilip hapisten çıktıktan sonra ölüm tehdidi altında yaşadığını ileri sürenlerin iddialarını aydınlatıcı incelemeler yapmak gerekir. Eğer doğruysa, bir şairi on iki yıl zindana atmak, çıkardıktan sonra da: </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">– Seni öldüreceğim... diye tepesine dikilmek ve canını kurtarmak için kaçtığında “vatan haini” diye ad takmak ne demektir?</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Herhalde, Nâzım Hikmet meselesinin gerçek yüzüyle ortaya çıkarılmasının zamanı gelmiştir. </span></p>
			<p class="duz-yaz-ilk-paragraf-2" xml:lang="tr"><span class="duz-yaz-">İlhan Selçuk’un 1964 sonlarındaki, bu son derecede ölçülü çıkışı bile, o günlerde, “büyük bir ‘medeni cesaret’ örneği” olarak yorumlanmıştı. </span></p>
			<p class="duz-yaz-" xml:lang="tr"><span class="duz-yaz-">İlhan Selçuk’un geniş yankılar uyandıran yazısını, olumlu olumsuz başka yazılar izledi. Bunlardan birini de, Türk basınının, siyasal konuları işleyen başyazı ve fıkralarıyla tanınmış “duayenlerinden” Falih Rıfkı Atay (1894-1971) kaleme almıştı. </span></p>
			<p class="duz-yaz-" xml:lang="tr"><span class="duz-yaz-">Kurduğu </span><span class="italik-yaz-">Akşam</span><span class="duz-yaz-"> gazetesinde (1918) Milli Mücadele’yi desteklediği için bir Osmanlı “divan-ı harbinde” yargılanıp hüküm giyen Falih Rıfkı, özgürlüğüne kavuşunca Ankara’ya gitmiş; ilk “Meclis”lerde Bolu ve Ankara “mebus”luğunun yanı sıra </span><span class="italik-yaz-">Hâkimiyet-i Milliye</span><span class="duz-yaz-"> (</span><span class="italik-yaz-">Ulus</span><span class="duz-yaz-">) gazetesinin başyazarlığını yapmış ve ölümüne kadar daima Atatürk’ün yakın çevresinde bulunmuştu. O nedenle, “Nâzım Hikmet olayı”na nasıl baktığının ayrı bir önemi ve anlamı vardı. </span></p>
			<p class="duz-yaz-" xml:lang="tr"><span class="duz-yaz-">Yaşamı boyunca kalemini Cumhuriyet devrimlerinin ve Atatürkçü düşüncenin hizmetine veren Falih Rıfkı Atay, </span><span class="italik-yaz-">Zeytindağı, Çankaya, Atatürk’ün Bana Anlattıkları, Mustafa Kemal’in Mütareke Defteri, Yeni Rusya</span><span class="duz-yaz-"> gibi çok sayıda yapıtıyla da edebiyat tarihimizdeki seçkin yerini almıştır. </span></p>
			<p class="duz-yaz-" xml:lang="tr"><span class="duz-yaz-">Nâzım Hikmet’ten ve şiirinden söz etmek 27 Mayıs 1960 Devrimi’nin üzerinden beş yıl geçmiş olmasına karşın hâlâ bir cesaret işi sayılırken, sahip ve başyazarı olduğu </span><span class="italik-yaz-">Dünya </span><span class="duz-yaz-">gazetesindeki 2 mayıs 1965 tarihli “Pazar Konuşması”nda şunları yazıyordu Falih Rıfkı Atay:</span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Kadıköy vapurunun arka bölümündeyim. Uzaktan kulağıma bir ses geldi: “Nâzım Hikmet’in kitabı!.. Nâzım Hikmet’in kitabı!..” Bekledim, on lira verip bir tane de ben aldım. Kitabın adı şu: </span><span class="dar-paragraf-bold">Kurtuluş Savaşı Destanı.</span><span class="dar-paragraf-italik"> Fakat satılan (aslında) kitap değil Nâzım Hikmet! Solun sancağı!.. Ve bir “yarı yasak”. </span></p>
			<p class="x-iir-d-rtl-k-son-m-sra" xml:lang="tr"><span class="dar-paragraf-italik">“Destan”ın içinde yiğitleriyle ve kaçaklarıyla, haydut ve kahramanlarıyla 1919-1920 Anadolu halkı. “Kocatepe”deki, sol elinin başparmağı çenesinde, sağ eli cebinde, derin düşünen Mustafa Kemal’i o pek yaygın fotografından hatırlarsınız. “Destan”ın sonlarında ona da rastlıyoruz: </span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Sarışın bir kurda benziyordu. </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Ve mavi gözleri çakmak çakmaktı. </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">.....</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Bıraksalar </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">.....</span></p>
			<p class="x-iir-d-rtl-k-son-m-sra" xml:lang="tr"><span class="dar-paragraf-italik">Kocatepe’den Afyon ovasına atlayacaktı...</span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Bu, Atatürk devrinde yıllarca hapis hükümlüsünün Mustafa Kemal’i idi. Atatürk devri büyükelçisi rahmetli dostum Yahya Kemal’den (bugüne) sekiz mısra (bile) kalmamış olduğunu düşünüyorum. İkisinin hatırası nedense durmadan birbirine karışıyor.</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Hepsi ölüp gitmiştir. Sır yok artık! Sırlarında da bir çirkinlik yok. Nâzım Hikmet’in babası Hikmet Bey’i ben “Dahiliye Nâzırı” Talât Bey’in (sonradan Sadrazam Talât Paşa) “Özel Kalem”inde iken matbuat müdürü olarak tanımıştım. </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Nâzım Hikmet’in anası (ise) Yahya Kemal’in büyük aşkı idi. Bir gün bana: </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">– Bilemezsin ne hoş hanımdır. Seninle Celile Hanım’a gidelim, dedi. </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">İlk defa Nâzım Hikmet’i orada beyaz deniz öğrencisi üniforması ile gördüm. Yüzü, gönlü açık, havalı, kendine hemen ısındıran bir delikanlı idi. Yahya Kemal’in sık sık evlerine gitmesinin bahanesi de Nâzım Hikmet’e şiir dersi vermekti. </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Eski dönemin son büyük şairi ile yeni dönemin ilk büyük şairi, biri gençlik pırıltısı biri aşk ve şevk coşkunluğu içinde, şimdi ikisine de uzak geçmişin sisleri arasından dokunacakmışım gibi yaklaşıyorum...</span></p>
			<p class="duz-yaz-ilk-paragraf-2" xml:lang="tr"><span class="duz-yaz-">Falih Rıfkı Atay, daha sonra sözü Nâzım Hikmet’in 1938 yılındaki son mahkûmiyetine ve bunu izleyen olaylara getirerek şöyle devam ediyordu: </span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Annesinin kuzeni General Ali Fuat Cebesoy da affı için çalıştı durdu. İnönü, Cebesoy’un ve bizim söylediklerimizi iyi karşılamıştır. (İnönü’ye bakılırsa) Nâzım Hikmet affedilecek ve Ankara’ya gelip adı </span><span class="dar-paragraf-bold">Ulus</span><span class="dar-paragraf-italik">’a değişen </span><span class="dar-paragraf-bold">Hâkimiyet-i Milliye</span><span class="dar-paragraf-italik"> (gazetesinin) kadrosu içinde çalışacaktı. Fakat, Fevzi Çakmak engelini aşmak güçtü. İnönü, bir günlük gazetede Yahya Kemal’in “divan” biçimi gazelini göstererek: </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">– Bunları okudukça Nâzım’ın hapiste olmasına canım yanıyor! demişti. </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Ben Nâzım’ın suçlu olduğuna inanmadığım için daha sonra hazırlanan affı dilekçesine imzamı koymuştum. Bu yüzden hiçbir eleştiriye de aldırış etmemiştim. </span></p>
			<p class="x-iir-d-rtl-k-son-m-sra" xml:lang="tr"><span class="dar-paragraf-italik">Bir toplantımızda Nâzım Hikmet’in kendi sesiyle plağa okuduğu “Salkımsöğüt”ü dinlerken Atatürk’ün tatlı dalışını hatırlıyorum!.. </span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Akıyordu su </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">gösterip aynasında </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">söğüt ağaçlarını. </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Salkımsöğütler yıkıyordu suda saçlarını! </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Yanan yalın kılıçları çarparak söğütlere </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">koşuyordu kızıl atlılar güneşin battığı yere! </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Birdenbire kuş gibi </span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">vurulmuş gibi</span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">kanadından,</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">yaralı bir atlı yuvarlandı atından! </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Bağırmadı, </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">gidenleri geri çağırmadı, </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">baktı yalnız dolu gözlerle </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">uzaklaşan atların parıldayan nallarına! </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Ah ne yazık! </span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">Ne yazık ki ona </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">dörtnal giden atların köpüklü boynuna bir daha</span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">yatmayacak, </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">beyaz orduların ardında kılıç oynatmayacak! </span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Nal sesleri sönüyor perde perde. </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Atlılar kayboluyor güneşin battığı yerde! </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Atlılar atlılar kızıl atlılar, </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">atları rüzgâr kanatlılar! </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Atları rüzgâr kanat...</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Atları rüzgâr.</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Atları...</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">At...</span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Rüzgâr kanatlı atlılar gibi geçti hayat! </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Akar suyun sesi dindi. </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Gölgeler gölgelendi</span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">renkler silindi. </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Siyah örtüler indi</span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">mavi gözlerine </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">sarktı salkımsöğütler </span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">sarı saçlarının </span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">üzerine! </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Ağlama salkımsöğüt</span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">ağlama. </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Kara suyun aynasında el bağlama! </span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">el bağlama! </span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">ağlama! </span></p>
			<p class="duz-yaz-ilk-paragraf-2" xml:lang="tr"><span class="duz-yaz-">Ve devam ediyordu Falih Rıfkı Atay, </span><span class="italik-yaz-">Dünya </span><span class="duz-yaz-">gazetesindeki “Pazar Konuşması”na: </span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Yahya Kemal Osmanlı emperyalizminin destancısı idi. Yeni Türkiye’yi, doğuşundan bu yana hiçbir tarafı ile benimsememiştir. Ne “Türkçü”, ne “Türkçeci” ne de “Cumhuriyetçi” idi. (Onun) büyük şair olduğuna inananlar o benimsemediği için, Türkçülük, Türkçecilik ve Cumhuriyetçiliklerini mi bırakacaklar? Yahut fikirlerini ve inançlarını benimsemedikleri için şiirlerini mi okumayacaklar? </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Nâzım Hikmet’in yeni kuşağın en büyük şairi olması komünistliğin en doğru ekonomi mezhebi olduğunu mu gösterir? Yahut o komünist olduğu için şiiri şiirliğini mi kaybeder? </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Kaldı ki; Nâzım, Batı ve Amerikan dünyası için bugünkü sol saldırışlarının yüzde biri kadar (bile) “yerici” olmamıştır. Bundan başka, son “Destan”ının da gösterdiği üzere bugünkü maskeli ve üstelik şiirsiz ve hünersiz kaba sol gibi inkârcılık da etmemiş; vatanını, ondan uzakta ölmeyi iki kat ölüm sayacak kadar sevmiş ve aramıştır.</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Hayır, ne Yahya Kemal’i gericiliğe ne de Nâzım Hikmet’i komünistliğe sancak olarak bırakalım. </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Nâzım’ın Türkiye’den son kaçışı ellisinden sonra askerliğinin soruşturulmaya başlanmasındandır. Askerliğe bir borcu yoktu. Doğu’ya yollanarak, Sabahattin Ali gibi öldürüleceğinden korktu. Yıllarca hapislerde çektiklerinden sonra yeni bir işkenceye uğramak ona her şeyi göze aldırıcı geldi... </span></p>
			<p class="ikon" xml:lang="tr"><span class="generated-style"><img alt="icon.jpg" class="generated-style" src="../Images/icon_fmt.jpeg"/></span></p>
			<h2 class="bolum-ad-tek-sat-r" id="toc-anchor-9" xml:lang="tr"><span class="bolum-ad-">Bir “devrimci”nin doğuşu</span></h2>
			<p class="x-iir-d-rtl-k-genel" xml:lang="tr"><span class="dar-paragraf-italik">“... hep alnımın teriyle çıkardım </span></p>
			<p class="x-iir-d-rtl-k-son-m-sra" xml:lang="tr"><span class="dar-paragraf-italik">ekmek paramı ne mutlu bana...”</span></p>
			<p class="x-iir-d-rtl-k-genel-tab-3-son" xml:lang="tr"><span class="dar-paragraf-italik">Nâzım Hikmet</span></p>
			<p class="duz-yaz-ilk-paragraf-2" xml:lang="tr"><span class="duz-yaz-">“Otobiyografi”sinde, nasıl da sığdırıverir altmış bir yılı şu, birkaç sayfalık dizelere: </span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">1902’de doğdum </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">doğduğum şehre dönmedim bir daha </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">geriye dönmeyi sevmem </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">üç yaşımda Halep’te paşa torunluğu ettim </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">On dokuzumda Moskova’da komünist üniversite</span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">öğrenciliği </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">kırk dokuzumda yine Moskova’da Tseka-Parti </span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">konukluğu </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">ve on dördümden beri şairlik ederim </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">kimi insan otların kimi insan balıkların çeşidini bilir </span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">ben ayrılıkların </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">kimi insan ezbere sayar yıldızların adını </span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">ben hasretlerin </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">hapislerde de yattım büyük otellerde de </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">açlık çektim açlık gırevi de içinde ve tatmadığım </span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">yemek </span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">yok gibidir</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">otuzumda asılmamı istediler </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">kırk sekizimde Barış madalyasının bana verilmesini </span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">verdiler de </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">otuz altımda yarım yılda geçtim dört metre kare </span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">betonu </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">elli dokuzumda on sekiz saatte uçtum Pırag’dan</span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">Havana’ya </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Lenin’i görmedim nöbet tuttum başında 924’te </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">961’de ziyaret ettiğim anıtkabri kitaplarıdır </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">partimden koparmaya yeltendiler beni </span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">sökmedi </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">yıkılan putların altında da ezilmedim </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">951’de bir denizde genç bir arkadaşla yürüdüm</span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">üstüne ölümün </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">52’de çatlak bir yürekle dört ay sırtüstü bekledim</span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">ölümü </span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">sevdiğim kadınları deli gibi kıskandım </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">şu kadarcık haset etmedim Şarlo’ya bile </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">aldattım kadınlarımı </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">konuşmadım arkasından dostlarımın </span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">içtim ama akşamcı olmadım </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">hep alnımın teriyle çıkardım ekmek paramı ne mutlu</span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">bana </span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">başkasının hesabına utandım yalan söyledim </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">yalan söyledim başkasını üzmemek için </span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">ama durup dururken de yalan söyledim </span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">bindim tirene uçağa otomobile </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">çoğunluk binemiyor </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">operaya gittim </span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">çoğunluk gidemiyor adını bile duymamış</span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">operanın </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">çoğunluğun gittiği kimi yerlere de ben gitmedim</span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">21’den beri </span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">camiye kiliseye tapınağa havraya büyücüye</span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">ama kahve falıma baktırdığım oldu </span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">yazılarım otuz kırk dilde basılır </span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">“Türkiyem”de Türkçemle yasak. </span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">kansere yakalanmadım daha </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">yakalanmam da şart değil </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">başbakan filan olacağım yok </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">meraklısı da değilim bu işin </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">bir de harbe girmedim</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik"> sığınaklara da inmedim gece yarıları </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">yollara da düşmedim pike yapan uçakların altında </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">ama sevdalandım altmışıma yakın </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">sözün kısası yoldaşlar </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">bugün Berlin’de kederden gebermekte olsam da </span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">insanca yaşadım diyebilirim </span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">ve daha ne kadar yaşarım </span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">başımdan neler geçer daha </span></p>
			<p class="x-iir-d-rtl-k-genel-tab-3-son" xml:lang="tr"><span class="dar-paragraf-italik">kim bilir </span></p>
			<p class="duz-yaz-sagdan-blok-altta-bo-luk" xml:lang="tr"><span class="dar-paragraf-italik">“Bu otobiyografi 1961 yılı 11 eylülünde Doğu Berlin’de yazıldı.” </span></p>
			<p class="duz-yaz-ilk-paragraf-2" xml:lang="tr"><span class="duz-yaz-">İlginç bir kenttir Nâzım’ın doğum yeri Selanik. Özellikle Osmanlı’nın çöküş sürecinde hemen tüm yenilikçi ve devrimci fikirler bu “Batı” kapısından girmiştir ülkeye. II. Abdülhamid’in baskıcı ve sansürcü yönetimine son vermek isteyen “Jön Türkler” burada üslenmiş, dağlara bile çıkmıştır. 31 Mart 1908 gerici ayaklanmasını bastırmak için “Hareket Ordusu” burada toparlanıp, Mustafa Kemal’in kurmay başkanlığında İstanbul’a yürümüştür. </span></p>
			<p class="duz-yaz-" xml:lang="tr"><span class="duz-yaz-">Çocuğun yıllar sonra araştırıp bizzat seçeceği ay ve günle</span><span class="dipnot-no"><a href="#x9-anchor">9</a></span><span class="duz-yaz-"> 1881 yılının “19 mayıs”ında, Yörük Türkmenlerinden olan ataları Orta Anadolu’nun iki komşu kentinden yıllar önce buralara gelip yerleşmiş Ali Rıza Efendi ile Zübeyde Hanım’ın, tarihe</span><span class="italik-yaz-"> </span><span class="duz-yaz-">“vatan kurtaran devrimci”</span><span class="italik-yaz-"> </span><span class="duz-yaz-">olarak geçecek bir oğulları dünyaya geldi işte bu Selanik’te. “Adı Mustafa olsun” dediler. Hepsi de nedense çocuk yaşta ölüp gidecek Fatma, Ahmed ve Ömer’den sonra Mustafa –daha sonra kereste ticaretine atılacak– 3 altın lira maaşlı gümrük memuru Ali Rıza Efendi’nin dördüncü çocuğuydu. Daha sonra doğacak Naciye de gencecik ölecek ama Makbule (Atadan) uzun yaşayacaktı. </span></p>
			<p class="duz-yaz-" xml:lang="tr"><span class="duz-yaz-">“Mustafa”dan yirmi yıl sonra, 20 kasım 1901 günü, Galatasaray Sultanisi’nden mezun “hariciye memuru” yirmi beş yaşındaki “paşazade” Hikmet Bey’in kendisi gibi paşa kızı, üstelik paşa torunu, güzeller güzeli eşi gencecik Celile Hanım da, gene Selanik’te, bir oğlan doğuruyordu, kafesli pencerelerinden sahildeki ünlü “Beyaz Kule”nin göründüğü kirayla tutulmuş evlerinde. </span></p>
			<p class="tablo-ustten-bosluklu" xml:lang="tr"><span class="generated-style-2"><img alt="D - sayfa 12.jpg" class="generated-style-2" src="../Images/D%20-%20sayfa%2012_fmt.jpeg"/></span></p>
			<p class="bold-yaz-ortal-2-en-son" xml:lang="tr"><span class="dar-paragraf-italik">Batı’ya yakın ve açık Türk-Osmanlı kenti Selanik, “Hariciye memuru” Hikmet Nâzım Bey’in (1876-1932) oğlu Nâzım Hikmet’in dünyaya geldiği XX. yüzyıl başlarında.</span></p>
			<p class="duz-yaz-" xml:lang="tr"><span class="duz-yaz-">O, ünlü “Beyaz Kule” ki, dibindeki halk bahçelerinden birinde, memleketin kötü gidişinin nasıl önlenebileceği konusunda fikir yürüten Selanik Askeri Rüştiyesi (ortaokul) ikinci sınıf öğrencisi Mustafa, matematik öğretmeni Üsküplü Yüzbaşı Mustafa Efendi’nin –belki de dehasını keşfedip– “Bu böyle olmayacak!.. Aramızda bir fark bulunmalı!..” diyerek adına eklediği isimle Mustafa Kemal, sonuna kadar yanından ayırmadığı okul arkadaşları Nuri (Conker), Salih (Bozok), Fuat (Bulca) ve Ali Fuat’a (Cebesoy) birer “nazırlık sandalyesi” (!) verdikten sonra kendisine gülerek: </span></p>
			<p class="duz-yaz-" xml:lang="tr"><span class="duz-yaz-">“Tamam, biz bu nazırlık sandalyelerine oturalım da, o tarihte sen nerelerde olacaksın?..” diye takılan Nuri’yi, yaşının çok üzerinde bir ciddiyetle: </span></p>
			<p class="duz-yaz-" xml:lang="tr"><span class="duz-yaz-">“Bunu bilmeyecek ne var? Elbette, sizleri o sandalyelere oturtan kişinin makamında” diye cevaplamıştı. </span></p>
			<p class="duz-yaz-" xml:lang="tr"><span class="duz-yaz-">Celile Hanım’a dönersek. Fransızca konuşan, piyano çalan, resim yapan bu gencecik ve aydın Osmanlı soylusu öylesine güzeldi ki, düğün günü, üzerinde bir tülle sessiz sedasız oturan yeni gelini görmek için evi dolduran hanım ziyaretçiler “Acaba gerçek mi yoksa ‘yapma’mı?!”</span><span class="italik-yaz-"> </span><span class="duz-yaz-">diye orasına burasına dokunmadan edememişlerdi.</span></p>
			<p class="duz-yaz-" xml:lang="tr"><span class="duz-yaz-">Kendisinden yirmi yıl önce dünyaya gelen tarih yazmış hemşehrisi Mustafa gibi, güzeller güzeli Celile Hanım’ın oğlu da geniş alınlı, muntazam kafalı, sarı saçlı ve mavi gözlüydü. Selanik kentinin ekmeğinden veya suyundan mıdır, yoksa dedelerine mi çekmiştir bilinmez –çok farklı kulvarlarda da koşsalar– o da bir devrimci olup çıkacak; o da güçlüklerle dolu bir yaşam sürecek; o da “unutulmaz Türkler” arasındaki yerini alacaktı. </span></p>
			<p class="duz-yaz-" xml:lang="tr"><span class="duz-yaz-">Çocuğun, Mehmed olarak belirlenen adına, devrin önemli ve aydın devlet adamları Midhat ve Ziya paşaların yanı sıra “vatan şairi” Namık Kemal’le de arkadaşlık eden vali ve Mevlevi şair –baba tarafından dedesi– Mehmed Nâzım Paşa’nın ikinci adı eklendi, töre gereği. Mehmed Nâzım, belli bir yaşa gelince –gene o zamanlar usulden olduğu üzere– “Mehmed”i bir yana bırakarak –kendisine şiir zevkini aşıladığını söylediği– dedesinin adına babasınınkini ekleyecek ve “Nâzım Hikmet” olacaktı. </span></p>
			<p class="duz-yaz-" xml:lang="tr"><span class="duz-yaz-">Bir küçük “rötuş” da Mehmed Nâzım nüfusa kaydettirilirken yaşandı. Her kafadan ve ailedeki her paşadan bir sesin çıktığı pederşâhi aile ortamında kimileri, resmi doğum tarihinin gerçeğe uygun biçimde 20 kasım 1901 olarak belirlenmesini isterken buna karış çıkanlar: </span></p>
			<p class="duz-yaz-" xml:lang="tr"><span class="duz-yaz-">“Kırk gün için neden bir yaş büyük görünüp askere </span><span class="italik-yaz-">erken </span><span class="duz-yaz-">gitsin yavrucak?.. Şunu 1902 yapsak olmaz mı? 15 ocak 1902 meselâ...” diyorlar ve sonuçta onların dediğine akıllar yatıyordu. Günü gelince Nâzım’ın kendisi de bu tarihi benimseyecekti. Bunlar olurken nereden bilecekti “paşa dedesi” ve annesi ile babası, askere birkaç ay geç gitsin diye doğum tarihiyle oynadıkları oğullarının kırk dokuz yaşına geldiğinde Sivas’ın Zara’sında iki yıl er olarak askerlik yapmak üzere silah altına çağrılacağını? Üstelik, olumsuz sağlık durumu doktor raporlarıyla belirlenmiş yorgun bir bedenle ve askerlik çağını “kaçak” olarak değil de, ülkenin, Sarıkışla, Ankara, İstanbul, Çankırı, Bursa, Üsküdar cezaevlerinde, Silivri açıklarına demirlemiş “denizaltı destek gemisi” Erkin’de, İstanbul Merkez Komutanlığı’nda, İstanbul Tevkifhanesi’nde geçirmişken...</span><span class="dipnot-no"><a href="#x10-anchor">10</a></span><span class="duz-yaz-"> Hem de ömrünün en verimli tam on sekiz yılını... Ayrıca, –tartışmalı olsa da– “Heybeliada Bahriye Mektebi”nden “stajyer güverte subayı” niteliğiyle “ayrıldığı” iddiasına itibar edilmeksizin...</span><span class="dipnot-no"><a href="#x11-anchor">11</a></span><span class="duz-yaz-"> </span></p>
			<p class="tablo-ustten-bosluklu" xml:lang="tr"><span class="generated-style-2"><img alt="E - sayfa 24.jpg" class="generated-style-2" src="../Images/E%20-%20sayfa%2024_fmt.jpeg"/></span></p>
			<p class="bold-yaz-ortal-2-en-son" xml:lang="tr"><span class="dar-paragraf-italik">Osmanlı Devleti’nde önemli görevlerde bulunmuş Nâzım Paşa’nın Mekteb-i Sultani (Galatasaray Lisesi) mezunu oğlu Hikmet Nâzım Bey. Nâzım Hikmet’in babası. Selanik’te “Kalem-i Ecnebi”de (Yabancılar Bölümü) memur. Sonraları kâh başarılı kâh başarısız işadamlığı. Tekrar memuriyet. Kadıköy’de sinema müdürlüğü ve talihsiz bir tedavi sonucu 56 yaşındayken ölüm. Celile Hanım’la ilk evliliğinden Nâzım ve Samiye. İkinci eşi Cavide Hanım’dan ikizleri: Metin ve Melda. Melda, Nâzım’ın son kez Rusya’ya gidişinde ona yardımcı olan gazeteci yazar Refik Erduran’ın nişanlısı.</span></p>
			<p class="tablo-ustten-bosluklu" xml:lang="tr"><span class="generated-style-2"><img alt="F - sayfa 24.jpg" class="generated-style-2" src="../Images/F%20-%20sayfa%2024_fmt.jpeg"/></span></p>
			<p class="bold-yaz-ortal-2-en-son" xml:lang="tr"><span class="dar-paragraf-italik">Nâzım ve kardeşi Samiye İkinci Meşrutiyet döneminde Konya’da valilik görevini yürüten Nâzım Paşa dedelerini ziyarette.</span></p>
			<p class="duz-yaz-" xml:lang="tr"><span class="duz-yaz-">1881’de Mustafa Kemal doğuyor Selanik’te, yirmi yıl sonra da 1901’de Nâzım Hikmet! Tesadüfe bakın ki, isimleri, çok farklı biçimlerde de olsa, ilerde Türkiye’yle özdeşleşecek bu iki “Selanikli devrimci”, aradan bir yirmi yıl daha geçtikten sonra 1921 başlarında Ankara’da karşılaşıp tanışacaktır! Kurtuluş Savaşı’nın en sıcak günlerinde, “İttihat ve Terakki” binası olarak yapılmış Türkiye Büyük Millet Meclisi’nin çatısı altında. </span></p>
			<p class="duz-yaz-" xml:lang="tr"><span class="duz-yaz-">Nâzım Hikmet’in insan ve şair olarak yaşamının belki de dönüm noktasını, rotasını belirleyecek bu –ne yazık ki çok kısa süren– “karşılaşma” olayına ilerde döneceğim. Ama önce şairin bugün bile kimi sözde milliyetçilerin kurcalayıp durdukları “şeceresine” bir göz atalım. </span></p>
			<p class="duz-yaz-" xml:lang="tr"><span class="duz-yaz-">Türk akıncılarının 1071’in Malazgirt’inden –belki– yüzlerce yıl önce gelmeye başladıkları Anadolu, güzelim mamur kentleri, ekili toprakları, sağlıklı insanları, kısacası, binlerce yıllık bir uygarlığın görüntüleriyle o zaman da göz kamaştırıyor olmalıydı. Türk akıncıları ise at sırtında ve genelde eşsiz ve çocuksuzdular. İçlerinde, Orta Asya’daki uluların –geleceği görüp– özel misyonla Bizans’a yolladığı, Horasanlı erenlerden “Karaca Ahmed” bile vardı. Bu güzel ülkeye yerleştiler, </span><span class="italik-yaz-">buradaki kadınlarla </span><span class="duz-yaz-">evlendiler ve çoğaldılar. 1071’den sonra belki çoluk çocuklarıyla birlikte gelenler de olmuştur ama o zamanlar bile evlenme çağındaki bekâr gençler gene de çoğunluktaydı ve Anadolu’nun her tarafında binlerce yıldır yaşayanlar oldukları yerde durup duruyorlardı. Zaten nereye gideceklerdi ki? Hem, daha güzel, daha bereketli bir yurt arayışıyla “Uzak Asya’dan dört nala gelen” bu dinamik “yenilerin” kimsenin işine, inancına karıştığı filan da yoktu!.. Demem o ki, Anadolu insanının bunca karışması en az bin yıl önce başlamıştır. Anadolu Selçukluları, Anadolu Beylikleri, Osmanlı İmparatorluğu derken –o zaman bilinen– üç kıtaya yayılmış ülkede Kafkaslar’dan Balkanlar’a, Afrika’ya kadar insanların –deyim yerindeyse– aralıksız “harmanlanıp” durması yepyeni bir “Anadolu Türk tipi”</span><span class="italik-yaz-"> </span><span class="duz-yaz-">yaratmamış mıdır? Türkiye’nin ve Türk insanının gücü ve direnci, biraz da, bu karışmışlıktan gelmiyor mu? </span></p>
			<p class="duz-yaz-" xml:lang="tr"><span class="duz-yaz-">Şimdi ne diyeceğiz Nâzım Hikmet’in şiirini, sanatını, insanlığını, devrimciliğini bir yana bırakıp dedesinin Polonyalı olduğunu öne sürerek onun Türklüğünü –akıllarınca– tartışılır hâle getirmek isteyenlere? Bu, modası geçmiş kafatası milliyetçileri acaba kendi cetlerini hiç araştırmışlar mıdır? Kaç göbek öteye kadar belirleyebilmişlerdir kendi atalarını? </span></p>
			<p class="duz-yaz-" xml:lang="tr"><span class="duz-yaz-">Evet, Nâzım’ın anne tarafından büyük dedesi Polonya’dan (o zamanki adıyla Lehistan’dan) gelmiştir. Aile adı da Warzonski değil Borzenski veya Borjenski’dir.</span><span class="dipnot-no"><a href="#x12-anchor">12</a></span><span class="duz-yaz-"> Tam olarak “Kont Konstantin Borjenski”! Kimileri biraz üzülecek ama soylu Borjenskiler –ne yazık ki (!)– Polonya kanı taşımıyorlardı. “Gagavuz”dular. Hani şu Ortodoksluğu benimsemiş, bugün bile duru bir Türkçe konuşan ve Türk isimleri taşıyan “Gagavuz”lardan. Söylendiğine göre Selçuk Sultanı Keykâvus’un ordusunda görev yaptıkları için “Keykâvus” denmiş bunlara. Keykâvus zamanla “Gagavuz”a dönüşmüş. Gagavuz sözcüğünün “Gökoğuz”dan geldiğini söyleyenler de var. </span></p>
			<p class="duz-yaz-" xml:lang="tr"><span class="duz-yaz-">İşte bu Kont Konstantin Borjenski daha Polonya’da yaşadığı yıllarda bir “Türkoloji” bilginiydi.</span><span class="dipnot-no"><a href="#x13-anchor">13</a></span><span class="duz-yaz-"> Sonraları ilk “Türk dili grameri”ni yazması boşuna değildir. Türkolog Borjenski ayrıca askeri mühendis ve topograftı. Polonya halkının –Rus çarlarına karşı– özgürlük savaşına katılıp yenik düştüğü için –Lehistan’ın büyük kahramanı, yurtsever şair Adam Mickiewicz (1798-1855) gibi– arkadaşlarıyla birlikte, Leh halkının daima kendine çok yakın bulup güvendiği Türklerin ülkesine kaçtı. Din, isim ve uyruk değiştirdi, paşalığa yükseldi. 1871 Karadağ Savaşı’nda da Osmanlı komutanı “Mustafa Celaleddin Paşa” olarak şehit düştü.</span></p>
			<p class="duz-yaz-" xml:lang="tr"><span class="duz-yaz-">Nâzım bu dedesi için 1954’te şu dizeleri yazmıştır: </span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Lehistan’dan gelmiş dedelerimizden biri </span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">gözlerinde karanlığı yenilginin, </span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">saçları al kana boyalı. </span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Uykusuz geceleri Borjenski’nin </span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">benimkilere benzer olmalı. </span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Tıpkı benim gibi o da </span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">çok uzaklarda kalan bir ağacın altında </span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">unutmuş olabilir uykusunu. </span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Onu da benim gibi deli etmiştir, deli </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">her solukta alıp da memleket kokusunu </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">memleketi bir daha görmemek ihtimali. </span></p>
			<p class="duz-yaz-ilk-paragraf-2" xml:lang="tr"><span class="duz-yaz-">Bir başka Osmanlı soylusu olan Ömer Paşa’nın kızı Saffet Hanım’la evlendirilen Mustafa Celaleddin Paşa’nın bu evlilikten doğan oğlu da “paşa”lığa lâyık görülen ve İstanbul Erenköy’de açtığı liseyle ünlenen Türk dilcisi Enver Paşa’dır. Onun, ünlü ressam Sara Hanım’la evliliğinden Nâzım’ın annesi Celile dünyaya gelmiştir. Türkçe’ye özelliğini kazandırma savaşımının ilk önderlerinden olan Enver Paşa, Hindistan, Çin ve Japonya’da önemli görevlerde bulunmuş, Tesalya Savaşı’nda “Golos komutanlığı”yla adından söz ettirmiştir. Enver Paşa’nın, kızı Celile’nin yanı sıra ressam, mühendis ve şair bir de oğlu vardı ki, gönüllü olarak katıldığı Balkan Savaşı’ndan sonra Çanakkale’de şehit düşen bu dayısının ölümüyle Nâzım Hikmet çok sarsılmış ve 1915’te daha on üçündeyken şu çocuksu ama düşündürücü dizeleri yazmıştır: </span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">İntikamın almak için </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">İnleyecek semalar </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">İntikamın almak için </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Kükreyecek denizler </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">İntikamın alınacak </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Şehit dayım inleme!</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">.....</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">İntikamım alın diye bağırıyor</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Haç asılmış camiler </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">İntikamım alın diye bağırıyor </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Süngülenmiş masumlar! </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">İntikamım alın diye bağırıyor </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Öksüz kalmış yetimler! </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">(...) </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Sen ey ulu neslin evladı </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Bu feryada susacaksın öyle mi? </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">.....</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">İntikamım alın diye </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Şehit dayım inleme </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Rahat otur </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Bana bakıp beni öyle titretme </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">İntikamın alınacak sen ey </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Şehitlerin evladı </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">İntikamın alınacak sen ey </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Oğuzların ahfadı</span><span class="dipnot-no"><a href="#x14-anchor">14</a></span><span class="dar-paragraf-italik"> </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">.....</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Dayım! Dayım! o idi büyük kahraman </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Benim ulu Türk göğsümü </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">İşte o idi kabartan </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Bana büyük kahramanlık eserleri gösteren </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Bana âli fedakârlık dersleri veren </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Vatan için fedâ-yı can etmenin </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Usulünü öğreten </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Millet için ölmenin </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Büyüklüğünü telkin eden </span></p>
			<p class="duz-yaz-ilk-paragraf-2" xml:lang="tr"><span class="duz-yaz-">“Osmanlılığın” ön planda olduğu bir dönemde Türklük’ten, vatandan, milletten, şehitlikten, Oğuzlardan dem vuran “çocuk Nâzım” bir de Galatasaray’da geliştirdiği Fransızca’yla sesleniyor sevgili dayısına: </span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">A MON ONCLE</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Tu n’es pas mort </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Tu n’es pas mort </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Tu vis encore </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Tu vivra toujours </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Dans le coeur de ta patrie. </span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Türkçesi: Sen ölmedin / Sen ölmedin / Hâlâ yaşıyorsun / Hep yaşayacaksın / Kalbinde vatanının. </span></p>
			<p class="duz-yaz-ilk-paragraf-2" xml:lang="tr"><span class="duz-yaz-">“Borjenski”lerin çoktandır bilinen “Gagavuzluğu”, Nâzım’ın ecdadıyla uğraşanların en azından bu silahı artık terk etmelerine yol açabilir! Eğer, insanların değerini ölçmede kan, ulus ve inanç öğesi öncelikle dikkate alınıp silah gibi kullanılacaksa, merak etmesinler, şairin köklerinde “Magdeburglu ‘Karl de Trois’”lar örneği düpedüz Avrupalılar da yok değil. Ancak bu durumda, Osmanlı’ya ve Türklüğe damgasını vurmuş Mimar Sinan, Sokullu Mehmed Paşa, İbrahim Müteferrika, Kılıç Ali Paşa gibi bugün de saygıyla andığımız sayısız “Türk büyüğü”nü ne yapacağız? Bir de, –ne hikmetse– hemen hiçbirinin anası Türk kökenli olmayan Osmanlı padişahlarını?..</span></p>
			<p class="duz-yaz-" xml:lang="tr"><span class="duz-yaz-">Neyse!.. Nâzım Hikmet’in anne tarafından büyük büyük dedesi “Magdeburglu Karl de Trois”, yaşamı romanlaştırılacak kadar ilginç bir kişiliktir. Nitekim, Almanya Federal Cumhuriyeti’nin ilk cumhurbaşkanı ve benim de Berlin’de tek “akredite” Türk gazetecisi olarak bulunduğum 1950’li yıllarda birkaç kez davetlisi olduğum Profesör Theodor Heuss (1884-1963) bu adamın biyografisini yazmıştır. Magdeburglu Karl, “Huguenot”</span><span class="italik-yaz-"> </span><span class="duz-yaz-">cemaatine mensuptu. </span></p>
			<p class="duz-yaz-" xml:lang="tr"><span class="duz-yaz-">Peki, neyin nesidir bu, adlarına 1836’da Meyerbeer’in müziğiyle beş perdelik bir de opera yazılan, –Türkçe okunuşuyla– “Hügeno”lar? </span></p>
			<p class="duz-yaz-" xml:lang="tr"><span class="duz-yaz-">XVI. yüzyılda “Protestan reform hareketi”ne öncülük eden Saksonyalı Alman ilahiyatçı Martin Luther’den (1483-1546) etkilendiği bilinen Fransız ilahiyatçı ve hukukçu Jean Calvin (1509-1564) kendi ülkesinde Luther’i izler ama Katolikler “Kalvinizm” diye adlandırdıkları bu akıma şiddetle karşı çıkarlar. “Kalvinist”leri toplumdan soyutlarlar, acımasızca cezalandırırlar, hatta yakarak öldürürler! Daha Jean Calvin sağken, 1562’de başlayıp 1598’e kadar –aralıklarla– süren “Din Savaşları”nın önemli doruk noktalarından biri de Paris’ten bütün Fransa’ya yayılan “Saint-Barthélemy Katliamı”dır. Bu ünlü katliam süresince, devletin açıkça desteklediği gözü dönmüş Fransız Katolikleri, hepsi de kendi yurttaşları olan ve o tarihlerde İsviçre’ye kaçmış bulunan Jean Calvin dışındaki “Hügeno” önderlerinin yanı sıra on binlerce protestan yurttaşlarına ayrım gözetmeden düpedüz soykırım uygularlar. Ne ki, “isimleri”, “konfedere” anlamındaki Almanca “eidgenosse”den gelen “Hügeno”lara reva görülenlerden pek söz etmez Fransız kaynakları. Jean Calvin ile yakını din adamlarının önderliğinde ve kitleler halinde önce İsviçre’nin Cenevre kentine sonra da Almanya ile Hollanda gibi Protestanlığın yaygın olduğu ülkelere kaçarak canlarını kurtaran, buralarda kendi kiliselerini kurarak örgütlenen, gittikleri her yerde sosyal ve ticari hayata büyük katkılarda bulunan “Kalvinci” protestanlara karşı yüz kızartıcı Fransız soykırımcılığı 1789’un “Büyük Fransız Devrimi”ne kadar sürüp gider. Hâlen de Hıristiyan âleminde yeniliklere açık “Hügeno”lardan gelen milyonlarca “Kalvinci” Protestan yaşamakta ve bunların binlerce kilisesi bulunmaktadır. </span></p>
			<p class="duz-yaz-" xml:lang="tr"><span class="duz-yaz-">İşte bu “Hügeno” cemaatine mensup Karl, 1820’lerde doğup on iki yaşına kadar bir yetimhanede kaldıktan sonra Hamburg’dan İstanbul’a giden bir gemiye biner. (Başka kaynaklara göre bu bir okul gemisi, Karl da deniz okulu öğrencisidir.) Gemi süvarisiyle (veya komutanıyla) bir tartışma sonucu (başka kaynaklara göre serüven peşinde olduğundan) tam da “Kız Kulesi” civarında kendini “Boğaz”ın serin sularına bırakır. Rastlantı bu ya, yüzerek Osmanlı Hariciye Nazırı Âli Paşa’nın yalısının rıhtımına çıkar. (Veya Kız Kulesi’nin bekçisi ya da ufak bir tekneyle tesadüfen oradan geçmekte olan Türk denizcileri tarafından kurtarılır.) Ele avuca sığmadığı anlaşılan Karl İslamiyet’i kabul edip Mehmed Ali adını alacak, Osmanlı Harbiye Mektebi’ni bitirip Rusya’ya karşı düzenlenen seferlerde büyük ün kazanarak “paşa”lığa, daha sonra da “müşir”liğe (mareşalliğe) kadar yükselecektir. 1878 Berlin Kongresi’ne padişah delegesi olarak katılıp yabancı dil yeteneği ve engin edebiyat bilgisiyle herkesin hayranlığını kazanan “Müşir Mehmed Ali Paşa” aynı yıl, bir isyanı bastırmak için gönderildiği Arnavutluk’ta şoven bir kalabalık elinde şehit edildiğinde henüz kırk dört yaşındaydı. Sevilen bir asker olan, orduda birtakım yeniliklere imza atan ve ölümünden yıllar sonra Almanya cumhurbaşkanı tarafından kitabı yazılan bu Mehmed Ali Paşa’nın kızı Leyla Hanım Nâzım’ın büyükannelerindendir. </span></p>
			<p class="tablo-ustten-bosluklu" xml:lang="tr"><span class="generated-style-2"><img alt="G - sayfa 24.jpg" class="generated-style-2" src="../Images/G%20-%20sayfa%2024_fmt.jpeg"/></span></p>
			<p class="bold-yaz-ortal-2-en-son" xml:lang="tr"><span class="dar-paragraf-italik">Rusya’da yüksek öğrenimini tamamlayıp Türkiye’ye döndüğü 1924’te güzeller güzeli ressam annesi Celile Hanım ve kardeşi Samiye’yle birlikte bu pozu vermişler. Ne kadar çağdaş bir aile görüntüsü, hele 1920’li yıllarda olduğu düşünülürse...</span></p>
			<p class="duz-yaz-" xml:lang="tr"><span class="duz-yaz-">Nâzım’ın soyundaki ünlü kişiler bununla da bitmiyor! Mısır ordusunun isyanını bastırmakla görevlendirilen “Dağıstanlı” Hâfız Paşa anne tarafından büyük büyükbabasıdır. </span></p>
			<p class="duz-yaz-" xml:lang="tr"><span class="duz-yaz-">“Hareket Ordusu”nu Selanik’ten İstanbul’a getiren Hüseyin Hüsnü Paşa’yı, annesi Celile Hanım’ın teyze oğlu olan General Ali Fuat Cebesoy’un babası İsmail Fazıl Paşa’yı, İttihatçılardan İzmir Valisi Rahmi Bey’i, şair, dil bilgini ve Vali Samih Rifat Bey’i de bu arada sayabiliriz. Türkiye İşçi Partisi genel başkanı ve Galatasaraylı milli atlet Mehmet Ali Aybar annesinin teyze torunu, şair-avukat Oktay Rifat ise teyze çocuğudur...</span></p>
			<p class="duz-yaz-" xml:lang="tr"><span class="duz-yaz-">Galatasaray’ın “hazırlık sınıfına” birlikte girdikleri 1913’ten 1921 yılının ilk günü başlayan Ankara yolculuklarına, Rusya maceralarına ve 1951’de ülkeyi terk edişine kadar hep yanında veya yakınında bulunan, </span><span class="italik-yaz-">Bu Dünyadan Nâzım Geçti</span><span class="duz-yaz-"> isimli yapıtıyla şairin geçmişi üzerine sanırım ilk sağlıklı bilgileri veren gazeteci arkadaşı Vâlâ Nurettin (Vâ-Nû) adı geçen kitabının bir yerinde der ki: </span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">... aile durumuna göre “Nâzım damarlarında dörtte üç nispetinde Türk kanı taşırdı” diyeceğim ama mavi gözlerinde yaman bir sitemle bana baktığını görür gibi oluyorum: </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">– Yarış atı mıyım ki, beni kan ölçüsüne vurursun?!..</span></p>
			<p class="duz-yaz-ilk-paragraf-2" xml:lang="tr"><span class="duz-yaz-">Amaç elbette Nâzım’ın kaçta kaç Türk kanı taşıdığını belirlemek olmamalı. Ama, bu serüvenci, yenilikçi, yetenekli ve devrimci soysopunun, onun yapısının hamurunu oluşturduğu inkâr edilebilir mi? Nâzım’ın dünya ölçeğinde bir Nâzım olmasında ama aynı zamanda bunca çileli ve hareketli bir ömür sürmesinde işte bu alışılmışın dışında renkli bir yumak oluşturan atalarının rolü olduğu söylenemez mi? Tabii bir de yaşadığı 1900’lü yıllar! Neler görmüştür, bu duygulu ve şair ruhlu çocuk her şeyi iyi kötü anlamaya, rüzgârda yaprak misali sallanmaya başladığı günlerden itibaren: yangınlar, bitip tükenmek bilmeyen savaşlar, bu savaşlarda sevdiklerinin ölümü, işsiz kalan bir baba, çok uzaklardaki gidilip yanına sığınılan bir şair dede, onun tüm engelleme çabalarına karşın dağılan bir aile, kendisini geleceğinden sorumlu hissettiği bir küçük kız kardeş ve parasızlıktan taksitleri ödenemediği için terk edilen seçkin ve saygın bir okul... </span></p>
			<p class="duz-yaz-" xml:lang="tr"><span class="duz-yaz-">Derken işgal yılları, her tarafta düşman bayrak ve askerleri, satılmış bir hükümet ve padişahı görmezden gelmeye çalışarak bir askeri okulda subay çıkmayı hedeflemenin anlamsızlığı ve sonuçları! Sonra, şiirleri kulaktan kulağa dolaşan bir romantik ve vatansever genç adamın heyecanla izlediği Ankara’daki çarpıcı gelişmeler... Gece rüyalarına giren bir Mustafa Kemal Paşa ve düşmana karşı savaşmak için onun açtığı cepheye bir an önce gitme arzusu... Bir yandan da yüreklerini hoplattığı İstanbul’un en güzel kızlarına seslenmektedir bu genç ve yakışıklı yurtsever! “Sabiha”lara, “Azize”lere ve başkalarına:</span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Gözleri siyah kadın o kadar güzelsin ki </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Çok sevdiğin başına yemin ediyorum ben: </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Koyu bir çiçek gibi gözlerin kapanırken </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Bir dakika göğsünün üstünde olsun yerim </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Ömrümü bir yudumda ellerinden içerim. </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Gözleri siyah kadın o kadar güzelsin ki...</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">.....</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Bir ilahi gibi içten duyulur </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Seven gönüllere aşina sesin </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Başında halenur, gözlerinde nur </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Sevda mabedinde bir “azize”sin. </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">.....</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Rüyaya daldıran şarabını sun </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Önünde gönlümle gelirken dize. </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Şu yanan alnıma bir kere dokun, </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Azize, gözleri nurdan Azize...</span></p>
			<p class="duz-yaz-ilk-paragraf-2" xml:lang="tr"><span class="duz-yaz-">Ne ki, bu romantik delikanlının duygusal şair ruhu zaman zaman, içindeki kavgacı kişiliği gizleyemez. İşgal altındaki mütareke İstanbul’unun bir dergisinde açılan şiir yarışmasına katılan “hececi” şairlerden birinin, </span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Benim gönlüm bir kelebek </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Dolaşıyor çiçek çiçek </span></p>
			<p class="duz-yaz-ilk-paragraf-2" xml:lang="tr"><span class="duz-yaz-">diye başlayan çıtkırıldım dizelerine cevap verir aynı dergide ve ortalığı birbirine katar: </span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Benim gönlüm bir kartaldır </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Nerde güzel görürsem ben: </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Haydi derim haydi saldır!..</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Böyle her an kan dökmekten </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Gagasının rengi aldır. </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Göklerinde tek yaşıyor, </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Gönüllerin ilâhıdır. </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Gönüllerle uğraşıyor, </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Her fırtına bir âhıdır...</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Açılınca kanatları, </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Gölgesiyle kaplanır yer. </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Bütün başlar eğilirler...</span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Hiçbir avcı vuramadı, </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Vuramaz da zannederim...</span></p>
			<p class="duz-yaz-ilk-paragraf-2" xml:lang="tr"><span class="duz-yaz-">“Dersaadet”in güzel kızları karşısında acımasız bir kartal olan bu yakışıklı genç bir yanıyla da mistiktir. Çocuk yaşta yazdığı “Mevlana” şiiri yayımlandığında Mevlevi tarikatına mensup dedesi Mehmed Nâzım Paşa tarafından kaleme alındığı zannedilecek kadar: </span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Sararken alnımı yokluğun tacı </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Gönülden silindi neşeyle acı </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Kalbe muhabbette buldum ilacı </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Ben de müridinim işte Mevlana. </span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Ebede set çeken zulmeti deldim </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Aşkı içten duydum arşa yükseldim </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Kalpten temizlendim huzura geldim </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Ben de müridinim işte Mevlana. </span></p>
			<h2 class="bolum-ad-tek-sat-r" id="toc-anchor-10" xml:lang="tr"><span class="bolum-ad-">“Bahriyeli” subay adayı</span></h2>
			<p class="x-iir-d-rtl-k-genel" xml:lang="tr"><span class="dar-paragraf-italik">Hayatım deniz</span></p>
			<p class="x-iir-d-rtl-k-son-m-sra" xml:lang="tr"><span class="dar-paragraf-italik">Biz deryada gezeriz...</span></p>
			<p class="x-iir-d-rtl-k-genel-tab-3-son" xml:lang="tr"><span class="dar-paragraf-italik">Nâzım Hikmet</span></p>
			<p class="duz-yaz-ilk-paragraf-2" xml:lang="tr"><span class="duz-yaz-">Gelecekte birileri çıkıp da Nâzım’ın özellikle çocukluk ve ilk gençlik döneminin ayrıntılı bir öyküsünü yazarsa veya bu konuda bir film çevrilirse, şairin, yaşamak zorunda kaldığı “travma”lara karşın nasıl olup da ayakta kalabildiğine; binlerce dizelik destanlar, yüzlerce şiir ve onlarca sahne yapıtı, senaryo; Orhan Selim, Ahmet Cevat, İbrahim Sabri gibi yazılarındaki sayısız “takma adın” dışında kendi imzasıyla da bir roman (</span><span class="italik-yaz-">Romantika</span><span class="duz-yaz-"> / </span><span class="italik-yaz-">Yaşamak</span><span class="duz-yaz-"> </span><span class="italik-yaz-">Güzel Şey Be Kardeşim</span><span class="duz-yaz-">) ve öyküler yazabilmiş olmasına sanırım herkes şaşıp kalacaktır. </span></p>
			<p class="duz-yaz-" xml:lang="tr"><span class="duz-yaz-">Nâzım daha üç yaşındayken, babası “hariciye memuru” Hikmet Bey yasadışı faaliyetlere karıştığı iddiasıyla gözaltına alınıp istifaya zorlanıyor, işsiz kalıyor ve aile Halep’te vali Mehmed Nâzım “paşa dede”nin yanına sığınıyor. Küçük kardeş Ali İbrahim, iklim koşullarına dayanamamış olacak ki, çok geçmeden ölüyor... Babası, tasarruflarını burada, anlamadığı bir işe yatırıp kaybediyor. İster istemez geri döndükleri İstanbul’da, neyse ki, Nâzım’ı ömür boyu destekleyecek sevgili kız kardeş Samiye doğuyor ama hercai yapılı baba Hikmet Bey Fransa’larda filan macera peşinde koşmaktan vazgeçmiyor. Arada, Matbuat Müdürlüğü’nde ve Hamburg Konsolosluğu’nda “İttihatçı” dostlarınca göreve getirilmiş olsa da...</span></p>
			<p class="duz-yaz-" xml:lang="tr"><span class="duz-yaz-">Nâzım’ın, istikrarsızlığıyla dikkat çeken öğrenimine gelirsek... Önce ve bir yıl kadar Fransızca eğitim veren bir okul, sonra Göztepe’deki “taş mektep” (Numune Mektebi) derken, Galatasaray’ın hazırlık sınıfı. Burada Vâlâ Nurettin’le beraberler ve bana Moskova’da anlattığına göre, hafif tombul görünüşü nedeniyle olacak kendisine hemen “patates” adını takıyorlar ama pek seviyor sınıf takımında “muhacim” (forvet) oynayan Nâzım Galatasaray’ı! Ne ki, yeni bir “travma” kapıdadır. Okul taksitleri, mali sıkıntıdaki aileye fazla geldiğinden çocuğu sevdiği ve alıştığı okulundan ve arkadaşlarından koparıp, daha ucuz olan Nişantaşı Sultanisi’ne yazdırıyorlar ertesi yıl. Mehmed Nâzım Paşa, Halep ve Konya’dan sonra –Osmanlı’nın buradaki son valisi olacağını tabii ki bilmeksizin– 1912’de Selanik’e atanıyor. Okul tatilinde dedesinin yanına koşuyor Nâzım, doğduğu kenti yeniden yaşamak için... Ve Balkan Savaşları hengâmesinde kentin Yunanistan’a terk edilmesi (1913) müthiş sarsıyor, ilk dizelerini o tarihlerde yazmaya başlamış “çocuk şair”i. </span></p>
			<p class="duz-yaz-" xml:lang="tr"><span class="duz-yaz-">Belki de bu yüzden Yunan milletine şoven bir gözle bakacak ve yıllar sonra yazdığı dizelerde, onları, Osmanlı’nın “köleleri” gibi görecektir: </span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Her şâha kalktıkça atlılarımız </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Bin âsi kölemiz geberecektir...</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Ölüm, göğsümüzde bir al çiçektir.</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">.....</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Ölüm, bir içimlik bâdedir bizde...</span></p>
			<p class="duz-yaz-ilk-paragraf-2" xml:lang="tr"><span class="duz-yaz-">Osmanlı’nın Almanya safında Birinci Dünya Savaşı’na katıldığı o uğursuz 1914 yılında, henüz on üç yaşındaki Nâzım’ın, </span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Hayatım deniz </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Biz deryada gezeriz...</span></p>
			<p class="duz-yaz-ilk-paragraf-2" xml:lang="tr"><span class="duz-yaz-">dizeleriyle başlayan “Bir Bahriyelinin Ağzından” isimli çocuksu şiiri, Osmanlı’yı Almanya safında savaşa sokan İttihat ve Terakki’nin en güçlü üç isminden biri ve Celile Hanım’a abayı yaktığı söylenen Cemal Paşa’nın kulağına kadar gidecek, koskoca bahriye nâzırı arkadaşı Hikmet Bey’i evinde ziyaret ederek o tarihte on beş yaşında olan oğlunu kısa sürede beşinci kez okul, arkadaş çevresi ve ortam değiştirerek Heybeliada Bahriye Mektebi’ne (Askeri Deniz Lisesi) yazdırmaya razı edecektir.</span></p>
			<p class="duz-yaz-" xml:lang="tr"><span class="duz-yaz-">Nâzım’ın, 1917-1919 dönemini kapsayan “Bahriye Mektebi” yılları Birinci Dünya Savaşı’nda Osmanlı ordularının nerdeyse bütün cephelerde gerilediği ve kesin bir yenilgi, dahası çöküşün ayak seslerinin duyulduğu yıllardır. Belki de bu nedenle “mektebin” bu en yakışıklı, üstelik şair yanıyla toplumda isim yapmaya başlamış “subay adayı” kendini derslerine verememiş olmalıdır. Evet, Yahya Kemal (Beyatlı; 1884-1958) gibi tarih ve edebiyat “hocaları” onunla gurur duymakta, aynı okuldaki geleceğin iki ünlü şair ve yazar adayından Necip Fazıl (Kısakürek; 1905-1983) bu “rakibini” kıskançlıkla, iyi kalpli ve coşkulu Nizamettin Nazif (Tepedelenlioğlu; 1901-1970) ise hayranlıkla izlemektedir ama Nâzım’ın kafası karışıktır. Yenilgiye, dolayısıyla çözülüp dağılmaya aday bir imparatorlukta “subay çıkacak da ne olacaktır”? Nitekim, çok geçmeden savaş kaybedilecek, tam bir teslimiyet (kapitülasyon) anlamına gelen Mondros Mütarekesi üstelik devrin en ünlü denizcisi “Hamidiye Kahramanı” Rauf (Orbay) Bey tarafından imzalanacak ve her iki taraftan iki yüz ellişer bin kayıp verilerek aşılamayan Çanakkale’den 16 mil uzunluğunda bir konvoy halinde geçen İngiliz Amiral Calthorpe komutasındaki müttefik donanması kasım 1918’de İstanbul önüne demirleyecekti. Çok geçmeden bir kara gün daha yaşanacak ve mağrur Fransız komutan General Franchet d’Esperey, –Bizans’a aynı şekilde girdiği söylenen Fatih Sultan Mehmed’den intikam almak istercesine– iki yanında askerlerinin yürüdüğü dizginsiz bir beyaz at sırtında “Grand Rue de Péra”da (İstiklâl Caddesi) boy gösterecekti! </span></p>
			<p class="duz-yaz-" xml:lang="tr"><span class="duz-yaz-">Bütün bunlar olup biterken delilere dönmekteydi bağımsızlık, millet ve vatan aşkıyla yanıp tutuşan delikanlı subay adayı “Nâzım Efendi”... </span></p>
			<p class="duz-yaz-" xml:lang="tr"><span class="duz-yaz-">Ülke böylece elden giderken kendi aile ocağı da çatırdıyordu. “Annemin gençliğini çok iyi anımsıyorum. Âşık olduğum ilk kadın odur!..”</span><span class="italik-yaz-"> </span><span class="duz-yaz-">dediği Celile Hanım ile kendisini aldattığına inandığı eşi Hikmet Bey –Nâzım’ın olanca yalvarıp yakarmalarına aldırış etmeden– sonunda ayrılmaya karar veriyorlar ve Celile Hanım resim çalışmak için Paris’in yolunu tutarken Hikmet Bey kendisinden yirmi dört yaş küçük Cavide Hanım’la evleniyordu. </span></p>
			<p class="duz-yaz-" xml:lang="tr"><span class="duz-yaz-">Cavide Hanım’ın bu evlilikten olacak iki çocuğundan Melda’nın (Kalyoncu) nişanlısı yazar Refik Erduran yıllar sonra 17 haziran 1951 günü, gazete patronu, işadamı ve eski bakan Malik Yolaç’a ait bir sürat motoruyla Nâzım’ın kundaktaki oğlu Memet’i ve onun annesi Münevver’i (Andaç) geride bırakarak gizlice yurtdışına gitmesine yardımcı olacaktır. </span></p>
			<p class="duz-yaz-" xml:lang="tr"><span class="duz-yaz-">Anne ve babasının ayrılmasına çok üzülen Bahriye Mektebi öğrencisini perişan eden bir diğer neden de aile dostları, hocası ve şiirleriyle öteden beri yakından ilgilenip gerektikçe düzeltmeler yapan Yahya Kemal ile annesi arasında bir aşk ilişkisi olduğu yolunda sürüp giden söylentilerdi. Doğru, Yahya Kemal Celile Hanım’a vurgundu. Celile Hanım’ın da ünlü şaire ilgi duyduğu söylenebilirdi. Dahası, uzun bir mektupla Celile Hanım’dan özür dileyerek ayrılan ve yaşamı boyunca hiç evlenmeyen Rumeli soylusu Üsküplü Yahya Kemal eşinden ayrılan Celile Hanım’la evlenmek için gerekli hazırlıkları yapmış ama, sonunda, aile kuracak maddi ve manevi durumda olmadığına karar vermişti nedense. Yahya Kemal “Celile”sine kavuşamadı ama</span><span class="italik-yaz-"> </span><span class="duz-yaz-">“Bir kanlı gül ağzında ve mey kâsesi elde...”</span><span class="italik-yaz-"> </span><span class="duz-yaz-">gibi kimi dizeleri belleklerden silinmeyen şu Yahya Kemal şiiri, “Kemal-Celile” ilişkisinin simgesi olarak edebiyat tarihimize geçmiş oldu: </span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Yollarda kalan gözlerimin nurunu yordum, </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Kimdir o, nasıldır diye rüzgârlara sordum. </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Rüyamı saran bir büyü var onda diyordum, </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Gördüm: Dişi bir parsın elâ gözleri vardı! </span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Sen miydin o âfet ki, dedim, bezm-i ezelde, </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Bir kanlı gül ağzında ve mey kâsesi elde, </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Bir sofrada içtik ikimiz, aynı emelde</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Karşımda uyanmış gibi baktı sarardı. </span></p>
			<p class="duz-yaz-ilk-paragraf-2" xml:lang="tr"><span class="duz-yaz-">Durum buydu ve söylentiler genç Nâzım’ı çok rahatsız ediyordu. Karşısına çıkarsa, ünlü şairden annesine tutulmanın hesabını soracağını çevresine belli ediyor olmalıydı ki Yahya Kemal bu genç ve gözü pek bahriyeliden fena halde ürkmüş ve bir süre ortalıktan kaybolma yolunu bile seçmişti.</span></p>
			<p class="duz-yaz-" xml:lang="tr"><span class="duz-yaz-">Hicivleriyle de ünlü Nâzım, annesine vuslatsız bir aşkla bağlı şairle, yıllar sonra, şöyle “dalga geçecekti”: </span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Osmanlıların en usta şairi Yahya Kemal gelir aklıma: </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Bir camekânda ve mustarip görürüm onu. </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Ve her nedense birdenbire hatırlarım </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Yunan dağlarında ölen topal Bayron’u.</span><span class="dipnot-no"><a href="#x15-anchor">15</a></span><span class="dar-paragraf-italik"> </span></p>
			<p class="duz-yaz-ilk-paragraf-2" xml:lang="tr"><span class="duz-yaz-">Kim bilir, belki de büyük aşkı Celile Hanım’a bağlılığından hiç evlenmemiştir Yahya Kemal ama, “Nihal Karamağaralı” kalem adıyla basın ve edebiyat dünyamızda seçkin bir yeri bulunan Müzehher Vâ-Nû ve eşi Vâlâ Nurettin’e şöyle açıklar bu durumu: </span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">“Sizinki ideal evlilik... Hem hayat ve iş arkadaşı hem de sevgilisiniz... En mükemmel evlilik sizinki gibi olandır. Sonra, metresle yaşamak gelir. Yaşarsın yaşadığın kadar, istemedin mi, giyer şapkanı gidersin! Kötü evlilik kadar felaket bir şey de yoktur. Anlaşamamış bir karı kocanın evliliği... Ya boşanabilirsin veya boşanamazsın. Şapkanı giyersin, ya başından alırlarsa? İşte ben bu korkuyla evlenmedim...” (Müzehher Vâ-Nû, </span><span class="dar-paragraf-bold">Bir Dönemin Tanıklığı</span><span class="dar-paragraf-italik">, Cem Yayınevi) </span></p>
			<p class="tablo-ustten-bosluklu" xml:lang="tr"><span class="generated-style-2"><img alt="1-10.jpg" class="generated-style-2" src="../Images/1-10_fmt.jpeg"/></span></p>
			<p class="bold-yaz-ortal-" xml:lang="tr"><span class="dar-paragraf-italik">Bahriye Mektebi’nin bir gezintisinde Nâzım da var. </span></p>
			<p class="bold-yaz-ortal-" xml:lang="tr"><span class="dar-paragraf-italik">(Orta sıra, sağdan dördüncü, başı açık)</span></p>
			<p class="bold-yaz-ortal-2-en-son" xml:lang="tr"><span class="dipnot-italik">Nâzım Hikmet Vakfı Arşivi</span></p>
			<p class="tablo-ustten-bosluklu" xml:lang="tr"><span class="generated-style-2"><img alt="I - sayfa 44.jpg" class="generated-style-2" src="../Images/I%20-%20sayfa%2044_fmt.jpeg"/></span></p>
			<p class="bold-yaz-ortal-2-en-son bold-yaz-ortal-2-en-son-override" xml:lang="tr"><span class="dar-paragraf-italik">18 Mart 1915 tarihinde Çanakkale’de hezimete uğrayan düşman donanması 55 parça gemiyle Marmara’yı geçip Boğaziçi’ne demirlemiş ve toplarını İstanbul üzerine çevirmiş; onların gelişini Anadolu’daki son görevinden dönüp Haydarpaşa’dan seyreden Mustafa Kemal Paşa “... geldikleri gibi giderler...” demişti. Evet, gideceklerdi, ama Nâzım Hikmet’in bahriye subayı “çıkma” hayal ve umutları da suya düşmüştü. Artık “gerekeni” yapacaktı.</span></p>
			<p class="tablo-ustten-bosluklu" xml:lang="tr"><span class="generated-style-2"><img alt="H - sayfa 44.jpg" class="generated-style-2" src="../Images/H%20-%20sayfa%2044_fmt.jpeg"/></span></p>
			<p class="bold-yaz-ortal-2-en-son" xml:lang="tr"><span class="dar-paragraf-italik">Hikmet Nâzım Bey oğlunu mezun olduğu “Mekteb-i Sultani”ye (Galatasaray Lisesi) yazdırmış, ama maddi durumu elvermediğinden okul taksitlerini ödeyemeyecek ve Nâzım buradan bir süre sonra ayrılmak zorunda kalacaktır. Nâzım üst sırada soldan üçüncü, ömür boyu arkadaşlıklarının sürdüğü gazeteci ve yazar Vâlâ Nureddin (Vâ-Nû, 1901-1967) ise soldan dördüncüdür. Öbür öğrencilerin aksine Nâzım’ın okul üniforması değil de “bahriyeli” üniforması giymiş olması dikkat çekiyor.</span></p>
			<p class="duz-yaz-" xml:lang="tr"><span class="duz-yaz-">Polonya, İspanya, Pakistan gibi ülkelerde büyükelçi olarak uzun yıllar Türkiye’yi temsil eden Yahya Kemal, anasına âşık olduğu ama bu yüzden kendisinden bir hayli çekindiği Nâzım Hikmet’e gene de daima yakınlık duymadan edememiştir. </span></p>
			<p class="duz-yaz-" xml:lang="tr"><span class="duz-yaz-">İlerlemiş yaşına aldırış etmeden bu kitabın yazılışı sırasında beni kabul edip pırıl pırıl zekâsı ve gençlere taş çıkartan belleğiyle Nâzım’ı anlatan Müzehher Vâ-Nû’nun sözünü ettiğim kitabında yayımlanan bir mektup Yahya Kemal’in Nâzım Hikmet’e duyduğu yakınlığın da kanıtıdır. 15 eylül 1928 tarihinde Türkiye’nin Varşova Büyükelçiliği’nden gönderilen mektupta Yahya Kemal, Müzehher Vâ-Nû’ya, yazı ve yapıtlarında kendi imzasını kullanmadığı için biraz serzenişte bulunduktan sonra şöyle demektedir: </span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Sizin aziz dostunuz Nâzım Hikmet mevkufen İstanbul’a geliyormuş. Çok kıymetli olan bu arkadaşınız inşaallah beraat kazanır ve serbest kalır. Fakat siz de bu defa kendisine hitaben şöyle bir nasihatte bulununuz: “</span><span class="dar-paragraf-bold">Hey avanak! Bana bak! Politikayı bırak! </span><span class="dar-paragraf-italik">Serserilik ettiğin de kâfi</span><span class="dar-paragraf-bold">.</span><span class="dar-paragraf-italik"> İstanbul gibi dünyanın en güzel yerinde rahat otur ve yaşa!” Bu çocuk hayatını değiştirirse şiirimizde iyi bir şair olur; yalnız onun çok yeni zannettiği fakat hakikatte çok hâyide (bayağı) olan komünist mitinglerinin tafrasından ve nâtıkasından kurtulursa... </span></p>
			<p class="duz-yaz-ilk-paragraf-2" xml:lang="tr"><span class="duz-yaz-">Yahya Kemal bu sözleriyle Nâzım’ın ilk kez 1923 yılında </span><span class="italik-yaz-">Aydınlık </span><span class="duz-yaz-">dergisinde yayımlanıp büyük fırtınalar koparan “Orkestra” şiirine de “nazire” yapıyordu. </span></p>
			<p class="duz-yaz-" xml:lang="tr"><span class="duz-yaz-">Şöyle başlıyordu ünlü “Orkestra” şiiri: </span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Bana bak! </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">hey! </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Avanak! </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Elinden o zırıltıyı bıraksana! </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Sana, </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">üç telinde üç sıska bülbül öten </span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">üç telli saz </span></p>
			<p class="x-iir-d-rtl-k-genel-tab-3" xml:lang="tr"><span class="dar-paragraf-italik">yaramaz!</span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Bana bak! </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">hey! </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Avanak! </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Üç telinde üç sıska bülbül öten </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">üç telli saz </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">dağlarla dalgalarla kütleleri </span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">ileri </span></p>
			<p class="x-iir-d-rtl-k-genel-tab-3" xml:lang="tr"><span class="dar-paragraf-italik">atlatamaz!</span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Üç telli saz </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">yatağını değiştirmek isteyen </span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">nehirlerden</span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">köylerden, şehirlerden </span></p>
			<p class="x-iir-d-rtl-k-genel-tab-3" xml:lang="tr"><span class="dar-paragraf-italik">aldığı hızla, </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">milyonlarla ağzı </span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">bir tek </span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">ağızla</span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">güldüremez! </span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">Ağlatamaz! </span></p>
			<p class="duz-yaz-ilk-paragraf-2" xml:lang="tr"><span class="duz-yaz-">Kim bilir? Belki de Celile Hanım’dan sonra gözü kimseleri görmediğinden hiç evlenmedi rahatına ve boğazına düşkün Yahya Kemal ama, Nâzım’ın, derinden bağlı olduğu annesi de babası gibi tekrar evlenmekte sakınca görmedi. </span></p>
			<p class="duz-yaz-" xml:lang="tr"><span class="duz-yaz-">Şair ruhlu genç adamın gözleri önünde yenilip teslim olması yetmiyormuş gibi “adalı haydut”un (İngiltere) emrindeki “kırk haramiler” (galip devletler) tarafından iki kolu da (Rumeli ve Anadolu) koparılmak istenen bir imparatorluk. Bunlar yetmiyormuş gibi, isyan dolu duygusal genci derinden sarsacak, ona kendisini büsbütün yalnız ve boşlukta hissettirecek biçimde dağılıp giden bir “aile”! </span></p>
			<p class="duz-yaz-" xml:lang="tr"><span class="duz-yaz-">1917-1919, Nâzım’ın “Heybeliada Bahriye Mektebi”, 1920 Anadolu’ya geçiş için “fikri hazırlık” yıllarıdır. 1921’in ilk günü ise İstanbul’u terk edip Ankara yollarına düşecektir.</span></p>
			<p class="duz-yaz-" xml:lang="tr"><span class="duz-yaz-">Nâzım’ın Bahriye Mektebi’nden niçin ayrıldığı ve subay çıkıp çıkmadığına gelince... </span></p>
			<p class="duz-yaz-" xml:lang="tr"><span class="duz-yaz-">Kitaplıklarımızdaki “itibarlı” kaynaklardan </span><span class="italik-yaz-">Meydan-Larousse’</span><span class="duz-yaz-">a göre şair,</span><span class="italik-yaz-"> </span><span class="duz-yaz-">“Heybeliada Bahriye Mektebi’ne geçtikten beş yıl sonra hastalanınca okuldan ve askerlikten ayrılıp, 1920’de Anadolu’ya geçmiştir!..” Nâzım’ın Bahriye Mektebi’ne 1917’de kaydedildiği konusunda tereddüt olmadığına göre okuldan “ayrılışı” 1922’ye denk gelmektedir ki, bu durumda Anadolu’ya 1920’de geçmiş olamaz. Ansiklopedi, “mektebe” girdikten “beş yıl sonra” (!) ayrılan şairin nasıl buradan uzaklaştığını da belirtmiyor. </span></p>
			<p class="duz-yaz-" xml:lang="tr"><span class="duz-yaz-">1986’da ilk fasikülleri çıkmaya başlayan </span><span class="italik-yaz-">AnaBritannica Ansiklopedisi</span><span class="duz-yaz-">’ne bakılırsa Nâzım 1917’de “girdiği” Bahriye Mektebi’ni 1919’da </span><span class="italik-yaz-">bitirip </span><span class="duz-yaz-">Hamidiye kruvazörüne </span><span class="italik-yaz-">güverte subayı “olmuş” </span><span class="duz-yaz-">fakat “aynı yılın kışında, </span><span class="italik-yaz-">son sınıftayken </span><span class="duz-yaz-">geçirdiği zatülcenp hastalığı tekrarlayıp uzun süren bir tedavi ve dinlenme döneminden sonra bile kendini toparlayamadığı görülünce, sağlık kurulu raporuyla 17 mayıs 1920’de askerlikten çürüğe çıkarılmıştır”... </span></p>
			<p class="duz-yaz-" xml:lang="tr"><span class="duz-yaz-">Nihayet, 2001’de Yapı Kredi Yayınları’nca yayımlanan geniş kapsamlı </span><span class="italik-yaz-">Tanzimat’tan Bugüne Edebiyatçılar Ansiklopedisi </span><span class="duz-yaz-">de </span><span class="italik-yaz-">AnaBritannica</span><span class="duz-yaz-">’ya benzer sözcüklerle Nâzım’ın Bahriye Mektebi’ni 1919’da </span><span class="italik-yaz-">bitirip </span><span class="duz-yaz-">güverte subayı olarak </span><span class="italik-yaz-">atandıktan sonra </span><span class="duz-yaz-">hastalık nedeniyle ve sağlık kurulu kararıyla (1920) askerlikten çıkarıldığını yazmaktadır. </span></p>
			<p class="duz-yaz-" xml:lang="tr"><span class="duz-yaz-">Ansiklopedileri bir yana bırakıp Nâzım konusunda ehliyetle konuşabileceklere bakarsak... Şairin 1935’te evlendiği üçüncü eşi Piraye Hanım’ın 1926’da ilk eşi Vedat Örfi Bengü’den olan oğlu yazar, eleştirmen ve yayımcı Memet Fuat’a (tam adıyla Mehmet Fuat Engin Bengü) göre –</span><span class="italik-yaz-">AnaBritannica</span><span class="duz-yaz-">’dakine benzer tümcelerle– Nâzım Bahriye Mektebi’ni 1919’da </span><span class="italik-yaz-">bitirip </span><span class="duz-yaz-">Hamidiye kruvazörüne “stajyer güverte subayı” olarak </span><span class="italik-yaz-">atanmış </span><span class="duz-yaz-">ama aynı yılın kışında, </span><span class="italik-yaz-">son sınıftayken </span><span class="duz-yaz-">tekrarlayan hastalığı nedeniyle, 17 mayıs 1920’de askerlikten çürüğe çıkarılmıştır. (</span><span class="italik-yaz-">Cumhuriyet</span><span class="duz-yaz-"> / </span><span class="italik-yaz-">Kitap</span><span class="duz-yaz-"> eki, 17 ocak 2002) </span></p>
			<p class="duz-yaz-" xml:lang="tr"><span class="duz-yaz-">Nâzım Hikmet konusundaki yoğun araştırmalarıyla da tanınan merhum Kemal Sülker’e göre Nâzım’ın askerlikten uzaklaştırıldığına dair belge 17 mayıs 1920’de değil 1921’de, yani, şair Mustafa Kemal’in yanında Ulusal Kurtuluş Savaşı’na katılmak üzere Anadolu’ya geçtikten yaklaşık dört beş ay sonra ortaya çıkmış ve “ordudan uzaklaştırılma” gerekçesi olarak da hastalığın </span><span class="italik-yaz-">kendisi </span><span class="duz-yaz-">değil, “hastalık izninden sonra zamanında görevine dönmemiş olması” gösterilmiştir. </span></p>
			<p class="duz-yaz-" xml:lang="tr"><span class="duz-yaz-">2001 yılı sonlarında yayımlanan ve subay çıkıp çıkmadığından hiç söz etmeyen </span><span class="italik-yaz-">Romantik Komünist</span><span class="dipnot-no"><a href="#x16-anchor">16</a></span><span class="duz-yaz-"> ise şairin Hamidiye kruvazöründe değil de “Peyk-i Şevket muhribi”nde staj yaptığından söz etmektedir. Gene kitaba göre Nâzım “kurallara uymadığı” gerekçesiyle okulun hapishanesine kapatıldıktan sonra hastalanmış ve sonunda donanmadan uzaklaştırılma nedeninin sağlığının bozuk olması mı yoksa bir disiplin suçu mu olduğu hiçbir zaman anlaşılamamıştır.</span></p>
			<p class="duz-yaz-" xml:lang="tr"><span class="duz-yaz-">Sanırım bu konuda son noktayı, 1960 yılı ağustosunda Nâzım Hikmet’le Moskova’da geçirdiğim on beş gün boyunca sürekli beraber olduğumuz, Nâzım’ın can yoldaşı ve çağdaş Türk edebiyatı uzmanı doçent doktor merhum Ekber Babayev koymaktadır. Azeri Babayev Rusça olarak kaleme alınıp Ataol Behramoğlu tarafından Türkçe’ye kazandırılan</span><span class="italik-yaz-"> Ustam ve Ağabeyim Nâzım Hikmet </span><span class="duz-yaz-">(Nâzım Hikmet: Jizn i Tvorçestvo)</span><span class="dipnot-no"><a href="#x17-anchor">17</a></span><span class="duz-yaz-"> isimli yapıtında aynen:</span><span class="italik-yaz-"> </span><span class="duz-yaz-">“1919 yazında Nâzım Hikmet Askeri Deniz Okulu’ndan atıldı!..” diyerek kesin bir ifade kullanıyor ve sözü Nâzım’a bırakıyor: </span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">“Bizim okul gemisi İstanbul yakınlarında demir atmıştı. Doğrusu, artık askeri bir gemi değildi bu. Mondros Mütarekesi’yle, Türklerin donanmaya sahip olma hakkı yasaklanmış, Türk donanması gemilerinden silahları alınmıştı. Limanlarda cansız cansız sallanıyordu bu gemiler. Bunlardan bazıları, bu arada bizim öğrenim gördüğümüz ‘Hamidiye’, okul gemisi olarak kullanılmaktaydı. İşgal altındaki İstanbul’un yürekler acısı fonunda gemimizin zavallı görünüşü bizde yurdumuz adına acı ve onur kırıklığı duygusu uyandırıyor; düşmana utanmazca teslim olan komutanlarımıza isyanla dolup taşıyorduk. Hepimiz, alevlenmek için bir kıvılcım bekliyor gibiydik. Geminin komuta kurulunda, zamanında öğrenim için Almanya’ya gitmiş bazı çavuşlar vardı. Bize Alman devrimini, gemilerdeki isyanları anlatıyorlardı bunlar. Mustafa Kemal önderliğinde çetelerin işgalcilere karşı savaştığı haberleri de geliyordu Anadolu’dan. Bütün bunlar sabrımızı taşıran son damlalar oldu ve ayaklanmaya karar verdik! Bir gün, kamaralarımıza kapandık ve derslere çıkmayı reddettik. Çavuşlardan biri ‘Marseillaise’</span><span class="dipnot-no"><a href="#x18-anchor">18</a></span><span class="dar-paragraf-italik"> plağını bulmuştu. Bütün bir gün ‘Marseillaise’i dinleyip söyledik. Parolalar haykırıyor; bizi Mustafa Kemal’e katılabilmemiz için bırakmalarını istiyorduk. Gemi komutanı gelip ‘derdimizin ne olduğunu’ sordu. Şaşkınlığa uğrayarak, ‘yemekhanede çatal ve bıçak olmayışını protesto ettiğimizi’ (!) söyledik. Komutan, ‘gidip kendimiz çatal bıçak alalım diye’ karaya çıkardı bizi. Birkaç gün sonra güverteye toplatıldık ve bazı ‘kursiyerlerin’ sağlık nedeniyle okuldan ‘çıkarıldığı’ bildirildi. Çıkarılanlar içinde ben de vardım...”</span></p>
			<p class="tablo-ustten-bosluklu" xml:lang="tr"><span class="generated-style-2"><img alt="K - sayfa 44.jpg" class="generated-style-2" src="../Images/K%20-%20sayfa%2044_fmt.jpeg"/></span></p>
			<p class="bold-yaz-ortal-2-en-son" xml:lang="tr"><span class="dar-paragraf-italik">“Heybeliada Bahriye Mektebi”nin öğrencisiydi artık, ama kısa sürecekti (1917-1919) “subay adaylığı” macerası.</span></p>
			<p class="duz-yaz-" xml:lang="tr"><span class="duz-yaz-">Nâzım çapında ve “klasında” insanların şu veya bu öğrenim kurumunu bitirip bitirmediklerinin; bu bir askeri kurum ise subay çıkıp çıkmadıklarının fazla bir önem taşımadığını hemen herkes gibi ben de biliyorum. Bu ayrıntı üzerinde belki biraz fazlaca durmamın nedeni, böylesine önemli bir edebiyat adamının özgeçmişine ne denli savrukça yaklaştığımızı anımsatmaktan ibarettir. </span></p>
			<p class="duz-yaz-" xml:lang="tr"><span class="duz-yaz-">Tabii bir de, şairin, cezası indirilerek özgürlüğüne kavuştuktan sonra, –sağlık durumuyla ilgili raporlar, herhalde, yeterli görülmeyip– kırk dokuz yaşında ve er olarak iki yıl süreyle askerlik yapmak üzere silah altına alınmak istendiği ve onun da biraz bu yüzden, belki biraz da –Bulgaristan’a geçmek isterken düpedüz katledilen– Sabahattin Ali’nin (1907-1948) başına gelenler yüzünden ülkeyi terk ettiği bilindiğine göre, subay çıkıp çıkmadığı, eğer çıkmışsa er olarak silah altına alınıp alınamayacağı hususları –geç de olsa– aydınlatılmak gerekmez mi? </span></p>
			<p class="duz-yaz-" xml:lang="tr"><span class="duz-yaz-">Benim Nâzım’la –hiç beklemediğim biçimde– sıcak bir dostluk kurduğum 1960 yazında şairin çağdaşı bir başka zarif “denizci” Türkiye’yi Sovyet başkentinde temsil ediyordu: büyükelçi emekli amiral Fahri Korutürk! 27 Mayıs 1960 Devrimi’nin Deniz Kuvvetleri komutanı Fahri Korutürk Nâzım’dan bir yaş küçüktü ve şairle aynı okulda (sonradan Deniz Harp Okulu’na dönüşen Heybeliada Bahriye Mektebi) okumuş ve teğmen rütbesiyle 1923’te, yani tam </span><span class="italik-yaz-">yirmi yaşındayken </span><span class="duz-yaz-">mezun olup Yavuz zırhlısında görev almıştı. </span></p>
			<p class="duz-yaz-" xml:lang="tr"><span class="duz-yaz-">Nâzım’la ilgili tüm araştırmalar, onun, Bahriye Mektebi’ne on beş yaşında girip –bitirerek veya “atılarak”– iki yıl sonra bu kurumdan ayrıldığı noktasında birleştiğine göre, tek başına rahmetli Korutürk örneği bile, şairin, on yedi yaşında subay çıkamayacağını göstermiyor mu? Bu konuda tereddüt yaratabilecek tek husus, 1914-1918 döneminin savaş koşullarında farklı ve istisnai bir uygulamaya gidilip gidilmediğidir ki bu da biraz olanaksız görünüyor. Çünkü, 1919 yılına gelindiğinde savaş çoktan yenilgiyle sonuçlanmıştı ve “erken” edinilmiş “subay” sıfatlarına artık gereksinme kalmamıştı. </span></p>
			<p class="duz-yaz-ilk-paragraf-2" xml:lang="tr"><span class="duz-yaz-">1960 yılı ağustosunda bir akşam Nâzım Hikmet, Ekber Babayev, Ömer Sami Coşar ve ben Moskova’nın ünlü Gürcü lokantası “Aragvi”nin özel odalarından birinde hem yemeğimizi yiyip soğutulmuş votkalarımızı içmiş, hem de şairin şık ceketi ile kravatını “fora edip” davudi sesiyle okuduğu –o tarihte henüz hiçbiri Türkiye’de bilinmeyen– güzelim şiirlerini büyülenmiş gibi dinlemiştik. Üstelik gecenin geç saatlerine kadar. Koyulaşan sohbet sırasında söz bir ara “Bahriye Mektebi”nden niçin ve nasıl ayrıldığından açılıp da Nâzım bunu Babayev’in yazdığı gibi anlatınca ben gülerek: </span></p>
			<p class="duz-yaz-" xml:lang="tr"><span class="duz-yaz-">“Bu nasıl ‘milliyetçilik’?” diye takılmıştım. “Benliğinizdeki isyanı açığa vurmak için galip düşman Fransa’nın ulusal marşından başkasını bulamadınız mı? Bâri ‘Enternasyonal’</span><span class="dipnot-no"><a href="#x19-anchor">19</a></span><span class="duz-yaz-"> gibi bir şeyler söyleseydiniz...”</span></p>
			<p class="duz-yaz-" xml:lang="tr"><span class="duz-yaz-">Nâzım’ın yanıtını şöyle not etmişim:</span></p>
			<p class="duz-yaz-" xml:lang="tr"><span class="duz-yaz-">“‘Cancağızım’ neler söylüyorsun sen? Biz o zamanlar, yani 1919 İstanbulu’nun ‘Bahriye Mektebi’ öğrencileri, değil ‘Enternasyonal’, ‘Ekim Devrimi’nden bile habersizdik. Evet, Rusya’da ‘bir şeylerin’ olduğunu, buna da bir ölçüde –benim sevgili dayımı da şehit verdiğimiz– Çanakkale’deki kahramanca savunmamızın yol açtığını duyuyorduk. Ama hepsi bu kadar... Şimdi sana, İnebolu’daki ‘Spartakistlerle’ karşılaşıncaya kadar, Engels’in, Marx’ın, Lenin’in adını bile duymadığımı söylersem belki de bana inanmazsın değil mi? ‘Komünizm’in ‘k’sini bile bilmiyordum o zamanlar!”</span></p>
			<p class="tablo-ustten-bosluklu" xml:lang="tr"><span class="generated-style-2"><img alt="47.tif" class="generated-style-2" src="../Images/47_fmt.jpeg"/></span></p>
			<p class="bold-yaz-ortal-2-en-son" xml:lang="tr"><span class="dar-paragraf-italik">Bahriye Mektebi’nde tarih ve edebiyat hocası Yahya Kemal Beyatlı’nın, (1884-1958) annesi Celile Hanım’la olan gönül ilişkisi Nâzım Hikmet’i çok rahatsız etmişti. İlişki “platonik” düzeyde kaldı, ama Yahya Kemal’in Celile Hanım’la ilgili olarak yazdığı şiirin </span><span class="dar-paragraf-bold">“Bir kanlı gül ağzında ve mey kâsesi elde”</span><span class="dar-paragraf-italik"> dizesi şiir dünyamızdaki yerini almış oldu.</span></p>
			<h1 class="bolum-ad-" id="toc-anchor-1" xml:lang="tr"><span class="ana-bolum-basligi">İkinci bölüm</span></h1>
			<h2 class="bolum-ad-tek-sat-r" id="toc-anchor-11" xml:lang="tr"><span class="bolum-ad-">Nâzım: İstanbul’da bir “çete reisi”</span></h2>
			<p class="x-iir-d-rtl-k-genel" xml:lang="tr"><span class="dar-paragraf-italik">Haykırıldı bir büyük şanlı mâzinin yâdı</span></p>
			<p class="x-iir-d-rtl-k-son-m-sra" xml:lang="tr"><span class="dar-paragraf-italik">Birden balta esirin elinde parıldadı...</span></p>
			<p class="x-iir-d-rtl-k-genel-tab-3-son" xml:lang="tr"><span class="dar-paragraf-italik">Nâzım Hikmet</span></p>
			<p class="duz-yaz-ilk-paragraf-2" xml:lang="tr"><span class="duz-yaz-">Ilık bir Moskova akşamında Nâzım anlatırken şu notları tutmuşum:</span></p>
			<p class="duz-yaz-" xml:lang="tr"><span class="duz-yaz-">“Cemal Paşa’nın babamı ikna etmesiyle on beş yaşında kaydolunduğum ‘Heybeliada Bahriye Mektebi’ni çok sevmiştim. Aslında ben bir deniz tutkunuyumdur. On üç yıla yakın ‘pisi pisine’ yattıktan sonra ‘genel af’la çıkınca, kızım gibi sevdiğim Müzehher ile eşi Vâlâ ‘Neleri özledin Nâzım? En çok ne istersen söyle de hazırlayalım...’ demişler, ben de ‘Tavanı olmayan bir yerde akşamüstü uzanıp yıldızları seyretmek ve elimi denize sokmak isterim...’ demiştim. O nedenle, deniz subayı çıkacağım için çok mutluydum. Sanırım yakışırdı da bana. Ne var ki, her şey çok ters gitmeye başladı okula kaydımın yapıldığı 1917 yılından başlayarak. Savaşın aleyhimize geliştiğini görmemek için kör olmak gerekirdi. Besbelli, yenilecektik. Yenilince de donanma filan kalmayacaktı. O zaman subay çıkacaktım da ne olacaktı? Komutan ve hocalarımız tabii renk vermemeye çalışıyorlardı ama dedikleri ‘Allah’ın bizimle birlikte olduğu, o nedenle de sonunda bu bâdireden muzaffer çıkacağımız’ idi. Tamam, ben de imanlı bir çocuktum ama Allah’ın her şeyi bizim lehimize nasıl çevireceğine akıl erdiremiyordum. Çoğu arkadaşım da, benim gibi düşünüyordu. ‘Kuvve-i maneviyemizi’ yitirmek üzereydik. Sonunda beklenen oldu ve karşımızda bir tek düşman görmeden ve bir tek düşmana bir tek mermi atmadan yenilmenin acısı on beş-yirmi yaş arasındaki biz öğrencilerin yüreklerini paramparça etti. Çoğu arkadaşım gibi ben de on yedinci, derken on sekizinci yaşımı sürüyordum ve silahları sökülmüş kadavra gibi bir gemide, sıfır mâneviyatla sözümona subay çıkacaktık. Dersleri filan boş verdiğimi anımsıyorum. Tabii disiplini de. Yenik düşmüştük ya, sanki suçlu bizim komutanlarımızmış gibi adamları da ciddiye almaz olmuştuk. 1919 ortalarında, Bahriye Mektebi’yle ilişkisi kesilmiş, ‘plevra zarı’ sık sık iltihaplandığı için (zatülcenp) arada bir ateşlenen boylu boslu, –övünmek gibi olmasın– kızların yakışıklı ve ‘değişik’ bulduğu bir gençtim; şairlikten başka bir mesleğim, tutunacak bir dalım, hatta, annemle babam biz iki kardeşin tüm yalvarıp yakarmalarımıza aldırış etmeden sonunda ayrıldıkları için doğru dürüst gidecek bir yerim bile yoktu. Kendimi büsbütün şiire verdim. Yazdıklarım orada burada yayımlandığından az çok tanınmaya da başlamıştım.</span></p>
			<p class="duz-yaz-" xml:lang="tr"><span class="duz-yaz-">Bir grup arkadaşla birlikte Bahriye’yle ilişkimin kesildiği günlerde Mustafa Kemal Paşa’nın padişah tarafından Anadolu’ya gönderildiğini duyduk. Vazifesi güya, Doğu Karadeniz bölgesindeki “Pontosçu” Rum çetelerine karşı direnişe geçen bizimkileri zapturapt altına almaktı ama ben, Dünya Savaşı’nda yüz akımız olan Çanakkale savunmasında adını duyuran ‘Anafartalar Kahramanı’nın, böylesi haince bir ‘zapturapt’ girişimine âlet olmayacağından emindim. Çevremdeki hemen herkes de aynı kanıdaydı. Çok geçmeden haklı çıktık. Yunan İzmir’den sonra İngiliz’in desteğiyle yurdun içlerine doğru ilerlerken İstanbul matbuatının anlı şanlı kalemleri memleketi bölünmekten Amerikan mı yoksa İngiliz ‘manda’sının mı kurtarabileceğini tartışıyordu. Anamın platonik âşığı Yahya Kemal bile ‘Macar Urban’a döktürdüğü topları İstanbul surlarına çektirirken gencecik Fatih bunların her biri için tam kırk tane manda kullanmıştı. Şimdi biz demek ki, koskoca memleketi bir adet manda’ya bağlayıp çektireceğiz. Olacak şey mi bu?..’ gibilerinden bir yazı döktürmüştü.</span></p>
			<p class="duz-yaz-" xml:lang="tr"><span class="duz-yaz-">İzmir ve civarında olup bitenleri unutmaya çalışarak Kemal Paşa’dan gelecek haberleri izlemeye koyulmuştuk. Paşa ise, yanlış ata oynadıklarını çok geçmeden fark edip, kendisini İstanbul’a geri çağıranlara cevabını üniformalarını sırtından atarak vermişti. Padişah Vahideddin ile Saray’ın damadı Ferid Paşa’nın boynuna astıkları ‘katli vaciptir’ fermanı umurunda bile değildi. Hiç de gürültüye pabuç bırakacak gibi görünmüyordu. Ankara’ya yakın gazetelerdeki sansürden nasılsa geçebilmiş ‘Anadolu haberlerini’ heyecanla izliyor ve müthiş etkileniyorduk. Yahu, bir şeyler oluyordu benim henüz görmediğim Anadolu’da. ‘Amasya Tamimi’, ‘Erzurum’ ardından ‘Sivas Kongresi’ ve yıl sonuna doğru (27 aralık 1919) Paşa’nın Ankara’ya gelip yedi düvele ‘Hodri meydan’ demesi. 1920 başlarında İstanbul’un kimi hayalperestleri ‘Osmanlı Mebusan Meclisi’ni açık ve İngiliz ‘dostluğunu’ ayakta tutmakla hâlâ bir şeylerin kurtarılabileceğini umarken şehrin resmen de işgaliyle (16 mart 1920) ayaklar suya ermiş oldu. Bu arada ben de, yayımlanan şiirlerim sayesinde adımı duyurduğum Fuat Köprülü, Halil Nihat, Celal Sahir gibi dönemin duyarlı ‘münevverleriyle’ ahbaplık kurmaya çalışıyor, bu arada olmadık işler de yapıyordum on yedi-on sekiz yaşın delikanlılığıyla. Bir çete kurmuştuk arkadaşlarla. Hava kararınca, daha çok ‘gayrimüslimlerin’ oturduğu ‘Cadde-i Kebir’ (Grand Rue de Péra / İstiklâl Caddesi) ile civarında dağılır ve burdaki düşman bayraklarını, özellikle Yunan bayraklarını utanmazca asıldıkları yerden indirir çöpe atardık.</span></p>
			<p class="duz-yaz-" xml:lang="tr"><span class="duz-yaz-">Bir keresinde Beyoğlu’ndaki, tam da cadde üzerinde bulunan küçük ve sevimli ‘Ağa Camii’nin tepesine kocaman bir Yunan bayrağı çekilmiş olduğunu görünce delilere döndüm. Çatıya tırmanıp bayrağı yırttım ama oradan geçen devriyeler tarafından az daha yakalanıyordum.”</span><span class="dipnot-no"><a href="#x1-25-anchor">1</a></span></p>
			<p class="duz-yaz-ilk-paragraf-2" xml:lang="tr"><span class="duz-yaz-">Ana kapısı üzerinde Fransızca ve Rumca olarak kazınmış “Rumeli Sitesi” yazısı bugün de okunan 1895 yapımı binaya bitişik, köşe oluşturan diğer yanından ise daracak Sakızağacı Caddesi geçen “Ağa Camii”, tam adıyla “Hüseyinağa Camii” Beyoğlu’nda, Cumhuriyet’ten sonraki adıyla “İstiklâl Caddesi”ne ustalıkla kondurulmuş bir yüzük taşı gibidir.</span></p>
			<p class="duz-yaz-" xml:lang="tr"><span class="duz-yaz-">Dört köşe; kendisi gibi mütevazı minaresi tek şerefeli Ağa Camii, o zamanlar ormanlık olan bir bölgede ve “Enderun Mektebi” olarak 1481’de temeli atılan o zamanki adıyla ‘Galata Sarayı Sultanisi’nin yakınında inşa edilmiştir. Hem de ta 1597 yılında ve on üçüncü Osmanlı sultanı III. Mehmed döneminde. Ağa Camii’nin, genellikle gayrimüslimlerin oturup koca koca kuleli görkemli kiliseler diktiği bir bölgenin, asırlar boyunca, tek camii olması ve iddialı çan seslerine karşılık kendi halindeki alçacık minaresinden bir yanık müezzin sesiyle azınlıktaki Müslümanları namaza davet etmesi çevre sakinlerine biraz ters gelmiş olmalıdır. Bir yangın sonucu büyük ölçüde zarar gördüğü anlaşılan Ağa Camii, yenilikçi padişahlardan II. Mahmud’un emriyle 1800’lerin başında bugünkü görüntüsüne kavuşturulmuş ve minyatür bahçesindeki kitabesine padişah “tuğrasının” yanı sıra şu satırlar kazınmıştır:</span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Şahı şahanı zaman</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Hazreti Sultan Mahmud</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Tahtı devlette müebbed ola</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Durdukça cihan.</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Evvel etmiş idi bu camii ol şeh tecdid</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Bikazaen olub ihrakta sonra suzan.</span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Yine inşasını emreyledi ol zıllıilah</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Yaptı cennet gibi</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Bu mağbed-i vâlâ’yı heman.</span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Söyledim ben de</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Mücevherle refika tarih yapılup</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Oldu Ağa Cami manend-i cenan.</span></p>
			<p class="duz-yaz-ilk-paragraf-2" xml:lang="tr"><span class="duz-yaz-">Bugünün Türkçesiyle:</span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Dünya durdukça devlet tahtında oturası</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Zamanın padişahlar padişahı Sultan Mahmud</span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">Hazretleri ki</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">gölgesidir Tanrı’nın,</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Evvelce yenilediği bu yüce mabet</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Kazayla çıkan bir yangın sonucu harap olunca</span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">yeniden</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">yapılmasını emretti.</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Ben de gönüllere eş Ağa Camii’ne mücevher</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">benzeri bir tarih düştüm.</span></p>
			<p class="duz-yaz-ilk-paragraf-2" xml:lang="tr"><span class="duz-yaz-">Düşman işgaline karşı içindeki isyanı bastırmak için fırsat kollayan vatansever ve o tarihlerde dinsel inancına da bir hayli bağlı Nâzım Hikmet, üç buçuk “palikarya”nın varlığını içlerine sindiremeyip tepesine diktikleri kocaman Yunan bayrağını işte bu Ağa Camii’nin üzerinden koparıp almış ve o günün akşamı şu şiiri yazmıştı:</span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Havsalam almıyordu bu hazin hâli önce.</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Ah, ey zavallı cami, seni böyle görünce </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Dertli bir çocuk gibi imanıma bağlandım:</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Allah’ımın ismini daha çok candan andım.</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Ne kadar yabancısın böyle sokaklarda sen!</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Böyle sokaklarda ki, anası can verirken,</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Işıklı kahvelerde kendi öz evladı var...</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Böyle sokaklarda ki çamurlu kaldırımlar</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">En kirlenmiş bayrağın taşıyor gölgesini,</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Üstünde orospular yükseltiyor sesini.</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Burda bütün gözleri bir siyah el bağlıyor,</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Yalnız senin göğsünde büyük ruhun ağlıyor.</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Kendi elemim gibi anlıyorum ben bunu,</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Anlıyorum bu yerde azap çeken ruhunu</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Bu imansız muhitte öyle yalnızsın ki sen</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Bir teselli bulurdun ruhumu görebilsen!</span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Ey bu camiin ruhu: Bize mucize göster</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Mukaddes huzurunda el bağlamayan bu yer</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Bir gün harap olmazsa Türk’ün kılıç kınıyla,</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Baştan başa tutuşsun göklerin yangınıyla!</span></p>
			<p class="duz-yaz-ilk-paragraf-2" xml:lang="tr"><span class="duz-yaz-">Ve devam ediyordu bana anlatmaya bir zamanların “çete reisi” Nâzım:</span></p>
			<p class="duz-yaz-" xml:lang="tr"><span class="duz-yaz-">“Güçlü kuvvetli bir gençtim. ‘Çete’nin de reisiydim. Hastalığımdan eser kalmamıştı. Bahriye’den ve Galatasaray’dan, gönlü vatan ve millet sevgisiyle dolu arkadaşlarla birlikte hava kararınca şehrin arka sokaklarına çıkıyor; yanlarında gayrimüslim kızlar veya sokak aşüfteleriyle gezinen sarhoş işgal askerlerinin namuslu Türk kadınlarına musallat olduğunu gördüğümüzde bunları kıstırıp bir güzel pataklıyor, hatta silahlarını bile alıyorduk. Hele, sakallı ve sarıklı, İngiliz maşası Hintlileri korkutup kaçırmaya bayılırdık. Bir gün Tophane civarında Erzincanlı bir fırıncı, herifleri nasıl ‘Help!.. Help!..’ diye bağırtarak kaçırdığımızı görmüş olacak ki bizi fırınında sakladı, karnımızı doyurdu ve dedi ki: ‘Bakın çocuklarım! İşgal kuvveti askerlerini cezalandırmak, sizin gibi okumuş gençlerin değil bizlerin işidir. Ha, biz ne mi yapıyoruz? Orasını fazla karıştırma. İşgalcinin gözünün yaşına bakılmaz, dinsizin hakkından imansız gelir. Ama sizler başkasınız. Böyle sokaklarda düşman askeri kovalamakla bir yere varamazsınız. Bir de yakalanırsanız hepinize yazık olur. Bakın, Mustafa Kemal Paşa kelle koltukta bir şeyler yapmaya çalışıyor Anadolu’da. Neden ona katılmıyorsunuz?..’ ‘Amca’ demiştim Erzincanlı fırıncıya, ‘bizim de amacımız bu, çoktandır. Ama, bu işin yolunu yordamını bilmiyoruz. Meselâ benim Ankara’daki bir hısımım (General Ali Fuat Cebesoy) Paşa’nın yakın arkadaşı ama kendisine nasıl ulaşabilirim ki? Ancak duygularımı ve isyanımı şiire dökmek geliyor elimden. Onlar da yayımlanıyor mecmualarda...’ Fırıncı çok uyanık biriydi anlaşılan. ‘Şiir’ sözünü duyunca yerinden doğruldu. ‘Bu iş tamam, o halde’ dedi. ‘Ankara yazdıklarını muhakkak izliyordur. Sen şiirlere devam et. Onlar gelip seni bulurlar!..’ Erzincanlı fırıncının bu sözleri söylemesinden bir süre sonra </span><span class="italik-yaz-">Alemdar</span><span class="duz-yaz-"> gazetesi benim ‘Kırk Haramilerin Esiri’</span><span class="dipnot-no"><a href="#x2-26-anchor">2</a></span><span class="duz-yaz-"> şiirimi yayımladı ve ‘ayın pe’ diye bilinen ‘Ankara’nın adamları’ çok geçmeden beni bulup niyetimi öğrendiler ve ‘birkaç gün içinde hazır olmamı’ bildirdiler...</span></p>
			<p class="duz-yaz-" xml:lang="tr"><span class="duz-yaz-">İnebolu üzerinden Anadolu’ya geçirilecek ve bir aksilik olmazsa oradan da Ankara’ya gidecektim. Vâlâ’yı düşünerek:</span></p>
			<p class="duz-yaz-" xml:lang="tr"><span class="duz-yaz-">‘Bir arkadaşım daha var. Benim kafada. O da şiir yazar. Beraber olabilir miyiz?’ dedim.</span></p>
			<p class="duz-yaz-" xml:lang="tr"><span class="duz-yaz-">‘Adı nedir bu arkadaşının?’</span></p>
			<p class="duz-yaz-" xml:lang="tr"><span class="duz-yaz-">‘Vâlâ Nurettin.’</span></p>
			<p class="duz-yaz-" xml:lang="tr"><span class="duz-yaz-">‘Bakalım... Bizden haber bekle. Kimseye bir şey söyleme. Yanlış bir adım atma!..’”</span></p>
			<h2 class="bolum-ad-tek-sat-r" id="toc-anchor-12" xml:lang="tr"><span class="bolum-ad-">Elveda İstanbul... Merhaba Anadolu!</span></h2>
			<p class="x-iir-d-rtl-k-genel" xml:lang="tr"><span class="dar-paragraf-italik">Biz ki İstanbul şehriyiz,</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">yüce Türk halkı,</span></p>
			<p class="x-iir-d-rtl-k-son-m-sra" xml:lang="tr"><span class="dar-paragraf-italik">malûmun olsun çektiğimiz acılar...</span></p>
			<p class="x-iir-d-rtl-k-genel-tab-3-son" xml:lang="tr"><span class="dar-paragraf-italik">Nâzım Hikmet</span></p>
			<p class="duz-yaz-ilk-paragraf-2" xml:lang="tr"><span class="duz-yaz-">“İstanbul Emniyet Müdürlüğü’nden, Ankara hesabına çalıştığı az çok belli olan ‘millici’ bir taharri (araştırma) memuru beni bularak ‘kânunusâni’nin (ocak) ilk günü İstanbul’dan vapurla İnebolu’ya hareket edeceğimizi, arkadaşımın da (Vâlâ) benimle birlikte geleceğini, sahte isimlerimizle ‘yumurta tâciri’ olarak mesleklerimizi ‘muhtevi’ ‘mürur (geçiş) tezkerelerimizin’ daha sonra bize ulaştırılacağını belirttikten sonra eklemişti: ‘Sizden başka Ankara yolcuları da olacak vapurda. İki de şair!..’ deyince merak edip, ‘Kim bu şairler?..’ diye sormaktan kendimi alamamıştım. Babacan görünüşlü memurun hemen nasıl ciddileşiverdiğini hiç unutmam: ‘Askerde ve poliste sual sorulmaz. Sadece söylenen yapılır... Bir şey daha var. Gideceğiniz vapur pamuk balyaları yüklü olacak. Tekneye, bugünlerde elinize geçecek tezkerelerinizi gösterip sabah karanlığında girecek ve bu balyaların arasına saklanacaksınız. Hareketten önce işgal devriyeleri kontrol için gemiye çıkabilir. Yakalanırsanız bizden söz etmek yok. Tamam mı?’ Cevap verdim: ‘Tamam!..’</span></p>
			<p class="duz-yaz-" xml:lang="tr"><span class="duz-yaz-">Kız kardeşimi bol bol öpüp kucakladım. Artık yetişkin bir genç sayılırdı. ‘Ben bir süre arkadaşlarla beraber olacağım, sakın merak etme, kimseye de bir şey söyleme...’ dedim. Ailede beni anlayacak ondan başka kimse de kalmamıştı zaten. Annem Paris’teydi. Babama –açıklamam yasaktı ya– gerçeği anlatacak olsam, herhalde vazgeçirmeye çalışırdı. 1920 yılının son akşamı masasının üzerine hemen oracıkta bir şiir yazıp bıraktım. ‘Babama’ diye ithaf etmeyi de unutmadım. Annemden ayrıldığı için hâlâ kırgındım ona ve sonraki yıllarda benim yüzümden ne sıkıntılara ve acılara katlanacak olan bu yürekli insana böylece veda ediyordum aklımca...”</span></p>
			<p class="duz-yaz-" xml:lang="tr"><span class="duz-yaz-">Kendini derin bir yalnızlık içinde hissettiği İstanbul’la ilgili duygularını “Öksüzlük” şiirinde,</span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Şimdi, ta uzaklara, Şark’a dönerken yüzüm</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Anladım ki zavallı yurdumun acısını</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Duymayan bu beldede kimsesizim, öksüzüm...</span></p>
			<p class="duz-yaz-ilk-paragraf-2" xml:lang="tr"><span class="duz-yaz-">dizeleriyle açığa vuran genç şair, “Gençlik” şiiriyle babasına “veda” ederken “Anadolu yollarına” neden düştüğünü şöyle anlatıyordu:</span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">.....</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Bir ah!.. demeden de bak Anadolu</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Bekliyor imanla son saatini</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Göklere dayanan dağların yolu</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Hep kardeş kemiği, hep kardeş teni.</span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Git bugün o ıssız yollarda ağla</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Dört yıldır her yerde can verirken ilk</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Bak bugün mukaddes duygularınla,</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Sana sus derlerken... </span><span class="dar-paragraf-bold">Haykır ey gençlik!</span></p>
			<p class="duz-yaz-ilk-paragraf-2" xml:lang="tr"><span class="duz-yaz-">Pamuk balyalarının altına cephaneliklerden kaçırılan silahların gizlendiği “Bandırma” benzeri köhne “Yeni Dünya” vapurunun tam da 1 ocak 1921 gününün sabah karanlığında hareket etmesinin özel bir nedeni vardı. İşgal kuvvetleri askerlerinin yanı sıra çoğu Osmanlı yurttaşı Rum ve Ermenilerden oluşan Hıristiyan liman görevlileri 31 kânunuevvel (aralık) akşamı bol içkili, “kotiyon”lu ve “konfeti”li “réveillon”larda (reveyon)</span><span class="dipnot-no"><a href="#x3-27-anchor">3</a></span><span class="duz-yaz-"> “Konstantinopolis”in 467 yıl sonra Türklerden geri alınışını kutlayacak ve herhalde “Yeni Dünya”yı doğru dürüst bir kontrolden geçiremeyeceklerdi o yorgun ve dumanlı kafalarla. Nitekim öyle de oldu ve geminin hepsi de bir yerlere gizlenmiş, dört “hececi şair”in yanı sıra sivil giyimli, çoğu subay, “Kemalci” yolcuları güverteye çıkıp şöyle bir dolaşan görevlilerden hiçbirisiyle karşılaşmadı. İstanbul, eşsiz “siluetini”, ancak Boğaz’ın ortalarına gelindiğinde varlıklarını belli eden yolculara –belki de– son kez gösterdikten sonra “Yeni Dünya”, rotasını Zonguldak’a “tebdil etti”. Zonguldak’a ve taşıdığı yolcuların, kurtuluşuna katkıda bulunmak için sabırsızlandıkları Anadolu’ya.</span></p>
			<p class="duz-yaz-" xml:lang="tr"><span class="duz-yaz-">Ne ki, köhne “Yeni Dünya” rotasını Zonguldak’a tebdil ederken gemideki iki tanınmış şairin (Faruk Nâfiz ve Yusuf Ziya) yanı sıra iki genç şairin ve özellikle Nâzım Hikmet’in acılarla, zindanlarla, haklı haksız suçlamalarla, gurbetlerle, sürgünlerle kanayacak ve evrensel boyutta bir ünle taçlanacak yaşam rotasını da çiziyordu. Vapurun sigara dumanından gözün gözü görmediği sözümona “salonunda” çaylar içilip, çıkınlardan ortaya dökülen azıklar yenirken ne henüz on dokuzunu doldurmamış gencecik Nâzım biliyordu başına gelecekleri ne de diğer yolcular. Genç şair, bıçkınca sağ kaşının üzerine indirdiği annesinin armağanı astragan kalpağı ile beyaz kaşkolunu ve siyah yün eldivenlerini, yakası kürklü koyu gri kruvaze paltosunun yanına koymuştu. Küçük bir odun sobasının ısıttığı salonun bir köşesine çekilmiş, –bir yandan denizi seyrederken– çizgili küçük bir okul defterine kurşunkalemiyle bir şeyler yazmaya başlamıştı bile. Kim bilir, belki de, kafasında oluşan kimi dizelerin “notlarıydı” bunlar:</span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">.....</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Mevsim yazdır,</span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">919’dur,</span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">Ve teşrinlerinde geçen yılın</span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">dört düvele teslim ettiler bizi,</span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">gözü kanlı düvele</span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">anadan doğma çırılçıplak,</span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">ve kurumuştu</span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">ve kan içindeydi memelerimiz.</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Biz ki İstanbul şehriyiz,</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Fransız, İngiliz, İtalyan, Amerikan</span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">bir de Yunan,</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">bir de zavallı Afrika zencileri</span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">yer bitirir bizi bir yandan,</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">bir yandan kendi köpek döllerimiz:</span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">Vahideddin Sultan</span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">ve Damat Ferid</span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">ve İngiliz muhipleri</span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">ve mandacılar.</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Biz ki İstanbul şehriyiz,</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">yüce Tük halkı,</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">malûmun olsun çektiğimiz acılar...</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">.....</span></p>
			<p class="duz-yaz-ilk-paragraf-2" xml:lang="tr"><span class="duz-yaz-">“Yeni Dünya”nın Karadeniz’de demirleyeceği ilk liman İstanbul’a 138 mil uzaklıktaki Zonguldak’tı ve gemide oldukları nasılsa haber alınmış dört “hececi şair” burada, beklemedikleri bir heyecan ve içtenlikle karşılanacaklardı.</span></p>
			<p class="duz-yaz-" xml:lang="tr"><span class="duz-yaz-">Nâzım Hikmet’in, vali dedesi Nâzım Paşa’yı ziyaret için çocuk yaşlarında gitiği Sivas ve Konya’yı saymazsak, yetişkin bir insan olarak ayak bastığı ilk Anadolu kenti olan Zonguldak’ın ilginç bir tarihi vardır. Öyle ki, komşu yerleşim bölgeleri Ereğli (antik Herakleia) veya Amasra (antik Amastris) yüzlerce, hatta binlerce yıldan beri bilindiği halde “Zonguldak”ın adı bile geçmemektedir tarihlerde. XIX. yüzyıl başlarına gelindiğinde Üzülmez Deresi ağzında birkaç balıkçı barınağı vardır o kadar!</span></p>
			<p class="duz-yaz-" xml:lang="tr"><span class="duz-yaz-">Vatani görevini İstanbul’da bahriye eri olarak yapan “Uzun Mehmed” isimli uyanık bir Karadeniz “uşağı”, II. Mahmud’un fermanı gereğince yörelerinde, adına “kömür” denilen siyah taşlardan bulurlarsa bildirmeleri yolundaki subay öğütlerini unutmamış terhis edildiğinde. Cebine de birkaç tane koymuş bu “taşlardan” ve adına sonradan “Zonguldak” denilen yöredeki bir dere ağzında takvimler 1829’u gösterirken bunlara rastlayarak ülkenin ve “Yakındoğu”nun –bugün bile– tek taşkömürü yatağını bulmuş. Padişah da 50 altınla ödüllendirmiş Uzun Mehmed’i. Üretime 1840’larda başlanmış ve o tarihlerde buharlı gemilere geçen donanma böylelikle yurtdışına bağımlı olmaktan kurtulmuş. Sonraki tarihlerde işletme imtiyazını ele geçiren Fransızlar buraya liman, mendirek, kömür yıkama tesisleri, lojmanlar filan kurmuşlar ve bölgeye de yakınlardaki “Ereğli”nin adını vermişler. Rivayet olunur ki, Fransız mühendislerin topografya haritalarında, yakındaki 771 rakımlı “Göl Dağı” nirengi kabul edildiğinden buraya Türkçe-Fransızca karışımı “Zone Göl Dagh” yani “Göl Dağı Bölgesi” denmiş. Ve zamanla “Zone Göl Dagh” “Zonguldak” olup çıkmış.</span></p>
			<p class="duz-yaz-" xml:lang="tr"><span class="duz-yaz-">1921 yılı “kânunusâni” ayının ikinci günü hececi şairler Zonguldaklı gençler tarafından heyecanla karşılanıp süslenmiş sandallarla sahile çıkarıldığında kent, taşkömürü yatakları sayesinde bir hayli kalkınmış ve kalabalıklaşmıştı. Öyle ki, 1920 yılı yaz aylarında şirketin çıkarlarını korumak için getirilen Fransız müfrezesi “Kuvvacıların” direnişi karşısında çekip gitmek zorunluğunda kalmıştı.</span></p>
			<p class="duz-yaz-" xml:lang="tr"><span class="duz-yaz-">Hesabı sonradan milletvekili seçilen “eşraftan” Ragıb Bey’in ödediği anlaşılan zengin bir sofrada ağırlandı Yusuf Ziya, Faruk Nâfiz, Nâzım Hikmet ve Vâlâ Nurettin beyler. Geç vakitlere kadar şiirler okundu ve gene sandallarla “Yeni Dünya”ya götürüldüler. Bu keyifli saatler boyunca kim bilir belki de bir tür sınavdan geçirilmişlerdi Kuvayı Milliye’nin mutemet adamlarınca ve durum vakit kaybetmeden Ankara’ya bildirilmişti. Çünkü, o tarihlerde Kuvvacıların merkezine kabul edilmek herkesin harcı değildi.</span></p>
			<p class="duz-yaz-ilk-paragraf-2" xml:lang="tr"><span class="duz-yaz-">Gene Nâzım’dan dinleyelim:</span></p>
			<p class="duz-yaz-" xml:lang="tr"><span class="duz-yaz-">“Dolu dolu üç gün süren İstanbul-İnebolu yolculuğumuzun ikinci günü akşamı Zonguldak’ta güzel bir sofrada ağırlanmamız ve özellikle okuduğumuz şiirlerin uyandırdığı ilgi beni çok heyecanlandırmıştı. Bir yandan bu heyecanın bir yandan da köhne teknenin makine dairesinden gelen gıcırtılı seslerin etkisiyle sabaha kadar gözüme uyku girmedi. Üstüme paltomu alıp başıma kalpağımı geçirerek gün ışırken güverteye çıktım sessizce. Deniz kalkmış, sert bir rüzgâr çıkmıştı. Dalgaların gövdesine her vuruşunda yaşlı gemi çatırdıyordu sanki. ‘Kerempe Burnu’nu dönmüştük ve İnebolu’ya yaklaşıyor olmalıydık. ‘Herhalde burada da Zonguldak’taki gibi coşkuyla karşılanırız’ diye düşünürken, biri sancak diğeri iskele tarafımızdan olmak üzere iki teknenin İnebolu yönünden bize doğru yaklaştıklarını gördüm. Eyvah! Acaba bunlar, yolcu, cephane ve silah ulaşımı açısından Anadolu’nun ve özellikle ‘Garp Cephesi’nin tek limanı olan İnebolu’yu rahatsız etmeye çalıştıklarını daha İstanbul’dayken duyduğum Yunan gemileri miydi? Ben böyle düşünürken yaşlı ve babacan tavırlı kaptanımızın (adı Asım mıydı acaba?) yanıma yaklaştığını gördüm. Gülerek:</span></p>
			<p class="duz-yaz-" xml:lang="tr"><span class="duz-yaz-">‘Hayrola genç şair’ dedi. ‘Erkencisin.’</span></p>
			<p class="duz-yaz-" xml:lang="tr"><span class="duz-yaz-">‘Uyuyamadım da... Şu tekneler?..’ diye ekledim, soran gözlerle.</span></p>
			<p class="duz-yaz-" xml:lang="tr"><span class="duz-yaz-">‘Onlar mı? Onlar bizim 1 ve 2 numaralı motorbotlar olacak. Belki de Rüsumat 4’tür. Bu civarda seyirde iseler İnebolu’ya yaklaşanları şöyle bir kolaçan ederler.’</span></p>
			<p class="duz-yaz-" xml:lang="tr"><span class="duz-yaz-">‘Ben, Yunan gemisi olabilirler, diye meraklanmıştım.’</span></p>
			<p class="duz-yaz-" xml:lang="tr"><span class="duz-yaz-">‘Yunanlı böyle eften püften teknelerle dolaşabilir mi bu sularda? Onlarınki Dafne kruvazörü ve beş bacalı Pantera muhribi gibi belalı şeylerdir ama bizimkilere onlar bile vız gelir...’</span><span class="dipnot-no"><a href="#x4-28-anchor">4</a></span></p>
			<p class="duz-yaz-" xml:lang="tr"><span class="duz-yaz-">Tam da bizim babacan kaptanın dediği gibi çıktı. İki küçük tekne etrafımızda bir tur attıktan ve düdük çalarak ‘Yeni Dünya’yı selamladıktan sonra rotalarını, geldikleri İnebolu’ya çevirdiler. ‘Yeni Dünya’ da onları selamladı yol kesmeden. Keyiflenmiştim. Hele kaptan:</span></p>
			<p class="duz-yaz-" xml:lang="tr"><span class="duz-yaz-">‘Gel bakalım genç şair, beraber bir çay içelim’ diyerek beni, serdümenin gözünü pusuladan ayırmadığı o minnacık kaptan köşküne davet edince içim büsbütün ışıdı. ‘Ulan, ne iyi yapmışım be!.. Durulur muydu teslim olmuş İstanbul’da?..’ diye düşünmeden edemedim.</span></p>
			<p class="duz-yaz-" xml:lang="tr"><span class="duz-yaz-">‘Şimdi söyle bakalım... Şey, adın neydi senin?’</span></p>
			<p class="duz-yaz-" xml:lang="tr"><span class="duz-yaz-">‘Nâzım... Nâzım Hikmet...’</span></p>
			<p class="duz-yaz-" xml:lang="tr"><span class="duz-yaz-">‘Evet Nâzım Efendi oğlum, Ankara’ya gittiğine göre oralarda bir tanıdığın filan var mı bâri?’</span></p>
			<p class="duz-yaz-" xml:lang="tr"><span class="duz-yaz-">‘Var. Hem de tanınmış kişiler.’</span></p>
			<p class="duz-yaz-" xml:lang="tr"><span class="duz-yaz-">‘Yaaa! Adları ne ki bunların?’</span></p>
			<p class="duz-yaz-" xml:lang="tr"><span class="duz-yaz-">‘Teyzemin kocası İsmail Fazıl Paşa mesela.’</span></p>
			<p class="duz-yaz-" xml:lang="tr"><span class="duz-yaz-">Kaptan bu adı ilk kez duymuş gibiydi. Hemen ekledim:</span></p>
			<p class="duz-yaz-" xml:lang="tr"><span class="duz-yaz-">‘Bir de onun oğlu var. Dayım bildiğim Ali Fuat Paşa!..’</span></p>
			<p class="duz-yaz-" xml:lang="tr"><span class="duz-yaz-">‘Garp Cephesi’nin eski kumandanı Ali Fuat Paşa mı?’</span></p>
			<p class="duz-yaz-" xml:lang="tr"><span class="duz-yaz-">‘Ta kendisi. Ama neden eski olsun?’</span></p>
			<p class="duz-yaz-" xml:lang="tr"><span class="duz-yaz-">Kaptan bir an duraladı:</span></p>
			<p class="duz-yaz-" xml:lang="tr"><span class="duz-yaz-">‘Oğlum’ dedi, ‘belki üzüleceksin ama o artık Garp Cephesi kumandanı değil. Gediz’den sonra görevden alınıp Moskova’ya elçi gönderildi. Garp Cephesi’ne onun yerine İsmet ve Refet paşalar kumanda ediyor hâlen...’</span> <span class="duz-yaz-">”</span><span class="dipnot-no"><a href="#x5-29-anchor">5</a></span></p>
			<p class="duz-yaz-ilk-paragraf-2" xml:lang="tr"><span class="duz-yaz-">Ne düşünmüştü Nâzım Hikmet, “dayım” dediği Ali Fuat Paşa’nın o tarihlerde Ankara’dan ayrılıp, Milli Mücadelemize maddi manevi desteğini esirgemeyen Sovyet başkentine gönderilmiş olması karşısında? Bir de “Yeni Dünya”nın kaptanı ile şair arasında geçen küçük fakat anlamlı bir olay vardır ki, Nâzım’ın çok seçkin ve farklı kişiliği açısından düşündürücüdür:</span></p>
			<p class="duz-yaz-" xml:lang="tr"><span class="duz-yaz-">“Ali Fuat Paşa ‘dayımı’ Ankara’da bulamayacak olmama tabii sevinmedim ama çok da önemsemedim. Ankara yoluna kendi kararımla ve kendimden başka kimseye güvenmeden çıkmıştım. Evet, dostlarım ve dostluklarım oldu hayatta herkes gibi benim de. Çok gerektiğinde onların yardımını istemekten de çekinmedim. Ama, başkalarına güvenerek bir işe kalkışmadım. Hele maddi konularda... Söz ‘Yeni Dünya’dan açılmışken dur sana bir hikâye anlatayım. Belki bir gün yazıp yayımlarsın. Vapurumuz İnebolu’ya yaklaşırken bizim Vâlâ’dan hâlâ bir ses yoktu. Diğer yolcular da derin uykuda olmalıydılar. Kaptanla ben ise sohbeti iyice koyulaştırmıştık. Ona ‘Ağa Camii’ ve ‘Kırk Haramiler’ gibi birkaç şiirimi okuyunca gözleri doldu. Özbeöz dayımın Çanakkale’de şehit düştüğünü söyleyince de ağlamaya başlamasın mı? Şaşırmıştım. Meğer o da tek oğlunu Çanakkale’de kaybetmemiş mi? Kocaman bir mendille dümen tutan tayfaya belli etmemeye çalışarak gözyaşlarını sildikten sonra birden ciddileşerek ‘Kaç parayla çıktın yola?..’ diye sordu. Para pul benim hayatım boyunca fazla anlayıp önem verdiğim şeylerden olmamıştı. İstanbul’dan ayrılırken de cebimdekinin hemen tamamını sevgili ‘Samoş’uma (kız kardeşi Samiye [Yaltırım]) vermiştim. Kaptana, ‘Vallahi doğru dürüst saymadım bile... Neden sordunuz?..’ dedim...</span></p>
			<p class="duz-yaz-" xml:lang="tr"><span class="duz-yaz-">Eliyle ‘gel’ işareti yaparak beni güverteye çıkardı. Söyleyeceklerinin duyulmasını istemiyordu anlaşılan. ‘Bak oğlum’ dedi, ‘birkaç saat sonra İnebolu’ya çıkacağız. O küçük kasabanın Ankara’ya gitmek için izin bekleyenlerle dolup taştığını görecek, siz şairler de onların arasına karışacaksınız. Evet, Ankara’dan izniniz çıkarsa harcırah da gönderirler ama bu, haftalar sürebilir. O zamana kadar ne yiyip içeceksiniz? Nasıl barınacaksınız? Arkadaşlarını bilmem ama sen çok açıkyürekli bir çocuksun. Gördüğüm kadarıyla cebinde doğru dürüst bir paran da yok. Benim ömrüm bu vapurda sürüp gidecek. Gittiği kadar! Yaşlı bir eşim var. İstanbul Zeyrek’te otururuz. Her sefere çıkışta ona üç beş kuruş bırakırım, onu bile harcayamaz. Bu sefere çıkmadan önce kumpanya birikmiş maaşlarımı topluca ödemez mi? Yaşlı yengenden başka da kimsem yok. Seni evlat gibi sevdim. Oğlumu hatırlattın bana. O da senin gibi milliyetçiydi. Arslan gibi bir çocuktu. Şimdi sana bir şey vereceğim. Sakın itiraz edip yaşlı kalbimi kırma. Bir gün çok başarılı bir adam olacağını ve eline çok paralar geçeceğini adım gibi biliyorum... O zaman bana borcunu ödersin...’</span></p>
			<p class="duz-yaz-" xml:lang="tr"><span class="duz-yaz-">Donup kalmıştım. ‘Yeni Dünya’nın güngörmüş kaptanı portföyüne elini attı ve özenle çıkarıp saydığı yüz, evet tam yüz lirayı bana uzatırken, ‘Yolun bir gün elbette İstanbul’a düşer. Zeyrek’te kime sorsan evimi gösterir. Gelip borcunu öder, bir de acı kahvemi içersin...’ dedi.</span></p>
			<p class="duz-yaz-" xml:lang="tr"><span class="duz-yaz-">İlk kez böyle bir şey geliyordu başıma. Ama, bu adama ‘hayır’ diyemeyeceğimi de biliyordum. ‘Peki kaptan, sağ ol, ama ben de size bir şey vereceğim...’ diyerek kaptan köşküne girdim. Cebimden çizgili ‘mektep defteri’ ile kurşunkalemimi çıkardım ve hemen oracıkta ilişiverdiğim bir sandalyenin üzerinde ‘Yeni Dünya’ başlıklı ve ‘..... Kaptan’a’ ithaflı dört ‘kuple’lik bir şiir yazarak:</span></p>
			<p class="duz-yaz-" xml:lang="tr"><span class="duz-yaz-">‘Bu da benden size küçük bir armağan olsun’ dedim.</span></p>
			<p class="duz-yaz-" xml:lang="tr"><span class="duz-yaz-">Güngörmüş kaptan çok duygulandı. Şiiri tekrar tekrar okuduktan sonra özenle katlayarak cebine koydu ve boynuma sarılarak:</span></p>
			<p class="duz-yaz-" xml:lang="tr"><span class="duz-yaz-">‘Sağ ol evlat’ dedi. ‘Aldığım bu en güzel armağanı yaşadıkça saklayacak ve dostlarıma göstereceğim.’”</span><span class="dipnot-no"><a href="#x6-30-anchor">6</a></span></p>
			<p class="duz-yaz-" xml:lang="tr"><span class="duz-yaz-">Bu ilginç ve bilinmeyen hikâyenin bir de “epilog”u vardır:</span></p>
			<p class="duz-yaz-" xml:lang="tr"><span class="duz-yaz-">“Peki Nâzım” demiştim. “Ödedin mi kaptana olan borcunu?</span></p>
			<p class="duz-yaz-" xml:lang="tr"><span class="duz-yaz-">Güldü:</span></p>
			<p class="duz-yaz-" xml:lang="tr"><span class="duz-yaz-">“Bak cancağızım! Kimsenin Nâzım’da beş kuruşu kalmamıştır. Gene de büyük konuşmamalı. Rusya’ya gidiş gelişler, mevkufluklar, hapislikler filan derken kaptanı arayamadım bir türlü. Ama İnebolu’da hani neredeyse hayatımızı kurtaran o yüz liralık borcumu da hiç unutmadım. Yüz lira büyük paraydı o zaman ve benim elime nasıl geçtiğinden Vâlâ’nın bile haberi olmamıştı. Neyse... 1929’da </span><span class="italik-yaz-">835 Satır</span><span class="duz-yaz-"> isimli şiir kitabımdan elime toplu bir para geçince soluğu Zeyrek’te aldım. Ne yazık ki geç kalmıştım. Kaptanı herkes tanıyordu ama yıllar önce ölmüştü. Yaşlı eşi de... Kimsesi de yoktu. Hayatta ‘borçlu’ kaldığım tek adam bu gani gönüllü kaptandır. İnebolu’da ayrılmayıp da biraz yakından tanıyabilseydim, belki, </span><span class="italik-yaz-">İnsan Manzaraları</span><span class="duz-yaz-">’na alırdım onu. Tabii ki yüz lira etmez (!) ama ben de ona bir şiir yazıp vermiştim. ‘Büsbütün borçlu sayılmam!..’ diye kendi kendimi teselliye çalıştım o zamanlar...”</span></p>
			<p class="duz-yaz-ilk-paragraf-2" xml:lang="tr"><span class="duz-yaz-">Gür ormanlarla kaplı, bol yağış alan Küre Dağları’na sırtını dayamış antik “İonopolis” kenti Candaroğulları döneminde “İnebolu” adını almış, 1461’de de II. Mehmed (Fatih) tarafından Osmanlı topraklarına katılmıştı. Kendi halinde ve çalışkan ahalisi, dar kıyı şeridinde geleneksel tarım, ama daha çok orman ürünleriyle, gözlerden uzak geçinip gitmişti yüz yıllar boyunca. Küçük kasaba ve limanlarının, bir gün gelip de, bin yıllık ülkeleriyle binlerce yıllık uluslarının ölüm kalım savaşımında böylesine önemli bir rol oynayacağını herhalde akıllarından geçirmemişlerdi.</span></p>
			<p class="duz-yaz-" xml:lang="tr"><span class="duz-yaz-">Pamuk balyalarından oluşan hamulesinin şurasına burasına Kuvvacıların gizlediği silah ve cephanenin yanı sıra bir avuç “kaçak” yurtseverin saklandığı yorgun ve yaşlı “Yeni Dünya” 4 ocak 1921 sabahı İnebolu önüne geldi ve açığa demirledi. Bir gün önce patlayan fırtına nedeniyle kabaran denizde bir batıp bir çıkıyordu. Ne ki, buna alışıktı İnebolu’nun güngörmüş “mavnacılar”ı. Güverteye dizilmiş heyecanlı yolcuları birer birer “kaptılar” ustalıkla: Yükselen deniz küpeşte hizasına gelince elindeki bavulla beraber alıveriyorlardı bir yolcuyu mavnalarına. Derken, sonraki yolcu!.. Hepsini sağ salim çıkardılar sahile. “Bir şeyler” veren olursa alıp kuşaklarına sokuşturdular. Vermeyenden istemediler. Eh, bunlar cepheye gidecek “uşaklardı”. Bir de para mı beklenirdi bu gönüllülerden?</span></p>
			<p class="duz-yaz-" xml:lang="tr"><span class="duz-yaz-">İstanbul’dan zaten tanıyıp, yönettikleri veya az çok kıdemlisi oldukları dergilerde şiirlerini yayımladıkları gencecik Nâzım ve Vâlâ’yla ahbaplığı bir hayli koyulaştırmıştı ağabey yaşındaki diğer iki “hececi şair”: Yusuf Ziya ile Faruk Nâfiz beyler.</span></p>
			<p class="duz-yaz-" xml:lang="tr"><span class="duz-yaz-">Dörtlü bir grup halinde, sert rüzgârda paltolarına sarınarak etrafa bakındılar bir süre. Kasaba dik bir yarın üzerine kurulmuştu. Anlaşılan buraya tırmanacaklardı dar bir yoldan. Zonguldak’ın aksine, değil renkli ve coşkulu bir “hoş geldiniz” kalabalığı tarafından selamlanmak, kim olduklarını soran bile yoktu iskelede. Eften püften çanta ve torbalarıyla yokuşu tırmanmışlardı ki karşılarına dikilen iki sivil memur onları karakola davet etti. Kısa sürede, vapurdan inen herkese aynı işlemin uygulandığını gördüler. Kimlikleri, İnebolu’ya ne amaçla geldikleri soruldu. Çantaları, hatta üstleri arandı. Yusuf Ziya’nın bir ara sinirlenip “Bari pabuçlarımızın içine de bakın!..” demesini “karakol” görevlileri “Doğru, sen pabuçlarını da çıkar” diye yanıtladılar. Genç şairler bu işin şakaya gelir yanı olmadığını ve üstelik o tarihlerde yaşanan kimi casusluk olayları ve suikast teşebbüslerinin de etkisiyle Ankara’nın işi şansa bırakmadığını anladılar.</span><span class="dipnot-no"><a href="#x7-31-anchor">7</a></span></p>
			<p class="duz-yaz-" xml:lang="tr"><span class="duz-yaz-">Bir “aşçı dükkânı”nda, kaç gündür hasret kaldıkları sulu yemeklerle karınlarını doyurup, kendi halinde “Karadeniz Oteli”nin ikişer karyolalı iki odasında uykuya daldıklarında vakit geceyarısını çoktan geçmişti ve denize bakan çürümüş pencere pervazlarından içeri dolan buz gibi Karadeniz rüzgârı badanası dökülmüş duvarlarda ıslıklar çalıyordu.</span></p>
			<p class="duz-yaz-" xml:lang="tr"><span class="duz-yaz-">Sonraki günlerde ise alıştılar İnebolu’ya. Sevdiler bu kasabayı, güler yüzlü ve kendi halinde insanları, daracık sokakları ve cumbalı ahşap evleriyle. “Karakol”un talimatıyla Ankara’ya geçiş için izin beklerken biri üzücü diğeri sevindirici iki de “olay” yaşadılar. Bir de yeni dostlar ve ağabeyler tanımışlardı ki yaşamlarının geri kalan kısmına damgasını vuracaktı onlardan duyup öğrenecekleri.</span></p>
			<p class="duz-yaz-ilk-paragraf-2" xml:lang="tr"><span class="duz-yaz-">İki yakın arkadaş, Vâlâ ve Nâzım vakitlerinin hemen tamamını orada tanıyıp ilgi duydukları –ayrıntısına birazdan gireceğim– “Spartakist” ağabeylerle geçirirken bir gün karakola çağrıldılar ve heyecanla bekledikleri “haber”le karşılaştılar. Ankara’ya gitme “izinleri” gelmişti. Ayrıca yüzer lira da “harcırah” (yol gideri) yollanmıştı kendileri için.</span><span class="dipnot-no"><a href="#x8-32-anchor">8</a></span><span class="duz-yaz-"> Hazırlıklarını tamamlayıp uygun bir tarihte yola çıkabilirlerdi artık.</span></p>
			<p class="duz-yaz-" xml:lang="tr"><span class="duz-yaz-">Ne ki, sevinçleri uzun sürmedi iki genç adamın. Yol arkadaşları Faruk Nâfiz ve Yusuf Ziya beylere, hiçbir neden gösterilmeden “Ankara” tarafından “istenmedikleri” ve “ilk vapurla İstanbul’a geri gönderilecekleri” bildirilmişti. “Sakıncalı” veya “makbul olmayan” kişilere uygulanan bu yöntem dört şairi de çok üzdü. Herhangi bir neden gösterilmemişti ama Faruk Nâfiz bir tarihte Sadrazam Damat Ferid Paşa’dan bir başarı ödülü aldığı, Faruk Nâfiz de İngiliz yanlısı Refi Cevat’ın (Ulunay) </span><span class="italik-yaz-">Alemdar</span><span class="duz-yaz-"> gazetesinde edebiyat bölümünü yönettiği için cezalandırılıyordu anlaşılan. İyi de, onların bu “kusuru” yola çıktıklarında bilinmiyor muydu? Biliniyor idiyse neden İnebolu’ya gelmeleri için izin verilmişti?</span><span class="dipnot-no"><a href="#x9-33-anchor">9</a></span></p>
			<p class="duz-yaz-" xml:lang="tr"><span class="duz-yaz-">Faruk Nâfiz ile Yusuf Ziya gibi, yaşamlarının sonraki yıllarında da Ankara’ya ve Mustafa Kemal’e bağlılıklarını kanıtlamış kişilerle kimi benzerlerinin Kuvayı Milliye’den uzak tutulması o günlerde de daha sonraları da bir hayli eleştirilmiştir. Ankara’nın katı tutumunun nedeni ise teslimiyetçi ve işbirlikçi “Mütareke basını”na karşı duyulan yoğun, genel ve haklı güvensizlikle açıklanabilir.</span></p>
			<p class="duz-yaz-" xml:lang="tr"><span class="duz-yaz-">Yazılarında buram buram satılmışlık kokan o günlerin “Mütareke basını” ki, canını dişine takmış, yurdu ve ulusu kurtarmaya çalışan “Kuvvacılar” ile onların başı hakkında şunları yazıp yayımlamaktan çekinmiyordu:</span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Kuvayı Milliye’yi kurarak bu mazlum millete işkence ediyorlar...</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">.....</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Hilafetin Türklerde kalması ve İstanbul’un hilafet merkezi olmayı sürdürmesi için İngiltere, Fransa ve İtalya’nın yardımına muhtacız...</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">.....</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Anadolu’da türeyen “sergerdan” (başı dönmüş sersemler) zavallı millete kan kusturuyor...</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">.....</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Ey (Anadolu harekâtına katılan) zabitler, size yazıklar olsun. Muazzam bir millet ile devleti beş on tane dinsiz ve vatansız çapulcunun yoluna feda ettiniz... Kötülük ve zulme âlet oldunuz...</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">.....</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Selâmetimiz için yegâne çarenin galiplerle uyuşmak ve anlaşmak olduğunu bu kafasızlar ne zaman anlayacak?..</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">.....</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Düşmanlarımız insaflıdır. İtimat telkin edicidir. Aramızdaki, ölmeyen dostluğu (!) unutmazlar. Ancak, o devlet ve millet düşmanları “bizi” rahat bırakmıyorlar ki...</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">.....</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Mütareke şartlarını yerine getirerek iyi niyetimizi göstermemiz zorunludur. Ancak bu, “Kuvayı Milliye” denilen maskaralık ortadan kalkmadan mümkün olmayacak...</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">.....</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Yunan Hükümeti’nin Müslüman halkımıza iyi niyet (!) beslediği bir zamanda bizim (sözde) milliyetçilerimiz Anadolu Müslümanlarının mallarına ve canlarına el uzatıyorlar...</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">.....</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Bugün Anadolu’yu kaplayan “milli hareket” bana ısırgan otunu hatırlatıyor...</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">.....</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Bizim için tek kurtuluş yolu (galip) büyük devletlerle akıl, basiret ve sadakat (!) dairesinde uyuşmaktır...</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">.....</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Kuvayı Milliye serserilerinin başı Mustafa Kemal, Trablusgarp Harbi’nde sol gözünü kaybetmiştir. Şimdi bu serseriler başı takma cam gözünü her sabah sakat gözüne yerleştirmektedir...</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">.....</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Türklere ve Müslümanlara düşman, hilafet ve saltanatı parçalamak heveslisi; aslı, nesli, mezhebi ve meşrebi belirsiz bir serseri başı (Mustafa Kemal Paşa) Osmanlı tahtına tâliptir...</span><span class="dipnot-no"><a href="#x10-34-anchor">10</a></span></p>
			<p class="duz-yaz-ilk-paragraf-2" xml:lang="tr"><span class="duz-yaz-">İstanbul’un yanı sıra Anadolu’nun işgal altındaki kimi yerlerinde İngiltere’yi, Fransa’yı, hatta Yunanistan’ı destekleyerek halkı Mustafa Kemal ve milliyetçiler aleyhine kışkırtmaya çalışan –ne yazık ki– azımsanmayacak sayıda gazete ve kalem vardı.</span></p>
			<p class="duz-yaz-" xml:lang="tr"><span class="duz-yaz-">Bunlardan bir bölümünü, bir de “kronolojik” sırayla anımsayalım:</span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">İngiltere’ye olan muhabbetimize, Amerika’ya olan saygımız engel olamaz!.. (</span><span class="dar-paragraf-bold">Türkçe İstanbul</span><span class="dar-paragraf-italik">, 16 aralık 1918)</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">.....</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Mustafa Kemal’in yaptığı nedir? İsyan!.. (</span><span class="dar-paragraf-bold">Peyam-ı Sabah</span><span class="dar-paragraf-italik">, 2 ağustos 1919)</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">.....</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Mustafa Kemal Paşa Anadolu’da bir milli hareket yaratmaya çalışıyor. Bu, ne çocukça bir hayaldir. Bütün cihanın kuvvetine karşı savaştan ezilmiş zavallı Anadolu’nun gücüyle. Anadolu’da ne kalmıştır ki (onlara) kafa tutmanın bir hükmü olsun? Neyimiz var ki bir direniş oluşturulabilsin?.. (</span><span class="dar-paragraf-bold">Renin</span><span class="dar-paragraf-italik">, 11 ekim 1919)</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">.....</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Kızıl tehlike!.. (</span><span class="dar-paragraf-bold">Açıksöz</span><span class="dar-paragraf-italik">, 22 şubat 1920)</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">.....</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Yalancı milliyet davası şer-i şerife aykırıdır... (Ali Kemal, </span><span class="dar-paragraf-bold">Peyam-ı Sabah</span><span class="dar-paragraf-italik">, 11 nisan 1920)</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">.....</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">İstanbul’da “şeyhülislam”ın (!) “katli vaciptir” fetvası üzerine Refi Cevat’ın (Ulunay) </span><span class="dar-paragraf-bold">Alemdar</span><span class="dar-paragraf-italik"> gazetesi: “Mustafa Kemal hak ettiği cezaya çarptırıldı!..” (15 nisan 1920)</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">.....</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Sultan Vahideddin, Mustafa Kemal’i kovarak adam etmiş oldu!.. (</span><span class="dar-paragraf-bold">Ferda</span><span class="dar-paragraf-italik">, 16 nisan 1920)</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">.....</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Türklerin dostu yalnız Fransızlardır... (</span><span class="dar-paragraf-bold">Ferda</span><span class="dar-paragraf-italik">, 20 nisan 1920)</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">.....</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">İdam!.. İdam!.. İdam!.. Mustafa Kemal cezasını bulacak!.. (Ali Kemal, </span><span class="dar-paragraf-bold">Peyam-ı Sabah</span><span class="dar-paragraf-italik">, 25 nisan 1920)</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">.....</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Anadolu Kemalistlerden temizlenecektir... (</span><span class="dar-paragraf-bold">Alemdar</span><span class="dar-paragraf-italik">, 29 nisan 1920)</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">.....</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Mustafa Kemal’in maskaralıkları... (Ali Kemal, </span><span class="dar-paragraf-bold">Peyam-ı Sabah</span><span class="dar-paragraf-italik">, 7 mayıs 1920)</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">.....</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Şeyhülislam Dürrizade Mustafa Efendi’nin, Mustafa Kemal ve arkadaşlarıyla ilgili “katli vâciptir” fetvasına bir karşı fetvayla dikildiği için İstanbul Hükümeti’nce “gıyabında” idama mahkûm edilen “Kuvvacı” Ankara müftüsü Mehmet Rifat Börekçi (1861-1941) hakkında: “Rifat’ın fetva-yı deccaliyesi...” (Deccal: kıyamet günü ortaya çıkacağına inanılan yalancı ve zararlı yaratık, yalancı Mesih!) [</span><span class="dar-paragraf-bold">Alemdar</span><span class="dar-paragraf-italik">, 11 mayıs 1920]</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">.....</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Büyük Millet Meclisi “küçük heriflerin” esiri olmuştur... (Ali Kemal, </span><span class="dar-paragraf-bold">Peyam-ı Sabah</span><span class="dar-paragraf-italik">, 28 mayıs 1920)</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">.....</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Konya’da “Delibaş İsyanı” üzerine: “Mustafa Kemal’in firara hazırlandığını öğrendik...” (</span><span class="dar-paragraf-bold">Ferda</span><span class="dar-paragraf-italik">, 18 ekim 1920)</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">.....</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Ankara Hükümeti “Şark”ı (Bolşevikleri) seçmiştir... (</span><span class="dar-paragraf-bold">Alemdar</span><span class="dar-paragraf-italik">, 27 mayıs 1921)</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">.....</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Ankara nereye gidiyor? Moskova’yla anlaşmaya!.. (</span><span class="dar-paragraf-bold">Adana Postası</span><span class="dar-paragraf-italik">, 12 haziran 1921)</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">.....</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Ankara ileri gelenlerinin zihniyetiyle ancak İran ve Turan’a gidebiliriz... Edirne, İzmir ve İstanbul’un hürriyetine yetişemeyiz... (Ali Kemal, </span><span class="dar-paragraf-bold">Peyam-ı Sabah</span><span class="dar-paragraf-italik">, 26 ağustos 1922)</span></p>
			<p class="duz-yaz-ilk-paragraf-2" xml:lang="tr"><span class="duz-yaz-">1919’un Damat Ferid Paşa hükümetlerinde maarif ve dahiliye “nâzırlığı” görevlerinde bulunduktan sonra </span><span class="italik-yaz-">Peyam</span><span class="duz-yaz-"> ve </span><span class="italik-yaz-">Sabah</span><span class="duz-yaz-"> gazetelerini </span><span class="italik-yaz-">Peyam-ı Sabah</span><span class="duz-yaz-"> adıyla birleştiren, ortağı Ermeni olduğu için “Artin Kemal” adıyla da anılan, Milli Mücadele ve Mustafa Kemal düşmanı, vatan hâini Ali Kemal’in (1869-1922) buraya aldığımız sonuncu herzesinin tarihine dikkat etmiş olmalısınız: 26 ağustos 1922! Evet, sabah karanlığında Türk toplarının gümbürtüsüyle başlayan “Büyük Taarruz”un tarihi bu!</span></p>
			<p class="duz-yaz-" xml:lang="tr"><span class="duz-yaz-">Gazetesinin “başmakale” sütununda ve her köşesinde durup dinlenmeden zehrini döken bu Ali Kemal, İzmir’in kurtuluşu üzerine utanmadan yüz seksen derece dönüş yaparak bakın ne diyor son yazısında: “İzmir kurtuldu. Türk’ün bayramıdır bu. (Mustafa Kemal Paşa ve arkadaşlarıyla) gayelerimiz zaten bir idi! Hâlen de birdir!..” (</span><span class="italik-yaz-">Peyam-ı Sabah</span><span class="duz-yaz-">, 10 eylül 1922)</span><span class="dipnot-no"><a href="#x11-35-anchor">11</a></span></p>
			<p class="duz-yaz-" xml:lang="tr"><span class="duz-yaz-">İşte bu 10 eylül günü şöyle düşünmüş olmalıdır Ali Kemal: </span></p>
			<p class="duz-yaz-" xml:lang="tr"><span class="duz-yaz-">“Kahraman ordumuz (?) çığ gibi akıp düşmanı denize dökmüş ve büyük bir zafer kazanmıştır. Canım, gayemiz zaten ‘bir’di. Yazılarımda belki biraz yanılmış olabilirim ama ‘beşer şaşar’ sözü bizlere ait değil midir? Hem, yurdu baştan başa saran bu mutluluk havası içinde geçmişte yapılmış ufak tefek hatalar görülmemek gerekmez mi? Şimdi, doğruca Beyoğlu’na çıkmalı ve Hırant Usta’da bir ‘sinekkaydı’ tıraş olmalı. Sonra ‘Merkez Postanesi’nden Mustafa Kemal’e şöyle dört dörtlük bir kutlama telgrafı çekmeli; ‘gazetemiz ve kalemimizle emrinde olduğumuz’ coşkulu cümlelerle belirtilmeli ve gazetenin yarınki nüshasının ilk sayfasına da Mustafa Kemal’in boydan boya bir resmini koyup altına en iri harflerle ‘Halâskâr Gazi’miz çok yaşa!’ diye yazmalı!..</span></p>
			<p class="duz-yaz-" xml:lang="tr"><span class="duz-yaz-">Ama o da ne? Birtakım ‘herifler’ Beyoğlu’nun bu en şık berber dükânına âniden doluşup diğer müşterileri ‘Kimse yerinden kıpırdamasın!..’ diye uyardıktan sonra, yarısı sabunlu yüzüme aldırış etmeden beni ‘kargatulumba’ dışarı çıkarıyorlar!.. ‘Neler oluyor?’ diye sormama aldırış etmeden hemen oracıkta bekleyen bir otomobile tıkıp bir ‘semt-i meçhule’ götürüyorlar beni...”</span></p>
			<p class="duz-yaz-" xml:lang="tr"><span class="duz-yaz-">Bundan sonrası, muhakeme edilmek üzere “mevcutlu olarak” Ankara’ya gidilirken İzmit’te galeyana gelen halk tarafından zorla görevlilerin elinden alınıp linç edilmesi ve tanınmaz haldeki cesedinin bir ağaç dalına asılmasıdır.</span></p>
			<p class="duz-yaz-" xml:lang="tr"><span class="duz-yaz-">Türk siyaset ve özellikle basın tarihinin bu, bir numaralı yüzkarasının “sonunu” nasıl da ustalıkla anlatır Nâzım </span><span class="italik-yaz-">Memleketimden İnsan Manzaraları</span><span class="duz-yaz-">’nda. İşte, bu bölümden bazı dizeler:</span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Kartallı Kâzım</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">köprünün orda bir ağacı gösterdi Tatar yüzlü adama:</span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">“– Şu köprünün dibindeki ağaç yok mu?</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Art ayakları üstüne kalkmış</span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">hayvana benzeyen ağaç?</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Şu, soldaki,</span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">koskocaman.</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Bak.</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Dalları köprüyü aşan.</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">O dallara astılar ölüsünü Ali Kemal’in.</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">İstanbul’dan kaldırıldı herif</span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">güpegündüz</span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">berberden</span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">Beyoğlu’nda tıraş olurken.</span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">338’de...”</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">“– Kim bu Ali Kemal?”</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">“– Gazete muharriri,</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">İngiliz’den para alır.</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Adamıydı Halife’nin.</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Gözlüklü</span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">şişman.</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Kan damlardı kaleminden</span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">fakat murdar</span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">fakat pis bir kan.</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Gün olur daha derin</span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">daha geniş yara açar</span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">kalemin düşmanlığı</span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">mavzerin düşmanlığından.”</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">“– İzmit bizde miydi o zaman?”</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">“– Yeni girmiştik.</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">İngilizler İstanbul’daydı daha.</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Ali Kemal’i çalıp getirdiler İngiliz’in mavi gözünden.”</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">.....</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">“– Koştum aşağıya.</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Ben iskeleye inmeden</span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">çıkarmışlar Ali Kemal’i motordan.</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Şurda</span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">tepede</span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">Saray Meydanı’nda hükümet konağı var</span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">kolordu dairesi,</span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">oraya götürdüler.</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Konağın önü</span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">meydan</span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">sokaklar</span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">adam almıyor.</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Kaynıyor karınca gibi İzmit halkı.</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Fakat öfkeli</span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">fakat merhametsiz.</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">.....</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Attı bir adım.</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Etrafını subaylarla polisler almış.</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Kireç gibi yüzü.</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Sarışın.</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Birden ahali başladı bağırmaya:</span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">‘Kahrol Artin Kemal...’</span></p>
			<p class="duz-yaz-ilk-paragraf-2" xml:lang="tr"><span class="duz-yaz-">Mütareke yıllarının “Türk basını” elbette, birkaç örneğini verdiğim satılmış “ceride” ve kalemlerden ibaret değildi. İşgal altında olsun olmasın, Anadolu’nun hemen her yerinde bin bir güçlükle seslerini duyurup halkın moralini yüksek tutmaya çabalayan gazeteler ve gazeteciler de vardı.</span></p>
			<p class="duz-yaz-" xml:lang="tr"><span class="duz-yaz-">Örneğin, “Hasan Tahsin” takma adıyla İzmir’in işgalinde düşmana ilk kurşunu atan ve “efzun” askerlerinin süngüleriyle hemen oracıkta şehit edilen </span><span class="italik-yaz-">Hukuk-ı Beşer</span><span class="duz-yaz-"> gazetesinin başyazarı ateşli vatansever Osman Nevres... Gene İzmir’de yayımlanan milliyetçi </span><span class="italik-yaz-">Anadolu</span><span class="duz-yaz-"> gazetesinin yirmi dokuz yaşındaki başyazarı Haydar Rüşdü ve diğerleri...</span></p>
			<p class="duz-yaz-" xml:lang="tr"><span class="duz-yaz-">Bu arada, Balıkesir’in </span><span class="italik-yaz-">Doğru Söz</span><span class="duz-yaz-">’ünü; gene Balıkesir’de yayımlanan ve dört kişilik “kadrosunda” Hüseyin Vasıf (Çınar; 1895-1935) ile Cumhuriyet’in efsane “maarif vekili” Mustafa Necati Bey’i (1894-1929) bulunduran </span><span class="italik-yaz-">İzmir’e Doğru</span><span class="duz-yaz-"> gazetesini; Nazilli’de çıkıp ömrü kısa süren </span><span class="italik-yaz-">Aydın İli</span><span class="duz-yaz-">’ni de saymak gerekir. Aralarında, Balıkesir’de yayımlanıp Yunan’dan yana tavır takındığı için adı “Gâvurcu”ya çıkan </span><span class="italik-yaz-">İrşad</span><span class="duz-yaz-"> gibi Milli Mücadele karşıtı gazeteler bulunsa da ulusal davaya kendi çapında hizmet etmeye çalışmıştır Anadolu basını. Çoğu tek yaprak halinde ve birkaç yüz “nüsha” basılıp bir iki kuruşa ve –işgal altındaki illerde– gizli gizli okuyucuya ulaştırılarak. Derme çatma makinelerde bin bir zorlukla ve ancak bir yerlerden kâğıt buldukça basılabilen; kimi zaman günlerce hiç çıkamayan veya düpedüz “kesekâğıdına” basılmış olarak çıkabilen...</span></p>
			<p class="duz-yaz-" xml:lang="tr"><span class="duz-yaz-">Ankara’da yayımlanan, Mustafa Kemal’in </span><span class="italik-yaz-">Hâkimiyet-i Milliye</span><span class="duz-yaz-">’si ile Yunus Nâdi Bey’in </span><span class="italik-yaz-">Yeni Gün</span><span class="duz-yaz-">’ü başta olmak üzere pek azının düzgün birer koleksiyonuna ulaşılabilen; çoğunun ancak bir veya birkaç nüshası bulunabilen bu, zamanında önemli bir hizmeti yerine getirmiş basın organlarını topluca anımsamak herhalde vefa gereğidir:</span></p>
			<p class="duz-yaz-" xml:lang="tr"><span class="italik-yaz-">Ertuğrul</span><span class="duz-yaz-">, </span><span class="italik-yaz-">Arkadaş</span><span class="duz-yaz-">, </span><span class="italik-yaz-">Mücahede</span><span class="duz-yaz-">, </span><span class="italik-yaz-">Gündüz</span><span class="duz-yaz-"> (Bursa); </span><span class="italik-yaz-">Açıksöz</span><span class="duz-yaz-"> (sonraları </span><span class="italik-yaz-">Doğrusöz</span><span class="duz-yaz-">) [Kastamonu];</span><span class="italik-yaz-"> Yeni Adana</span><span class="duz-yaz-"> (Adana); </span><span class="italik-yaz-">İrade-i Milliye</span><span class="duz-yaz-"> (Sivas); </span><span class="italik-yaz-">Babalık</span><span class="duz-yaz-"> (Konya); Türkiye’nin iki yerde birden basılan ilk gazetesi </span><span class="italik-yaz-">Öğüd</span><span class="duz-yaz-"> (Konya ve Ankara); </span><span class="italik-yaz-">Emel</span><span class="duz-yaz-"> (Amasya); </span><span class="italik-yaz-">Albayrak</span><span class="duz-yaz-"> (Erzurum); </span><span class="italik-yaz-">Ahali</span><span class="duz-yaz-"> (Edirne); </span><span class="italik-yaz-">İstikbal</span><span class="duz-yaz-"> (Trabzon); </span><span class="italik-yaz-">Işık</span><span class="duz-yaz-"> (Giresun); </span><span class="italik-yaz-">Ahali</span><span class="duz-yaz-"> (Samsun); </span><span class="italik-yaz-">Antalya’da Anadolu</span><span class="duz-yaz-"> (Antalya); </span><span class="italik-yaz-">Satvet-i Milliye</span><span class="duz-yaz-"> (Elazığ); Ziya Gökalp’ın </span><span class="italik-yaz-">Küçük Mecmua</span><span class="duz-yaz-">’sı (Diyarbakır); </span><span class="italik-yaz-">Amal-i Milliye</span><span class="duz-yaz-"> (Maraş); </span><span class="italik-yaz-">Dertli</span><span class="duz-yaz-"> ve </span><span class="italik-yaz-">Türkoğlu</span><span class="duz-yaz-"> gazeteleri (Bolu) ve </span><span class="italik-yaz-">Yeşil Yuva</span><span class="duz-yaz-"> (Artvin).</span></p>
			<p class="duz-yaz-" xml:lang="tr"><span class="duz-yaz-">“Tükçülük” düşüncesini sistemleştiren sosyolog ve düşünce adamı Ziya Gökalp’ın (1876-1924) “Büyük Taarruz” öncesi </span><span class="italik-yaz-">Küçük Mecmua</span><span class="duz-yaz-">’da yayımlanıp birçok Anadolu gazetesi tarafından “iktibas” edilen ve geniş yankılar uyandıran “İngiliz’den Sakın” şiiri ile Yahya Nüzhet’in </span><span class="italik-yaz-">Yeni Adana</span><span class="duz-yaz-">’dan sonra başka gazetelerde de çıkan “Sultan Eğleniyor” başlıklı dizelerini yeniden gün ışığına çıkararak “Anadolu basını”nın yutsever ve özverili “kahramanlarını” burada saygıyla anıyorum:</span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Kardeş, dalgın çıkma yola</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Bir yol tut ki emin ola.</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Önde varsa bir İngiliz</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Gitme sakın, fena bu iz.</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">.....</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Çalmaz yalnız o keseni</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Soymaz yalnız elbiseni</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Ruhunu da bütün soyar</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Sende ne his, ne din koyar.</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">.....</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Önce çalar vicdanını</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Vatanları odur yıkan.</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Sonra alır vatanını</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Yüz devlete vâris çıkan...</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">.....</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Bütün dünya onun kulu</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Bir hür kaldı Anadolu</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Odur açan zulme cihat</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Borcumuzdur ona imdat</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Allah, Resul hep şehitler</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Şimdi bizden bunu ister.</span><span class="dipnot-no"><a href="#x12-36-anchor">12</a></span></p>
			<p class="duz-yaz-ilk-paragraf-2" xml:lang="tr"><span class="duz-yaz-">Ve “Sultan Eğleniyor”:</span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Anadolumuzda dökülen kanla</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Ne mutlu, Saray’da lâleler açtı</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Yurdunu, ırkını çiğneten Hâkan</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Zevkinden etrafa çiçekler saçtı.</span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Safasız geçirme fasl-ı baharı</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Eğlen Padişahım, git “Sâdabad’a”</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Memleket yıkılsın, millet mahvolsun</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Sen zevkine bak, getirme yâdâ...</span><span class="dipnot-no"><a href="#x13-37-anchor">13</a></span></p>
			<p class="duz-yaz-ilk-paragraf-2" xml:lang="tr"><span class="duz-yaz-">Nâzım’dan dinleyelim:</span></p>
			<p class="duz-yaz-" xml:lang="tr"><span class="duz-yaz-">“Faruk Nâfiz ve Yusuf Ziya beyleri İnebolu’dan İstanbul’a yolcu edecektik. Bizi İnebolu’ya bıraktıktan sonra Trabzon’a doğru yoluna devam edip dönen ‘Yeni Dünya’yla. Hepimiz çok üzgündük. Özellikle, Ankara’nın geri çevirdiği arkadaşlarımız! Durumları gerçekten zordu. Hem Anadolu’ya kabul edilmemişler hem de İstanbul Hükümeti karşısında güç duruma düşmüşlerdi. Geminin babacan kaptanı ‘Demir almamıza daha vakit var. Gelin birer çay içelim...’ diye hepimizi ‘Yeni Dünya’ya dâvet etti. Kaptana bakılırsa, Yusuf Ziya ve Faruk Nâfiz beyler, başlarına geleni anlayışla karşılamalıydılar. ‘Ankara’ya olan bağlılıkları bu yüzden sarsılmamalı’ydı. ‘Kurunun yanında yaş da yanmıştı, o kadar...’ Ankara Hükümeti’ne de biraz hak verilmeliydi. Kolay mıydı ‘yedi düvel’in yanı sıra azgın Yunanlı’yla uğraştığı yetmiyormuş gibi bir de halifenin maşaları ve her tarafta ayaklanan padişah yanlılarıyla boğuşmak? Ankara’da casusların cirit attığı ve Çerkez Ethem’in ‘Kuvayı Seyyare’sinin başına buyruk hareket ettiği şu günlerde?..</span></p>
			<p class="duz-yaz-" xml:lang="tr"><span class="duz-yaz-">Kaptan bunları anlatırken limanda bir hareketlilik gözümüze çarptı. Her yanda heyecanlı bir koşuşturma başlamıştı sanki. Bazı evlere bayrak bile asıldığını gördük. Çok geçmeden olup biteni anladık ve İneboluluların heyecanına biz de katıldık. Garp Cephesi kumandanlığına getirilen İsmet Paşa’nın ‘Kuvayı Seyyare’yi düzenli ordu içinde yeniden örgütleme çabalarına bunların kumandanı Çerkez Ethem ile kardeşlerinin karşı çıktığını ve işi ‘Paşa’yla çatışmaya kadar götürdüğünü duymuştuk. Türk kuvvetleri birbiriyle çarpışırken bunu fırsat bilen Yunanlılar da saldırıya geçmişti. Ama İsmet Paşa’nın düzenli ‘kıtaları’ Bilecik-Eskişehir arasında düşmanı durdurarak geri çekilmeye zorlamıştı. Batı Anadolu’da Bursa’yı da alarak durumlarını iyice güçlendiren Yunanlılara karşı düzenli ordunun ilk önemli başarısıydı bu ve İneboluluları sevince gark etmişti...”</span></p>
			<p class="duz-yaz-ilk-paragraf-2" xml:lang="tr"><span class="duz-yaz-">Düzenli ordunun, daha sonra “Birinci İnönü Zaferi” diye anılacak olan, 10 ocak 1921 tarihli bu ilk ciddi başarısı, galip devletleri “mevcut durumu korumak” amacıyla alelacele bir konferans çağrısı yapmaya zorlayacak ama, kendilerini Sevr’den başka hiçbir antlaşmanın bağlamadığını belirten Yunanlılar kısa süre sonra yeniden saldırıya geçeceklerdi. Ne var ki, bu kez uğrayacakları daha ağır bir yenilgi olacak ve Mustafa Kemal, İsmet Paşa’ya çektiği kutlama telgrafında “Siz orada yalnız düşmanı değil, milletin makûs (uğursuz) talihini de yendiniz...” diyecekti. (İkinci İnönü Zaferi, 1 nisan 1921) </span></p>
			<p class="duz-yaz-" xml:lang="tr"><span class="duz-yaz-">Nâzım Hikmet ve Vâlâ Nurettin, Yusuf Ziya ile Faruk Nâfiz beylerden ayrılmanın üzüntüsünü Türk ordusunun sağladığı bu ilk önemli başarıyla unutmaya çalışıp yol hazırlıklarına giriştiler. Önlerinde, Küre ve Ilgaz dağlarında iki bin metreye kadar ulaşacak dar ve zorlu geçitlerle en az on günlük bir Kastamonu-Çankırı-Ankara “güzergâhı” vardı: Hayatlarında ilk kez “vuracakları” dar, berbat, üstelik karla kaplı dağ yollarından geçen. Önce üstlerine başlarına bir çekidüzen verdiler. Tabanları daha şimdiden su geçiriyordu. Çarşıyı dolaşarak İnebolulu ustaların elinden çıkmış biraz kaba ama sağlam pabuçlar, kalın külot pantolonlar, el örmesi kazaklar aldılar ve İnebolu-Ankara arasında çalışan yaylı arabalar hem çok pahalı olduğu hem de karlı geçitlerden “aşması” garanti edilemediği için Çankırılı bir katırcıyla anlaştılar. Katır çantalarını taşıyacak, katırcı rehberlik edecek, onlar da yürüyeceklerdi yol boyunca. Tabii, geceleri bir yerlerde konaklamaya çalışacaklardı.</span></p>
			<p class="duz-yaz-" xml:lang="tr"><span class="duz-yaz-">İşleri böylece yoluna koyduktan sonra, topluca kaldıkları evde Ankara’dan gelecek “mürur (geçiş) tezkerelerini” bekleyen “Spartakist” ağabeylerle vedalaşmaya gittiler.</span></p>
			<p class="duz-yaz-" xml:lang="tr"><span class="duz-yaz-">Kimdi bu “Spartakist” ağabeyler? İki genç adam üzerinde nasıl bir etkileri olmuştu?</span></p>
			<p class="duz-yaz-" xml:lang="tr"><span class="duz-yaz-">Adını, Yunanistan’ın Peloponisos Yarımadası’ndaki üç bin yıllık “Sparta” kentinden almış olan “Trakyalı” Spartacus, İsa’dan önce I. yüzyılda Roma İmparatorluğu’nun seçkin savaşçılarındandı. Bir gün isyan edip kurduğu, köle ve gladyatörlerden oluşan muazzam ordunun başında koskoca Roma İmparatorluğu’na nasıl kök söktürdüğü bilinen bir tarih gerçeğidir. Spartacus’un doksan bin kişiye ulaşan birlikleri, Roma ordusu karşısında peş peşe inanılmaz başarılar kazanmış ama sonunda yenilmekten kurtulamamıştı (MÖ 71). Romalı komutanlar Spartacus’un on binlerce kader arkadaşını kılıçtan geçirdiler, o dahil binlercesini canlı canlı çarmıha gerip akbabaların parçalamasına terk ettiler ama –nerdeyse– iki bin yıl sonra “Spartacus” rüzgârı Avrupa’da bir kez daha esti. Bu rüzgâr Türkiye’ye, İnebolu’ya kadar ulaştı ve ‘Anadolu İhtilali’ne katılmak için yola çıkan iki genç şairin aklını karıştırıp rotasını saptırdı.</span></p>
			<p class="duz-yaz-" xml:lang="tr"><span class="duz-yaz-">Almanca tam adı “Spartakusbund” (Spartakus Birliği) olan “Spartakistler”in ortaya çıkmasında başlıca etkenler Karl Marx (1818-1883) ve Friedrich Engels (1820-1895) gibi ideologların yanı sıra Rusya’da çarlığın temellerini sarsan 1905’in kanlı “Ekim Devrimi” ve sonra da Almanya’nın Birinci Dünya Savaşı’na girmesiydi. Babası Almanya Sosyalist İşçi Partisi’nin lideri olan hukuk ve iktisat öğrenimi görmüş Karl Liebknecht (1871-1919) ile Yahudi kökenli Polonyalı Rosa Luxemburg (1870-1919) ve arkadaşları Alman Sosyal Demokrat Partisi’nin (SPD) savaştaki politikalarına karşı çıkarak, zamanla Almanya Komünist Partisi’ne dönüşen “Spartakist Hareket”i başlattılar (1916). 1919’da girişilen “Spartakist Ayaklanması” sırasında Liebknecht, Luxemburg ve kimi arkadaşları Berlin’in sağcı polis örgütü mensupları tarafından öldürüldü (1919) ama onların öncülük ettiği solcu girişimler özellikle başkent Berlin’deki gençlerin 7-8 kasım (eski takvime göre 25-26 ekim) 1917’de belli bir ivme kazanan “Bolşevik Devrimi”ne olan ilgisini büsbütün artırdı. Kuruluş dönemlerinde dağıttıkları yasadışı “Spartakus Mektupları”ndan (Spartakusbriefen) adını alan “Spartakist”ler arasında, Osmanlı yönetiminin öğrenim için Almanya başkentine gönderdiği Türk öğrenciler de vardı.</span><span class="dipnot-no"><a href="#x14-38-anchor">14</a></span><span class="duz-yaz-"> Savaş, Almanya safındaki imparatorluğun yenilgisiyle sona erince, çoğu, öğrenimlerini yarım bırakarak ülkeye dönen bu gençlerden bir bölümü de Milli Mücadele’ye katılmak üzere Anadolu’nun yolunu tutmuş ve kader Avrupa’da öğrenim görmüş, yirmi üç-yirmi dört yaşlarındaki bu, sol siyasal görüşleri benimsemiş deneyimli militan gençlerle daha on dokuzundaki “gözü açılmamış” iki genç adamı, Nâzım ile Vâlâ’yı, İnebolu’da buluşturmuştu. Hamburg’dan “Akdeniz” vapuruyla İstanbul’a dönen ve İnebolu’da Ankara’ya gitme izni bekleyen bu “Spartakist ağabeyler”in en hızlısı, sonradan, “Mehmet Eti” adıyla CHP “mebusu” seçilecek olan Sadık Ahi’ydi. CHP genel sekreterliğine kadar yükselecek Nafi Atuf (Kansu) ile “İstanbul Ticaret Mektebi”nde profesörlük edecek –gene CHP’li– Vehbi de (Sarıdal) bu “Spartakist” gruba dahildi.</span></p>
			<p class="duz-yaz-" xml:lang="tr"><span class="duz-yaz-">Özellikle Sadık Ahi, kişisel simgesi hâline getirdiği kocaman kırmızı boyun atkısını bağlayıp, pek toy ve “cahil” bulduğunu yüzlerine açıkça söylediği Nâzım ile Vâlâ’yı yanına alıyor ve rüzgârlı İnebolu günlerinde onlara Hegel’i, </span><span class="italik-yaz-">Kapital</span><span class="duz-yaz-">’i, “manifesto”yu, Karl Marx ve Engels’i, Lenin’i, Almanya ve Rusya’daki devrimci işçi ve halk hareketlerini anlatarak hem ne kadar bilgili olduğunu kanıtlıyor hem de bu koyu milliyetçi ruhtaki genç şairlerin yeniliklere aç ve açık beyinleri ile benliklerine komünizmin ilk tohumlarını serpiyordu.</span></p>
			<p class="duz-yaz-" xml:lang="tr"><span class="duz-yaz-">Nâzım’ın boylu boslu, yakışıklı, herkesten farklı ve etkileyici görüntüsü gözlerini kamaştırmıştı soyunun “ahilere” dayandığını söyleyen ufak tefek Sadık’ı.</span></p>
			<p class="duz-yaz-" xml:lang="tr"><span class="duz-yaz-">Ara sıra durup Nâzım’a dönerek:</span></p>
			<p class="duz-yaz-" xml:lang="tr"><span class="duz-yaz-">“Sen, bir devrim şairi olmak için yaratılmışsın” diyor ve ekliyordu:</span></p>
			<p class="duz-yaz-" xml:lang="tr"><span class="duz-yaz-">“Berlin’de ‘Spartakist’ hareketlere Alman gençlerin yanında biz de katılır, onları hayranlıkla seyrederdik. Hiçbiri senin kadar yakışıklı değildi. Sen içimizde olsaydın, elinde tuttuğun bayrakla en başta yürürdün!”</span></p>
			<p class="duz-yaz-" xml:lang="tr"><span class="duz-yaz-">Bu, baştan çıkarıcı sözler elbette Nâzım’ın coşkulu şair yüreğini hoplatıyor ve heyecanlı hayallere dalmasına yol açıyordu. Sadık Ahi gerçekten etkilenmiş miydi Nâzım’dan bilinmez ama Nâzım’ın ondan etkilendiği kesindi. Nitekim yıllar sonra yazdığı “Yürüyen Adam”da şöyle anlatacaktı bu “Spartakist” ağabeyi veya belki de, ondan aldığı ilhamla kendisini:</span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Alnı yukarda</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">kırmızı boyun atkısı rüzgârda</span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">yürüyor.</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Yürüyor adım adım</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Yürüyor ağır ağır</span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">yürüyor.</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Rüzgâr deniz gibi köpürüyor</span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">esiyor deniz rüzgâr gibi.</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Akıyor iki yandan ışıklar</span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">düşen yıldızlar gibi.</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Sesler geliyor derinden,</span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">Kalbin uzak sahillerinden:</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">– Nereye gidiyorsun yavrum benim nereye?</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Dön sevgilim,</span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">dön kardeşim</span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">dön evimin erkeği, dön geriye.</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Yürüyor o</span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">ıslıkla kızgın bir ölüm marşı çalarak.</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Yürüyor o</span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">gövdesi bir gemi gibi yükselerek, alçalarak.</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Yürüyor adım adım</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Yürüyor ağır ağır</span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">yürüyor.</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Kim bilir</span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">belki bir daha sokmayacak parmaklarını</span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">dizi dibinde dikiş diken kardeşinin</span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">sarı saçlarına.</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Ve belki bir daha altında yatıp</span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">güneşe giden yeşil bir yola bakar gibi</span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">bakmayacak</span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">gürgen ağaçlarına.</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Yürüyor o, yürüyor.</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Açık, geniş adımlarla arşınlıyor yolları.</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Ağır iki balyoz gibi sallanıyor kolları.</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Kıllı göğsü bir kalkan gibi kabarık.</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">İşitmiyor artık</span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">hep aynı tahta masanın başında akşamlayan</span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">hasta topal dostların</span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">kalbe karanfil ruhu gibi damlayan</span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">sözlerini.</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Çıplak</span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">iki bıçak</span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">gibi çekmiş yüzünde gözlerini</span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">yürüyor düşmana doğru.</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">YÜRÜYOR ADIM ADIM</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">YÜRÜYOR AĞIR AĞIR</span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">YÜRÜYOR.</span></p>
			<p class="duz-yaz-ilk-paragraf-2" xml:lang="tr"><span class="duz-yaz-">Evet, Sadık Ahi’nin (Mehmet Eti) “Spartakistler” ve özellikle onların öldürülen lideri Karl Liebknecht üzerine anlattıkları Nâzım’ı çok etkilemişti. Yıllar sonra, şu dizelerle anmayı da ihmal etmemişti onu:</span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Söyle Berlin söyle:</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Elleri bombalı mavi gömleklilerin </span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">bekleyecekler mi</span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">“Unter den Linden”</span><span class="dipnot-no"><a href="#x15-39-anchor">15</a></span><span class="dar-paragraf-italik"> caddesinde nöbet?</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Kırmızı bayrakların üstünde</span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">yeniden can bulacak mı</span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">Karl Liebknecht?</span></p>
			<p class="duz-yaz-ilk-paragraf-2" xml:lang="tr"><span class="duz-yaz-">Ne var ki, yeni yeni görüp keşfetmeye başladığı Anadolu’nun gizemi ve Anadolu insanının, özellikle kadınlarının büyüsü onu Ankara’ya ve –gönderilirse– savaş alanlarına doğru çekmeyi sürdürecekti.</span></p>
			<p class="duz-yaz-" xml:lang="tr"><span class="duz-yaz-">“Anadolu kadını!..” Bambaşka bir şeydi bu ve İstanbul kadınlarına, örneğin kendi anasına, başlarını döndürdüğü ve sevdalandığı İstanbul kızlarına hiç benzemiyordu. Çok sevdiği ve kendisini anlattığı tek romanı olan </span><span class="italik-yaz-">Yaşamak Güzel Şey Be Kardeşim</span><span class="duz-yaz-">’de (</span><span class="italik-yaz-">Romantika</span><span class="duz-yaz-">) şöyle tasvir ettirir “Anadolu kadını”nı romanın başlıca kahramanına: </span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">İnebolu gördüğüm ilk Anadolu kasabası! Anadolu köylü kadınını da ilk önce burada gördüm. Pazar yerinde... Sırtındaki odun yükünü indirmeden çömelmişti duvarın dibine. Kabuğundan çıkmış kocaman iki kaplumbağaya benzeyen ayaklarını gördüm. Ellerini gördüm: odun yükünün urganını tutan mübarek elleri baltanın sapındaymışlar gibi öfkeli, beşik sallıyorlarmış gibi sabırlı ve şefkatliydiler...</span></p>
			<p class="duz-yaz-ilk-paragraf-2" xml:lang="tr"><span class="duz-yaz-">Aynı yapıtın bir başka yerinde, “Ne kitaplardan, ne ağız propagandasıyla ne de sosyal durumum yüzünden geldim, geldiğim yere... Beni geldiğim yere Anadolu getirdi. Kıyısından şöyle bir üstünkörü seyrettiğim Anadolu. </span><span class="italik-yaz-">Yüreğim getirdi beni geldiğim yere...</span><span class="duz-yaz-">” diyen Nâzım, bir de Bursa Hapishanesi’nde anlatıyordu “Anadolu kadını”nı; </span><span class="italik-yaz-">Memleketimden İnsan Manzaraları</span><span class="duz-yaz-">’nda:</span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Ve kadınlar</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">bizim kadınlarımız:</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">korkunç ve mübarek elleri</span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">ince küçük çeneleri, kocaman gözleriyle</span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">anamız, avradımız, yârimiz,</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">ve sanki hiç yaşamamış gibi ölen</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">ve soframızdaki yeri</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik"> öküzümüzden sonra gelen</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">.....</span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">bizim kadınlarımız.</span></p>
			<p class="duz-yaz-ilk-paragraf-2" xml:lang="tr"><span class="duz-yaz-">1921 yılı ocak ayı ikinci yarısının ilk günleri olmalı. Önde, çantalarını yükledikleri katır ile Çankırılı sahibi, birer genç “kâşif” coşku ve heyecanıyla yola koyulan iki genç adam, iki hafta boyunca alışılmadık günler ve geceler yaşadıkları İnebolu’ya son bir kez baktılar birlikte:</span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">İki arkadaş tuttuk dağlara giden yolu</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Öyle yükselmişiz ki sahilde İnebolu</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">İnce sokaklarıyla ufaldıkça ufaldı,</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Minareler bir çizgi, camiler nokta kaldı.</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">.....</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Son adımı atmadan gözümüzü kapadık,</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Gözümüz açılınca karşımızdaydı artık</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Sisli vâdileriyle rüyalı Anadolu,</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Görüyorduk uzaktan dereye inen yolu.</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">.....</span></p>
			<p class="duz-yaz-ilk-paragraf-2" xml:lang="tr"><span class="duz-yaz-">Önce Küre, sonra Seydiler köyü ve 1210 rakımlı “Oyrak Geçidi” derken, üçüncü günün sonunda Kastamonu göründü ama “Anadolu gerçeği” de suratlarında okkalı bir şamar gibi patladı iki genç adamın. Üç gün boyunca nerdeyse hiç “yaylı” araba görmemişlerdi. Halk fakir ve perişandı. Hastalık kol geziyordu. Geceledikleri köylerde onları iyi kötü ağırladılar ama onca yorgunluğa karşın gözlerine uyku girmedi üzüntüden. Kastamonu’dan çıkıp 1 775 metre yükseklikteki “Ilgaz Geçidi”ni karlar içinde düşe kalka geride bırakarak Çankırı’ya ulaşmaları da üç gün sürdü. Çankırı’dan sonra dördüncü günün akşamı Ankara’ya ulaşıp “Taşhan”da (şimdiki Ulus Meydanı’nda, Sümerbank’ın bulunduğu yer) istirahate çekildiklerinde:</span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Alnımızda yanar gençliğin tacı</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Yorgunluğun anasını satarız</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Elimizde neşemizin kırbacı</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Ufukları önümüze katarız...</span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Göğsümüz kuvvetli, gönlümüz temiz,</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Tükenmez yolları tüketiriz biz,</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Ne saray, ne hamam, ne han isteriz,</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Nerde gün batarsa orda yatarız.</span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Sabah buradaysak akşam ordayız.</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Günlerin peşinde bir hovardayız.</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Bazı mısra gibi dudaklardayız</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Bazı “kimsin” diye soran bulunmaz.</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Hey anam hey! Yolcu yolunda gerek.</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Bazı altımızda taş toprak döşek, </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Bazı örtünecek yorgan bulunmaz!</span></p>
			<p class="duz-yaz-ilk-paragraf-2" xml:lang="tr"><span class="duz-yaz-">Nâzım’ın “dayısına” ithaf ettiği bu “Yol Türküsü”yle dağları aşıp gelen iki delikanlı ayakta duramayacak haldeydi. Ama işte nihayet Ankara’da; nefret ettikleri İngiliz’e, Yunan’a, Fransız’a “Dur!..” diyen Milli Mücadele’nin kalbindeydiler. Bu yiğitçe karşı koyuşun önderi ve sembolü Mustafa Kemal Paşa’yla aynı havayı teneffüs ediyorlardı ve düşmanı yurdun bağrından kovmak, sonra da Anadolu’nun yoksulluk ve geri kalmışlığını yenmek için onlar da artık bir şeyler yapabileceklerdi:</span></p>
			<p class="duz-yaz-" xml:lang="tr"><span class="duz-yaz-">“Bu düşüncelerle vurup kafaları yattık!..” dedi bana Nâzım, Ankara’ya varışlarından otuz dokuz yıl sonra Moskova’da. “Yorgunluktan açlığımızı bile unutmuştuk... Ama, ertesi gün öğleye doğru gözlerimizi açtığımızda pırıl pırıl bir Ankara güneşi şehri örten karların üzerinde parıldıyordu. Burnumuza yakındaki bir fırından sıcacık ekmek kokusu geldiğini bugün gibi hatırlarım. Köylüler, kasabalılar, çarşaflı kadınlar, fesli, redingotlu ve eli bastonlu adamlar, kalpaklılar; omuzlarında boylarından uzun gibi görünen kocaman tüfekleriyle ayakları çarıklı ‘Kemalci’ askerler; at arabaları, eşekli satıcılar, saman yüklü kağnılar, Topal Osman Ağa’nın kara başlıklı ve şalvarlı Karadeniz ‘uşakları’yla sürekli değişen bir tiyatro dekorundan farksızdı ‘Millet Meclisi’ne yüz metre uzaklıktaki ‘Taşhan’ın önü! Taşhan... Adına Ankara denilen yirmi-yirmi beş bin nüfuslu bozkır kasabasının başlıca meydanı!..”</span></p>
			<p class="duz-yaz-" xml:lang="tr"><span class="duz-yaz-">1960 ağustosunda gazeteci olarak Moskova’ya gittiğimde, kendisini ne yapıp edip bulmakta kararlı olduğum Nâzım Hikmet hakkında –Türkiye’deki hemen herkes gibi– çok sınırlı bilgiye sahip olduğumu bir başka kitabımda belirtmiştim.</span><span class="dipnot-no"><a href="#x16-40-anchor">16</a></span><span class="duz-yaz-"> 1960’larda Nâzım’la ilgili bilgi edinme olanağı hemen hemen hiç yok gibiydi. Vâlâ Nurettin’in </span><span class="italik-yaz-">Bu Dünyadan Nâzım Geçti</span><span class="duz-yaz-">’sinin basılması için daha beş yıl beklenecekti. Nasılsa Türkiye’ye ulaşabilmiş kimi yeni şiirleri daktiloda çoğaltılıp güvenilir dostlara korka korka ulaştırılıyordu. 1930’lu yıllara kadar serbestçe basılıp satılan kitaplarını artık “sahaflar” bile cesaret edip bulunduramıyordu. Gene de, Heybeliada Bahriye Mektebi’nden ayrıldıktan sonra Milli Mücadele’ye katılmak üzere İnebolu üzerinden Ankara’ya geçtiğini, burada Mustafa Kemal’le tanışıp konuştuğunu ve cepheye gönderilme arzusunun nedense yerine getirilemediğini öğrenmiştim. Birkaç ay Ankara’da oyalandıktan sonra arkadaşı Vâlâ’yla birlikte öğretmen olarak Bolu’ya gönderilmişler ve burada da aradıklarını bulamadıkları için, olaylar, iki genç adamı, Bolşevik Devrimi’nin henüz çok genç ve çok iddialı olduğu Sovyet Rusya’ya sürüklemişti.</span></p>
			<h2 class="bolum-ad-tek-sat-r" id="toc-anchor-13" xml:lang="tr"><span class="bolum-ad-">Mustafa Kemal’le tanışma</span></h2>
			<p class="x-iir-d-rtl-k-genel" xml:lang="tr"><span class="dar-paragraf-italik">... tam da başının üzerine vuran güneşin </span></p>
			<p class="x-iir-d-rtl-k-son-m-sra" xml:lang="tr"><span class="dar-paragraf-italik">ışıklarıyla ikinci bir güneş gibi parlıyordu...</span></p>
			<p class="x-iir-d-rtl-k-genel-tab-3-son" xml:lang="tr"><span class="dar-paragraf-italik">Nâzım Hikmet</span></p>
			<p class="duz-yaz-ilk-paragraf-2" xml:lang="tr"><span class="duz-yaz-">Nâzım, Sovyetler Birliği’ndeki en yakın dostu Ekber Babayev, meslektaşım Ömer Sami Coşar ve ben bir Moskova akşamı gene beraberdik. Saatler süren sohbetimizin sonuna doğru ona dedim ki:</span></p>
			<p class="duz-yaz-" xml:lang="tr"><span class="duz-yaz-">“Ben yüzlerce yıllık bir Ankara ailesinin çocuğuyum. Seninle yaşıt olan babam, İnebolu’dan kente geldiğin günlerde askere alınmıştı. Resmi görevi, Meclis binasının bodrum katındaki ‘matbaa’ bölümündeydi. O zamanın Ankara’sı avuç içi kadar bir yer. Nerdeyse herkes tanır birbirini. Kim bilir, belki de karşılaşmışsınızdır babamla. O da senin gibi ateşli bir yurtsever ve Mustafa Kemal tutkunuydu.</span><span class="dipnot-no"><a href="#x17-41-anchor">17</a></span><span class="duz-yaz-"> ‘Görünürde’ Meclis Matbaası’nda çalışıyordu ama, belki de babası Ankara’nın ünlü ‘seymenbaşı’ ve ‘hürriyet şehidi’ Halil Efe olduğu için, ‘erkân-ı harp’ binbaşısı Recep Bey (Peker, sonradan başbakan; 1889-1950) ona, kendisi ile Mustafa Kemal arasında özel kuryelik görevi vermişti. Recep Bey’in âcil ve önemli mektuplarını at sırtında ‘Köşk’e ulaştırıp ‘Paşa’ya elden verecek ve cevaplarını acele kendisine yetiştirecekti. Birileri bu mektupları almak isterse canı pahasına da olsa teslim etmeyecek, gerekirse yırtıp yutacaktı... Bütün ‘Kuvvacılar’ gibi ‘cephe’ye gitmek için yanıp tutuşan babama Recep Bey bir gün ‘Oğlum, sana verdiğim görev, cephede savaşmak kadar önemlidir...’ demişti... Senin gözünle, nasıl bir yerdi 1921’in Ankara’sı? Tabii, hatırlayabildiğin kadarıyla...</span></p>
			<p class="duz-yaz-" xml:lang="tr"><span class="duz-yaz-">“Bak Karaveli. ‘Hatırlayabildiğin kadarıyla’ sözünü kabul etmem. Yaş altmışa yaklaştı. Belki de o nedenle, zaman zaman yakın geçmişi unutuğum olmuyor değil. Ama, bazı dönemler, olaylar, görüntüler ve kişiler hafızama âdeta çakılmıştır. Ne kadar uzaklarda kalmış olsalar da! ‘Ankara günlerimi’ de bu arada saymak isterim. Hele yaşadığım kimi olaylar, heyecanlar, düş kırıklıkları! Bir de, Mustafa Kemal’le ‘ilk’ karşılaşmamı hiç unutmam. Yahu, ne biçim bir adamdı o?</span><span class="italik-yaz-"> </span><span class="duz-yaz-">‘Böylesi gelmemiştir yeryüzüne!..’ desem yeridir...”</span></p>
			<p class="duz-yaz-" xml:lang="tr"><span class="duz-yaz-">“Öyleyse onu anlat önce...”</span></p>
			<p class="tablo-ustten-bosluklu" xml:lang="tr"><span class="generated-style-2"><img alt="1703.jpg" class="generated-style-2" src="../Images/1703_fmt.jpeg"/></span></p>
			<p class="bold-yaz-ortal-2-en-son" xml:lang="tr"><span class="dar-paragraf-italik">Mustafa Kemal Paşa Erzurum Kongresi sırasında. Erzurum valisinden ödünç aldığı elbiseyle.</span></p>
			<p class="tablo-ustten-bosluklu" xml:lang="tr"><span class="generated-style-2"><img alt="L - sayfa 74.jpg" class="generated-style-2" src="../Images/L%20-%20sayfa%2074_fmt.jpeg"/></span></p>
			<p class="bold-yaz-ortal-2-en-son" xml:lang="tr"><span class="dar-paragraf-italik">Mustafa Kemal Paşa’nın yanında Kurtuluş Savaşı’na katılmak için İstanbul’dan kaçıp İnebolu’ya çıkan iki delikanlı şair arkadaş Ankara’ya doğru yollara düşmüşler. Yıl 1921. Nâzım 19, Vâlâ daha 20 yaşında. Kastamonu’da bir de “hatıra fotoğrafı” çektiriyorlar.</span></p>
			<p class="duz-yaz-" xml:lang="tr"><span class="duz-yaz-">“Hep ‘dayı’ dediğim Ali Fuat (Cebesoy) Paşa’nın (1882-1968) babası İsmail Fazıl Paşa annemin teyzelerinden birinin eşiydi. Diğer teyzesinin eşi de Hüseyin Hüsnü Paşa’ydı. Hani, Hareket Ordusu’yla İstanbul’a gelen. Mustafa Kemal onun kurmay başkanı o zaman. Biz İsmail Fazıl Paşa’ya dönelim. Ali Fuat Paşa ‘dayım’ anlatmıştı. Babası, İstanbul’da ‘Mekteb-i Harbiye’de öğrenci olan oğluna ‘Kendini yetiştirmek ve geliştirmek için akranlarından çok senden yaşça büyük olanlarla arkadaşlık etmelisin... Çünkü onlar, yaşça büyük oldukları için görgü, bilgi ve tecrübe açısından da senden ilerde olurlar. Onlardan bir şeyler öğrenirsin...’ diye nasihat edermiş. Bir gün de oğlundan ‘en yakın ve sevdiği arkadaşı her kim ise bir cuma tatilinde konağa</span><span class="dipnot-no"><a href="#x18-42-anchor">18</a></span><span class="duz-yaz-"> dâvet etmesini’ istemiş. Genç Harbiye öğrencisi Ali Fuat’ın en yakın arkadaşı Mustafa Kemal ama onunla nerdeyse yaşıtlar. Yani, babasının târifine pek uymuyor. Gene de dâvetini yapar. Mustafa Kemal, kendisine hayranlığı o tarihte başlayan ve onun da ömrü boyunca saygı beslediği Paşa’nın ısrarı üzerine geceyi de ‘konak’ta geçirir. Ertesi gün Harbiye’ye dönerlerken paşa babası oğlunu bir kenara çekerek der ki: ‘Kendinden yaşça büyük olanlarla arkadaşlık etmeni öğütlemiştim sana. Ama, Mustafa Kemal’i tanıdıktan sonra düşündüm ki en doğru arkadaşı seçmişsin. Mustafa Kemal gibi fevkalâde bir gençle dostluk kurduğuna göre, yaşça kendinden büyük olanlara ihtiyacın yoktur!..’ Milli Mücadele’ye katılmak üzere Anadolu’ya ilk geçenlerden biri olan işte bu İsmail Fazıl Paşa Sivas Kongresi’nde Mustafa Kemal ‘başkan’ seçilirken, Rauf Bey’le birlikte başkan yardımcılığına getirilmişti. Sonra da, ilk Ankara Hükümeti’nin nafıa (bayındırlık) vekili oldu... İsmail Fazıl Paşa, Ankara’daki ilk karşılaşmamızda, ‘Nâzım Bey oğlum, dayın Moskova’ya elçi gitti ama bak ben buradayım. Akşam, arkadaşınla seni eve yemeğe bekliyorum’ dediğinde çok heyecanlandım. Ankara’da olduğunu bildiğim halde ziyaretine gitmemiştim. Rahatsız etmemek, bir talepte bulunuyor gibi görünmemek için. Başka hısım akrabam da vardı Ankara’da ama onlara da görünmemiştim. Kentin zavallı ve yoksunluk içindeki hâli düşünüldüğünde zengin sayılabilecek bir sofrada yemeğimizi yiyip, hatta, –o tarihlerde yasak olduğunu bildiğim– rakılardan da bir iki yudum aldıktan sonra Paşa birden bana dönerek, ‘Yarın Meclis’e gelin. Sizleri Paşa Hazretleri’ne takdim edeceğim...’ dediğinde sevinçten kulaklarıma inanamamıştım... Belirlenen saatte ‘Meclis’teydik. İsmail Fazıl Paşa’nın beklediğini söyleyince, girişteki koridorun üzerinde bulunan küçük bir odaya aldılar. Biraz sonra kapıda görünen Paşa ayaküstü kısa bir sohbetten sonra bizi peşine takarak, ‘İçtima Salonu’nun karşısındaki, tozlu caddeye bakan büyükçe bir odaya götürdü. Pencerelere yakın bir yerde Mustafa Kemal ayakta durmuş, hepsinin de mebus olduğunu sandığım yedi sekiz kişiyle konuşuyordu. Çoğunun başı açıktı ama içlerinde birkaç da sarıklı vardı. Orta boylu olan ‘Paşa’ bu adamların arasında gene de hemen göze çarpıyordu. Ankara’nın koşulları düşünüldüğünde inanılmaz derecede şık ve zarifti. Camlardan süzülüp sanki tam da başının üzerine vuran güneşin ışıklarıyla ikinci bir güneş gibi parlıyordu. Kalın sayılamayacak bir sesle sâkin sâkin konuşuyor ve etrafındakiler tek kelimesini kaçırmamak istercesine dikkatle dinliyordu. Kendimi bir an büyülenmiş gibi hissettim. Gözlerimi, yıllardır hayalimde yaşattığım bu adamdan ayıramıyordum. İsmail Fazıl Paşa, sağına soluna ‘Chester’ tipi birkaç deri koltuğun serpiştirildiği salonda ‘Reis Paşa’ya doğru yürüdü. Vâlâ ile ben de bir adım gerisinden.</span></p>
			<p class="duz-yaz-" xml:lang="tr"><span class="duz-yaz-">Mustafa Kemal, Ali Fuat Paşa’nın yaşlı babasını görünce konuşmasını kesti ve kendisini dikkatle dinleyenlere:</span></p>
			<p class="duz-yaz-" xml:lang="tr"><span class="duz-yaz-">‘Müsaadenizle...’ dedikten sonra, samimi bir saygı beslediği hemen belli olan İsmail Fazıl Paşa’ya yöneldi. Paşa da aynı saygılı tavırla:</span></p>
			<p class="duz-yaz-" xml:lang="tr"><span class="duz-yaz-">‘Size geçen gün sözünü ettiğim İstanbullu genç şairleri takdim ederim’ diye konuştu. ‘İnebolu üzerinden Ankara’ya henüz ulaştılar...’</span></p>
			<p class="duz-yaz-" xml:lang="tr"><span class="duz-yaz-">‘Sağ olsunlar... Hoş gelmişler... Memnun oldum...’</span></p>
			<p class="duz-yaz-" xml:lang="tr"><span class="duz-yaz-">Dudaklarında dostça bir tebessümle uzattığı, ince, dikkat çekecek kadar uzun parmaklı elini önce İsmail Fazıl Paşa, sonra da Vâlâ hafif bir ‘reverans’la sıktılar.</span></p>
			<p class="duz-yaz-" xml:lang="tr"><span class="duz-yaz-">Sıra bana gelince bütün cesaretimi topladım ve karşımdaki, o yaşa kadar benzerini görmediğim bu, arkaya doğru özenle taranmış sarı saçların süslediği delici mavi gözlerin ta içine bakarak: ‘Ben İstanbullu değilim, Paşam!..’ dedim. Güldü: ‘Yaaa! Peki nerelisiniz?’ ‘Selanikli! Sizin gibi!..’ ‘Demek ki, hemşehriyiz!’ ‘Bundan gurur duyuyorum Paşam...’ Birden ciddileşti: ‘Güzel şiirler yazdığınızı söyledi bana Paşa Hazretleri. Mevzulu şiirler mi bunlar?’ Cevap verdim: ‘Umumiyetle öyleler...’ ‘Umumiyetle yetmez! Şu sıralar yalnız mevzulu şiirler yazmalısınız. Memleketin buna ihtiyacı var...’ Sohbetimiz tahminimden daha güzel bir mecraya girmeye başlamış, heyecanım da biraz yatışmıştı. Ona –en azından– bir şiirimi okumaya kararlıydım hemen oracıkta. İçimden, ‘Hangisini okusam acaba?..’ diye geçirmeye başlamıştım bile. ‘İsmail Fazıl Paşa’nın yakını olmanın bize sağladığı bu fevkalâde imkânı akıllıca kullanmalıyız!..’ diye düşünürken sivil bir görevli yaklaşarak başıyla selamladığı Mustafa Kemal’e bir kâğıt uzattı. Londra Konferansı öncesi ‘Meclis’te heyecanlı tartışmaların yaşandığı günlerdi. Herhalde, önemli ve âcil bir haber olmalıydı bu. Paşa, nâzik bir gülümsemeyle ayrılmak zorunda olduğunu belli etti. İsmail Fazıl Paşa’ya ‘Tekrar görüşelim, Paşa Hazretleri’ dedi. ‘Şair gençlerden desteğinizi esirgemeyin lütfen!..’ Mustafa Kemal’le aramdaki bu ilk –ve son– konuşma böylece, tam da samimi bir sohbete dönüşürken noktalanıvermişti... Büyük bir üzüntüyle Vâlâ’ya usulca ‘Bizdeki şansa bak!..’ dediğimi hatırlıyorum. İsmail Fazıl Paşa, yanımızdan ayrılırken ‘Beni tekrar arayın muhakkak’ diye tembih etti ama ne onu aradık bir daha ne de bir başka yakınımı. Kendi göbeğimizi kendimiz kesmeliydik...”</span><span class="dipnot-no"><a href="#x19-43-anchor">19</a></span></p>
			<p class="tablo-ustten-bosluklu" xml:lang="tr"><span class="generated-style-2"><img alt="M - sayfa 116.jpg" class="generated-style-2" src="../Images/M%20-%20sayfa%20116_fmt.jpeg"/></span></p>
			<p class="bold-yaz-ortal-2-en-son" xml:lang="tr"><span class="dar-paragraf-italik">Mustafa Kemal Paşa, Kurtuluş Savaşı Ankarası’nda bazı komutan ve meclis üyeleriyle. Bir yanında İsmet, öbüründe Refet (Bele) paşalar. Refet Paşa nedense sivil giyinmiş ve biraz saygısızca bacak bacak üstüne atmış.</span></p>
			<p class="duz-yaz-" xml:lang="tr"><span class="duz-yaz-">Nâzım Hikmet, bu konuşmayı yaptığımız gecenin ilerlemiş saatlerinde Ömer Sami Coşar’la beni Ukrayna Oteli’ne getirdi. Arabasını gene Ekber Babayev kullanıyordu. Kırk altıncı kattaki odamızda notlarımızı gözden geçirdikten sonra iki meslektaş saatler sürecek bir sohbete daldık. “Yıldızın parladığı an”dı</span><span class="dipnot-no"><a href="#x20-anchor">20</a></span><span class="duz-yaz-"> şair için Mustafa Kemal’le bu ilginç görüşmesi ve âniden gelen bir haberle kesilmeseydi acaba neler olurdu? Mustafa Kemal’in “karizması” Nâzım’ı nasıl derinden etkilemişse onun benzersiz şair ve yurtsever dokusu da belki “Reis Paşa”yı etkileyecek ve ona sahip çıkmasına yol açacaktı!.. Belki de, arzularına uyarak bu ateşli gençleri “cepheye” gönderecekti. Savaş filan görmeden destanlar yazan Nâzım bir de Mustafa Kemal ile paşalarını ve Mehmetçik’i düşman karşısında yakından izleme fırsatı bulsaydı kim bilir neler yazardı? Bu şansı yakalayan bir “Halide Onbaşı” (Halide Edip Adıvar, 1882-1964) </span><span class="italik-yaz-">Türk’ün Ateşle İmtihanı</span><span class="duz-yaz-"> gibi yapıtlar koymuştu ortaya ama Nâzım’ın yaratacakları herhalde bambaşka şeyler olurdu... Sonra, Nâzım’ın yolu belki de hiç Moskova’lara düşmezdi. Kısacası “Anadolu İhtilali”nin şairi olurdu ve doğrusu Mustafa Kemal’in yanına da ne kadar yakışırdı coşkulu, çelebi kişiliği ve benzersiz şair yanıyla!.. Ukrayna Oteli’nin kırk altıncı katındaki odamızda o gece bir koca şişe Rus votkasını bitirdiğimizi ve “Yahu, keşke böylesine yakından tanımasaydık bu Nâzım’ı...” diye âdeta kederlendiğimizi hatırlıyorum. Doğrusu, yazık olmuştu adama. Türkiye de çok şey kaybetmişti. Ah, keşke o mektup veya telgraf tam da o sırada gelmeseydi! Çünkü, ancak Mustafa Kemal keşfedebilirdi Nâzım’daki cevheri ve keşfedince de, herhalde bir daha kolay kolay ayırmazdı yanından! Acaba Nâzım, bu kabına sığamayan genç adam ne yapardı o zaman? Uzun süre kalabilir miydi onun yanında ve yakınında?</span></p>
			<p class="duz-yaz-" xml:lang="tr"><span class="duz-yaz-">Yoksa, gene de bildiği gibi akıp gider miydi kendi “mecrasında”?</span></p>
			<p class="duz-yaz-" xml:lang="tr"><span class="duz-yaz-">Kim bilir?</span></p>
			<p class="duz-yaz-ilk-paragraf-2" xml:lang="tr"><span class="duz-yaz-">Mustafa Kemal’le karşılaşmasını Nâzım Hikmet’in ağzından dinlediğimiz Moskova akşamında, Türk basınının değerli kalemlerinden Ömer Sami Coşar kulağıma eğilerek, “Şimdi sıkı dur, bomba gibi bir soru soracağım!..” dedikten sonra Ekber Babayev’le ertesi günkü “programımızı” tartışan Nâzım Hikmet’e dönerek:</span></p>
			<p class="duz-yaz-" xml:lang="tr"><span class="duz-yaz-">“Yahu üstat” diye konuştu. “Türkiye’de çok konuşulan ve sanırım herkesin inandığı bir ‘Eftalya olayı’ vardır...”</span></p>
			<p class="duz-yaz-" xml:lang="tr"><span class="duz-yaz-">Coşar’ın sözünü kesti Nâzım, gülerek:</span></p>
			<p class="duz-yaz-" xml:lang="tr"><span class="duz-yaz-">“Denizkızı Eftalya hikâyesi’ mi?”</span></p>
			<p class="duz-yaz-" xml:lang="tr"><span class="duz-yaz-">“Evet! Aslı astarı var mıdır o hikâyenin?”</span></p>
			<p class="duz-yaz-" xml:lang="tr"><span class="duz-yaz-">Birden ciddileşmişti Nâzım:</span></p>
			<p class="duz-yaz-" xml:lang="tr"><span class="duz-yaz-">“Bakın cancağızlarım! Elbette aslı yoktur. İşin doğrusunu da Türkiye’deyken yakın dostlarıma kaç kez anlatmışımdır. Ama dünyanın her yerinde halklar efsane uydurmaya bayılırlar. Bir kez ‘tutunca da’ kimse kimseyi işin doğrusuna inandıramaz... Şimdi, Mustafa Kemal dünyanın en nâzik ve efendi adamlarından biriydi. İnsanları gece yataklarından kaldırıp, keyfi öyle istedi diye ayağına çağırtmak onun yapacağı bir şey değildi. Atatürk Dolmabahçe Sarayı’ndaymış da ‘Gidin şu deli oğlanı bulun, gelip şiir okusun bana’ demiş de, evime doluşan görevlileri ‘Ben Denizkızı Eftalya değilim...’ diye geri çevirmişim! Neresini düzelteyim ben bu ‘hikâye’nin. Atatürk’ün, ancak kendini bilmez sarhoşlara yakışan böyle bir davranışın içine girmesi bir yana, adamı kimse sarhoş görmemiştir!.. Bana da hiçbir zaman böyle bir dâvet gelmemiştir ondan. Kendisine daima hayranlık duymuş ve saygı beslemişimdir. </span><span class="italik-yaz-">O olmasaydı Türkiye olmazdı! </span><span class="duz-yaz-">Bir dâvet gelmiş olsaydı ondan, geri çevirir miydim? Bir kere, devletin başı adam. Hem de nasıl bir ‘baş’!.. ‘Denizkızı Eftalya’ sözüne gelince, devrinin ünlü bir sanatçısı olmalı kadın. Böyle birini küçültücü ve incitici bir söz de bana yakışmaz zaten. İnandığım dava uğruna neler çektiğimi herkes bilir. Hapisliklerden yazdığım mektuplar da bir gün elbet çıkacaktır ortaya. Kimin hakkında ileri geri konuşmuşum? Nasırıma basanları yerdiğim doğrudur. Ama, yalnızca şiirlerimde. ‘Arkalarından’ konuşmadım onların bile. ‘Allah aşkına’ unutun artık şu ‘Denizkızı Eftalya hikâyesini’, ‘bir gün’ de bu anlattıklarımı yazın, olmaz mı?”</span></p>
			<p class="duz-yaz-" xml:lang="tr"><span class="duz-yaz-">Üstelemişti Coşar:</span></p>
			<p class="duz-yaz-" xml:lang="tr"><span class="duz-yaz-">“Peki, durup dururken mi çıkarmışlar bu söylentiyi, kimler çıkardıysa... Paşa’dan hiç mi dâvet almadın?”</span></p>
			<p class="duz-yaz-" xml:lang="tr"><span class="duz-yaz-">“Evet, aldım... 1935 veya 1936 yılı olabilir. Tam hatırlamıyorum. Çok yorgun ve halsizdim. Romatizma mı, siyatik mi her neyse felaket ağrıyordu bacaklarım. Yalova’ya gittim. Kaplıcaların hemen arkasında bir köy vardır. Orada bir oda tuttum. Şifalı suların olduğu yerde banyolara giriyor sonra da ağır ağır yürüyerek köydeki odama dönüyordum. Bir gün, banyo sonrası, yakındaki çay bahçesinde bir gazoz içip dinlenirken Atatürk, yanındakilerle gelip bir masaya oturdu. Ben tam ‘Eyvah... Görüp de yanına çağırırsa ne yaparım?..’ diye düşünürken, genç bir zâbit gelip ‘Paşa’nın beni masasına dâvet ettiğini’ söylemez mi? Gidecek hâlim de yoktu banyo sonrası. ‘Reisicumhur Hazretleri lütfen beni affetsinler. Şu anda yerimden kalkacak durumda değilim. Özür dilerim kendilerinden...’ dedim. Sanırım bir yaverdi gelen. Başıyla selam verdi ve ‘Sözlerinizi ileteceğim...’ diyerek uzaklaştı. Hepsi bu kadar işte...”</span></p>
			<p class="duz-yaz-" xml:lang="tr"><span class="duz-yaz-">“Gerçekten, yanına kadar gidemeyecek durumda mıydın üstat?”</span></p>
			<p class="duz-yaz-" xml:lang="tr"><span class="duz-yaz-">“Doğrusunu isterseniz, biraz zorlansam gidebilirdim yanlarına. Üstelik, şiirlerimi okutup dinlediğini ve hakkımda olumlu sözler ettiğini duymuştum Atatürk’ün. Bunca yıl sonra, deli gibi merak ettiğim insanla tekrar karşılaşmak fırsatı kaçırılır mıydı? Ama, yıldırım hızıyla şu düşünce geçti kafamdan: ‘Aklını başına topla Nâzım!.. Belli ve Atatürk’e ters bir fikriyatın temsilcisi olmuşsun. Onunla ne konuşacaksın şimdi? Havadan sudan sohbet mi edeceksin? Sizi birlikte görenler ne düşünecek hakkında?..”</span></p>
			<p class="duz-yaz-" xml:lang="tr"><span class="duz-yaz-">“Sonradan, ‘keşke gitseydim’ diye düşündüğün oldu mu? Kısacası, pişmanlık duydun mu hiç böyle hareket ettiğin için?”</span></p>
			<p class="duz-yaz-" xml:lang="tr"><span class="duz-yaz-">“Yaptığım hiçbir şeyden, giriştiğim hiçbir hareketten pişmanlık duyduğumu hatırlamıyorum. Ama, herkes zamanla olgunlaşır, geçmişini gözden geçirir. ‘keşke’ dediği anlar olur elbette.”</span><span class="dipnot-no"><a href="#x21-anchor">21</a></span></p>
			<p class="duz-yaz-ilk-paragraf-2" xml:lang="tr"><span class="duz-yaz-">Nâzım Hikmet ile Vâlâ Nurettin’in, Türkiye Büyük Millet Meclisi’nin çatısı altında Mustafa Kemal Paşa’yla tanışıp görüşmeleri –ne yazık ki– kısa sürmüştü ama, aradan çok geçmeden bütün Ankara iki genç şairin adları ve yazdıklarıyla çalkalanmakta gecikmedi.</span></p>
			<p class="duz-yaz-" xml:lang="tr"><span class="duz-yaz-">Onları buraya dâvet eden, hatta yüzer lira da “harcırah” gönderen Matbuat Umum Müdürlüğü’nün başındaki “</span><span class="italik-yaz-">Tanin</span><span class="duz-yaz-">’ci” Muhittin (Birgen) Bey Nâzım’ı ta çocukluk günlerinden tanıyordu. İki genç şairi içtenlikle karşıladı ve “asıl amaçlarının” cepheye gitmek olduğunu öğrenince “Bu konuda ben karar veremem, şimdilik biraz bekleyin” dedi. Peki, bu arada ne yapacaklardı? Muhittin Bey’in cevabı. “Gençliği Milli Mücadele’ye dâvet edecek bir şeyler yazın!..” biçiminde oldu.</span></p>
			<p class="duz-yaz-" xml:lang="tr"><span class="duz-yaz-">Tam da iki genç adama göre bir işti bu. Çoğu mısralarını Nâzım’ın kaleme aldığı uzun bir şiir çıktı ortaya birkaç gün içinde:</span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Gel ey imanlı gençlik, gel ey beklenen gençlik!</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Gel ki Anadolu’da senin bükülmez, çelik</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">İmanına, azmine ümit bağlayanlar var...</span></p>
			<p class="duz-yaz-ilk-paragraf-2" xml:lang="tr"><span class="duz-yaz-">Ve devam ediyordu bu coşkulu dizeler, Milli Mücadele karşıtlarını sorguya çekercesine:</span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">O satılmış vezire, o satılmış hünkâra</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">O satılmış kullara siz de mi katıldınız?</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Siz de mi satıldınız? Siz de mi satıldınız?</span></p>
			<p class="duz-yaz-ilk-paragraf-2" xml:lang="tr"><span class="duz-yaz-">Matbuat umum müdürü, tamamı üç sayfa tutan şiiri çok beğendi. Hemen binlerce nüsha bastırıp Anadolu’nun her yanına dağıttı ve bu dizelerin kopardığı fırtına adamın görevinden istifa edip ailesiyle birlikte Gürcistan’a gitmesiyle son buldu. Zira, saltanat ve hilafet yanlılarının o tarihte belki de çoğunlukta olduğu Meclis ayağa kalkmıştı “olay” duyulunca.</span></p>
			<p class="duz-yaz-" xml:lang="tr"><span class="duz-yaz-">Haydi, “vezir”le kastedilen Sadrazam Damat Ferid Paşa’ya “satılmış” demek neyse de, “halife-i rûy-i zemin (!) padişahımız efendimize” aynı sıfatla saldırmak kimin haddineydi? Ordularımız, onun tacını ve tahtını kurtarmak için savaşmıyor muydu?! Üstelik devlet parasıyla nasıl böyle bir şey yapılabilirdi?.. Hepsi bu da değil. “Çelik imanına” bakılarak Anadolu’ya çağrılan “gençlik” bu şiir üzerine kalkıp da Anadolu yollarına düşer ve tabii Ankara’ya doluşursa, bunlar, nerede yatırılıp kaldırılacaktı? Ne yedirip içirilecekti? Matbuat Umum Müdürlüğü nasıl böyle bir gaf yapabilirdi? Peki, Meclis’te şiiri gönülden destekleyenler, “vezirinin” yanı sıra “hünkâr”ı da “satılmış” gözüyle görenler yok muydu? Vardı elbette ama bunlar, başta Mustafa Kemal olmak üzere kesin zafere ulaşılmadan hilafet ve saltanata yönelik duygu, düşünce ve niyetlerini, herhalde, belli etmek istemiyorlardı. Üstelik, birkaçı dışında en etkili paşalar bile saltanat ve hilafetin, milletçe hedeflenen zaferden sonra da korunup sürdürülmesinden yana değil miydi o tarihlerde?</span></p>
			<p class="duz-yaz-" xml:lang="tr"><span class="duz-yaz-">İmzaları kullanılmasa da Matbuat Umum Müdürlüğü’nce çoğaltılıp dağıtılan şiirlerinin yarattığı ters tepkiler, bu şiiri bastıran Muhittin Bey’in işini kaybetmesi ve “cephe”ye gönderilme isteklerinin bir türlü karşılanmaması, Nâzım’ın içindeki mücadele ruhunu törpülemese bile olumsuz yönde etkilemiş olmalıdır. İşsiz güçsüz, nerdeyse amaçsız günler birbirini izlerken “harcırah”ları tükenmeye başlamış ve Ankara’nın dar sokaklarından birinde küçük bir pansiyon odasına çıkmak zorunda kalmışlardır.</span></p>
			<p class="duz-yaz-" xml:lang="tr"><span class="duz-yaz-">“İşte bu amaçsız günlerimizi, çoğu kez, ‘İttihat ve Terakki Partisi’nin Ankara merkezi olarak yapılıp o tarihlerde ilk Meclis’i barındıran binanın karşısındaki ‘Halk Bahçesi’nde veya kentin önemli bir toplantı yeri olan ‘Kuyulu Kahve’de geçirirdik. Burada kimlere rastlamazdık ki? Ünlü mebuslar, hatta vekiller, paşalar, ağalar, eşraf. Sağımızda solumuzda ‘Mustafa Kemal’in diktatör, hatta padişah olmak istediğinden!’ söz edenler bile olurdu, alçak sesle. ‘Birisi çıkıp temizlese de kurtulsak!.. Karabekir Paşa’yı getirmeliyiz onun yerine!..’ türünden sözler kulaklarımıza çalınırdı. Şaşar kalırdık bu sözleri duyduğumuzda. Bir gün de Yunus Nâdi Bey’e (Abalıoğlu; 1880-1945) rastladık. Nasılsa bizi tanımış. Yanına çağırdı. Fazla söze gerek duymadan, ‘İmza koymamışlar ama o güzel şiiri siz yazdınız değil mi?’ diye sordu. Yunus Nâdi Bey o tarihte de ünlü bir gazeteciydi. Muğla mebusluğunun yanı sıra, İstanbul’da çıkarmaya başladığı </span><span class="italik-yaz-">Yeni Gün</span><span class="duz-yaz-">’ü Ankara’ya taşımıştı. </span><span class="italik-yaz-">Anadolu’da Yeni Gün</span><span class="duz-yaz-"> adıyla burada yayımlıyor ve başyazılarını kaleme alıyordu. Milli Mücadele’nin ve Mustafa Kemal’in en ateşli destekçilerinden biriydi. Bana dönerek, ‘Ben senin şiirlerini daha İstanbul’dayken dergilerde görmüştüm. Babanı tanırım, dedeni de... Gazetemde şiirlerin çıksın istersen bana gel. Üstelik imzanla basılır. Sen bakma o Meclis’teki densizlere. Padişaha satılmış demekle ne iyi etmişsiniz!’ demez mi? Şubat ayı sonlarıydı. Yakında, İngilizlerin İstanbul’u hayasızca işgalinin birinci yılı tamamlanacaktı. Gözü doymaz İngiliz sömürgeciliğinin dünyanın başına nasıl bela olduğunu o zaman bile çok iyi bildiğimden heriflere müthiş kin besliyordum. Her kötülük onların başının altından çıkıyordu. Yunus Nâdi Bey’e ‘Teşekkür ederim. Yakında geleceğim ziyaretinize...’ dedim...”</span></p>
			<p class="duz-yaz-ilk-paragraf-2" xml:lang="tr"><span class="italik-yaz-">Anadolu’da Yeni Gün</span><span class="duz-yaz-">, 16 mart 1921 günlü sayısında “genç şair Nâzım Hikmet”i kısaca tanıttıktan sonra “16 Mart” başlıklı ve “Adalı Haydut’a” ithaflı aşağıdaki dizelerini yayımladı:</span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Daha dün atıldığın, daha dün kovulduğun,</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Daha dün kaçmak için ummanı dar bulduğun,</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Daha dün kapısında dövüldüğün bir yere</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Girdin bir kahpe gibi sığınıp hilelere</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Girdin karanlıklarda âdi bir hırsız gibi!</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Şimdi de diyorsun ki: Artık benim sahibi,</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Ölmez güzelliğiyle artık İstanbul benim!</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Ben bütün bir cihanı yumruğuyla ezenim!..</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Ah bu senin yumruğun! Ah bu kirlenmiş yumruk!..</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Bu bütün hakikati hileyle yenmiş yumruk</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Bizim dik alnımızın üstünde yükselemez!..</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Sen! Ezilmez hakkını çiğnettirenleri ez!..</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Ey! Sade âcizleri, düşkünleri titreten!</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Ey! Daima zulmette arkadan hücum eden</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Ah ey! “Adalı haydut”, şunu unutma ki biz</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Mukaddes haklarını ezdirmeyenlerdeniz!..</span></p>
			<p class="duz-yaz-ilk-paragraf-2" xml:lang="tr"><span class="duz-yaz-">16 mart 1920 sabahının ilk saatlerinde İstanbul’un İngilizler tarafından ve –hiçbir gerekçe göstermeden– resmen de işgal edilmeye başlanmasının Nâzım’ın benliğinde yarattığı kin ve nefretin derecesine daha önce de dokunmuştum. Genç şaire, birinci yıldönümünde “Girdin bir kahpe gibi sığınıp hilelere / Girdin karanlıklarda âdi bir hırsız gibi!” dizelerini ilham eden “olay”ın bir yönü de, daha sonra Ankara’da Milli Mücadele’ye katılıp Mustafa Kemal Paşa’nın takdirlerini kazanan “telgrafçı” Manastırlı Hamdi Efendi’nin hizmetidir. Atatürk </span><span class="italik-yaz-">Nutuk</span><span class="duz-yaz-">’ta (cilt 1, s. 413) kendisinden şöyle söz eder:</span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Bu hamiyetli ve cesur Hamdi Efendi olmasaydı İstanbul felâketinden haber almak için kim bilir ne kadar intizarlar içinde kalacaktık. İstanbul’da bulunan nâzır, mebus, kumandan, teşkilatımız mensupları içinden bir zat çıkıp bize haber vermeyi düşünememiş olduğu anlaşılıyor. Demek ki cümlesini heyecan ve halecan (titreme) kaplamıştı!..</span></p>
			<p class="duz-yaz-ilk-paragraf-2" xml:lang="tr"><span class="duz-yaz-">Kurtuluş Savaşı’nın en kritik dönemini, Mustafa Kemal’in “karargâhında” telgraf memuru olarak geçiren bu kahraman “telgrafçı”, </span><span class="italik-yaz-">Nutuk</span><span class="duz-yaz-">’un yanı sıra Nâzım’ın </span><span class="italik-yaz-">Kurtuluş Savaşı Destanı</span><span class="duz-yaz-">’yla da “ölümsüzler” arasındaki yerini almıştır. Hem de bakın ne anlamlı dizelerle:</span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">920’nin 16 martı.</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Öğleden evvel</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">saat onda</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">makine başında şöyle bir telgraf aldı Ankara’daki:</span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">“Deraliye 16/3/1920.</span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">İngilizler bastı bu sabah</span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">Şehzadebaşı’ndaki Muzıka karakolunu.</span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">Müsademe edildi.</span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">İşgal altına alıyorlar İstanbul’u şimdi</span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">Berayı malûmat arz olunur.</span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">Manastırlı Hamdi.”</span></p>
			<p class="duz-yaz-ilk-paragraf-2" xml:lang="tr"><span class="duz-yaz-">Sonra, “Dersaadet”in “mandacı”, “İngiliz muhibbi” gafillerinden bir bölümü –nihayet– olup biteni anlamaya başlarken 16 martın ilk şehitleri alır sözü </span><span class="italik-yaz-">Destan</span><span class="duz-yaz-">’da:</span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">920’nin 16 martı</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">basıldı Vezneciler’de karargâh</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Uyan be tosunum uyan.</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Üçümüzü uykuda kesti kâfir,</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">üçümüz: Abdullah Çavuş, Şarkışla’dan Osman,</span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">bir de Zileli Abdülkadir.</span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">920’nin 16 martı</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Bozdoğan Kemeri’nde</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">kurşuna dizdi kâfir ikimizi.</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Ahmet oğlu Nasuh arkadaşımın adı,</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Reşadiyeli Veli oğlu Memet benimkisi</span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">920’nin 16 martı</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">uykuda kesti kâfir üçümüzü.</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Soktu Osman’ın karnına kasaturayı,</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">bastı göğsüne kâfirin dizi.</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Dört çocuk babasıydı Abdullah Çavuş.</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Doymadı dünyasına Abdülkadir.</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Üçümüzü uykuda kesti kâfir,</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Kurşuna dizdi ikimizi.</span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">920’nin 16 mart sabahı,</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">karakolun karşısında</span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">bırakmadım elimden silahı</span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">yere serdim iki İngiliz’i.</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Senin ırzını kurtardım İstanbulum,</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Sana can feda çakır gözlü gülüm.</span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Üçümüzü uykuda kesti kâfir,</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">kurşuna dizdi ikimizi.</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Şimdi üçümüz:</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Abdullah ve Osman ve Abdülkadir,</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">taşları yan yana yatar Eyüp’te.</span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Arama, bulamazsın ikimizin kabrini,</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">belki maşrıkta, belki magripte,</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">biz de bilmeyiz yerini!</span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Uykuda kestiler üçümüzü,</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">kurşuna dizdiler ikimizi,</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Ahmet oğlu Nasuh arkadaşımın adı,</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Reşadiyeli Veli oğlu Memet benimkisi.</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Bir de altıncımız var</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">kara kaytan bıyıklı bir şehit,</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">son mekânı şöyle dursun,</span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">adını da bilen yok...</span></p>
			<p class="duz-yaz-ilk-paragraf-2" xml:lang="tr"><span class="duz-yaz-">Adı, Mustafa Kemal’in önerisiyle 7 mayıs 1924 gününden başlayarak </span><span class="italik-yaz-">Cumhuriyet</span><span class="duz-yaz-">’e dönüşecek olan </span><span class="italik-yaz-">Yeni Gün</span><span class="duz-yaz-"> gazetesinde Nâzım Hikmet’in İngiltere’yi hedef alan “16 Mart” şiiri yayımlandığında takvimler 16 mart 1921’i, yani, İstanbul’un İngilizlerce işgalinin birinci yıldönümünü gösteriyordu. Aynı gün, “Ankara Hükümeti”, Moskova’da bir büyük devletle ilk antlaşmasını imzalamıştır.</span></p>
			<p class="duz-yaz-" xml:lang="tr"><span class="duz-yaz-">“Türkiye Büyük Millet Meclisi Hükümeti” adına İktisat Vekili ve Kastamonu Mebusu Yusuf Kemal; Maarif Vekili ve Sinop Mebusu Dr. Rıza Nur; Ankara Mebusu ve Moskova “Sefir-i Kebiri” Ali Fuat (Paşa) beyler ile “Rusya Şûraları Federatif Sosyalist Cumhuriyeti Hükümeti” adına “Umur-ı Hariciye Halk Komiseri ve Umum Rusya Merkez İcra Komitesi Âzası” Georgiy Çiçerin ve “Umum Rusya Merkez İcra Komitesi âzasından” Celal Korkmazov arasında imzalanan “Türkiye-Rusya Muhadenet (Barış) Ahitnamesi”ne (Antlaşma) göre Sovyetler Türkiye’yi Sevr Antlaşması sınırlarıyla değil “Misak-ı Milli”yle belirlenen sınırlarla tanımıştır. Buna karşılık, 3 mart 1918 tarihli “Brest-Litovsk Antlaşması”yla Türkiye’ye bırakılması kararlaştırılan Batum’un Gürcistan’da (Sovyetler Birliği) kalması kabul edilmiştir. Türk-Sovyet sınırını kesinleştiren bu antlaşmayı, 20 ekim 1921 tarihinde imzalanacak “Türk-Fransız Antlaşması” izleyecektir. Mustafa Kemal’in dâhiyane yönetiminde bir yandan yurdunu düşman ordularından kurtarmaya çalışan Türk ulusu böylece, siyasi arenadaki yerini de sağlamlaştırmaktadır.</span></p>
			<p class="duz-yaz-" xml:lang="tr"><span class="duz-yaz-">İki büyük devletle imzalanan bu antlaşmaları, yenik Osmanlı’ya dayatılan Sevr paçavrasını tarihin çöplüğüne gömen Lozan Antlaşması (24 temmuz 1924) izleyecektir.</span></p>
			<h1 class="bolum-ad-" id="toc-anchor-2" xml:lang="tr"><span class="ana-bolum-basligi">Üçüncü bölüm</span></h1>
			<h2 class="bolum-ad-tek-sat-r" id="toc-anchor-14" xml:lang="tr"><span class="bolum-ad-">Ankara’dan Bolu’ya... Sonra, Batum ve Moskova</span></h2>
			<p class="x-iir-d-rtl-k-genel" xml:lang="tr"><span class="dar-paragraf-italik">Suları boyarken batan gün kana </span></p>
			<p class="x-iir-d-rtl-k-son-m-sra" xml:lang="tr"><span class="dar-paragraf-italik">Karanlıkta girdik “Çınarlı Han”a</span></p>
			<p class="x-iir-d-rtl-k-genel-tab-3-son" xml:lang="tr"><span class="dar-paragraf-italik">Nâzım Hikmet</span></p>
			<p class="duz-yaz-ilk-paragraf-2" xml:lang="tr"><span class="duz-yaz-">Anlatmayı sürdürdü Nâzım:</span></p>
			<p class="duz-yaz-" xml:lang="tr"><span class="duz-yaz-">“O tarihlerin Ankara’sında önemli bir ayrıcalık sayılabilecek eğitim düzeyimizin ve yabancı dil bilmemizin, ‘ihtiyat zâbiti’, buna imkân bulunamazsa ‘er’ olarak ‘cephe’ye gönderilmemizi sağlayacağına olan kesin inancımızı çoktan kaybetmiştik. ‘Dâvetlisi’ olduğumuz ‘Matbuat Müdürlüğü’nde de bize göre bir iş bulunamadığı, hocalık yapabileceğimiz düşüncesiyle, isimlerimizin ‘Maarif Vekâleti’ne bildirildiği söylendi... </span></p>
			<p class="duz-yaz-" xml:lang="tr"><span class="duz-yaz-">Moskova’ya ‘sefir-i kebir’ (büyükelçi) olarak gönderilmiş bulunan Ali Fuat Paşa ‘dayımın’ babası İsmail Fazıl Paşa kıdemli bir Osmanlı aydını ve askeri olarak Mustafa Kemal’e Milli Mücadele’de ilk destek verenlerdendi. Meclis’te tanıştırdığı gün ‘Paşa’ bizleri kendisine âdeta emanet etmişti. Yardımını istesek muhakkak bir şeyler yapmaya çalışırdı. Ankara’nın en itibarlı simalarından biriydi çünkü. Gençliğimiz ve tabii toyluğumuz ona başvurmamızı engelledi, ister istemez ‘orta tedrisat’tan sorumlu Kâzım Nâmi Bey’i</span><span class="dipnot-no"><a href="#x1-46-anchor">1</a></span><span class="duz-yaz-"> ziyarete gittik... </span></p>
			<p class="duz-yaz-" xml:lang="tr"><span class="duz-yaz-">Moskova’dan Türkiye’ye döndükten sonra da benden ilgisini esirgemeyen güler yüzlü ve babacan Kâzım Nâmi Bey, ‘insanları cahil bırakılmış bir ülkede gençlere hizmet etmenin de cephede savaşmak kadar ulvi bir görev olduğunu’ anlatarak gönüllerimizi aldıktan sonra tahsil durumumuzu sordu. Notlar aldı ve benim ortaokul düzeyinde Türkçe, Vâlâ’nın ise lisede Fransızca hocalığı yapabileceğimizi söyledi. Verilecek ücret de fena sayılmazdı. ‘Bakalım nerede münhal (açık kadro) var?’ diyerek siyah pandezot kaplı kocaman bir defteri önüne açınca ben hemen ‘Lütfen bizi ayırmayın. Mümkünse aynı yere gidelim...’ diye atıldım. ‘Bir de, ağacı bol bir yeri tercih ederiz...’ dedim. Maarif Vekâleti, üç katlı ve kireç badanalı büyükçe bir Ankara evinin üç odasına yerleşmişti. ‘Müsteşar’ konumundaki Kâzım Nâmi Bey’in odasındaki bir küçük masada karşılıklı oturmuş iki memur daha çalışıyor, köşedeki basit odun sobasında ise civardaki kesilip yok edilmiş ormanlardan getirildiğini öğrendiğimiz ağaç kökleri yanıyordu... </span></p>
			<p class="duz-yaz-" xml:lang="tr"><span class="duz-yaz-">Kâzım Nâmi Bey gülerek ‘Şansınız varmış çocuklar’ dedi. ‘Mamuretülaziz</span><span class="dipnot-no"><a href="#x2-47-anchor">2</a></span><span class="duz-yaz-"> ve Bolu’da münhal var. İkisinin de yeşilliği boldur.’ Mamuretülaziz’in yerini pek kestirememiştik. Vâlâ’yla kısaca birbirimize baktıktan sonra aynı anda ‘Bolu olsun efendim’ dedik...” </span></p>
			<p class="duz-yaz-ilk-paragraf-2" xml:lang="tr"><span class="duz-yaz-">Ankara, Garp Cephesi Komutanı İsmet Paşa tarafından Yunan’a bir darbenin daha vurulduğu (İkinci İnönü Zaferi, 1 nisan 1921) haberleriyle dalgalanırken iki arkadaş, tazelenmiş umutlarla ve bu kez Geredeli bir katırcının hayvanına yüklenen çantalarının peşi sıra yola koyuldular. Tabii gene yaya olarak ve Ankara -Kızılcahamam-Gerede-Bolu arasındaki, yer yer ormanlarla kaplı; iki bin metreye ulaşan geçitlerden aşan ıssız, bakımsız ve eşkıya kaynayan yaklaşık iki yüz kilometrelik bir yolu –artık, kaç gün sürerse– tamamlayıp görev yerlerine ulaşmak üzere! </span></p>
			<p class="duz-yaz-" xml:lang="tr"><span class="duz-yaz-">Dağ yamaçlarından inerken hızlanan katırın arkasından koşuşturup bir yandan da yüksek sesle şiirler “söyleyen” Nâzım terleyip üşütmüş olmalı ki birden hastalanan arkadaşını o çelimsiz Vâlâ’nın yakınlardaki bir hana kadar sırtında taşıması bile gerekti. </span></p>
			<p class="duz-yaz-" xml:lang="tr"><span class="duz-yaz-">O anki duygularını annesine yazdığı bir mektupta Nâzım Hikmet sonradan şu dizelere dökmüştür: </span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Suları boyarken batan gün kana </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Karanlıkta girdik “Çınarlı Han”a </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Köylüler ocakta kütükler yaktı. </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">..... dönüyor başım </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Bu kahpe dünyada tek arkadaşım </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Anne! “Senin gibi” yüzüme baktı, </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">..... elleri </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">İnceldi, ufaldı, ellerin oldu. </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Ah anne, hasretin ne derin oldu. </span></p>
			<p class="duz-yaz-ilk-paragraf-2" xml:lang="tr"><span class="duz-yaz-">Annesine düşkün, henüz on dokuzundaki gencecik ve romantik Nâzım Bolu’da da “arayışını” sürdürdü. Duygu ve düş kırıklıklarını Fransa’daki annesine yazdıkça ondan da “bir an önce Paris’e gelerek eğitimini bu kentte sürdürmesinin şair –ve ressam– kişiliğine çok uyacağı” yolunda mektuplar alıyordu: </span></p>
			<p class="duz-yaz-" xml:lang="tr"><span class="duz-yaz-">“İlk kez gördüğüm Bolu ‘kasabası’ yeşillikler içinde ama bakımsız ve âdeta çaresiz bir yerdi. Gönderildiğimiz ‘sultani’de şair kişiliğimizle hemen ön plana çıkmıştık. Mektebin müdürü, Vâlâ’yla birlikte kalmakta olduğumuz ilkel han odasını gördükten sonra bizzat ilgilenerek bizim için bir ev tutturmuş, hatta bir şeylerle iyi kötü dayatıp döşetmişti. Evet, Vâlâ’nın ‘idadi’ (lise) öğretmenliği için yetersiz gördüğü Fransızcası, burada hayranlık uyandırıyor, benim ‘Türkçe’ öğretmenliğim de pek beğeniliyordu ama, bunlar, müdür bey için yeterli değildi! Mesela ben favorilerimi kesmeli, en azından bıyık bırakmalı idim. Cuma namazlarını kaçırmasak iyi olurdu. Tam o günlerde ramazan da başlamaz mı? Tabii, oruç da tutmalıydık ama ne Vâlâ’nın vardı o taraklarda bezi ne de benim. Bir öğle vakti Bolu’nun orta yerinde bütün aşçı dükkânlarının kapalı olduğunu görüp de esnaftan ‘karnımızı nerede doyurabileceğimizi’ sorunca olanlar oldu. Bolu müftüsü mektebe kadar gelerek, çağırttığı müdür odasında bizleri bir güzel haşladı. Davranışımız ‘İstanbullu efendilere’ hiç yakışmıyordu. Etrafa ve talebeye örnek olmak zorundaydık. Mübarek ramazanda öğle vakti aşçı dükkânı aramak ‘zındıklık’ değilse neydi? Ne yapacağımızı bilememenin şaşkınlığı içinde ‘ya sabır’ çekerek dinledik müftü efendiyi ama herhangi bir vaatte de bulunmadık. </span></p>
			<p class="duz-yaz-" xml:lang="tr"><span class="duz-yaz-">Mektepteki hocalar da ikiye ayrılmıştı. İçlerinde ileri görüşlü, ‘Kemalci’ler de vardı ve bunlardan biri durumu öğrendiğinde yanımıza gelmiş, ‘Üzülmeyin bu lâflara... Ben de oruç tutmam, cumaya filan da gitmem!..’ demişti ama çoğunluk yaşlı ve ‘mutaassıp’tı (bağnaz); bunlar bizi çok ayıpladıklarını açıkça belli ediyorlardı.... Zaten Bolu ve civarında kısa süre önce padişah yanlısı ayaklanma girişimleri görülmüş, Ankara buraya takviye asker göndermişti. Etrafımızdaki, bizi dışlayan çembere fazlaca aldırış etmeden görevimizi en iyi biçimde yapmaya ve aldığımız maaşı hak etmeye çalışıyorduk. Mektebin büyükçe toplantı salonunda bize sık sık şiirlerimizi okuttuklarında her taraf tıklım tıklım doluyor, dışardan gelenler bile oluyordu. Akşamları çıktığımız kahvede İstanbul ve Ankara hatıralarımızı anlatırken nerdeyse ağzımızın içine giriyorlardı. Bolu’nun yerlisi olsun olmasın ‘kahvehane’ arkadaşlarımızla sohbet ederek içinde bulunduğumuz sıkıntılı durumu nasıl aşabileceğimizi düşünmeye başlamıştık ki, bir akşam aynı kahvede, o zamana kadar hiç sesi çıkmayan biri ‘Yarın paydosta beni ziyarete gelirseniz memnun olurum. Bir çayımı içersiniz’ diyerek yerinden kalktı ve dışarı çıktı...” </span></p>
			<p class="duz-yaz-" xml:lang="tr"><span class="duz-yaz-">O gittikten sonra Nâzım ile Vâlâ öğretmen arkadaşlarına “Kim bu zat?” diye sorarlar. </span></p>
			<p class="duz-yaz-" xml:lang="tr"><span class="duz-yaz-">“Ağır Ceza Mahkemesi’ne vekâlet eden Ziya Hilmi Bey’di bu. Tabiatıyla ‘Dârülfünun’ mezunuydu ve öğretmen arkadaşlarımıza bakılırsa ‘koskoca’ (!) Bolu’da onun kadar bilgili bir başkası yoktu. Üstelik ‘Kemalci’ biliniyordu. Tek ‘kusuru’ (!) ise yaşıydı. Otuzuna bile gelmemişti ama, ‘makamı gereği’ (!) daha yaşlı görünmek istediği için sakal bıyık bıraktığı söyleniyordu. ‘Adliye’de bizi sıcak bir ilgiyle karşıladı. Yer gösterdi ve ‘Herhalde çay içersiniz’ diyerek odasındaki semaverden eliyle doldurduğu fincanlarımızı uzattı. Bir fincan da kendisine aldı. Hayretle birbirimize baktığımızı görünce ‘Ben de oruç tutmam! Her kulun ibadeti kendine!..’ dedi. Güzel şiirlerimizin olduğunu ve mektepte bunları okuduğumuzu ‘duymuştu’ ama toplantılara gelmeyi ‘münasip’ (uygun) bulmamıştı. Hal hatır sorduktan sonra, birden ‘Neden burdasınız?’ deyiverdi. Ankara’da yaşadıklarımızı öğrenince de ‘Daha çok gençsiniz. Hocalığı meslek olarak seçseniz bile önce bir süre kendinizi yetiştirmeli ve dünyada olup bitenleri öğrenmelisiniz...’ diye konuştu. Ben, ‘Paris’teki annemin beni bu kente çağırdığını ama henüz bir karar veremediğimi...’, Vâlâ ise ‘Berlin’de öğrenim görmek istediğini...’ söyleyince gülerek ‘Tabii oralar da olur’ dedikten sonra çok yakınlarımızdaki Rusya’da önemli olaylar yaşandığını, üstelik bu ülkedeki yeni yönetimin Milli Mücadele’yi desteklediğini, Misak-ı Milli sınırlarını tanıyan ilk büyük ve Avrupalı ülke olduğunu belirterek ‘Bir de Rusya’ya gitmeyi düşünün’ dedi. ‘Orada, Fransız Büyük İhtilali’nden sonra dünya bir kez daha yeniden kuruluyor...’ </span></p>
			<p class="duz-yaz-" xml:lang="tr"><span class="duz-yaz-">Bir hafta geçti geçmedi, son dersten sonra mahkeme mübaşiri bizi bularak ‘reis beyin iftardan (!) sonra, bizi evimizde ziyaret etmek istediğini’ söyledi. Sevinç ve biraz da şaşkınlıkla kendisini beklediğimiz haberini yolladık. Bolu’da –nihayet– böyle bilgili ve bizlere yol gösterebilecek birine rastladığımız için sevinçliydik. Aceleyle eve koşup bir şeyler yedikten sonra Ziya Hilmi Bey’i beklemeye başladık...” </span></p>
			<p class="duz-yaz-ilk-paragraf-2" xml:lang="tr"><span class="duz-yaz-">İnebolu ve Ankara’da “Spartakist ağabeyler”, şimdi de Bolu’da nerdeyse aynı telden çalan Ağır Ceza Mahkemesi’nin reis vekili!.. Kader, nasıl da örüyordu ağlarını! O akşam geç saatlere kadar sürdü sohbetleri ve içlerindeki yurtsever, ilerici coşkuyu fark edemeyen Bolu’nun, benliklerinden silinmeye başladığını hissettiler. Ve bu kasabanın kimi ahalisine sitemle karışık veda edercesine –bugün de ibretle okunacak– şu “Kara Kuvvet” şiirini yazdı Nâzım, hemen o akşam: </span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Asırlar vardır ki bu memleketin, </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">En sade, en temiz gönüllerine, </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Göklerin ezeli nuru yerine </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Zulmeti siniyor “kara kuvvet”in. </span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Asırlardan beri bu kara kuvvet, </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Bir yara ki ruhumuzda kanıyor, </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Susuz bir kurt gibi homurdanıyor, </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Bir nura koşarsa eğer memleket. </span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Bu kara kuvvetin kara elleri, </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Böyle sarılırken boğazımıza, </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Gönüllerimizde biz bu hırsıza, </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Hâlâ veriyoruz en kutsi yeri. </span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Nankördür imanlı gönüller bütün, </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Şükranla secdeye varmazsa eğer, </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Gençliğin nurunu çalan bu eller, </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Hırsız eli gibi kesildiği gün! </span></p>
			<p class="duz-yaz-ilk-paragraf-2" xml:lang="tr"><span class="duz-yaz-">1920-1921 ders yılının sonlarına gelindiğinde Nâzım Hikmet ve Vâlâ ile Bolu Ağır Ceza Mahkemesi Reis Vekili Ziya Hilmi Bey</span><span class="dipnot-no"><a href="#x3-48-anchor">3</a></span><span class="duz-yaz-"> arasındaki yakınlık dostluğa dönüşmüş, bir ara aynı evi paylaşmaya bile başlamışlardı. İlmine, irfanına ve bilgisine olanca içtenlikleriyle bağlandıkları bu adamın etkisiyle “Anadolu İhtilali”nden her gün biraz daha uzaklaşıyor; çok daha ilginç, evrensel ve uzun vadeli bir boyut kazandığına inandırıldıkları Bolşevik Devrimi’nin gümbürtülü ve göz alıcı sahnesinde yerlerini almak için gün sayıyorlardı. Nereden bileceklerdi, aradan yetmiş yıl geçince bu hareket ömrünü tüketirken, hemen aynı tarihlerde gözlerini dünyaya açan bir başka aydınlanmacı ve antiemperyalist başkaldırının Türkiye’de yaşamayı ve çevresini etkilemeyi sürdüreceğini!.. </span></p>
			<p class="duz-yaz-" xml:lang="tr"><span class="duz-yaz-">Bolu’nun, paylaştıkları köy evinde özenle planladılar yakın “geleceklerini”. Ziya Hilmi “Siz önden gidin, ben arkadan gelip size katılırım...” derken, onlar lider gözüyle gördükleri bu adamdan ayrılmak istemediklerinden “Siz başı çekmelisiniz...” diyorlardı. Sonunda istedikleri oldu. Nâzım ile Vâlâ doğunun güçlü adamı “Karabekir” Kâzım Paşa’nın öğretmene şiddetle ihtiyaç duyduğunu öne sürerek Batum üzerinden gidecekleri Kars’ta sözde onun hizmetine gireceklerdi. Gerçek amaçları ise “belki Bakü’ye de uğrayarak” bir süre kalmayı düşündükleri Tiflis’ten Moskova’ya geçmekti. Nâzım’ın Tiflis’e gitmeyi istemesinin özel bir nedeni de vardı: Nüzhet Hanım! Ankara’ya gelişlerinde matbuat umum müdürü olarak görüştükleri Muhittin (Birgen) Bey’in İstanbul’dan tanıdığı baldızı Nüzhet Hanım’la burada tekrar karşılaşınca heyecanlanmış, bu ufak tefek genç kızla ilişkisini eniştesi ve ablasıyla gittikleri Tiflis’e mektuplar yazarak sürdürmüştü. İlk evliliğini de Moskova’da “İttihatçı” bir aileye mensup bu kültürlü Türk kızıyla yapacaktı.</span><span class="dipnot-no"><a href="#x4-49-anchor">4</a></span><span class="duz-yaz-"> Kimi yakınlarına bakılırsa, kısa süren bu evlilikten sonra Nâzım, –bir Yugoslav kadınıyla alelacele evlenip ayrılması sayılmazsa– ikisi Türk ikisi Rus dört kadınla daha karı koca hayatı yaşamış ama Nüzhet’ten başkasını gerçek anlamda “sevmemişti”: </span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">.....</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">O mavi gözlü bir devdi </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Minnacık bir kadın sevdi. </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Mini minnacıktı kadın. </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Rahata acıktı kadın </span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">yoruldu devin büyük yolunda </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">ve “elveda” deyip mavi gözlü deve </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">girdi zengin bir cücenin kolunda </span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">bahçesinde ebruli </span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">hanımeli </span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">açan eve. </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">.....</span></p>
			<p class="duz-yaz-ilk-paragraf-2" xml:lang="tr"><span class="duz-yaz-">Nâzım, ilerde bir başkasıyla mutlu bir evlilik yapacak olan ilk eşine “bahçesinde ebruli hanımeli açan bir ev” alamadı ama “evlendiklerini” kayıt bürosuna bildirir bildirmez onlara daha geniş ve rahat bir oda verdiler, en azından. Kırk yıl sonra yazılacak </span><span class="italik-yaz-">Otobiyografi</span><span class="duz-yaz-">’sinde “Sevdiğim kadınları deli gibi kıskandım” diyecek olan şair ilk “kıskançlık” dizelerinin ilhamını ise belki de Nüzhet’ten almıştı. Kim bilir, belki ondan değil de tuttuğu yolda ayak bağı gibi gördüğü “aşk” kavramına o tarihlerde duyduğu nefretten:</span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Sen </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">benim </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">minare boyunda çam gövdeme, </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">yumuşak </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">beyaz </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">bir kurt gibi girdin. </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Kemirdin! </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">.....</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Yumuşak </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik"> beyaz </span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">kıvrılışlarınla </span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">beynime giriyorsun </span></p>
			<p class="x-iir-d-rtl-k-genel-tab-3" xml:lang="tr"><span class="dar-paragraf-italik">kemiriyorsun! </span></p>
			<p class="duz-yaz-ilk-paragraf-2" xml:lang="tr"><span class="duz-yaz-">Ağustos ayında Ankara’da toplanacak bir “muallimler kongresi”ne Bolulu öğretmenleri temsilen kendisinin gitmesi uygun görüldüğünden kiralanan bir at ve maceralı bir yolculukla Ankara’ya uzanıp döndü Vâlâ. Gelirken birikmiş maaşlarını da almıştı. Ağustosun son günlerinde tuttukları bir “yaylı” arabayla üçü birlikte Bolu Dağı’nı aşıp Kaynaşlı’ya indiler; Düzce ve Konuralp üzerinden küçük Akçakoca liman kasabasına ulaştılar. </span></p>
			<p class="duz-yaz-" xml:lang="tr"><span class="duz-yaz-">Şanslarından burada, Zonguldak’a gidecek ufak bir Türk teknesi vardı. Ona bindiler. Zonguldak’ta ise “Kornilov” isimli İtalyan bandıralı büyükçe bir yolcu gemisine. Bu, Bolşevik Devrimi sırasında İtalya limanlarından birinde olduğu için el konulan Çarlık döneminden kalma bir Rus teknesiydi. Karadeniz kentleri ile İstanbul arasında yolcu taşıyor ama Sovyetler’ce geri alınır korkusuyla Trabzon’dan öteye gidemiyordu. Güzel bir vapurdu. Rusya’da artık “paranın geçmediğini” (!) sandıklarından birinci mevki birer kamara bileti aldılar. “Nasıl olsa işe yaramayacak!..” diye düşündüklerinden birikmiş maaşlarını bol keseden harcıyorlardı. 21 eylülde Trabzon’daydılar. Kentteki, Ankara’ya bağlı makamlara öğretmen olduklarını kanıtlayarak ve bu mevsimde karadan gitmenin sakıncalarını ileri sürerek Batum üzerinden Kars’a, Karabekir Kâzım Paşa’nın yanına ulaşmak üzere “mürur (geçiş) tezkerelerini” aldılar. Ziya Hilmi Bey ise “cihet-i askeriye”de hukuk müşavirliği işi bulduğundan bahisle son anda “yan çizmiş” ve onlarla beraber Rusya’ya gelemeyeceğini bildirmişti.</span></p>
			<p class="duz-yaz-" xml:lang="tr"><span class="duz-yaz-">Trabzon’dan Batum’a geçmek üzere vapur beklerken Türkiye Komünist Partisi’nin (TKP) kurucusu ve ilk genel başkanı Mustafa Suphi’nin (1883-1921)</span><span class="dipnot-no"><a href="#x5-50-anchor">5</a></span><span class="duz-yaz-"> eşi ve on üç arkadaşıyla birlikte bu kentin açıklarında öldürülerek denize atıldığı söylentileriyle ilk kez karşılaşmak artık kendini komünist gibi hissetmeye başlayan Nâzım’a bir süre sonra iki ayrı şiirin, “28 Kânunusâni” ile “Kalbim”in ilhamını verecektir: </span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">– Dişlerimiz ellerini kemiriyor </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">– Kamanın ucu giriyor </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">– girdi...</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">– Yoldaşlar, ey! </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">artık lüzum yok fazla söze: </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Bakın göz göze </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">– Karadeniz </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">On beş kere açtı göğsünü </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">On beş kere örtüldü </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Onbeşlerin hepsi </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Bir komünist gibi öldü. </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">.....</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Göğsümde 15 yar var!.. </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Saplandı göğsüme 15 kara saplı bıçak!..</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Kalbim yine çarpıyor </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Kalbim yine çarpacak!!! </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Göğsümde 15 yara var! </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Sarıldı 15 yarama </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">kara kaygan yılanlar gibi karanlık sular! </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Karadeniz boğmak istiyor beni, </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">boğmak istiyor beni </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">kanlı karanlık sular!!!</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">.....</span></p>
			<p class="duz-yaz-ilk-paragraf-2" xml:lang="tr"><span class="duz-yaz-">1921 yılının eylül ayı, Karadeniz’in bu bölgesine özgü ılıman iklimin sıcak ve güneşli günleriyle geçiyordu. Batum’a gitmek üzere Trabzon’dan bindikleri Rus vapurunun yemek salonunda kahvaltılarını ettikten sonra çıktıkları güvertede hiç de alışık olmadıkları bir görüntüyle karşılaştılar. Kadınlı erkekli bir Rus yolcu grubu belli yerlerini ancak örten “deniz donlarıyla” “şezlonglara” uzanmış sere serpe güneşleniyordu. Kısa süre sonra ayak basacakları Batum’da kadın erkek ilişkilerindeki inanılmaz rahatlık ve hele sahilin belirli yerlerinde herkesin çırılçıplak denize girdiğini görmek şaşkınlıklarını büsbütün artıracaktı. Evet, her şeyiyle yepyeni bir dünyaya adım atmışlardı. Bakalım daha nelerle karşılaşacaklardı? </span></p>
			<p class="duz-yaz-" xml:lang="tr"><span class="duz-yaz-">16 mart 1921 tarihli “Türkiye-Rusya Barış Antlaşması”yla, daha birkaç ay önce Gürcistan’a “terk edilen” Batum düzenli bir kentti ama henüz “oturmamış” toplumsal yapısıyla bir “Babil Kulesi” görünümündeydi. İki arkadaş bilinçsizce bol keseden harcadıkları paralarının azaldığını görmenin de yarattığı endişeyle trene binip bir an önce Tiflis’e gitmeye karar verdiler. Burada olduğunu bildikleri Muhittin (Birgen) Bey onlara herhalde bir yol gösterirdi. Ne ki, o sıralarda ticaretle uğraşan Ankara’nın eski matbuat umum müdürü, yanına, Nâzım’ın sonradan ilk eşi olacak Nüzhet’i alarak Moskova’ya gitmişti ve Tiflis’te kalan eşi Melahat Hanım da tam olarak ne zaman döneceklerini bilmiyordu. </span></p>
			<p class="duz-yaz-" xml:lang="tr"><span class="duz-yaz-">Başka Türkler de vardı Tiflis’te ve hepsinin de komünist olduğu söyleniyordu. Bunlarla ve özellikle liderleri konumundaki Ahmet Cevat Bey’le</span><span class="dipnot-no"><a href="#x6-51-anchor">6</a></span><span class="duz-yaz-"> ilişki kurmakta gecikmediler. </span></p>
			<p class="duz-yaz-" xml:lang="tr"><span class="duz-yaz-">Saygın ve bilge bir adam olan Ahmet Cevat Bey o sıralarda bir yandan Azerbaycan okulları için ders kitapları hazırlarken bir yandan da ticaretle uğraşıyor ve bölgede yaşayan veya gelip giden Türkler arasında seçkin bir yeri bulunuyordu. Nâzım ile Vâlâ’dan da ilgisini esirgemedi ve onlara birlikte Batum’a giderek orada bir dergi çıkarmayı önerdi. Yanından ayırmadığı bir başka Türk genci de Şevket Süreyya</span><span class="dipnot-no"><a href="#x7-52-anchor">7</a></span><span class="duz-yaz-"> isimli biriydi. Şevket Süreyya’nın eşi Leman Hanım’la birlikte beş kişilik bir “toplumsal aile” oluşturup Batum’a gelmişlerdi ki Ahmet Cevat Bey “Doğulu gençlere” komünizmi öğretecek bir okulda ders vermek üzere Moskova’ya davet edildi. Olumlu karşıladı bu daveti Ahmet Cevat Bey ancak bir şartı vardı: Yanındaki biri kadın dört Türk gencini de beraberinde Sovyet başkentine getirecek ve bunları uygun eğitim kuruluşlarına yerleştirecekti. Moskova’nın yanıtı “evet” olunca beş kişilik grup Batum’dan Moskova’ya hareket etti. </span></p>
			<p class="duz-yaz-" xml:lang="tr"><span class="duz-yaz-">On bir gün sürecek bu maceralı yolculuğu, sözleri ve şiiriyle Nâzım da anlatacak. Ama önce Şevket Süreyya’yı dinleyelim: </span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Yaz sonlarına doğru Batum’dan Moskova’ya hareket edeceğimiz sıralarda Moskova bize dünyanın öbür ucu kadar uzak görünüyordu... Yollarda kaybolan, basılan, parçalanan yahut “atılan” bir köprünün üstünden olduğu gibi nehirlere “uçan” trenlerin hikâyeleri henüz pek taze idi. Şimdi, açlık da başlamıştı. Volga’da </span><span class="dar-paragraf-bold">otuz milyon</span><span class="dar-paragraf-italik"> insan açtı. Kuraklıktan çatlayan topraklar, bu toprakları bırakıp kaçanları yutacak kadar derindi. Açlık korkusu bütün Rusya üzerine bir veba salgınının korkusu gibi süratle yayılıyordu...</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">..... </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Batum’dan Moskova’ya varmak için, uzun ve dolambaçlı bir yolu aşmak lâzımdı. Gürcistan’dan sonra Azerbaycan, Dağıstan, Terek, Çerkezistan, Kuban ülkeleri ve sonra büyük Rus ovası!</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">.....</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Sokaklarda açlıktan ölenler daha Tiflis caddelerinde iken görülmeye başlandı. Hazer ve Kuzey Kafkasya geçilip Rostof’a vardıktan sonraki topraklarda ise, insanlar, artık birbirlerini yiyerek yığınla ölüyorlardı...</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">.....</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">“Volga ana” memelerinin sütünü kesmişti... İnsanlar gene dünyanın en çilekeş insanlarıydı ama bulutlar bir damla yağmur vermemişti. Çarlık, nehirlerin suyunu ovalara akıtacak hiçbir şey yapmamıştı. İnsan buraları görünce, “Volga... Volga...” şarkısının “Ah edelim, of diyelim...” diye düğümlenen mısralarını daha iyi anlıyordu...</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">.....</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Ukrayna şehirlerinde ihtilal bile ricat (geri çekilme) halindeydi. Lenin, “Yeni İktisat Politikası”na (NEP) dönmek zorunda kalmıştı. Köy ağalarına; kasaba, şehir esnafına hatta “özel teşebbüse” birtakım yeni haklar tanınıyordu. İhtilalin, “askeri komünizm” denilen azgınlık devri artık sona ermişti. Bu azgınlık çağı içinde yetişip genç yaşlarında partizan çetelerinin başı, kıt’a kumandanı olan; şehirlerde diktatör kesilen yirmi otuz yaş arasındaki gençler, şimdi, çıplak otellerle perişan misafirhanelerde işsizliğin ve umut sarsılışının ateşleri içinde hastaydılar! Bir hiç iken “hep” olmuşlardı... Şimdi onlara, silahların savaşı bitti, artık sizin için ya fabrikalarda işçi, ya mekteplerde talebe olmak var, deniyordu... Yeis içinde kıvranıyorlardı. İntihar edenler, beyin damarları çatlayanlar çoktu...</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">..... </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Bizim Moskova yolculuğu bir ortaçağ kervanı hızıyla ilerliyordu. Rostof’ta, Harkof’ta trenden inip birtakım misafirhane veya otellerde yeni trenler beklemek gerekiyordu. Şu, Rusya denilen, ihtilal denilen “meçhul”ü şimdi içinden ve yakından görüyorduk. Bu gördüğümüz şeylerin şiirle, hayalle bir alâkası yoktu...</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">..... </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Biz üç arkadaştık. Birimiz şairdi.</span><span class="dipnot-no"><a href="#x8-53-anchor">8</a></span><span class="dar-paragraf-italik"> O, daha ilk adımda yeni iktisadi politikayı getiren Lenin’e değil, umutsuzluk, karamsarlık içinde intihar eden yahut damarları çatlayan dünkü genç kahramanlara hak veriyordu. Çünkü bu şair için “ihtilal”, parti programları, fabrika, mektep, yol ve inşa davaları, ziraat meseleleri demek değildi. Ona göre bunlar hiçbir zaman ön planda gelemezdi. İhtilal denilen şey, denizler gibi dalgalanmalı, rüzgârlar gibi esmeliydi!.. (Şevket Süreyya Aydemir, </span><span class="dar-paragraf-bold">Suyu Arayan Adam</span><span class="dar-paragraf-italik">, Ankara, 1959, s. 246-248) </span></p>
			<p class="tablo-ustten-bosluklu" xml:lang="tr"><span class="generated-style-2"><img alt="P - sayfa 166.jpg" class="generated-style-2" src="../Images/P%20-%20sayfa%20166_fmt.jpeg"/></span></p>
			<p class="bold-yaz-ortal-2-en-son" xml:lang="tr"><span class="dar-paragraf-italik">Kurtuluş Savaşımızda Mustafa Kemal Paşa’nın başarılı olacağına inanan ve bu yolda hareket ettiği bilinen Vladimir İliç Lenin (1870-1924) Bolşevik Devrimi sonrasında Moskova’da. Baba tarafından Tatar kanı taşıyan Lenin öldüğünde Nâzım da Moskova’daydı ve naaşı başında nöbet tutmuştu.</span></p>
			<p class="duz-yaz-" xml:lang="tr"><span class="duz-yaz-">1960 yazında, gazeteci olarak Moskova’ya gitmem kesinleşince aziz dostum ve meslektaşım öykücü Naim Tirali “gitmeden okumalısın” diye öğütleyerek </span><span class="italik-yaz-">Suyu Arayan Adam</span><span class="duz-yaz-">’ı verdi. Aydemir’in bu “otobiyografik romanı” daha birkaç ay önce yayımlanmıştı. Bir solukta okudum. Kitap, o tarihlerde adının pek anılmadığı Nâzım’dan da –yukardaki biçimde– söz ediyordu. Bu bölümü daktiloyla yazarak yanıma aldım ve unutulmaz şiir akşamlarımızdan birinde çıkarıp Nâzım’a gösterdim. Özellikle, kendisiyle ilgili yoruma tepkisini öğrenmek istiyordum. Okuduktan sonra: </span></p>
			<p class="duz-yaz-" xml:lang="tr"><span class="duz-yaz-">“Kırk yıl önce ‘birlikte’ komünist olduk” dedi. “O, Türkiye’ye dönüp ilk darbeyi yiyince değişti ve ‘sistemle’ daha uyumlu bir yol seçti kendine. Hâlen de rahat bir yaşam sürüyor olmalı. Ben ise, geri adım atmadım, atmaya da niyetim yok. Uygulamalar ve uygulayıcılar yanılabilir ama ilkeler doğrudur, kalıcıdır. İnsanlığın yararınadır...” </span></p>
			<p class="duz-yaz-" xml:lang="tr"><span class="duz-yaz-">Birden konuyu değiştirdi: </span></p>
			<p class="duz-yaz-" xml:lang="tr"><span class="duz-yaz-">“Keşke daha uzun kalıp da Rusları yakından tanımak fırsatı bulabilseydin. Ne de olsa bizim gibi ‘Asyalı’dırlar’. Çilekeş, azla yetinen, sabırlı ve çalışkan insanlardır. Bize benzeyen o kadar çok tarafları vardır ki... Yüzyıllardır sürüp giden devletlerarası çıkar çatışmaları iki milletin birbirine yaklaşıp kaynaşmasına engel olmuştur. Hâlâ da oluyor. Oysa, bu iki ‘köylü millet’ birbirini biraz anlayıp kaynaşabilse aralarından su sızmaz. Şimdi bak cancağızım. ‘Türk-Amerikan dostluğu’ filan diyorlar. Ne ilgisi var Amerikalı’nın Türk’le, Türk’ün Amerikalı’yla? Fransız’ı da öyle, Alman’ı da... Hele o İngiliz!.. Fırsat bulsa Türk milletini bir kaşık suda boğar. Eskiyi saymazsan, on yıldır bu ülkedeyim. Türkler aleyhine tek bir kelime duymadım ağızlarından. Binlerce mektup aldım Türkleri merak eden, soran. </span><span class="italik-yaz-">Bıraksalar (!) milyonlarca Rus gidip tatilini Türkiye’de geçirir. </span><span class="duz-yaz-">Bir gün o da olacak elbet. ‘Allah aşkına’, Türk’le Rus mu yakındır birbirine hayat felsefesi ve yaşam tarzı bakımından, yoksa Türk’le Amerikalı veya İngiliz mi? ‘Bizimkiler’ kabul etmez ama ben burada Türkiye’nin ‘fahri elçisi’ gibiyim ve bundan da gurur duyuyorum. Moskova’da oynanan temsillerimin ‘gala’sına ‘bizim’ elçilikte görevli genç hanımlar gelip beni candan alkışlar; ‘fuaye’ veya ‘kulis’te bulup tebrik ederler. Ruslar, Türkçe okuduğum şiirleri tek kelimesini anlamadan ilgiyle dinlerler. </span><span class="italik-yaz-">Güzelim Türkçe’nin büyüsüdür onları teslim alan, benim şiirim veya okumam değil!</span><span class="duz-yaz-"> Dil, ‘benim’ Türkçem gibi olmazsa şairin çabası ve kişiliği neye yarar? Şevket Süreyya’nın Rusya’da o zamanlar yaşanan açlık konusunda söyledikleri doğru: Onun dediklerini ben ‘Açların Gözbebekleri’nde daha 20’lerin başında yazmıştım. Hem de ‘yeni tarzda’ kaleme aldığım ilk şiirlerden biridir bu. Belki de birincisi! Doğru, insanlar açtı. ‘Birbirlerini’ olmasa bile kedi köpek yiyecek haldeydiler. Bizim ise Batum’da, Tiflis’te doldurduğumuz ‘yolluk’ çıkınlarımız vardı. Trenden trene aktarma edip dururken, isteselerdi üstümüze atlayıp neyimiz varsa alırlardı. Ama yapmadılar. Çıkarıp bir şeyler verirsek onunla yetindiler. Çünkü, aç olsalar da gururlu insanlardı. Tıpkı, ‘benim’ halkım gibi... ‘Kan kusup kızılcık şerbeti içtim diyen’ Anadolu insanı gibi... Bana gelince, Batum’dan Moskova’ya kadar, on bir gün boyunca ne düşündüm söyleyim mi? Kendi kendime ‘Yahu Nâzım’ dedim, ‘her türlü tehlikeyi, cefayı göze alıp çıktın yola ama daha ilk adımda böylesine çarpılacağını da düşünmüş müydün? İnebolu’dan Ankara’ya yürüdün iki yüz bilmem kaç kilometreyi. Nedense almadılar seni içlerine. Gene yayan, gittin Bolu’da bekledin, belki çağırırlar diye. Ne arayan oldu ne soran. Kaldın yobazların içinde. Delikanlılık işte, düştün yollara. Burada da sefalet, açlık diz boyu. Hem de Anadolu’nun perişanlığını bile aratırcasına...’ Sen oku hele ‘Açların Gözbebekleri’ni bir kez daha. Şu işe bak ki, Şevket’in 1959’da hakkımda yazacaklarını ben sanki önceden fark edip 1922’de cevaplamışım. Hangi satırlarla mı? Onu da okuyanlar bulsun artık...” </span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Değil birkaç </span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">değil beş on</span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">otuz milyon </span></p>
			<p class="x-iir-d-rtl-k-genel-tab-3" xml:lang="tr"><span class="dar-paragraf-italik">aç </span></p>
			<p class="x-iir-d-rtl-k-genel-tab-4" xml:lang="tr"><span class="dar-paragraf-italik">bizim! </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Onlar </span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">bizim!</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Biz</span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">onların! </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Dalgalar </span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">denizin!</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Deniz </span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">dalgaların!</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Değil birkaç</span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">değil beş on </span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">30 000 000 </span></p>
			<p class="x-iir-d-rtl-k-genel-tab-3" xml:lang="tr"><span class="dar-paragraf-italik">30 000 000!</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Açlar dizilmiş açlar!</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Ne erkek, ne kadın, ne oğlan, ne kız </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">sıska cılız </span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">eğri büğrü dallarıyla </span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">eğri büğrü ağaçlar! </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Ne erkek, ne kadın, ne oğlan, ne kız </span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">açlar dizilmiş açlar! </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Bunlar! </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">yürüyen parçaları </span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">o kurak </span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">toprakların! </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Kimi </span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">kemik </span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">dizlerine vurarak </span></p>
			<p class="x-iir-d-rtl-k-genel-tab-3" xml:lang="tr"><span class="dar-paragraf-italik">yuvarlak </span></p>
			<p class="x-iir-d-rtl-k-genel-tab-4" xml:lang="tr"><span class="dar-paragraf-italik">bir karın taşıyor! </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Kimi </span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">deri... deri! </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Yalnız </span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">yaşıyor </span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">gözleri! </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Uzaktan </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">simsiyah sivriliği </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">nokta nokta uzayıp damara batan </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">kocaman başlı bir nalın çivisi gibi </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">deli gözbebekleri,</span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">gözbebekleri! </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Hele bunlar </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">hele bunlarda öyle bir ağrı var ki, </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">bunlar </span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">öyle bakarlar ki!..</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Ağrımız büyük! </span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">büyük!</span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">büyük! </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Fakat </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">artık imanımıza inemez tokat! </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Demirleşti bağrımız, </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Çünkü ağrımız </span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">30 000 000 </span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">deli gözbebekleri! </span></p>
			<p class="x-iir-d-rtl-k-genel-tab-3" xml:lang="tr"><span class="dar-paragraf-italik">gözbebekleri! </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Ey </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">beni </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">ağzı açık </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">dinleyen adam! </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Belki arkamdan bana </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">bu kalbini </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">haykırana </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik"> “kaçık” </span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">diyen adam! </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Sen de eğer </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">ötekiler </span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">gibi kazsan, </span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">bir mânâ</span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">koyamazsan </span></p>
			<p class="x-iir-d-rtl-k-genel-tab-3" xml:lang="tr"><span class="dar-paragraf-italik">sözlerime </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">bak bari gözlerime; </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">bunlar: </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Deli gözbebekleri </span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">gözbebekleri!</span></p>
			<h2 class="bolum-ad-tek-sat-r" id="toc-anchor-15" xml:lang="tr"><span class="bolum-ad-">“Anadolu Devrimi”nden “Rus Devrimi”ne</span></h2>
			<p class="x-iir-d-rtl-k-genel" xml:lang="tr"><span class="dar-paragraf-italik">Lenin’i anlamak demek “inkılabı”</span></p>
			<p class="x-iir-d-rtl-k-son-m-sra" xml:lang="tr"><span class="dar-paragraf-italik">Lenin gibi anlamak demektir!..</span></p>
			<p class="x-iir-d-rtl-k-genel-tab-3-son" xml:lang="tr"><span class="dar-paragraf-italik">Nâzım Hikmet</span></p>
			<p class="duz-yaz-ilk-paragraf-2" xml:lang="tr"><span class="duz-yaz-">5 ağustos 1921: Mustafa Kemal’e geniş yetkiler ve üç ay süreyle başkomutanlık veren yasa TBMM’de kabul edildi! </span></p>
			<p class="duz-yaz-" xml:lang="tr"><span class="duz-yaz-">13 eylül 1921: Sakarya Meydan Savaşı kazanıldı! </span></p>
			<p class="duz-yaz-" xml:lang="tr"><span class="duz-yaz-">19 eylül 1921: Mustafa Kemal’e “Gazi”lik sıfatı ile “mareşal” rütbesinin verilmesi hakkındaki yasa kabul edildi! </span></p>
			<p class="duz-yaz-" xml:lang="tr"><span class="duz-yaz-">Ülkesini emperyalizmin ve sömürgeciliğin saldırısından kurtarmak için canını dişine takan Türk ulusu, şimdi, düşmana son ve öldürücü darbeyi vurmak için –nerdeyse– bir yıl sürecek bir sessizliğe gömülmüştür. Ama bütün bunlar, daha düne kadar aynı ateş ve ölüm cehenneminin içine atılmak için yanıp tutuşan bir genç adamı ancak “uzaktan” ilgilendirmektedir. O şimdi bir başka ülkenin sınırları içindedir ve o ülkenin yaşamakta olduğu devrimin merkezine ve liderine doğru koşmaktadır. </span></p>
			<p class="duz-yaz-" xml:lang="tr"><span class="duz-yaz-">Kesin tarih bilinmiyor ama 1922’nin başları olmalı. Aylardan da ocak! Demek ki, yirmi yaşını doldurmuş mavi gözlü adam, peş peşe gelen inanılmaz rastlantıların kendisini âdeta zorla itelediği ve düne kadar bütünüyle yabancısı olduğu bir başka “cepheye” koşmaktadır. “Ucunda” nelerin olabileceğini nerdeyse bile bile: </span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Oturdum Batum’da Fransız otelinde masanın başına. Karadeniz kıyısından Ankara’ya, sonra Bolu’ya yaptığım otuz beş günlük; otuz beş yıllık yayan yolculukla, öğretmenlik ettiğim kasaba... Uzun lafın kısası İstanbullu paşazadenin Anadolu’yla tanışması... Batum’da, Fransa otelinde, rokoko masanın üzerinde duruyor, yırtık, kanlı bir yazma gibi serilmiş... Ağlamak geliyor içimden; öfkeden kan tepeme çıkıyor. Bakıyorum; utanıyorum yine Üsküdar’daki yalıdan! “Karar ver oğlum!” diyorum kendi kendime. “Karar ver!..” Karar verildi! Ölmek var dönmek yok!.. İyi ama sen kadınları seversin, yiyip içmeyi, temiz giyinmeyi seversin. Avrupa’yı, Asya’yı, Amerika’yı dolaşabilmek için can atıyorsun... Tiflis’ten Kars’a ordan da Ankara’ya döndün mü beş altı yıla kalmaz mebus olursun, bakan olursun; kadın, yemek, içmek, sanat, dünya!.. Bırak! Hapislerde gerekirse ömrüm boyunca yatabilirim. Peki, “Asılmak da, öldürülmek de, Suphi ile arkadaşları gibi boğulmak da var komünist olursan” diye sormadın mı kendi kendine Batum’da? Sordum! “Korkmuyorum!” dedim... Verem illetine, yürek hastalıklarına, körlüğe? Razıyım!.. Körlüğe de!.. Biraz çocukça, belki de biraz komik... Ama, doğrusu bu!.. </span><span class="dar-paragraf-bold">(Yaşamak Güzel Şey Be Kardeşim)</span><span class="dar-paragraf-italik"> </span></p>
			<p class="duz-yaz-ilk-paragraf-2" xml:lang="tr"><span class="duz-yaz-">Yukardaki satırların yazılmasından kısa bir süre sonra, 27 mart 1961 günü, Moskova Devlet Üniversitesi’nde yaptığı konuşma sırasında bir şey daha söylüyordu Nâzım: “Yoldaş Lenin’i görmek, ona devrimin nasıl yapıldığını sormak istiyordum!..” </span></p>
			<p class="duz-yaz-" xml:lang="tr"><span class="duz-yaz-">Bunun için de önce doğuya, Gence üzerinden Bakü’ye uzanacaklardı. Sonra kuzeye, Kafkaslar’ı aşıp Rostov’a! Harkov, Kursk derken Moskova. Balık istifi trenlerde aktarmalı ve meşakkatli, toplam 1 600 kilometrelik bir yolculuktu bu. İlk durakları, Hazer’e, bu devasa göle yaslanmış Bakü şehri çok etkiledi genç adamı. O gün de, tesadüf bu ya, öyle “kalkmıştı ki” “deniz”! Şaire “Bahr-i Hazer”in ilhamını verircesine: </span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Ufuklardan ufuklara </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">ordu ordu köpüklü mor dalgalar koşuyordu; </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Hazer rüzgârların dilini konuşuyordu balam, </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">konuşup coşuyordu! </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">.....</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Dalga bir dağdır </span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">kayık bir geyik! </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Dalga bir kuyu </span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">kayık bir kova! </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Çıkıyor kayık </span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">iniyor kayık, </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">devrilen </span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">bir atın </span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">sırtından inip, </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">şahlanan </span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">bir ata </span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">biniyor kayık! </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Ve türkmen kayıkçı </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">dümenin başında bağdaş kurup oturmuş. </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">.....</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Bakmıyor </span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">kayığa </span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">sarılan </span></p>
			<p class="x-iir-d-rtl-k-genel-tab-3" xml:lang="tr"><span class="dar-paragraf-italik">sulara! </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Bakmıyor </span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">çatlayıp </span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">yarılan </span></p>
			<p class="x-iir-d-rtl-k-genel-tab-3" xml:lang="tr"><span class="dar-paragraf-italik">sulara! </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Çıkıyor kayık </span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">iniyor kayık </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">devrilen </span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">bir atın </span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">sırtından inip </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">şahlanan</span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">bir ata </span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">biniyor kayık! </span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">– Yaman esiyor be karayel yaman! </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Sakın özünü Hazer’in hilesinden aman! </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Aman oyun oynamasın sana rüzgâr!</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">– Aldırma anam ne çıkar. </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">ne çıkar </span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">kudurtsun </span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">karayel </span></p>
			<p class="x-iir-d-rtl-k-genel-tab-3" xml:lang="tr"><span class="dar-paragraf-italik">suları, </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Hazer’de doğanın </span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">Hazer’dir mezarı! </span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Çıkıyor kayık </span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">iniyor kayık </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Çıkıyor ka...</span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">iniyor ka...</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Çık...</span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">in...</span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">çık...</span></p>
			<p class="tablo-ustten-bosluklu" xml:lang="tr"><span class="generated-style-2"><img alt="3.jpg" class="generated-style-2" src="../Images/3_fmt.jpeg"/></span></p>
			<p class="bold-yaz-ortal-" xml:lang="tr"><span class="dar-paragraf-italik">KUTV’nin en yakışıklısı ve en şık giyineni. (1921, Moskova).</span></p>
			<p class="bold-yaz-ortal-2-en-son" xml:lang="tr"><span class="dipnot-italik">Nâzım Hikmet Vakfı Arşivi</span></p>
			<p class="duz-yaz-" xml:lang="tr"><span class="duz-yaz-">Devrimin beşinci yılında, ülkeyi kasıp kavuran açlık, sefalet ve umutsuzluk görüntülerini güneyden kuzeye yaşayarak gelirler Moskova’ya. Ahmet Cevat Bey, o zamanlar “lüks” sayılabilecek bir otelin kendisi için ayrılan odasına yerleşir. Nâzım ve Vâlâ’nın yanı sıra Şevket Süreyya ile eşi Leman Hanım’a ise kendi halinde bir otelde yer gösterirler. Ne ki, burada fazla kalmayacaklar ve “hazırlık sınıfına” kayıtlarının yapılacağı KUTV yani “Doğu Halkları Komünist Üniversitesi”nin</span><span class="dipnot-no"><a href="#x9-54-anchor">9</a></span><span class="duz-yaz-"> öğrenci lojmanlarına geçeceklerdi. </span></p>
			<p class="duz-yaz-" xml:lang="tr"><span class="duz-yaz-">İlginç bir öğrenim kurumuydu KUTV. Evet, çoğunluğunu “Doğuluların” oluşturduğu yabancı öğrencilerin klasik iktisat, sosyoloji, hatta fizik ve kimya gibi bilim dallarında eğitilmelerini de hedefliyordu ama esas amaç Lenin’in halefi Stalin’in de (1879-1953) açıkça belirttiği gibi Leninist teoriyle donanmış devrimci aydınlar yetiştirmekti. Hindistan, İran, Çin gibi “komşu” sayılabilecek ülkelerin yanı sıra Avrupa’dan, Afrika’dan, hatta Amerika’dan gelmiş gençler de vardı KUTV’de. Tabii, o tarihlerde çok iyi ilişkilerin sürüp gittiği Türkiye’den de.</span><span class="dipnot-no"><a href="#x10-55-anchor">10</a></span><span class="duz-yaz-"> Vâlâ Nurettin’e göre burada “yetmiş iki buçuk milletten insan vardı”. Hatta daha fazlası! Bir gün, büyük bir şölen yapıldığında seksen dört milletin temsilcilerinin bir araya geldiği anlaşılmıştı. Hepsi bir ağızdan ve kendi dillerinden “Enternasyonal Marşı”nı söylemişler ama sıra güftedeki “international” sözcüğüne geldiğinde uyum sağlandığı görülmüştü. </span></p>
			<p class="duz-yaz-" xml:lang="tr"><span class="duz-yaz-">Sovyet “yayılması”yla orantılı olarak bağlı “cumhuriyetlerden” KUTV’ye gelenler de yoğunlaşıyordu. Bunların önemli bir bölümünü ise devrim sırasında öğrenimleri yarım kaldığı halde önemli görevlere yükselmiş bulunan Sovyet yurttaşı emekçiler oluşturuyor ve bunlar “kestirmeden” bir üniversite diploması edinme olanağı buluyorlardı. Cumhuriyet Türkiyesi’nin ilk dönemlerinde ortaokul diplomasıyla “maden mektebi”ne gidip –gereksinmelerin zorlamasıyla– ‘maden mühendisi’ sıfatına hak kazananlar gibi. </span></p>
			<p class="duz-yaz-" xml:lang="tr"><span class="duz-yaz-">Sonradan “Yüksek Ziraat Üniversitesi” olarak örgütlenen KUTV’nin Fransızca, Almanca, İngilizce, Arapça, Farsça, Çince gibi bölümleri de vardı ve Nâzım ile Vâlâ, sosyoloji, iktisat gibi dersler için Fransızca bölümünü seçerken bir yandan da Rusça öğrenmeye çalışıyorlardı. Herkes, haftada bir gün “mecburi hizmet”le yükümlüydü. Bu hizmet, yemekhanede bulaşık yıkamaktan ormanda odun kesmeye kadar uzanıyor ve belli bir ücretle ödüllendiriliyordu. Vâlâ, kimya bölümünde “laborantlık” yaparken Nâzım “Üniversite Kulübü”nün temsillerini düzenliyor, –resim yeteneği olduğundan– dekorları da hazırlıyordu. Zaten kısa zamanda kişiliği ve görüntüsüyle herkesin dikkatini çekmişti. “Şiir akşamları”nda, kendine özgü kalın ve buğulu sesiyle okuduğu Türkçe şiirler –hemen hiç kimse anlamasa da– ayakta alkışlanıyordu. </span></p>
			<p class="duz-yaz-" xml:lang="tr"><span class="duz-yaz-">Bütün Rusya gibi Moskova’nın çevresi de ormanlarla kaplıdır. Yaz aylarında üniversitenin çıktığı kamp yerlerinde üç arkadaş (Nâzım, Vâlâ ve Şevket Süreyya) derin tartışmalara girerlerdi. Bunlardan birini Şevket Süreyya şöyle anlatır: </span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Bu tartışmalarda en kavgacı olan “şair”di. Toplumsal köklerine bakılırsa onun burada olmaması gerekirdi. Ailesinin kanında bütün ülkelerden bir parça; dedeleri arasında ise valiler, kumandanlar, paşalar, hatta bir de “başkumandan” vardı. Yüzünde soyunun çizgilerini taşıyordu. Devrim cephesine ne sınıf yolundan gelmişti ne de fikir cephesinden. Nazariyelerin sert sistemlerine hiçbir zaman kendini vermedi. Toplumun yapısını değiştirme sorunlarına; iş, kuruluş, inşa konularına... Özetle, o cephenin insanlarını ruh coşkunluğuna değil de iş disiplinine çağıran şeylere kafasında yer yoktu. </span><span class="dar-paragraf-bold">Onun bu cepheye gelişi biraz tesadüfün biraz da duyguların eseri idi...</span><span class="dar-paragraf-italik"> </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">.....</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Mütarekede, üçüncü arkadaşımızla</span><span class="dipnot-no"><a href="#x11-56-anchor">11</a></span><span class="dar-paragraf-italik"> beraber İstanbul’dan Anadolu’ya kaçtıkları günlerde, serbest düşünceli birkaç kişi ile tanışmışlardı.</span><span class="dipnot-no"><a href="#x12-57-anchor">12</a></span><span class="dar-paragraf-italik"> Bunlar, Birinci Dünya Harbi’ni takibeden yıllarda benzerleri her memlekette bulunan ve hadiseleri daha ziyade hissi bir sosyalizm zaviyesinden gören kimselerdi. Fakat onların romantik telkinleri, şairin ve arkadaşının ihtilal topraklarına geçmelerine amil oldu. Ondan sonra tesadüf seyrini tamamladı...</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">..... </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Gazaba geldiği zamanlar bana “Sen bir köylüsün” derdi. Cemiyetin tortusu... Bir mülkiyet budalası. Ortaçağ artığı... Bütün devrimlerde fren, ayakbağı... Görüş ufkunuz kendi tarlanızın sınırlarıyla çevrilmiştir. Sonra, en büyük kozunu, en susturucu belgesini ortaya atardı. Bu, o gün yazdığı bir şiir olurdu... </span><span class="dar-paragraf-bold">Bu azılı insanın derisinde, içindeki kanı zaptedemeyen asi damarlar atıyordu. Ve bu damarlar kim bilir hangi yarışta çatlayacaktı...</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">..... </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Bugün o artık bizim milli camiamızda değildir. Kendi yazdığı şiirlere kendisi daima “komünist şiirleri” derdi. Benim bildiğim devrede yani Türkiye sınırlarından son uzaklaştığı ana kadar ise </span><span class="dar-paragraf-bold">bence hiçbir zaman komünist olmadı.</span><span class="dar-paragraf-italik"> Hatta o zaman komünist partisi de onun adını, azaları arasına kaydetmedi. Şimdi, ömrünün on yedi senesini vatan toprağındaki cezaevlerinde bıraktıktan sonra o, kendi seçtiği yerlerde kendi kaderini yaşıyor...</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">..... </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Ormandaki ateşin başında söylediği sözlere gelince: köylü sınıfını bilmiyorum ama, benim için söylediği şeyler, galiba doğruydu... (Şevket Süreyya Aydemir, </span><span class="dar-paragraf-bold">Suyu Arayan Adam</span><span class="dar-paragraf-italik">, Ankara, 1959, s. 261-263) </span></p>
			<p class="duz-yaz-ilk-paragraf-2" xml:lang="tr"><span class="duz-yaz-">Rusya’ya ilk gidişinde Nâzım’la beraber bulunmuş, onunla aynı yerde öğrenim görmüş, uzun süre aynı toplumcu görüşleri paylaşmış önemli bir Türk aydın, bürokrat ve yazarının onun hakkında kırk üç yıl önce düşündükleri bunlardı. </span></p>
			<p class="duz-yaz-ilk-paragraf-2" xml:lang="tr"><span class="duz-yaz-">Nâzım Hikmet’in “Sovyet Devrimi”ni</span><span class="dipnot-no"><a href="#x13-58-anchor">13</a></span><span class="duz-yaz-"> yakından görüp tanımak için Moskova’ya ilk gidişi 1922 yılı başlarına rastlar: Dostluk kurdukları Ahmet Cevat Bey’in Gürcistan Cumhurbaşkanı Mdivani ve ülkenin güçlü adamı “Ordjonikidze Yoldaş”la ilişkileri sayesinde ve pasaportsuz olarak! Aralık 1924’te gizlice ve gene pasaportsuz olarak Türkiye’ye döndüğüne göre şairin, kısaca “KUTV” olarak bilinen “Doğu Halkları Komünist Üniversitesi”nde, bu, kendine özgü “yükseköğretim” kurumunda kalış süresi iki buçuk yıl kadardır. Buradan bir “üniversite diploması” veya buna benzer bir belge almış mıdır Nâzım? Sovyet başkentine giderken bu kadar mı kalmayı amaçlıyordu? Amaçladığından daha erken ayrıldıysa Moskova’dan, belli bir nedeni mi vardı? </span></p>
			<p class="duz-yaz-" xml:lang="tr"><span class="duz-yaz-">Bunları da sordum kendisine Moskova’da. Fazla düşünmeden: </span></p>
			<p class="duz-yaz-" xml:lang="tr"><span class="duz-yaz-">“Şimdi ayrıntılarını hatırlamıyorum. Bunca yıl geçmiş aradan. Ama, şunları düşünmüş olabileceğimden eminim. Bir kere, KUTV ilginç bir kurumdu. Öyle, belli bir süre derslere devam etme, sınavlara girip bir diploma edinme peşinde değildi çoğu ‘yabancılar’. Amaç, dünyaya yeni ve daha âdil bir düzen getireceğine inanılan devrimci hareketin kalbinde yeterli süre yaşayarak bu hareketin temel felsefesini, tabii Rus dilini ve yaşam tarzını öğrenmek, dünyanın dört bir yanından gelmiş kadınlı erkekli aydın ve toplumcu düşüncelere yatkın insanlarla tanışıp kaynaşarak ilerde bunlarla işbirliği yapmanın zeminini hazırlamaktı. İsteyen, daha uzun kalıp –bizim Vâlâ gibi– KUTV’de öğretim üyeliği bile yapabilirdi. Bana gelince. Yığınla dost edinmiş, Moskova dışında –Leningrad gibi– başka kentlere gitme imkânı bulmuştum. KUTV’ye konferans vermeye gelen Troçki gibi, Buharin ve Zinovyev gibi ünlü yöneticileri bile görüp dinlemiştim. Daha önemlisi, ‘Devrim’in şairi’ olarak bilinen ve benim vezinli heceli, aruzlu, şiirlerden uzaklaşıp yepyeni bir ‘tarz’ denememdeki</span><span class="dipnot-no"><a href="#x14-59-anchor">14</a></span><span class="duz-yaz-"> rolünü inkâr edemeyeceğim Mayakovskiy’i</span><span class="dipnot-no"><a href="#x15-60-anchor">15</a></span><span class="duz-yaz-"> tanımıştım. Dahası, ahbaplık etmiştim onunla. Birlikte şiirler okumuştuk topluluklar önünde. Ben kimseyi taklit etmem ama Mayakovskiy’in ‘öğretmenim’ olduğunu da saklamam. Sonra, Yesenin’i tanıdım.</span><span class="dipnot-no"><a href="#x16-61-anchor">16</a></span><span class="duz-yaz-"> Ve Meyerhold’u.</span><span class="dipnot-no"><a href="#x17-62-anchor">17</a></span><span class="duz-yaz-"> O zamana kadar ne olduklarını bilmediğim yeni edebi akımlar, ‘fütürizm’ (gelecekçilik) ve ‘konstrüktivizm’ (yapımcılık) üzerine kafa yormaya başladım. Şiirlerimde zaman zaman bu iki akımdan da etkilendiğim söylenebilir...</span></p>
			<p class="duz-yaz-" xml:lang="tr"><span class="duz-yaz-">Moskova’ya gelirken ‘şu kadar süre kalayım’ diye bir hedefim yoktu ki. Zaten ben öyle tarihlerle filan kendimi kısıtlamayı pek sevmem. Hele o gençlik yıllarında. Yaşım daha yirmi bir, yirmi iki. Delikanlı sayılırım. Ama, bir yığın şey öğrenmişim. İsim yapmışım koskoca kentte. Devrin efsane şairleriyle yan yana oturup şiirler okumuşum. Sırtımı sıvazlayıp ‘Aferin be Türk!..’ demişler. Rusçam yeterli duruma gelmiş. </span><span class="italik-yaz-">Kapital</span><span class="duz-yaz-">’i, diğer önemli yapıtları okumuş, komünizmi öğrenmişim. Eh, daha ‘sittinsene’ burada kalacağım da ne olacak? Arkadaşlarım birer birer dönüyorlar ülkelerine, ‘müstahsil’ (üretici) olmak, ‘bir şeyler’ yapmak için. Benimle de eğleniyorlar âdeta, ‘Sen buralarda kal, müstehlik (tüketici) olmayı sürdür!’ diyerek. Ha, bir de Moskova’nın kışı var ki, bizim gibi azla geçinmeye çalışanlar için dayanılmaz bir şey. Eksi 30’larda geziniyor aylarca. Çaputlarla sardığımız ayaklarımız donuyor! Bir de yalnızlık başlamaz mı? Vâlâ bir Rus kızına (Anna Mikailovna) gönlünü kaptırmış. (Sonraları evlenip bir de kızı [Süreyya] olacak.) Eskisi kadar sık görüşemiyoruz onunla. Bizim Nüzhet de, kısa süren evliliğimizden sonra çekip gitmiş İstanbul’a. Aslına bakarsan o tarihte hâlâ karım ya, neyse! ‘Rus usulü evlilik’ diye pek ciddiye almamış anlaşılan. Sonra annem, babam, canım kardeşim Samiyeciğim, dostlarım, benzersiz siluetiyle İstanbul, hepsi, gözümde tütüyor. Hasretten çıldıracak gibi oluyorum. Rusya’da da balık bol ama ızgaraya koyunca bizdekiler gibi tütmez mübarekler. Şiirler yazıp gönderiyorum Sadrettin Celal’in (Antel)</span><span class="dipnot-no"><a href="#x18-63-anchor">18</a></span><span class="duz-yaz-"> yönetimindeki, Şefik Hüsnü’nün (Değmer) </span><span class="italik-yaz-">Aydınlık</span><span class="duz-yaz-"> dergisine. Bunların basıldığı ve beğenildiği haberleri geliyor ama dergi bana ulaşmıyor. Merak eder insan şiirinin yayımlanmış halini görmeyi değil mi?.. </span></p>
			<p class="duz-yaz-" xml:lang="tr"><span class="duz-yaz-">Ha, bir de Türkiye’de olup bitenler var. Rus gazetelerinde sık sık haberler çıkıyor ‘bizimle’ ilgili. Deliler gibi okuyorum bunları tekrar tekrar. Nasıl seviniyorum, bilsen... Yunan’ı denize dökmüşüz! Lozan’da heriflerin ağızlarının payını vermişiz! Cumhuriyet kurulmuş! Mustafa Kemal cumhurbaşkanı seçilmiş! Saltanat ve hilafet bitmiş. Yepyeni, çağdaş bir devlet yeşeriyor çürümüş Osmanlı’nın kalıntıları üzerinde ve bunları dünyanın bir ucundaki herhangi bir yabancı gibi gazeteden öğreniyorum. Oysa, ben de bir köşesinden tutmamalı, ‘uzaktan’ bakıp durmalı mıyım olup bitenlere? Benim de bir ‘misyonum’un olması gerekmez mi?.. </span></p>
			<p class="tablo-ustten-bosluklu" xml:lang="tr"><span class="generated-style-2"><img alt="R - sayfa 178.jpg" class="generated-style-2" src="../Images/R%20-%20sayfa%20178_fmt.jpeg"/></span></p>
			<p class="bold-yaz-ortal-2-en-son" xml:lang="tr"><span class="dar-paragraf-italik">“Sovyet usulü” evlendiği ilk eşi: Türk kızı Nüzhet Hanım (1922).</span></p>
			<p class="duz-yaz-" xml:lang="tr"><span class="duz-yaz-">Rusya’da hoşuma gitmeyen şeyler de olmuyor değildi! Lenin’i</span><span class="dipnot-no"><a href="#x19-64-anchor">19</a></span><span class="duz-yaz-"> çok görmek istemiştim ama görememiştim. Tabutunda yüzü açık yatarken, sıram geldiğinde birkaç dakika nöbet tutmuştum yanı başında o kadar! Halk arasındaki söylentiye göre vasiyeti</span><span class="dipnot-no"><a href="#x20-65-anchor">20</a></span><span class="duz-yaz-"> açıklanmıyormuş. Müthiş kızıyorum bu söylentilere. Neden açıklanmıyor? Ülke her şeyi ona borçlu değil mi? Sovyet Devrimi kimin eseri? Öldürme teşebbüsü, felç filan derken dizginleri kaptırmış çapsız adamlara. En olgun ve dinamik çağında ölüp gitmiş. Üzüntü içindeyim. Lenin’siz bir Rusya eskisi kadar çekici gelmiyor. Anamın, Samiye’nin, zavallı babacığımın hasreti içimi yakarken, Türkiye’deki inanılmaz gelişmeleri deliler gibi merak ediyorum. Tamam, komünizmi öğrendik, benimsedik ama ne yapacağım ülkeme geri dönünce? Dolu dolu yaşamışım üç yıl boyunca; neler neler öğrenmişim. Ama daha yirmi üç yaşımı bile doldurmamışım. Senin anlayacağın, sindirmemişim öğrendiklerimi henüz. Türkiye’de beni nelerin beklediğini ise kestiremiyorum ama sonunda, ‘Yeter ulan buralarda durduğun... Dön kürkçü dükkânına!..’ deyip, hazırlığa başlıyorum...” </span></p>
			<p class="duz-yaz-ilk-paragraf-2" xml:lang="tr"><span class="duz-yaz-">1924 sonbaharında Nâzım, gönlünün ülkesine, sevgili vatanına doğru yola çıkarken ideolojisinin ülkesine ve onun artık ölmüş bulunan liderine olan acılı duygularını dizelere dökmeden edemiyordu: </span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Gelin </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">kızıl tank taburları gibi dağları düzleyerek gelin </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">kömür, benzin, gaz kokusu yansın nefesinizde </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">mavi işbaşı gömleklerinizi giyerek gelin...</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">.....</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">en büyük tehlike </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">en büyük keder </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">kıramaz birbirine kenetlenen kolların zincirini </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">kenetlenin </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">öldü Lenin!..</span></p>
			<p class="duz-yaz-ilk-paragraf-2" xml:lang="tr"><span class="duz-yaz-">Devrimin öncü ve dramatik sonuyla ünlü isimlerinden Troçki’yi de unutmuyordu: </span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Senin “Bir Mayıs”larını gördük </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Uğultularla duyduk </span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">kocaman bir çan gibi </span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">haykıran </span></p>
			<p class="x-iir-d-rtl-k-genel-tab-3" xml:lang="tr"><span class="dar-paragraf-italik">Troçki’yi! </span></p>
			<p class="duz-yaz-ilk-paragraf-2" xml:lang="tr"><span class="duz-yaz-">Bir de şu düşündürücü dizeler: </span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Şairim, </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">bir yıl yağan yağmur kadar şiir yazdım...</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Fakat asıl </span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">şaheserime </span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">başlamak için </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">“Hafız-ı Kapital” olmayı bekliyorum. </span></p>
			<p class="duz-yaz-ilk-paragraf-2" xml:lang="tr"><span class="duz-yaz-">Bunları yazarken hiç düşünmüş müydü acaba genç Nâzım, bir yıl bile geçmeden gönlünün ülkesinden tekrar ideolojisinin ülkesine geri dönmeye zorlanacağını? </span></p>
			<h2 class="bolum-ad-tek-sat-r" id="toc-anchor-16" xml:lang="tr"><span class="bolum-ad-">Türkiye’ye ilk dönüş</span></h2>
			<p class="x-iir-d-rtl-k-genel" xml:lang="tr"><span class="dar-paragraf-italik">Garplılar gaflet edecek olurlarsa, eskisinden </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">daha kuvvetli “emperyalist bir Rusya” </span></p>
			<p class="x-iir-d-rtl-k-son-m-sra" xml:lang="tr"><span class="dar-paragraf-italik">meydana çıkabilir...</span></p>
			<p class="x-iir-d-rtl-k-genel-tab-3-son" xml:lang="tr"><span class="dar-paragraf-italik">Mustafa Kemal, 1922</span></p>
			<p class="duz-yaz-ilk-paragraf-2" xml:lang="tr"><span class="duz-yaz-">Devrim Rusyası’nda üç buçuk yıl kaldıktan sonra Nâzım’ın 1924 sonbaharında ansızın, gizlice ve salt kendi kararıyla Türkiye’ye döndüğüne inanılır. </span></p>
			<p class="duz-yaz-" xml:lang="tr"><span class="duz-yaz-">Acaba gerçekten böyle mi olmuştu? Bir yerlerden, örneğin kurulmakta olan gizli Türkiye Komünist Partisi’nden bir davet veya işaret almış mıydı? Onun da bulunduğu bir dönemde Moskova’da “sefir-i kebir” (büyükelçi) olarak görev yapan “dayısı” Ali Fuat Paşa’yı (Cebesoy) hiç ziyaret etmiş miydi “Türkiye Büyük Millet Meclisi Hükümeti Sefareti”nde? Ermeni kurşunlarıyla Tiflis’te öldürülen, İttihat ve Terakki’nin ünlü “triumvira”sından Cemal Paşa’yla (1872-1922) Sovyet başkentinde görüştüğü doğru muydu? </span></p>
			<p class="duz-yaz-" xml:lang="tr"><span class="duz-yaz-">Bunları sorduğumda güldü Nâzım. “Eski”den söz etmeyi pek sevmiyordu anlaşılan ama soruları cevapsız bırakmayı da doğru bulmuyordu: </span></p>
			<p class="duz-yaz-" xml:lang="tr"><span class="duz-yaz-">“Ali Fuat Paşa ‘dayım’ın Moskova’da olduğunu elbette biliyordum. O da benim varlığımdan haberdardı sanırım. İstese beni aratır, sefarethaneye çağırtırdı. Ama, iyi ki böyle bir şey olmadı ve ben de güç durumda kalmadım! Aksi halde, Rusya’nın o tarihlerde en yakın dostlarından biri olan Türkiye’nin üstelik ünlü bir general olan sefiriyle yakınlığım ortaya çıkacaktı. Herkes de farklı bir gözle bakacaktı bana. Oysa KUTV’de kimse kimsenin ailesini, kökenini araştırmaz, öğrenmek istemezdi. İçimizde toprak ağalarının, zengin fabrika sahiplerinin hatta ‘raca’ların çocukları olduğu söylenirdi ama hepimiz aynı biçimde giyinir; yer, içer ve yaşardık. Kökenimiz ne olursa olsun aynı gösterişsiz hayatı sürdürürdük. Hepimiz, insanların imtiyazsız ve eşit koşullarda yaşayacağı bir dünyanın kurulması için neyin nasıl yapılacağını öğrenmek amacıyla buralara gelmemiş miydik? Şiirlerimle az çok ünlendiğim için ‘artık Türkiye’ye dönmemin uygun olacağının’ bana ‘bildirildiği’ ise doğrudur. Hoş, böyle bir ‘sinyal’ almasam da dönecektim ya, neyse... </span></p>
			<p class="duz-yaz-" xml:lang="tr"><span class="duz-yaz-">1914-18’in, Talat ve Enver’le birlikte en güçlü adamlarından Cemal Paşa’ya gelince, kendisini zaten tanıyordum. Babamın dostu ve –sanırım– annemin de hayranıydı. Benim, ‘Bahriye Mektebi’ne yazılmama babamı ikna eden de ondan başkası değildi. Ne ki, ‘Almancı’ siyasetleriyle devleti batıranlardan biri olduğu için kendisinden nefret ederdim. Ruslar, nedense, onu da el üstünde tutuyordu. Moskova’da kocaman bir ev vermişlerdi kalması için. Ahmet Cevat (Emre) ziyaretine giderken beni de götürdü bir kez. Şiirlerimi okutup dinledikten sonra –Ruslarla dostluğu nedeniyle ‘komünist’ yanıma hiç dokunmadan– ‘Elimden gelse bir ağaç dalına seni astırır, altında oturup ağlardım!..’ demez mi? Benim, lâfını sakınmaz biri olduğumu nereden bilsin? ‘Memleketi batırdınız Paşam’ diye cevap verdim. ‘Benim elimden gelse sizi bir ağaç dalına astırır, altında da oturup ağlamazdım!..’ Sert görünüşünün altında yumuşak kalpli ve yurtsever bir adamdı Cemal Paşa. ‘Belki de haklısın, evlat’ gibilerden birkaç sözle geçiştirdiğini anımsıyorum bu tatsız söyleşiyi...”</span></p>
			<p class="tablo-ustten-bosluklu" xml:lang="tr"><span class="generated-style-2"><img alt="S - sayfa - 178.jpg" class="generated-style-2" src="../Images/S%20-%20sayfa%20-%20178_fmt.jpeg"/></span></p>
			<p class="bold-yaz-ortal-2-en-son" xml:lang="tr"><span class="dar-paragraf-italik">Nâzım’ın kendisinden kısaca “Lena” diye söz ettiği ikinci eşi (1925) Rus kökenli Yurçenko genel aftan yararlanarak Türkiye’ye dönmekte kararlı şairle birlikte olmak istiyordu. Ne var ki, vize alamayan Nâzım sonunda kaçak olarak girdi Türkiye’ye ve kocasından haber bekleyen genç kadın Odessa’da öldü (1929).</span></p>
			<p class="duz-yaz-" xml:lang="tr"><span class="duz-yaz-">1920’lerin Türkiye-Sovyetler Birliği ilişkileri, o tarihlerde iki devlet de emperyalizme karşı yeni bir yapılanma, –hatta Ankara düpedüz savaş– hâlinde olduğundan dostça ve düzenli bir gelişme gösteriyordu. </span></p>
			<p class="duz-yaz-" xml:lang="tr"><span class="duz-yaz-">Enver ve Cemal paşalar gibi, arayış içindeki “İttihatçılar”la da –herhalde, “ne olur ne olmaz” düşüncesiyle– teması kesmeyen kimi Sovyet yöneticilerini, Mustafa Kemal’e özel bir yakınlık duyduğu bilinen Lenin’in “O büyük bir askerdir ve başarılı olacaktır!.. Türkiye’ye yardımın aksatılmaması bizim de çıkarımızadır...” sözleriyle uyardığı bilinmektedir.</span></p>
			<p class="duz-yaz-" xml:lang="tr"><span class="duz-yaz-">Bu arada, Moskova ile Ankara arasında zaman zaman ciddi anlaşmazlıklar da olmamış değildir. Bunlardan, çok az bilinen biri de Türk tüccarlarının Rusya’ya sattıkları malların karşılığını tahsilde karşılaştıkları güçlüklerdir. Türkiye Sefareti’nin belirlediğine göre bu miktar yarım milyon “Osmanlı altını”nı aşıyordu. Rusların, Kurtuluş Savaşı’nda Ankara’ya yaptığı toplam parasal desteğin bir milyon Osmanlı altınına “tekabül ettiği” düşünülürse, fazlaca abartılan Sovyet yardımının yaklaşık yarısının gene Türk işadamlarının cebinden çıktığı anlaşılır! (</span><span class="italik-yaz-">Moskova Hatıraları</span><span class="duz-yaz-">, Ali Fuat Cebesoy, Vatan Neşriyatı, 1955) </span></p>
			<p class="duz-yaz-" xml:lang="tr"><span class="duz-yaz-">Moskova’daki Türk Sefareti’ni uğraştıran konulardan biri de fırıncı, tütün amelesi veya işçi olarak Çarlık Rusyası’nda çalışan Karadenizlilerin ve özellikle Trabzonluların, Birinci Dünya Savaşı patlayınca Rusya içlerine sürülmüş olmasıydı. Aynı durumda, savaş esiri binlerce subay ve askerimiz de vardı. Bu yurttaşlarımızın ancak bir bölümü diplomatik çabalarla Rusların elinden kurtarılabilmiştir. </span></p>
			<p class="duz-yaz-" xml:lang="tr"><span class="duz-yaz-">Ne ki, nisan-mayıs 1922’de yaşanan ve “Sefir-i Kebir” Ali Fuat Paşa’nın sivil ve asker nerdeyse bütün sefaret “erkânıyla” birlikte Moskova’dan Ankara’ya dönmesiyle sonuçlanan benzersiz diplomatik rezalet yukarda anlatılanları gölgede bırakmıştır: </span></p>
			<p class="duz-yaz-" xml:lang="tr"><span class="duz-yaz-">21 nisan 1922 günü bazı Sovyet subayları, kalabalık bir “misyon”la çalıştığı anlaşılan Türkiye Sefarethanesi’ne bağlı binalardan birindeki askeri ataşelerimizi ziyaret etmek isterler. Kendilerine “randevu” verilir. Binbaşı Ziya (General Ziya Erkin), Yüzbaşı Saim (General, Milletvekili Saim Önhon), Yüzbaşı İdris (Çora), Rıza ve Emin beylerin makamı bu binadadır. Bazıları, binanın diğer katlarını eşleriyle birlikte “lojman” olarak kullanmaktadır. Ziyaret, çalışma saatlerinde yapılacağından diğer memur ve “muhafız”lar da işlerinin başındadır. </span></p>
			<p class="duz-yaz-" xml:lang="tr"><span class="duz-yaz-">Randevu saati gelince binanın, Sovyetler’in gizli polis örgütü “Çeka”nın</span><span class="dipnot-no"><a href="#x21-66-anchor">21</a></span><span class="duz-yaz-"> adamları tarafından sarıldığı ve bunun uluslararası diplomatik kurallara uygun bir ziyaret değil silahlı bir baskın olduğu anlaşılır. </span></p>
			<p class="duz-yaz-" xml:lang="tr"><span class="duz-yaz-">Binaya zor kullanarak doluşan Çeka yetkilileri, bir casusluk olayıyla karşı karşıya bulunduklarını ileri sürerek herkesi ve her yeri arayacaklarını bildirirler. Askeri ataşeler “sefir-i kebir” gelmedikçe buna izin verilemeyeceğini söylerlerse de dinleyen olmaz. </span></p>
			<p class="duz-yaz-" xml:lang="tr"><span class="duz-yaz-">“O halde telefonla kendisine haber verelim!” derler ama binanın telefon bağlantısı Çeka tarafından kesildiği için Ali Fuat Paşa’yla temas kurulamaz. Ruslar, Türk subaylarının, eşlerinin ve diğer elçilik görevlilerinin itirazına aldırış etmeden sorumsuzca saldırırlar; insanlar yerlerde sürüklenir, dolaplar boşaltılıp içindeki belgeler çantalara doldurulur ve itiş kakış arasında hepsini götürmek istedikleri Türk subaylarından yalnızca Yüzbaşı Emin Bey’i rehin alabilirler. Gittikleri yerde, içine belgeler doldurulup mühürlenen bir çantayı elinden bırakmak istemeyen Yüzbaşı Emin Bey’i altı yedi kişiye dövdürerek kapı dışarı ederler. Emin Bey hastaneye kaldırılırken, Sovyet Hariciyesi “Komiser Vekili” Karahan’a sert notalar veren Ali Fuat Paşa’nın durumu Ankara Hükümeti’ne bildirmesi de mümkün olmaz. Zira, telgraflarına postanede el konulmuştur. Durumu anlayan Ali Fuat Paşa şifreli olarak yeniden yazılan telgrafları çekmesi için Moskova’dan Trabzon’a gizlice bir kurye gönderinceye kadar “Türkiye Büyük Millet Meclisi Hükümeti”, Rus Sefiri Aralov Yoldaş’ın Hariciye Vekili Yusuf Kemal (Tengirşenk) Bey’e ulaştırdığı yalan yanlış bilgilerle yetinmek zorunluğunda kalır. Ortalığı darmadağın edip bütün diplomasi kurallarını çiğneyerek el koydukları belgeler arasında hiçbir casusluk belirtisine rastlamayan Sovyet Hariciyesi Ali Fuat Paşa’dan özür diler; hatta, “aracı” olarak İran büyükelçisini ve alelacele Berlin’den Moskova’ya getirttiği Cemal Paşa’yı sefaretimize gönderir ama Paşa’yı yumuşatamaz. Türk devletinin ve halkının onuruyla en güç ve bunalımlı günlerinde en büyük dostunun bile oynayamayacağını “yedi düvele” haykırırcasına Ali Fuat Paşa özel bir vagonla ve yanındakilerle birlikte Moskova’dan ayrılır. Bu sırada durumu öğrenen Ankara da Moskova’yı en sert biçimde protesto etmektedir. </span></p>
			<p class="duz-yaz-" xml:lang="tr"><span class="duz-yaz-">Bakü, Batum, Trabzon, İnebolu ve Kastamonu üzerinden Ankara’ya varan Paşa’yı Büyük Millet Meclisi İkinci Reisi Rauf Bey (Orbay) ve arkadaşları karşılar. Gazi, Çankaya’da konuk ettiği arkadaşının anlattıklarını dinledikten sonra aynen şu çok anlamlı ve düşündürücü sözleri söyler: </span></p>
			<p class="duz-yaz-" xml:lang="tr"><span class="duz-yaz-">“</span><span class="italik-yaz-">Garplılar gaflet edecek olurlarsa, eskisinden daha kuvvetli emperyalist bir Rusya meydana çıkabilir. </span><span class="duz-yaz-">Verdiğiniz malumattan anlaşıldığına göre haklarımızdan hiçbirisinin feda edilmesine razı olmamışsınız. Çok doğru bir yol takip etmişsiniz. Sizi oyuna getirmek için birçok çarelere başvurmuşlar fakat aldanmamışsınız.</span><span class="italik-yaz-"> Sovyet Rusya’yla daima iyi komşu olmaya gayret etmeliyiz. Fakat ne haklarımızdan en küçük bir şey feda etmeliyiz ne de oyunlarına kapılmalıyız!..”</span><span class="duz-yaz-"> </span><span class="italik-yaz-">(Moskova Hatıraları</span><span class="duz-yaz-">, General Ali Fuat Cebesoy, s. 346) </span></p>
			<p class="duz-yaz-" xml:lang="tr"><span class="duz-yaz-">Bu olay üzerine Ankara’daki “Sovyet Sefiri Mösyö Aralov”, hükümeti adına, sorumlu Rus görevlilerin şiddetle cezalandırılacağını derin üzüntüleriyle birlikte Hariciye Vekili Yusuf Kemal Bey’e bildirdiğinden Ali Fuat Paşa’nın Moskova’daki elçilik makamına dönmesi önünde bir engel kalmamış hatta kendisi yola bile çıkmıştır. Ne ki, Mustafa Kemal Paşa’nın “Anadolu ve Rumeli Müdafaai Hukuk Cemiyeti” reisliğinden istifa ederek “fahri başkanlığa” getirilmesi üzerine onun yerine seçilen Ali Fuat Paşa yarı yoldan dönerek yeni görevini üstlendiğinden Ankara’da kalmış olur. </span></p>
			<p class="duz-yaz-ilk-paragraf-2" xml:lang="tr"><span class="duz-yaz-">Ali Fuat Paşa “dayısı” ile Nâzım Hikmet arasında ilginç bir “kovalamaca” mı yaşanıyordu? 1921 başlarında o Ankara’ya geldiğinde Paşa “büyükelçi” olarak Moskova’ya gönderilmiş, tesadüf bu ya, bir süre sonra Nâzım da Moskova’nın yolunu tutmuştu! Şimdi de, olaylı biçimde Sovyet başkentini terk eden Ali Fuat Paşa’nın ardından kendisi de Türkiye’ye dönüyordu. </span></p>
			<p class="duz-yaz-" xml:lang="tr"><span class="duz-yaz-">Gittiği gibi gene pasaportsuz olarak ve gene gizlice döndüğü ülkesinde neyi hedefliyordu Nâzım? 1924’ün son günleriydi ve yakında yirmi üç yaşını dolduracaktı. Doğruca Kadıköy’de oturan babasını buldu. Eski hariciye memuru, başarısız işadamı Hikmet Bey yeni evlendiği Cavide Hanım, Nâzım’ın küçük kız kardeşi Samiye’yle birlikte oturuyor ve Süreyya Sineması’nın müdürlüğünü yapıyordu. Maddi durumu hiç de parlak değildi ama dört yıldır görmediği oğlunu özlemle bağrına bastı ve istediği kadar yanında kalabileceğini söyledi. Ahmet Cevat’lar, Şevket Süreyya’lar Türkiye’ye dönmüşler ve Ankara’da birer işe yerleştirilmişlerdi. O tarihlerde, Rusya’da öğrenim gören gençlere kötü gözle bakmak söz konusu değildi. Nâzım da Mustafa Kemal Paşa’nın çevresinde pekâlâ iyi bir iş bulabilirdi. Gerekirse, Ali Fuat Paşa herhalde yardımını esirgemezdi. İyi Rusça biliyordu. İktisat ve sosyoloji öğrenimi görmüştü. O günlerin Ankara’sında bu nitelikler önemli tercih nedenleriydi. “Hayır!” diye yanıtladı Nâzım iyi niyetli babasını. Kurulu düzenin bir parçası olamazdı. O Marksist felsefeyi benimsemiş bir komünistti ve bu yolda çalışmalıydı. Hem, sosyalist Rusya Türkiye’nin en büyük dostu ve destekçisi değil miydi? Zavallı Hikmet Bey, bunca bâdire atlatan Mustafa Kemal Paşa’nın ülkeyi çağdaş bir zemine oturtmaya çalıştığını, gerekli gördüğünde –kendi güdümünde– bir komünist partinin kurulmasına göz yumduğunu ancak şimdilerde Rusya benzeri bir yönetimi hedefleyenlere Türkiye’de iyi gözle bakılmayacağını anlatmak için çok dil döktü ama hepsi boşunaydı. Bunca yetenekli, aslan gibi oğlunun böyle kararlı ama gerektiğinde acımasız bir ortamda militanca davranışlarda bulunacağını ve bunun sonuçlarına da ister istemez katlanacağını baba kalbi burkularak hissetti rintmeşrep Hikmet Bey. Bir şey daha hissetti: Oğlunun “yaradılışı” böyleydi ve onu değiştirmek mümkün değildi. </span></p>
			<p class="duz-yaz-" xml:lang="tr"><span class="duz-yaz-">İlk iş olarak Nüzhet’i buldu Nâzım ve: </span></p>
			<p class="duz-yaz-" xml:lang="tr"><span class="duz-yaz-">“Hâlâ karımsın değil mi?” diye sordu. </span></p>
			<p class="duz-yaz-" xml:lang="tr"><span class="duz-yaz-">Nüzhet’in cevabı “hayır”dı ve “Rus usulü evlenmeyi” ciddiye almadığı anlaşılıyordu. İşin yasal bir yanı bulunmadığından boşanmaları da gereksizdi. </span></p>
			<p class="duz-yaz-" xml:lang="tr"><span class="duz-yaz-">Bir evinin, sevdiği bir eşinin ve sorumluluklarının bulunması belki de rotasını etkileyebilirdi “boşluktaki” şairin. Ama gerçekleşmedi bu, Yeniden bir araya gelemediler ve Nüzhet’in, çok geçmeden evlendiği felsefe öğretmeninden iki çocuğu oldu. Belki, hayalindeki gibi “bahçesinde ebruli hanımeli açan” bir de evi...</span></p>
			<p class="duz-yaz-" xml:lang="tr"><span class="duz-yaz-">1924’ten beri üyesi olduğu yasadışı Türkiye Komünist Partisi’yle ilişkisini sürdürürken bir yandan da 1923 nisanında yasal olarak çalışmaya başlayan Türkiye Sosyalist İşçi-Köylü Partisi’nin (TSİKP) yayın organları </span><span class="italik-yaz-">Orak Çekiç</span><span class="duz-yaz-"> ve </span><span class="italik-yaz-">Aydınlık</span><span class="duz-yaz-">’ta çalışmaya başladı. </span><span class="italik-yaz-">Aydınlık</span><span class="duz-yaz-"> okurları onu Rusya’dan gönderdiği şiirlerden zaten tanıyordu. Genç Cumhuriyet’in hamuruna yurtsever ama toplumcu bir lezzet katmaya çalışan genç “Aydınlıkçılar”, dergilerini İstanbul sokaklarında bağıra çağıra ve coşkuyla satmaktan da çekinmiyorlardı. Bunlardan biri de davudi sesi ve heybetli görüntüsüyle Galata Köprüsü’nde dikkatleri üzerinde toplayan Nâzım Hikmet’ti ve sattığı dergideki “Aydınlıkçılar” şiirinde şöyle tanımlıyordu onları:</span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">.....</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">şu bol paçaları dalgalı iki gemicinin </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">ikisi, </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">şu iğneden </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">parmaklarıyla dikiş diken </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">kadınlar, </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">şu taşlı yolları çarıklarına dolayan, </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">dağlardan </span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">dağlara </span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">güneşi kovalayan </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">köylü ırgat, </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">şu Marks’ın kafası, Lenin’in gözüyle yazan </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">sonra bu şiiri söyleyen şair adam,</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">bütün bunların, </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">şunların </span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">onların </span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">hepsi, </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">.....</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">hepsi Aydınlıkçılardan </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">hepsi Aydınlıkçı. </span></p>
			<p class="duz-yaz-ilk-paragraf-2" xml:lang="tr"><span class="duz-yaz-">Nâzım Hikmet’in İstanbul sokaklarında kendi şiirlerini de içeren toplumcu dergileri sattığı 1925 yılı başlarında henüz ikinci yaşını bile doldurmamış genç Cumhuriyet geleceğini tehdit ettiğine inanılan gelişmelere ve bunlara karşı alınacak sert önlemlere gebeydi. </span></p>
			<p class="duz-yaz-" xml:lang="tr"><span class="duz-yaz-">Türkiye Komünist Partisi, fazlaca ön plana çıkan şairin –herhalde adı biraz unutulsun diye– İzmir’e gitmesine karar verdi. Sözümona Nâzım, burada buluşacağı belli kişilerle gözlerden uzak bir yerde kiralayacağı kulübenin içini kazarak gizli bir “matbaanın” kurulmasını sağlayacaktı. Aşırı hayalci gibi görünen bu “proje” (!) uyarınca Nâzım İzmir’e gitti, </span><span class="italik-yaz-">Yaşamak Güzel Şey Be Kardeşim</span><span class="duz-yaz-">’de (</span><span class="italik-yaz-">Romantikler</span><span class="duz-yaz-"> / </span><span class="italik-yaz-">Romantika</span><span class="duz-yaz-">) anlattığı gibi böyle bir “kaban” (Fransızca “cabane”: küçük ev, kulübe) kiralandı ama, tonlarca toprağı kazıp kimseye belli etmeden dışarı çıkarmak, sonra da buraya –nasıl olacaksa– matbaa makineleri filan yerleştirmek bir yana, başıboş bir köpeğin ısırdığı şair kuduz olma korkusuyla zor günler yaşadı. Bu garip maceranın Nâzım için olumlu yanı ise şubat 1925’te patlak veren Şeyh Said İsyanı’nın Türkiye’de yarattığı fırtınadan ucuz kurtulmasıdır. Nitekim, ülkeyi karıştırmak isteyen dış güçlerin teşviki ve şeriatçı bir düzen özlemiyle ayaklanan Şeyh Said, Fethi Bey (Okyar) hükümetinin düşmesiyle İsmet Paşa’nın ikinci kez başbakanlığa getirilmesine, “Takrir-i Sükûn Kanunu”nun çıkarılmasına (4 mart 1925) ve “İstiklâl Mahkemeleri”nin kurulmasına sebep olmuştu. </span><span class="italik-yaz-">Orak Çekiç</span><span class="duz-yaz-"> ve </span><span class="italik-yaz-">Aydınlık</span><span class="duz-yaz-"> da aralarında olmak üzere İstanbul ile Bursa’da çok sayıda dergi ve gazete bu furyada kapatılırken yasadışı Türkiye Komünist Partisi üyesi otuz sekiz kişi tutuklanıp Ankara’daki İstiklâl Mahkemesi’ne sevk edildiler. Dr. Şefik Hüsnü (Değmer), Hasan Ali (Ediz), Şevket Süreyya (Aydemir), Dr. Hikmet (Kıvılcımlı) ve Sadrettin Celal (Antel) yedi ile on beş yıl arasında değişen cezalara çarptırıldılar. Nâzım Hikmet de “gıyabında” on beş yıla mahkûm edilmişti ve bu onun “komünizm”le bağlantılı olarak “yediği” ilk ceza oluyordu. İzmir’den gizlice İstanbul’a geldi ve Türkiye’de kalış süresi yedi ayı bile bulmadan TKP tarafından gizlice Moskova’ya kaçırıldı. </span></p>
			<p class="duz-yaz-" xml:lang="tr"><span class="duz-yaz-">“İstiklâl Mahkemeleri” sağcı ve solcu çok sayıda gazete ile dergiyi kapatıp TKP üyelerini cezalandırırken Mustafa Kemal’in eski silah ve dava arkadaşlarına da acımamıştı. Bunların arasında Nâzım’ın “dayısı” Ali Fuat Paşa da vardı. Nitekim, “Paşa”nın, Rauf Bey (Orbay), Dr. Adnan (Adıvar), Kâzım (Karabekir) ve Refet (Bele) paşalarla birlikte kurduğu Cumhuriyet döneminin ilk muhalefet partisi olan “Terakkiperver Cumhuriyet Fırkası” da Şeyh Said İsyanı’nda “dolaylı” etkisi olduğu gerekçesiyle 3 haziran 1925’te kapatıldı. </span></p>
			<p class="duz-yaz-" xml:lang="tr"><span class="duz-yaz-">Nice umutlarla geldiği Türkiye’yi boynuna asılı on beş yıllık mahkûmiyet yaftasıyla yedi ay sonra gizlice terk eden Nâzım Hikmet’in bu süre içinde yazdığı kimi şiirler ise bu, âdeta çocuksu maceranın unutulmaz meyveleri olarak daima hatırlanacak güzelliktedir. </span></p>
			<p class="duz-yaz-" xml:lang="tr"><span class="duz-yaz-">Rusya’daki en yakın dostu olduğundan kuşku duyulmayan Ekber Babayev’e göre bu şiirlerin –belki de– en çarpıcı ve coşkulu olanı, “Güneşi İçenlerin Türküsü” şairin korkuyla ölüp ölüp dirildiği İzmir’deki “kaban”da yazılmıştır: </span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Bu bir türkü: </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">toprak çanaklarda </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">güneşi içenlerin türküsü! </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Bu bir örgü:</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">alev bir saç örgüsü </span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">kıvranıyor;</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">kanlı, kızıl bir meş’ale gibi yanıyor </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">esmer alınlarında </span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">bakır ayakları çıplak kahramanların! </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Ben de gördüm o kahramanları, </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">ben de sardım o örgüyü, </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">ben de onlarla </span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">güneşe giden </span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">köprüden </span></p>
			<p class="x-iir-d-rtl-k-genel-tab-3" xml:lang="tr"><span class="dar-paragraf-italik">geçtim! </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Ben de içtim toprak çanaklarda güneşi </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">ben de söyledim o türküyü! </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Yüreğimiz topraktan aldı hızını; </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">altın yeleli aslanların ağzını </span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">yırtarak </span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">gerindik! </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Sıçradık; </span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">şimşekli rüzgâra bindik! </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Kayalardan </span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">kayalarla kopan kartallar </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">çırpıyor ışıkta yaldızlanan kanatlarını. </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Alev bilekli süvariler kamçılıyor </span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">şaha kalkan atlarını! </span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Akın var </span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">güneşe akın! </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Güneşi zaptedeceğiz </span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">güneşin zaptı yakın!..</span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Düşmesin bizimle yola: </span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">evinde ağlayanların </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">gözyaşlarını </span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">boynunda ağır bir </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">zincir </span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">gibi taşıyanlar! </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Bıraksın peşimizi </span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">kendi yüreğinin kabuğunda yaşayanlar! </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">.....</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Akın var </span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">güneşe akın!</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Güneşi zaaptedeceğiz</span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">güneşin zaptı yakın!..</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">.....</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Ölenler </span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">dövüşerek öldüler: </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">güneşe gömüldüler. </span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">Vaktimiz yok onların matemini tutmaya! </span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Akın var </span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">güneşe akın! </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Güneşi zaaaptedeceğiz </span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">güneşin zaptı yakın!..</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">.....</span></p>
			<h1 class="bolum-ad-" id="toc-anchor-3" xml:lang="tr"><span class="ana-bolum-basligi">Dördüncü bölüm</span></h1>
			<h2 class="bolum-ad-tek-sat-r" id="toc-anchor-17" xml:lang="tr"><span class="bolum-ad-">Türkiye’ye son giriş</span></h2>
			<p class="x-iir-d-rtl-k-genel" xml:lang="tr"><span class="dar-paragraf-italik">Ben yanmasam</span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">sen yanmasan </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">biz yanmasak, </span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">nasıl </span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">çıkar</span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">karan-</span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">lıklar </span></p>
			<p class="x-iir-d-rtl-k-genel-tab-3" xml:lang="tr"><span class="dar-paragraf-italik">aydın-</span></p>
			<p class="x-iir-d-rtl-k-genel-tab-3-son" xml:lang="tr"><span class="dar-paragraf-italik">lığa...</span></p>
			<p class="x-iir-d-rtl-k-genel-tab-3-son" xml:lang="tr"><span class="dar-paragraf-italik">Nâzım Hikmet</span></p>
			<p class="duz-yaz-ilk-paragraf-2" xml:lang="tr"><span class="duz-yaz-">Nâzım Hikmet’in kısa sayılabilecek altmış bir yıllık ömrünün yaklaşık kırk üç yılı çok sevdiği kendi ülkesinde, on sekiz yılı ise “ikinci vatanı” Sovyetler Birliği ile tedavi için gittiği Polonya gibi komşu “demirperde” ülkelerinde ve gezip dolaştığı Çin, Fransa, İtalya, Mısır, Küba vb’de geçmiştir. </span></p>
			<p class="duz-yaz-" xml:lang="tr"><span class="duz-yaz-">Türkiye’deki kırk üç yılın –ilk gençlik ve öğrencilik dönemi sayılmazsa– yarıdan fazlasını –on iki buçuk yılı kesintisiz olmak üzere– cezaevlerinde geçirdiğini düşünmek ürpertici olsa gerektir. Öyle ki, Rusya’dan ilk dönüşü ile 1951’deki kesin ayrılışı arasında, kendi ülkesindeki –iyi kötü– serbestçe dolaşabildiği süre yedi yıldan fazla değildir. Tabii gene de birilerinin gölgesini arkasında hissederek ve geçim derdiyle boğuşarak. Hatta, cezaevlerinde geçirdiği on yedi yıl boyunca, dört duvar arasında bile, çalışmak ve ekmeğini kazanmak zorunluğundaydı. </span></p>
			<p class="duz-yaz-" xml:lang="tr"><span class="duz-yaz-">Üstelik sağlık sorunları da bulunan bu koşullardaki birinin, on binlerce dizelik “destanlar”, “bir yıl yağan yağmur kadar şiir”, –nerdeyse– sayısız sahne eseri, deneme, çeviri, roman, senaryo ve benzeri yapıta imza atabilmiş olması, başlı başına incelenmeye değer bir “fenomen”dir. Bir de sanat değeri hafife alınamayacak resimleri, cezaevindeki genç ve cahil Anadolu çocuklarına resim ve Fransızca öğretmenliği yapması, dokuma tezgâhlarında güzel kumaşlar üretmesi, kedi beslemesi, kaldığı hücre ve koğuşları pırıl pırıl temizlemesi, “kader arkadaşlarıyla” cebindeki parayı kuruşuna kadar paylaşarak onlara güzel yemekler yapması ve halinden de hemen hiç şikâyet etmemesi! Çoğu dostu (!) tarafından unutulduğuna aldırış etmeden, kimler kaldıysa, onlara içten ve yakınmasız mektuplar yazması, gelen mektupları cevapsız bırakmaması! Sonra da sırtını güneşli bir günde, yattığı koğuşun avlu duvarına dayayıp, </span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Bugün pazar.</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Bugün beni ilk defa güneşe çıkardılar. </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Ve ben ömrümde ilk defa</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">gökyüzünün bu kadar benden uzak, </span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">bu kadar mavi, </span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">bu kadar geniş olduğuna şaşarak </span></p>
			<p class="x-iir-d-rtl-k-genel-tab-3" xml:lang="tr"><span class="dar-paragraf-italik">kımıldamadan durdum. </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Sonra saygıyla toprağa oturdum. </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Dayadım sırtımı beyaz duvara. </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Bu anda ne düşmek dalgalara, </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">bu anda ne kavga, ne hürriyet, ne karım. </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Toprak, güneş ve ben...</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Bahtiyarım. </span></p>
			<p class="duz-yaz-ilk-paragraf-2" xml:lang="tr"><span class="duz-yaz-">diyebilmek! </span></p>
			<p class="duz-yaz-ilk-paragraf-2" xml:lang="tr"><span class="duz-yaz-">Bu satırları yazarken 1960 yılı ağustosunun yağmurlu bir akşamını anımsadım. Ertesi sabah Moskova’dan ayrılıyorduk. Nâzım, Ekber Babayev’in kullandığı arabasıyla Ömer Sami Coşar’la beni otelimize getirmişti. Şu, Sovyet mimarisinin simgelerinden, odaları geniş ama servisi berbat, Moskova’nın Stalin zevkine göre dikilmiş yedi kulesinden biri olan devasa “Ukrayna Oteli”ne. Nâzım kapıda vedalaşmak isteyince: </span></p>
			<p class="duz-yaz-" xml:lang="tr"><span class="duz-yaz-">“Olmaz” dedim. “Çıkıp biraz da bizim odada sohbet edelim.” </span></p>
			<p class="duz-yaz-" xml:lang="tr"><span class="duz-yaz-">Aslında, ona yapmak istediğim küçük bir sürprizim vardı. </span></p>
			<p class="duz-yaz-" xml:lang="tr"><span class="duz-yaz-">Gülerek: </span></p>
			<p class="duz-yaz-" xml:lang="tr"><span class="duz-yaz-">“Nasıl istersen” dedi. </span></p>
			<p class="duz-yaz-" xml:lang="tr"><span class="duz-yaz-">Coşar’la aynı odayı paylaşıyorduk. Asansör bizi kırk altıncı kata çıkardı. </span></p>
			<p class="duz-yaz-" xml:lang="tr"><span class="duz-yaz-">Şimdi bunlar kalmamış ama o zamanlar her katta, tam da asansörlerin karşısındaki küçük masasında yaşlı bir kadın görevli oturur, geleni gideni kontrol eder ve önündeki deftere bir şeyler yazardı. Söylendiğine göre odalara bayan “ziyaretçi” almak o zamanlar yasak olduğundan bir şekilde bu yaşlı hatunların gönüllerini hoş etmek gerekiyordu! </span></p>
			<p class="duz-yaz-" xml:lang="tr"><span class="duz-yaz-">Güzel bir yemek yemiştik. Zürich’ten aldığım kapağı henüz açılmamış “Martell”i çıkararak: </span></p>
			<p class="duz-yaz-" xml:lang="tr"><span class="duz-yaz-">“Lokantadaki Gürcü konyağı da iyiydi ama Fransızlarınki başkadır. Bundan da birer yudum alabiliriz, değil mi?” dedim. Kimse itiraz etmedi. </span></p>
			<p class="duz-yaz-" xml:lang="tr"><span class="duz-yaz-">Hepimiz durgun ve bunca güzel ve geceli gündüzlü uzun bir arkadaşlıktan sonra ayrılacağımız için biraz da hüzünlüydük. “Değişik bir konu olduğu” düşüncesiyle: </span></p>
			<p class="duz-yaz-" xml:lang="tr"><span class="duz-yaz-">“Biliyor musun Nâzım” dedim. “Beraber çektirdiğimiz resimleri Ömer Sami’nin ‘KGB götürür; yanında taşı!..’ nasihatine aldırış etmeden bavulumun ta dibine yerleştirmiştim. Ne yazık ki Ömer Sami haklı çıktı.” </span></p>
			<p class="duz-yaz-" xml:lang="tr"><span class="duz-yaz-">36’lık siyah beyaz beş veya altı “rulo”mu birileri çantamdan almıştı. Hemen bütün karelerde Nâzım da vardı.</span></p>
			<p class="duz-yaz-" xml:lang="tr"><span class="duz-yaz-">Müthiş bir öfkeyle yerinden fırladı Nâzım: </span></p>
			<p class="duz-yaz-" xml:lang="tr"><span class="duz-yaz-">“Vay densizler!.. Peki, neden bana söylemedin bunu daha önce?” </span></p>
			<p class="duz-yaz-" xml:lang="tr"><span class="duz-yaz-">“Doğrusu hiç aklıma gelmedi. Hem, ne faydası olurdu ki?” </span></p>
			<p class="duz-yaz-" xml:lang="tr"><span class="duz-yaz-">“Olmaz olur mu? Yakalarına yapışırdım! Bulurdum filmlerini!..” </span></p>
			<p class="duz-yaz-" xml:lang="tr"><span class="duz-yaz-">Kocaman adımlarla odayı arşınlıyor, “konuğu” saydığı bizlere reva görülen davranışı hazmedemiyordu: </span></p>
			<p class="duz-yaz-" xml:lang="tr"><span class="duz-yaz-">“Üzme kendini be Nâzım. Olan olmuş” diyerek, çantamdaki, Rusya’da kime vereceğimi önceden bilmeksizin özel olarak hazırlattığım birer kiloluk “Hacıbekir” lokumlarını çıkardım. Niyetim, birini açıp ikram etmek, diğerini de Nâzım’a vermekti. </span></p>
			<p class="duz-yaz-" xml:lang="tr"><span class="duz-yaz-">Ne düşündüğümü anlamış olacak ki: </span></p>
			<p class="duz-yaz-" xml:lang="tr"><span class="duz-yaz-">“Sakın açma!..” diye bağırdı. </span></p>
			<p class="duz-yaz-" xml:lang="tr"><span class="duz-yaz-">“Nasıl istersen! Peki neden?” </span></p>
			<p class="duz-yaz-" xml:lang="tr"><span class="duz-yaz-">“Bak cancağızım, bir açarsan ben oturur hepsini bu akşam yerim. Hacıbekir lokumu bu, yarını bekler mi?” </span></p>
			<p class="duz-yaz-" xml:lang="tr"><span class="duz-yaz-">Kutulardan birini Nâzım’a, diğerini Ekber’e uzatırken Babayev kulağıma eğilip ancak benim duyabileceğim bir sesle: </span></p>
			<p class="duz-yaz-" xml:lang="tr"><span class="duz-yaz-">“Nâzım tatlıyı çok sever ama kutuyu açtırmama sebebi başka” dedi. “Yarın Vera’ya verecektir.”</span></p>
			<p class="duz-yaz-" xml:lang="tr"><span class="duz-yaz-">Nâzım o tarihte, üç ay sonra resmen evleneceği kendisinden otuz yaş küçük, evli Rus kadın Vera Tulyakova ile Rus eşini henüz bu evliliğe razı edemediği için sıkıntılıydı. Başta Ekber olmak üzere dostları bu evliliğe olabildiğince karşı çıkıyorlardı.</span></p>
			<p class="duz-yaz-" xml:lang="tr"><span class="duz-yaz-">Ömer Sami’nin lokumlardan haberi yoktu. “Atlattın beni” diyerek çantasındaki gazetelerle dergileri (</span><span class="italik-yaz-">Akis</span><span class="duz-yaz-">, </span><span class="italik-yaz-">Yedigün</span><span class="duz-yaz-">, </span><span class="italik-yaz-">Kim</span><span class="duz-yaz-"> vb) çıkarıp Nâzım’a uzattı: </span></p>
			<p class="duz-yaz-" xml:lang="tr"><span class="duz-yaz-">“Bunlar da benden!” dedi. “On beş günlük. Biraz bayat ama...” </span></p>
			<p class="duz-yaz-" xml:lang="tr"><span class="duz-yaz-">“Olsun... Olsun... Biz burada çoğu zaman aylarca Türk gazetesi göremeyiz.” Yutkundu: </span></p>
			<p class="duz-yaz-" xml:lang="tr"><span class="duz-yaz-">“Başka ‘yabancı’ gazeteler de pek bulunmaz ya...”</span></p>
			<p class="duz-yaz-" xml:lang="tr"><span class="duz-yaz-">Ayrılmaya hazırlanıyorlardı ki Ömer Sami’ye “Bakalım buna nasıl karşılık vereceksin?” diye göz kırparak bir kez daha yöneldim bavuluma. Gene, kime vereceğimi bilmeksizin bir de “yetmişlik” “Kulüp Rakısı” almıştım yanıma. Başına bir kaza gelebilir korkusuyla iyice de sarıp sarmalamıştım. KGB mi, artık kimlerse, çantamdan “negatifleri” alırken rakımın paketini açmış sonra da eskisi gibi (!) kapatmışlardı. Nâzım’ı en çok mutlu eden şeylerden birinin –değeri ve niteliği ne olursa olsun– “armağan” almak olduğunu, Moskova’daki küçük dairesindeki, her yanı dolduran, dünyanın dört bucağından gelmiş bibloları, maskları filan görünce anlamıştım. </span></p>
			<p class="duz-yaz-" xml:lang="tr"><span class="duz-yaz-">“Belki seversin!..” diyerek rakı şişesini uzattım. </span></p>
			<p class="duz-yaz-" xml:lang="tr"><span class="duz-yaz-">“Yahu Orhan” dedi, “şimdi ağlatacaksın beni. Nasıl ‘kıyar da’ içebilirim bunu?” </span></p>
			<p class="duz-yaz-" xml:lang="tr"><span class="duz-yaz-">Vakit geceyarısını geçmişti. Birlikte aşağı indik. Yağmur dinmişti. Mis gibi toprak kokuyordu. Toprak ve çimen. Arabaya kadar yürüdük. </span></p>
			<p class="duz-yaz-ilk-paragraf-2" xml:lang="tr"><span class="duz-yaz-">Nâzım’ın 1924 sonlarında ansızın geldiği Türkiye’den, yedi ay sonra ayrılmak zorunluğunda kalması “naif” bir öykü sayılsa yeridir. Evet, “devrim” öncesi Rusya da geri bir tarım ülkesiydi; nüfusun yüzde 15’inden azı kentlerde yaşıyor ve bunun da ancak yüzde 10’u geçimini sanayiden sağlıyordu ama klasik Marksist teoriye göre</span><span class="italik-yaz-"> </span><span class="duz-yaz-">“sosyalizmin kapitalizmden sonra geleceğini”</span><span class="dipnot-no"><a href="#x1-67-anchor">1</a></span><span class="duz-yaz-"> genç Nâzım bunca yıl kaldığı Moskova’daki üniversitede öğrenmemiş miydi? Üstelik Türkiye’nin Çarlık döneminde sağlananın belki yüzde 10’u kadar bir kapitalist gelişmeye ulaştığından bile söz edilemezdi. Sokaklarda bağıra çağıra dergi satarak veya İzmir civarındaki bir köyün içindeki “kulübe”nin dibine matbaa kurarak (!) hangi proletarya, kurulu düzene karşı harekete geçirilecekti? Hem, kan ve ateş çemberinden geçip gelmiş bir kurulu düzen, daha iki yılını bile doldurmadan, kendi mantığına ters düşen girişimlere hoşgörüyle bakabilir miydi? Üstelik geri bırakılmış, parasız pulsuz, uçan kuşa borçlu; bin bir iç ve dış entrikanın çevrildiği, “başkent”ini bile yabancılara henüz kabul ettirememiş, birkaç yıldan fazla ömür biçilmeyen bir devlet ve onurlu ama zavallı bir toplum görüntüsünü daha üzerinden atamamışken! Nâzım’ın geldiği Rusya’da düzene ters gelen girişim ve kalkışmalar olsa ünlü “Çeka” izin verir miydi? “Kızıl Ordu” iyi gözle bakar mıydı, böyle girişimlere? Tamam, Nâzım komünistti ve çok sevdiği ülkesinin ve halkının Rusya’dakine benzer bir yönetimle daha çabuk kalkınacağına inanıyordu. Kim bilir, belki haklı da olabilirdi o zamanın koşullarında böyle düşünmekte. Ama, ölüm kalım savaşı verirken bıraktığı ülkesine yıllar sonra dönünce ilk işi, kendi deyimiyle “komünist şiirler” yazıp bunların basıldığı gazete ve dergileri satmak, köylerdeki kulübelere –içine gizli matbaaların yerleştirileceği– çukurlar kazmak mı olmalıydı? Önce oturup, kuruluşunu uzaktan heyecanla izlediği şu genç Cumhuriyet’in dinamiklerini, hedeflerini, dengelerini ve koşullarını biraz incelese daha iyi olmaz mıydı? </span></p>
			<p class="duz-yaz-" xml:lang="tr"><span class="duz-yaz-">Neyse!.. Moskova’daki uzun söyleşilerimiz sırasında bir bölümünü kendi ağzından öğrendiğim bu davranışlarını dostça sorguladığımda “Gençlik işte! Kanım kaynıyordu! Aceleciydim ve etrafım hep belli kişilerle çevriliydi!..” demekle yetindi. Ben de –bir yararı olmayacağından– üstelemedim.</span></p>
			<p class="duz-yaz-" xml:lang="tr"><span class="duz-yaz-">Gene de anlatmadan edemedi Nâzım: </span></p>
			<p class="duz-yaz-" xml:lang="tr"><span class="duz-yaz-">“1925 yazında trenle Moskova’ya dönerken dört beş yıl öncesinin açlık ve sefalet görüntüleri kaybolmuştu ama çok üzgündüm. Yurdumu, yakınlarımı doya doya görüp sevemeden, canımı kurtarırcasına uzaklaşıyordum gene. Acaba bir daha görebilecek miydim İstanbul’u? Anamı, babamı, kardeşimi, dostlarımı? Moskova’ya varınca ilk iş Vâlâ’yı ziyarete gittim...”</span><span class="dipnot-no"><a href="#x2-68-anchor">2</a></span></p>
			<p class="duz-yaz-" xml:lang="tr"><span class="duz-yaz-">Birkaç gün onlarla birlikte kaldı Nâzım. Vâlâ ile Rus eşinin bir gün önce topladığı mantarları yediler birlikte ve –az daha– zehirleniyorlardı! </span></p>
			<p class="duz-yaz-" xml:lang="tr"><span class="duz-yaz-">Moskova yakınındaki “yontulmamış odundan yapılma orman evinde” yakında bir de kız çocuk doğuracak eşi ve tavşanıyla oturan arkadaşını artık eskisi kadar sık göremeyeceğini hissetmenin üzüntüsüyle sarsılan Nâzım, hiç beklemediği bir güzel sürprizle karşılaştı Moskova’da: Ertuğrul Muhsin Bey tiyatro ve sinema üzerine araştırmalar yapmak üzere Moskova’ya gönderilmişti.</span><span class="dipnot-no"><a href="#x3-69-anchor">3</a></span><span class="duz-yaz-"> </span></p>
			<p class="duz-yaz-" xml:lang="tr"><span class="duz-yaz-">Sinema, tiyatro ve balenin göz kamaştırıcı gelişmeler gösterdiği Sovyetler Birliği’nde 1925-1927 yılları boyunca kalarak “Goskino” (Moskova) ve “Vufku” (Ukrayna) stüdyolarında </span><span class="italik-yaz-">Tamilla</span><span class="duz-yaz-"> ve </span><span class="italik-yaz-">Spartaküs</span><span class="duz-yaz-"> gibi önemli filmleri başarıyla yönetecek olan Ertuğrul Muhsin Bey kendisinden on yaş genç yetenekli Nâzım’ı âdeta kanatları altına aldı ve ona Türkiye’de yaşadığı yedi aylık tatsız macerayı unutturmaya çalıştı: </span></p>
			<p class="duz-yaz-" xml:lang="tr"><span class="duz-yaz-">“Güzel şiirler yazıyorsun ama yetmez” dedi, genç yurttaşına. “Oyun da yazmalısın. Unutma ki, en iyi oyun yazarları şairler arasından çıkmıştır ve çıkacaktır. Aldığın cezaya fazla üzülme. ‘Cumhuriyet’ sevecendir. Yakında bir af çıkarıp silerler...”</span></p>
			<p class="duz-yaz-" xml:lang="tr"><span class="duz-yaz-">Nâzım böylece hem oyun yazarlığına ilgi duymaya başlıyor hem de, Ertuğrul Muhsin Bey’in 1928’de İstanbul’da kuracağı “İpekçi ailesi”ne ait “İpek Film Stüdyoları”nda devam edecek bir dostluk ve çalışma arkadaşlığının temelleri atılmış oluyordu. </span></p>
			<p class="duz-yaz-" xml:lang="tr"><span class="duz-yaz-">Nâzım, Ertuğrul Muhsin’i Moskova’da Meyerhold, Eck, Fedorov, Lunaçarskiy, Stanislavskiy, Tretyakov gibi devrin tanınmış yönetmen ve yazarlarıyla tanıştırdı. Tiyatroları ziyaret etmesine ve provaları izlemesine yardımcı oldu. Kısa süre içinde Rus ve Ukrayna stüdyolarında film çevirecek kadar kendini kabul ettiren, o zamanlar otuz dört-otuz beş yaşındaki Muhsin Ertuğrul da Nâzım’ın, başta Nikolay Eck olmak üzere sanatçı arkadaşlarıyla kurduğu “METLA” yergi tiyatrosuna katkıda bulundu. “METLA” adı “Tek Leninist Tiyatro Stüdyosu”nun baş harflerinden oluşurken Stalin yönetimine gizli bir başkaldırıyı da simgeliyor ve Rusça “süpürge” anlamına geliyordu! </span></p>
			<p class="duz-yaz-" xml:lang="tr"><span class="duz-yaz-">Nâzım’la dostluğu 20’li yıllarda başlayıp şairin ölümüne kadar devam eden ünlü Sovyet tiyatro adamı Aleksandr Fevralskiy, “dünya çapında bir dehaydı” diye söz ettiği Nâzım’la son görüşmelerinden birinde ona bir sürpriz yaparak, 1960’larda bir gün, “METLA Tiyatrosu Ortaklaşa Çalışma Birliği”nin kendisine gönderdiği 19 eylül 1926 tarihli “çağrı”yı gösterir. Bu “çağrı”nın altında</span><span class="italik-yaz-"> </span><span class="duz-yaz-">“Siyasal yönetmen: Nâzım”</span><span class="italik-yaz-"> </span><span class="duz-yaz-">sözleri ve şairin imzası vardır. Nâzım’la ilgili kitabında şöyle diyor Fevralskiy: “O eski belgeyi uzun süre özenle okudu... Okşarcasına baktı... 1920’lerde Moskova’daki gençliğini anımsatan her şeye özel bir sevgiyle yaklaşırdı...”</span><span class="dipnot-no"><a href="#x4-70-anchor">4</a></span><span class="duz-yaz-"> </span></p>
			<p class="duz-yaz-" xml:lang="tr"><span class="duz-yaz-">Ertuğrul Muhsin ve “METLA” tiyatrosunun yanı sıra iki şey daha mânen ayakta tutuyordu o tarihlerde şairi: Diş Hekimi Dr. Lena Yurçenko ve çıkacak bir genel afla yeniden Türkiye’ye dönme umudu. </span></p>
			<p class="duz-yaz-" xml:lang="tr"><span class="duz-yaz-">Önce biraz Lena’dan söz edelim. Elde mevcut ve biraz silik tek resmi güzel ve kişilikli bir kadın olduğu izlenimi uyandıran Lena’yı, Nâzım, çevresine eşi olarak tanıtmış ve onunla iki yıl kadar beraber olmuştur. 1926 Cumhuriyet Bayramı’nda umut ve özlemle beklediği genel af çıkıp kendisinin de af kapsamına alındığını öğrenince Nâzım’ın ilk işi Moskova’daki Türkiye Cumhuriyeti Sefarethanesi’ne başvurarak pasaport istemek olmuştur. Bunu yaparken “eşi” Lena için de vize istemiştir. Annesine, babasına ve kız kardeşine yazdığı mektuplarda sürekli sözünü ettiği bu kadını onlar da uzaktan tanıyor hatta mektuplaşıyorlardı. Ne ki, beklemekle geçen aylar yılları bulmuş ama sefaretten bir ses çıkmamıştı. Bu arada şairin ilk şiir kitabı olan </span><span class="italik-yaz-">Güneşi İçenlerin Türküsü</span><span class="duz-yaz-"> 1928 başlarında Bakü’de yayımlanınca Azeriler “Türkiye’den önce bizde!..” diyerek mutlu olmuşlardır.</span></p>
			<p class="duz-yaz-" xml:lang="tr"><span class="duz-yaz-">Ankara İstiklâl Mahkemesi’nin “Takrir-i Sükûn Kanunu” uyarınca 1 mayıs 1925 günü Nâzım’a gıyabında verdiği on beş yıllık hapis cezası genel affın kapsamına girmiş ama şair pasaport ve vize başvurusuna cevap beklerken “yeni ve gizli bir komünist partisi kurmaya teşebbüs”ten üç ay hapisle cezalandırılmıştı (eylül 1927). Hem de gene gıyabında ve İstanbul’da tutuklanan kimi zanlıların ifadesine dayanılarak. </span></p>
			<p class="duz-yaz-" xml:lang="tr"><span class="duz-yaz-">Buna aldırış etmediği, sefaretten gelecek pasaport haberinden de umut kestiği anlaşılan şair sonunda dava arkadaşı İsmail Bilen’le (Laz İsmail) birlikte gene gizlice Türkiye’ye girdi (temmuz 1928) ve “sınırı izinsiz ve sahte pasaportla geçmek” suçuyla yakalanıp savcının karşısına çıkarıldı. Pasaportsuz sınırı geçmenin cezası üç gün hapisten ibaretti ama adı Nâzım’dı ve “başka bir suçtan mahkûmiyetleri bulunup bulunmadığını araştırıp belirlemek uzun süreceğinden” iki arkadaşın mevcutlu olarak Ankara’ya gönderilmelerine karar verildi...</span><span class="dipnot-no"><a href="#x5-71-anchor">5</a></span><span class="duz-yaz-"> </span></p>
			<p class="duz-yaz-" xml:lang="tr"><span class="duz-yaz-">Nâzım Hikmet ile İsmail Bilen’in Hopa, Rize, İstanbul, Ankara arasındaki –basında sürekli eleştirilecek biçimde– kelepçeli olarak bir kentten öbürüne götürülmeleri ve âdeta yeniden yargılanmaları aylar sürdü. Serbest oldukları oybirliğiyle kararlaştırılıp yüzlerine karşı okunduğunda ise takvimler 23 aralık 1928 tarihini gösteriyordu ve yurda ayak bastıkları günden başlayarak nerdeyse altı ayı “içerde” geçirmişlerdi. </span></p>
			<p class="duz-yaz-" xml:lang="tr"><span class="duz-yaz-">Yurda birlikte gitme hesapları yaptığı “eşi” Dr. Lena Yurçenko’ya dönersek, zavallı kadın hâlâ vize bekliyor ve ona olan bağlılığını Ukrayna’nın Karadeniz’deki liman kenti Odesa’dan mayıs 1929’da attığı (sonuncu) kartla da belirttiği gibi sürdürüyordu: </span></p>
			<p class="duz-yaz-" xml:lang="tr"><span class="duz-yaz-">“Bana bir Türkçe öğrenme kitabı ve biraz da Türk kahvesi gönder sevgilim... Seni çok özlüyorum...”</span></p>
			<p class="duz-yaz-" xml:lang="tr"><span class="duz-yaz-">Sonra, bir sis perdesi arkasında silinip gitti Dr. Lena Yurçenko. Odesa’da, “eşine” kavuşmak için Türk makamlarından vize beklerken hastalanıp öldüğü haberi geldi, Nâzım’ın, –kısa kesilmiş siyah saçları nedeniyle olacak– “İstanbul kızlarına benzerdi...” diye söz ettiği yanakları gamzeli Ukraynalı genç kadının...</span></p>
			<p class="duz-yaz-" xml:lang="tr"><span class="duz-yaz-">1929’a özgürlüğüne kavuşmuş olarak giren Nâzım Hikmet’e yakınları ve dostları bu fırsatı iyi değerlendirmesini; bu arada, Anadolu’yu dolaşıp yakından tanımasını; Halkevleri’nde görev almasını; kısacası, “şu komünizm hevesini artık bir yana bırakıp”</span><span class="italik-yaz-"> </span><span class="duz-yaz-">kurulu düzenle bütünleşmesini önerdiler. Kendileri böyle yaparak hem rahat etmişler hem de yararlı olmuşlardı. Fakat hayır... Böyle yapamazdı o. Çalışıp alın teriyle ve kimseye muhtaç olmadan ekmeğini çıkaracaktı ama tuttuğu yoldan dönmesi de mümkün değildi. İstanbul’da yayımlanan bir dergide en mütevazı basamaktan, “musahhih” olarak çalışmakla işe başladı ve çok geçmeden Türkiye’nin mevcut edebiyat akımları ile edebiyatçılarının dünyasına yazıları, şiirleri ve fikirleriyle bir bomba gibi düştü.</span><span class="italik-yaz-"> </span><span class="duz-yaz-">“Putları yıkıyoruz” diyor ve o güne kadar kendi dünyalarında yazıp çizen, birbirlerine üstatlık, “şair-i âzam”lık (!) gibi rütbeler (!) veren Abdülhak Hamit’leri, Yakup Kadri’leri, Yahya Kemal’leri, Mehmet Emin’leri, Peyami Safa’ları fena halde hırpalarken kamuoyunda ve basında geniş yankılar uyandırıyordu. “Savak”ları açılmış bir barajın hırçın suları gibi kitapları da peş peşe gelmeye başlamıştı: </span><span class="italik-yaz-">835 Satır</span><span class="duz-yaz-"> ile </span><span class="italik-yaz-">Jokond ile Si-Ya-U</span><span class="duz-yaz-"> 1929’da; </span><span class="italik-yaz-">Varan 3</span><span class="duz-yaz-"> ile </span><span class="italik-yaz-">1+1=Bir</span><span class="duz-yaz-"> 1930’da yayımlandı ve büyük ilgi gördü. Bunları </span><span class="italik-yaz-">Sesini Kaybeden Şehir</span><span class="duz-yaz-">, </span><span class="italik-yaz-">Benerci Kendini Niçin Öldürdü?</span><span class="duz-yaz-">, </span><span class="italik-yaz-">Gece Gelen Telgraf</span><span class="duz-yaz-"> ve </span><span class="italik-yaz-">Portreler</span><span class="duz-yaz-"> izleyecekti. Resmi adı “Mehmet Nâzım Ran”dı ama bütün Türkiye onu “Nâzım Hikmet” olarak tanıyor ve okuyordu. Orhan Selim, Adsız Yazıcı, Ahmet Cevat, Ahmet Oğuz Saruhan, Ben, Bendeniz, Ercüment Er, Fıkracı, İbrahim Sabri, İhsan Koza, İmzasız Adam, Kartal, Mazhar Lütfi, Mümtaz Osman, Sarı Murat gibi bir yığın “takma adın” arkasındaki kalem de ondan başkası değildi. Fikirlerine katılanlar da katılmayanlar da yazılarını, şiirlerini okumadan edemiyordu. Bir şiirini okuyup çok beğendiğini söyleyen Atatürk’e etrafındakilerin “komünist olduğunu” anımsatmaları üzerine şu cevabı vermişti ulu önder:</span><span class="italik-yaz-"> </span><span class="duz-yaz-">“Ne olduğu kimi ilgilendirir? Şurası kesin ki, şimdiye kadar kimse Türk dilinde bu kadar etkileyici bir şey yazmamıştır...”</span><span class="dipnot-no"><a href="#x6-72-anchor">6</a></span></p>
			<p class="tablo-ustten-bosluklu" xml:lang="tr"><span class="generated-style-2"><img alt="31b.jpg" class="generated-style-2" src="../Images/31b_fmt.jpeg"/></span></p>
			<p class="bold-yaz-ortal-" xml:lang="tr"><span class="dar-paragraf-italik">Nâzım Hikmet, cezaları af kapsamına girip kaldırılınca Moskova’da üniversite ve dava arkadaşı “Laz İsmail”le (İsmail Bilen, 1902-1983) birlikte ve kaçak olarak 1928’de Türkiye’ye girip Hopa’da yakalanmıştı. Elleri kelepçelenip İstanbul’a yollandılar. Oysa Türkiye elçiliğinden pasaport istemişler, fakat alamamışlardı. Moskova’ya son gidişinde de “Laz İsmail”in Nâzım’ın bu güvenine layık olmadığı şair tarafından –geç de olsa– anlaşıldı. </span></p>
			<p class="bold-yaz-ortal-2-en-son" xml:lang="tr"><span class="dipnot-italik">(Gazete kesiği </span><span class="dipnot-bold">Cumhuriyet</span><span class="dipnot-italik"> gazetesinin 5 ekim 1928 tarihli sayısından alınmıştır.)</span></p>
			<p class="tablo" xml:lang="tr"><span class="generated-style-2"><img alt="s36-2.jpg" class="generated-style-2" src="../Images/s36-2_fmt.jpeg"/></span></p>
			<p class="bold-yaz-ortal-2-en-son bold-yaz-ortal-2-en-son-override" xml:lang="tr"><span class="dipnot-italik">Nâzım Hikmet Vakfı Arşivi</span></p>
			<p class="duz-yaz-" xml:lang="tr"><span class="duz-yaz-">Karikatürist Cemal Nadir’in (Güler; 1902-1947) de çizdiği </span><span class="italik-yaz-">Her Şey Resimli</span><span class="duz-yaz-"> dergisinde; </span><span class="italik-yaz-">Halk Dostu</span><span class="duz-yaz-">, </span><span class="italik-yaz-">Yeni Gün</span><span class="duz-yaz-">, </span><span class="italik-yaz-">Akşam</span><span class="duz-yaz-">, </span><span class="italik-yaz-">Tan</span><span class="duz-yaz-"> gazetelerinde değişik isimlerle fıkralar (köşe yazısı); yıllarca belleklerden silinmeyen </span><span class="italik-yaz-">Karım Beni Aldatırsa</span><span class="duz-yaz-">, </span><span class="italik-yaz-">Aysel/Bataklı Damın Kızı</span><span class="duz-yaz-">, </span><span class="italik-yaz-">Leblebici Horhor Ağa</span><span class="duz-yaz-"> gibi Muhsin Ertuğrul’un başarıyla yönettiği filmler için senaryolar; Şehir Tiyatrosu’nda oynanmak üzere </span><span class="italik-yaz-">Kafatası</span><span class="duz-yaz-">, </span><span class="italik-yaz-">Bir Ölü Evi</span><span class="duz-yaz-"> ve </span><span class="italik-yaz-">Unutulan Adam</span><span class="duz-yaz-"> gibi sahne yapıtları kaleme alıyor, hatta, piyano başına geçip ünlü dublaj sanatçısı Adalet Cimcoz’la (1910-1970) birlikte halk türkülerini modernize etmeye çalışıyordu</span><span class="dipnot-no"><a href="#x7-73-anchor">7</a></span><span class="duz-yaz-"> ama adı “komünist”e çıkmıştı bir kez. “Ne olur ne olmaz”dı! Kendi haline bırakılmamalıydı! Ve o nefis, bir zamanlar herkesin dilindeki “Ceviz Ağacı” şiirinde sandığının aksine polis onun hem “farkında” hem de sürekli “ardında”ydı: </span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Başım köpük köpük bulut, içim dışım deniz, </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Ben bir ceviz ağacıyım Gülhane parkında, </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Budak budak, şerham şerham</span><span class="dipnot-no"><a href="#x8-74-anchor">8</a></span><span class="dar-paragraf-italik"> ihtiyar bir ceviz. </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Ne sen bunun farkındasın, ne polis farkında. </span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Ben bir ceviz ağacıyım Gülhane parkında. </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Yapraklarım suda balık gibi kıvıl kıvıl. </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Yapraklarım ipek mendil gibi tiril tiril, </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Koparıver, gözlerinin, gülüm, yaşını sil </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Yapraklarım ellerimdir tam yüz bin elim var. </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Yüz bin elle dokunurum sana, İstanbul’a. </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Yapraklarım gözlerimdir. Şaşarak bakarım. </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Yüz bin gözle seyrederim seni, İstanbul’u. </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Yüz bin yürek gibi çarpar, çarpar yapraklarım. </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Ben bir ceviz ağacıyım Gülhane parkında, </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Ne sen bunun farkındasın, ne polis farkında. </span></p>
			<p class="duz-yaz-ilk-paragraf-2" xml:lang="tr"><span class="duz-yaz-">Nitekim şiirlerinde “bir zümrenin başka zümreler üzerinde hâkimiyetini tesis etmek gayesiyle halkı suça teşvik ettiği” iddiası ve İçişleri Bakanlığı’nın emri doğrultusunda ceza mahkemesi önüne çıkarıldığında lafı ezip bükmeye tenezzül etmeden, kendisi de ezilip bükülmeden açıkça ve dobra dobra şunları söylediği belleklerdedir: </span></p>
			<p class="duz-yaz-" xml:lang="tr"><span class="italik-yaz-">“</span><span class="duz-yaz-">Evet ben bir komünist şairim ve daha esaslı komünist olmaya çalışıyorum. Ancak, Anayasamıza göre bu nedenle cürüm işlemiş sayılamam. Diğer iktisadi ve siyasi meslekler nasıl cürüm değilse, bir ‘tarz-ı telakki’ olan komünist mefkûresi de cürüm değildir. Ben, bir sınıf halkı diğeri aleyhine tahrik etmedim. Halkın durumundan söz etmek suç ise ekonomi bilimini ortadan kaldırmak gerekir...”</span><span class="italik-yaz-"> </span></p>
			<p class="duz-yaz-" xml:lang="tr"><span class="duz-yaz-">Bu savunma üzerine savcı Nâzım’ın beraatını istemiş ve İstanbul 2. Asliye Ceza Mahkemesi’nin oybirliğiyle aldığı karar da “aklanma” olmuştu. </span></p>
			<p class="duz-yaz-" xml:lang="tr"><span class="duz-yaz-">Olmuştu ve Nâzım şiirler yazmayı, film senaryoları kaleme alıp yönetmeyi sürdürmüştü ama başka mahkemelerin savcı ve hâkimleri İstanbul 2. Asliye Ceza Mahkemesi’ninkiler kadar anlayışlı değildiler: İstanbul’da “Muallim Ahmet Halit Kitabevi”nin yayımladığı </span><span class="italik-yaz-">Gece Gelen Telgraf</span><span class="duz-yaz-">’ı İstanbul Cumhuriyet Savcılığı “halkı rejim aleyhine kışkırttığı” gerekçesiyle toplatmış ve Nâzım Hikmet ile yayıncı aleyhine dava açmıştı. Bu sırada (mart 1933) Nâzım, üç kentte (İstanbul, Bursa ve Adana) komünizm propagandası yapmak amacıyla duvarlara devrim bildirileri yapıştırmak ve kitapçıklar dağıtmak suçlamasıyla tutuklanmış, haziran 1933’te yargılanmak üzere Bursa’ya gönderilmişti. “İdam” talebiyle başlayan dava 31 ocak 1934’te beş yıl hapis kararıyla sonuçlanmışsa da Cumhuriyet’in onuncu yılında çıkarılan bağışlama yasasının sağladığı ceza indirimi bir kez daha imdadına yetişmişti Nâzım’ın. Tutuklu kaldığı süre ise gene de bir buçuk yılı bulmuştu. </span></p>
			<p class="duz-yaz-" xml:lang="tr"><span class="duz-yaz-">Ömrü, kovuşturmalar, tutuklanmalar ve kendini savunmalarla geçen Nâzım Hikmet, bir fırsatını bularak 31 ocak 1935 günü Piraye Altınoğlu’yla evlendi. 1931’den beri tanıdığı Piraye şairin üçüncü (Rusya’da bir Yugoslav kadınla kısa bir evlilikleri olduğunu iddia eden Vâlâ Nurettin’e göre dördüncü) eşi oluyordu. 1932’de Vedat Örfi Bengü’den ayrılan iki çocuklu (Memet Fuat ve Suzan) Piraye, o tarihten beri zaten Nâzım’la “beraber”di ama ilişkilerini resmileştirmeye daha önce fırsat bulamamışlardı. Sonuç olarak Nâzım şimdi dört kişilik bir ailenin sorumluluğu altına giriyordu. </span></p>
			<p class="duz-yaz-" xml:lang="tr"><span class="duz-yaz-">1940’lı yılların bitimine kadar sürecek, bu, düzeyli ve daha çok Piraye’nin özverisiyle ayakta kalan evlilik, Nâzım’ın, tek çocuğu Memet’in annesi olan hukuk öğrenimli dayı kızı Münevver’e (Andaç) Bursa Hapishanesi’nde kendisini ziyareti sırasında gönlünü kaptırmasıyla son bulacaktır. </span></p>
			<p class="tablo-ustten-bosluklu" xml:lang="tr"><span class="generated-style-2"><img alt="T - sayfa 180.jpg" class="generated-style-2" src="../Images/T%20-%20sayfa%20180_fmt.jpeg"/></span></p>
			<p class="bold-yaz-ortal-2-en-son" xml:lang="tr"><span class="dar-paragraf-italik">Nâzım hem “dışarıda” hem de hapiste en uzun </span><span class="dar-paragraf-bold">“evliliği”</span><span class="dar-paragraf-italik"> yaşadığı üçüncü eşi Piraye’yle.</span></p>
			<p class="tablo-ustten-bosluklu" xml:lang="tr"><span class="generated-style-2"><img alt="V - sayfa 180.jpg" class="generated-style-2" src="../Images/V%20-%20sayfa%20180_fmt.jpeg"/></span></p>
			<p class="bold-yaz-ortal-2-en-son" xml:lang="tr"><span class="dar-paragraf-italik">Hayatındaki son Türk kadını Münevver Andaç ilk eşi ressam Nurullah Berk’ten ayrılıp şairle “evlenmiş” ve onun dördüncü eşi olmuştu. Annesi Fransız’dı. Onun ülkesinde öğrenim görmüştü ve alımlı bir kadındı. Piraye ile Nâzım’ın evliliklerinin son bulması bir hayli gecikmiş, bu arada Memet doğmuş ve Nâzım ile Münevver evliliklerini kütüğe geçirme olanağı bulamamışlardı. Son yıllarını Polonya ve Fransa’da geçiren Münevver, Nâzım ve Yaşar Kemal gibi Türk yazarlarının yapıtlarını Fransızcaya çevirdi ve yeni bir evlilik yaptı. 1998’de 80 yaşındayken öldü.</span></p>
			<p class="tablo-ustten-bosluklu" xml:lang="tr"><span class="generated-style-2"><img alt="U - sayfa 180.jpg" class="generated-style-2" src="../Images/U%20-%20sayfa%20180_fmt.jpeg"/></span></p>
			<p class="bold-yaz-ortal-2-en-son" xml:lang="tr"><span class="dar-paragraf-italik">Dayı kızı Münevver’den olan tek çocuğu 1951 doğumlu Memet (Mehmet) Nâzım. Moskova’da bana “… Memet resimlerde büyüdü…” demişti.</span></p>
			<p class="tablo-ustten-bosluklu" xml:lang="tr"><span class="generated-style-2"><img alt="s84.jpg" class="generated-style-2" src="../Images/s84_fmt.jpeg"/></span></p>
			<p class="bold-yaz-ortal-" xml:lang="tr"><span class="dar-paragraf-italik">İpek Film stüdyolarında çalışırken bir çekim sırasında.</span></p>
			<p class="bold-yaz-ortal-2-en-son" xml:lang="tr"><span class="dipnot-italik">Nâzım Hikmet Vakfı Arşivi</span></p>
			<p class="duz-yaz-" xml:lang="tr"><span class="duz-yaz-">1935, 1936, 1937 yılları faşizmin ayak seslerinin Türkiye’de de gittikçe daha yakından, gittikçe daha gümbürtülü bir biçimde duyulduğu yıllardır. 1935’te yayımlanan </span><span class="italik-yaz-">Taranta-Babu’ya Mektuplar</span><span class="duz-yaz-">’da faşizmin karanlık yüzünü anlatmaya şöyle başlar Nâzım: </span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Kardeş, sen Roma’yı kartpostallardan; tarih ve coğrafya kitaplarına basılan fotoğraflardan tanırsın... Fakat bu kartpostallar Roma’sına benzemeyen bir Roma daha vardır. Onun ne fotoğraflarını çekerler, ne kartpostallarını satarlar. Bu “ikinci Roma”nın adı “Cartieri Populari” –(Halk Mahalleleri)–dir... İtalyan kurtarıcının (!) [Benito Mussolini] faşizmden anladığı hayat, “ciddi, ulvi ve dini”dir... Yalnız Roma’nın “Cartieri Populari”sinde değil bütün İtalya şehir ve köylerinin “Halk Mahalleleri”nde karınları kaburgalarına yapışmış on binlerce aç orospu yetişmekte ve bunlar böylelikle faşizmin anladığı “ciddi, ulvi ve dini (!) hayata” kavuşturulmaktadır...: </span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">.....</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">üçüncü kızımın </span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">ve beşinci oğlumun anası </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">TARANTA-BABU...</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Aylardır</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">kalmadı çalmadığım kapı. </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Sokak sokak </span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">yapı yapı </span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">adım adım </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Roma’da</span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">Roma’yı aradım...</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Burda artık </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">büyük ustalar mermeri ipekli bir kumaş gibi </span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">kesmiyor; </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Floransa’dan rüzgâr esmiyor...</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Ne Dante Aligeri’den şarkılar, </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">ne Beatriçe’nin nakışlı yüzü var, </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">ne Leonardo da Vinci’nin öpülesi eli...</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Mikel Ancelo </span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">müzelerde pırangalı bir kürek mahkûmudur. </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Ve sapsarı boynundan </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">bir katedral duvarına asmışlar Rafael’i!..</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Roma’nın büyük, </span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">Roma’nın geniş caddelerinde bugün, </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">dayamış sırtını beton-arme bankalara, </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">çifte başlı bir balta gibi duran </span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">yalnız bir kara </span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">yalnız bir kanlı gölge var! </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">.....</span></p>
			<p class="duz-yaz-ilk-paragraf-2" xml:lang="tr"><span class="duz-yaz-">Atatürk de “hemşehrisi” Nâzım gibi endişelidir o tarihlerde faşizmin ayak seslerinden. Hatta bir “Çankaya akşamı”nda bu endişesini, –Adolf Hitler ve Benito Mussolini’yi kastederek– “Savaşın ne olduğunu bilmeyen bu adamlar dünyanın başını belaya sokacaklar!..” sözleriyle dile getirirken Nâzım’ın estirdiği rüzgârdan rahatsız olup ona –güya– kendi “tarzında” saldıranlar da az değildir. </span></p>
			<p class="duz-yaz-" xml:lang="tr"><span class="duz-yaz-">Örneğin, “Server Bedi” takma adıyla da yazan– romancı Peyami Safa (1899-1961) şu dizelerle (?) susturmaya çalışır şairi: </span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Gel bakayım, </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">lüle lüle, kıvrım kıvrım, samur saçlı, </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">pamuk tenli, al yanaklı sarı papam, </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">gel bakayım anam babam, </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">gel bakayım yetimlikle maytap eden paşazadem, </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">güzel âdem! </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">.....</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Bre toprak altında yatan </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">büyük Türk ölülerine çatan </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">.....</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">bre işçiye yalan </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">ölüye iftira atan </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">sağı sola katan </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">bre kaltaban </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">bre Türk düşmanı, bre vatan </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">haini şarlatan! </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">.....</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Yüzünden maskeni, başından kasketi at</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">sermayenin altına yat! </span></p>
			<p class="duz-yaz-ilk-paragraf-2" xml:lang="tr"><span class="duz-yaz-">Tasavvuf, tarikatlar, divan edebiyatı, İslamiyet ve özellikle Mevlana, Yunus Emre ve Hacı Bektaş Veli üzerine yaptığı incelemelerle ünlü edebiyat tarihçisi Abdülbaki Gölpınarlı da (1900-1982) Nâzım’ın bir şiirinde Namık Kemal’e dokundurmasını hazmedememiştir: </span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Bugünlük senin ağzını kullanacağım: Ulan </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Yalancı pehlivan! </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">.....</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Büyük Türk’e, Namık Kemal’e sövmek </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">içtiğin Moskof şarabının neşesinden olsa gerek! </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">.....</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Sırtlan tabiatlı nebbaş!</span><span class="dipnot-no"><a href="#x9-75-anchor">9</a></span><span class="dar-paragraf-italik"> </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Ulaaan </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Boynundan yaralı </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Kızıllı karalı </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Engerek! </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">.....</span></p>
			<p class="duz-yaz-ilk-paragraf-2" xml:lang="tr"><span class="duz-yaz-">Faşizmin –ilerde kendisini haklı çıkaracak– ayak seslerine karşı, elde kalem cesaretle uyarı görevi yapmaya çalışan Nâzım’ı hedef alan bu çok edebi ve düzeyli (?!) saldırılara “milliyetçi gençliği” harekete geçirmeye çalışanlar da katıldı çok geçmeden. Turancı yazar ve fikir adamı Nihal Atsız (1905-1975) alelacele yayınlanan bir kitapçıkta </span><span class="italik-yaz-">Jokond ile Si-Ya-U</span><span class="duz-yaz-"> ve </span><span class="italik-yaz-">Taranta-Babu’ya Mektuplar</span><span class="duz-yaz-">’ı ima ederek şöyle diyordu: </span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Türk işçisi bu deli saçmaları; bu gerdan kırmalar, nara atmalarla mı kurtulacak?.. Hayır, Nâzım Hikmetof Yoldaş! Sarı suratlı afyonkeş Çinlilerle kara suratlı yamyam Habeşlerin davasını güdüyorsan, haydi oraya!.. Yolun açık olsun. Babıâli Caddesi’nde Habeş davası müdafaa olunamaz!..</span></p>
			<p class="duz-yaz-ilk-paragraf-2" xml:lang="tr"><span class="duz-yaz-">Nâzım Hikmet’in, “şeriat” ve “saltanat”ı hiçbir zaman reddetmemekle beraber “Batılılaşmayı”, meşrutiyeti ve Türk milliyetçilik hareketini savunmuş Namık Kemal’i (1840-1888) “‘takma’ aslan yeleli üstat”</span><span class="italik-yaz-"> </span><span class="duz-yaz-">diye hicvetmesi eleştirilebilirdi ama, bilim adamı geçinen Nihal Atsız’ın, İtalyan faşizminin ezip geçtiği Habeşistan veya İngiliz sömürgeciliğinin “uyuttuğu” zavallı Çinlilerin davasının savunulamayacağı iddiasına ne demeliydi?</span></p>
			<p class="duz-yaz-" xml:lang="tr"><span class="duz-yaz-">Alman “panzerlerinin” dağıtacağı bir Sovyetler Birliği’ndeki soydaşlarımızın kurtulacağı hayaliyle, gözü dönmüş Hitler’in başarısını bekleyen Nihal Atsız, Türk ordusunun bugün Bosna’dan, Etyopya’ya (eski Habeşistan) ve Afganistan’a kadar zavallı halkların yardımına koştuğunu görse acaba ne yapardı? “Türk şairi (Namık Kemal) hakarete uğruyor ama Türk gençliği (Milli Türk Talebe Birliği) sesini çıkarmıyor” diye genç insanları sokaklara dökmek istediği ve Türk basınının, Mussolini’nin Habeşistan’ı işgali ve Alman saldırıları karşısında en azından “susması” gerektiğini savunduğu için acaba utanır mıydı? </span></p>
			<p class="duz-yaz-" xml:lang="tr"><span class="duz-yaz-">Türkiye yakın tarihinde neleri ve kimleri gördü, ne bâdirelerden geçip bu günlere geldi, ama ne yazık ki, son elli küsur yıldır çapsız yöneticiler elinde oyuncak edildi, diye düşünmeden edemiyor insan...</span></p>
			<p class="tablo-ustten-bosluklu" xml:lang="tr"><span class="generated-style-2"><img alt="46.jpg" class="generated-style-2" src="../Images/46_fmt.jpeg"/></span></p>
			<p class="bold-yaz-ortal-2-en-son" xml:lang="tr"><span class="dar-paragraf-italik">Dönemin ünlü hatip ve aydınlarından Avukat İrfan Emin Kösemihaloğlu (1893-1936) Nâzım Hikmet’in en yakın dostlarından biriydi. Birçok davasında onu hararetle savundu ve özgürlüğüne kavuşması için çırpındı. Nâzım da ona beslediği derin şükran duygularını –az bilinen– bir “akrostiş”le belirtmeye çalıştı: </span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-bold">İ</span><span class="dar-paragraf-italik">yi günlerimde çok eller uzanır ellerime </span></p>
			<p class="x-iir-d-rtl-k-genel" xml:lang="tr"><span class="dar-paragraf-bold">R</span><span class="dar-paragraf-italik">esmimi, suratımı başköşeye asarlar</span></p>
			<p class="x-iir-d-rtl-k-genel" xml:lang="tr"><span class="dar-paragraf-bold">F</span><span class="dar-paragraf-italik">akat, demir kapıların her kapanışında üzerime</span></p>
			<p class="x-iir-d-rtl-k-genel" xml:lang="tr"><span class="dar-paragraf-bold">A</span><span class="dar-paragraf-italik">rdında taş duvarların her kaldığım zaman</span></p>
			<p class="x-iir-d-rtl-k-genel" xml:lang="tr"><span class="dar-paragraf-bold">N</span><span class="dar-paragraf-italik">e arayan beni, ne soran...</span></p>
			<p class="x-iir-d-rtl-k-genel" xml:lang="tr"><span class="dar-paragraf-bold">E</span><span class="dar-paragraf-italik">eeehhh, daha iyi be, bunun böyle olduğu.</span></p>
			<p class="x-iir-d-rtl-k-genel" xml:lang="tr"><span class="dar-paragraf-bold">M</span><span class="dar-paragraf-italik">innetim ve borçluluğum yalnız sana kalsın. </span></p>
			<p class="x-iir-d-rtl-k-genel" xml:lang="tr"><span class="dar-paragraf-bold">İ</span><span class="dar-paragraf-italik">yi günlerimde benim unuttuğum insan eli </span></p>
			<p class="x-iir-d-rtl-k-son-m-sra" xml:lang="tr"><span class="dar-paragraf-bold">N</span><span class="dar-paragraf-italik">asılsın?</span></p>
			<h2 class="bolum-ad-tek-sat-r" id="toc-anchor-18" xml:lang="tr"><span class="bolum-ad-">Otuz beş yıla hüküm giyen şair</span></h2>
			<p class="x-iir-d-rtl-k-genel" xml:lang="tr"><span class="dar-paragraf-italik">Sana kökü dışarda diyenlerin kökleri kurusun</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Kurusun murdar ilikleri, dilleri çürüsün</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Şiirin, gökyüzü gibi, herkesinse</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Sen Kızılırmak kadar bizimsin</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">En büyük ustası dilimizin</span></p>
			<p class="x-iir-d-rtl-k-son-m-sra" xml:lang="tr"><span class="dar-paragraf-italik">Canımız ciğerimizsin.</span></p>
			<p class="x-iir-d-rtl-k-genel-tab-3-son" xml:lang="tr"><span class="dar-paragraf-italik">Bedri Rahmi Eyüboğlu</span></p>
			<p class="duz-yaz-ilk-paragraf-2" xml:lang="tr"><span class="duz-yaz-">Halk sanatımızın zengin motiflerinden yola çıkarak özgün bir yoruma ulaşan ressam ve şair Bedri Rahmi Eyüboğlu (1911-1975) yukardaki dizeleri kaleme aldığında Nâzım Hikmet iki ayrı askeri mahkemenin toplam 35 yıl olarak verip de 28 yıl 4 aya indirdiği son cezasını Bursa Hapishanesi’nde çekiyordu. Suçu, Türk ordusunu ve donanmasını “isyana teşvik etmek”ti! Eşi Piraye, annesi Celile ve birkaç yakın dostu dışında pek arayanı soranı da yoktu. Bir süre “genel sekreterliğini” üstlendiği yasadışı TKP de (Türkiye Komünist Partisi) bağımsız tutumu yüzünden ve “Komintern”in</span><span class="dipnot-no"><a href="#x10-76-anchor">10</a></span><span class="duz-yaz-"> talimatıyla dışlamıştı onu. Değil çıkmış yapıtlarını vitrine koymak, adını anmak bile tehlikeli, en azından kuşku uyandırıcıydı. Gene de tek tük yürekli, ışıklı sesler gelmiyor değildi Türk aydınlarından ve bunlardan biri de ödül kazanmış “Otuz Beş Yaş” şiiriyle (1946; CHP Şiir Yarışması) ünlü Cahit Sıtkı Tarancı’ydı (1910-1956). Tarancı’nın,</span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Bir şey daha var yürekler acısı</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Utandırır insanı düşündürür</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Öylesine başka bir kalp ağrısı</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Alır beni tâ Bursa’ya götürür</span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Yeşil Bursa’da konuk bir garip kuş</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Otur denmiş oracıkta oturmuş</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Tâ yüreğinden bir türkü tutturmuş</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Ne güzel dünyada hür olmak hür</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Benerci, Jokond, Varan Üç, Bedrettin </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Hey kahpe felek ne oyunlar ettin</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">En yavuz evlâdı bu memleketin</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Nâzım ağabey hapislerde çürür.</span></p>
			<p class="duz-yaz-ilk-paragraf-2" xml:lang="tr"><span class="duz-yaz-">şiirinin bu sıcacık satırlarındaki duygusallık otuz altı yaşında girdiği cezaevinden –eğer ömrü vefa ederse– altmış küsur yaşında çıkacak olan Nâzım’ı; inandığı yolda hiçbir şeyin yıldıramadığı bu çocuksu dev adamı “Yatar Bursa Kalesi’nde” şiiriyle karşılık vermeye zorlamıştır. Acınılmaya tahammülü yoktur. Âdeta kükrer:</span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Sevdalınız komünisttir,</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">on yıldan beri hapistir</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">yatar Bursa kalesinde.</span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Hapis ammâ, zincirini kırmış yatar,</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">en âlâ bir mertebeye ermiş yatar,</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">yatar Bursa kalesinde.</span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Memleket toprağında kökü,</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Bedrettin gibi taşır yükü,</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">yatar Bursa kalesinde.</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Yüreği delinip batmadan,</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">şarkısı tükenip bitmeden,</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">cennetini kaybetmeden,</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">yatar Bursa kalesinde.</span></p>
			<p class="tablo-ustten-bosluklu" xml:lang="tr"><span class="generated-style-2"><img alt="Z5 - sayfa 240.jpg" class="generated-style-2" src="../Images/Z5%20-%20sayfa%20240_fmt.jpeg"/></span></p>
			<p class="bold-yaz-ortal-" xml:lang="tr"><span class="dar-paragraf-italik">“Suçsuzum. Tahliyemi talep ediyorum...” </span></p>
			<p class="bold-yaz-ortal-2-en-son" xml:lang="tr"><span class="dar-paragraf-italik">Sare Teyzesi ve kız kardeşi Samiye dinleyiciler arasında.</span></p>
			<p class="tablo-ustten-bosluklu" xml:lang="tr"><span class="generated-style-2"><img alt="Z6 - sayfa 240.jpg" class="generated-style-2" src="../Images/Z6%20-%20sayfa%20240_fmt.jpeg"/></span></p>
			<p class="bold-yaz-ortal-2-en-son" xml:lang="tr"><span class="dar-paragraf-italik">“Orduyu ve donanmayı isyana teşvik ettin. Cezanı çekeceksin.”</span></p>
			<p class="duz-yaz-" xml:lang="tr"><span class="duz-yaz-">Antikomünist, Turancı ve aşırı sağ çevrelerin dışında (ki, belki onların bir bölümü de şiirine hayrandılar) 1930’lar Türkiye’sinin içtenlikle benimsediği gencecik ve değerli bir vatan evladını akıl almaz bir suçlama ve ölüme mahkûm edercesine bir hapis cezasıyla toplumdan silip atmak istemenin belli ve “perde arkası” bir nedeni mi vardı acaba?</span></p>
			<p class="duz-yaz-" xml:lang="tr"><span class="duz-yaz-">“Komünistti!.. Rusya’da öğrenim görmüştü de onun için!..” dersek, tek büyük ve güçlü dostumuzun Sovyetler Birliği olduğu 1920’li ve 30’lu yıllarda, Nâzım, Vâlâ Nurettin, Şevket Süreyya, İsmail Hüsrev’in de öğrenim gördüğü KUTV (sonradan “Lumumba”) Üniversitesi’nde okuyan başka Türk gençleri de vardı ve bunlar devlet kademelerinde, basında veya başka sektörlerde önemli yerlere gelmişlerdi.</span></p>
			<p class="duz-yaz-" xml:lang="tr"><span class="duz-yaz-">“Marksist’ti!..” dersek, birinci Meclis’te iktisat, Cumhuriyet’in ilk yıllarında adliye vekilliği yaparak Türk hukuk devriminin hazırlanıp uygulanmasında birincil hizmetler üstlenen; Ankara ve İstanbul üniversitelerinde profesör olarak binlerce öğrenci yetiştiren Mahmut Esat Bozkurt (1892-1943) 1930’lu yıllarda </span><span class="italik-yaz-">Tan</span><span class="duz-yaz-"> gazetesinde yayımlanan bir başmakalesinde “Beş yıldır Markx’ı okuyorum ve anlamaya çalışıyorum. Onu çok derin ve çetin; anlayabildiğim yerlerini ise çok yüksek buluyorum. Baş dönmeden erişilmesi zor denecek kadar yüksek!..” dediği için mahkemeye mi sevk edilmişti?</span></p>
			<p class="duz-yaz-" xml:lang="tr"><span class="duz-yaz-">Yurda gizlice girmek, bildiri dağıtmak, sokaklarda –sol fikirler içeren– gazeteler satmak... Başta şiirleri olmak üzere yapıtlarında toplumcu tezleri işlemek; ha, bir de komünistliğini –kimi başkalarının aksine– açıkça söylemek!..</span></p>
			<p class="duz-yaz-" xml:lang="tr"><span class="duz-yaz-">Yeterli miydi bunlar otuzlu yaşlarını süren üstün yetenekli, Türkçe’yi –Atatürk’ün ifadesiyle– “daha önce kimsenin kullanmadığı kadar güzel kullanan” bir genç adamı –şansı varsa– altmışlı yaşlarında özgürlüğüne kavuşacak biçimde zindana tıkmak için? Üstelik, yapıtlarının basılıp okunmasını bile yasaklayarak...</span></p>
			<p class="duz-yaz-" xml:lang="tr"><span class="duz-yaz-">Bu, anlaşılması güç acımasızlığa isyan edenler de olmamış değildir. İstanbul’da “denizaltı destek gemisi” Erkin’deki “Donanma Davası”nda mahkeme başkanı (Amiral Hüsnü Gökdeniz) “Bu çocukların serbest bırakılması gerekir” diyerek görevini başkasına terk etmiş; savcı yardımcısı deniz teğmen (Halûk Şehsuvaroğlu) ise askerlikten büsbütün ayrılarak tepkisini daha da somut biçimde göstermiştir ama bütün bunlar, Ankara “Harp Okulu Komutanlığı Askeri Mahkemesi”nde on beş yıl ağır hapse mahkûm edilen şairin yirmi yıl da Donanma Davası’ndan “yemesini” engelleyememiştir. Allahtan, “Hava Kuvvetleri” belki o tarihte yeterince kurumlaşmadığından sesini çıkarmamıştır!</span></p>
			<p class="duz-yaz-" xml:lang="tr"><span class="duz-yaz-">Neden böylesine üstüne üstüne gidilmiştir bir Harp Okulu öğrencisinin –sonradan inkâr ettiği– “ihbarı” üzerine ve bir avuç subay adayı ile astsubay, her yerde açıkça satılan kimi kitaplarını okudukları için? Topluca bir silahlanma, kalkışma hazırlığı filan mı vardı? Yurtdışından destek gördükleri mi kanıtlanmıştı? Kara Kuvvetleri veya Donanma’da bir yerleri ele mi geçirmişlerdi? Birilerinin canına mı kıymışlardı? Cephanelikleri mi havaya uçurmuşlardı?</span></p>
			<p class="duz-yaz-" xml:lang="tr"><span class="duz-yaz-">Hayır!..</span></p>
			<p class="duz-yaz-" xml:lang="tr"><span class="duz-yaz-">Sadece ulusal ve uluslararası “konjonktür”ü belki yeterince değerlendirememiş veya görmezden gelmişti bu genç adam sanat yapayım; eh, bir de –ülkesinin ve halkının yararına olduğuna inandığı– sol fikirleri topluma anlatayım derken. </span></p>
			<p class="duz-yaz-" xml:lang="tr"><span class="duz-yaz-">Bolşevikliğin ta başından beri açıkça reddedilmiş olmasına karşın Sovyetler Birliği’yle sürdürülen dostça ilişkiler; alınan maddi ve teknik yardımlar; iktidarın –zaten– halkçı ve devletçi yapısının yanı sıra Batı’nın soğuk ve mesafeli yaklaşımı, Nâzım Hikmet ile benzerlerinin üzerine fazla gidilmesini uzunca bir süre frenlemiş olmalıdır.</span></p>
			<p class="duz-yaz-" xml:lang="tr"><span class="duz-yaz-">Hatta Nâzım’ın “kazanılmasına” bile çalışılmıştır. Ankara’da oturan kız kardeşi Samiye’yi ziyareti sırasında, eski komünistlerden, arkadaşı Şevket Süreyya Aydemir’in, şairi, İçişleri Bakanı Şükrü Kaya ve Emniyet Genel Müdürü Şükrü Sökmensüer’le bir araya getirmesi; Şükrü Sökmensüer’in daha sonra İstanbul’a vali vekili olarak gönderilmesinden yararlanılarak, bu, bir tür “nasihat girişimlerinin” 1938’in “Harp Okulu Olayı” öncesine kadar sürdürülmesi dikkat çekicidir.</span></p>
			<p class="duz-yaz-" xml:lang="tr"><span class="duz-yaz-">Bu konuda, hunharca katledilen sevgili hemşehrim Uğur Mumcu, “Gözlem” köşesinde şunları yazmıştır:</span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Nâzım Hikmet’in devrin Emniyet Genel Müdürü Şükrü Sökmensüer ile görüştüğünü, Sökmensüer’in kendisine “Anadolu Destanı yazsana” önerisinde bulunduğunu </span><span class="dar-paragraf-bold">Yön</span><span class="dar-paragraf-italik"> dergisinde arkadaşı Şevket Süreyya Aydemir yıllar önce yazmıştı. Şevket Süreyya’dan bu olayı birkaç kez de kendim dinlemiştim. </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">.....</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Sökmensüer’in (bir de) kendi sesinden olayı öğrenelim: “(Nâzım) ‘Ben’, dedi, ‘gençlik tarafından sevilen bir şahsiyetim. Gençlik benim etrafımdadır. Ben birdenbire komünist, sol neşriyattan vazgeçip de size iltihak edemem. Ama tedricen davanızı müdafaa ederim!..’ Ben İstanbul valisi iken, 1937 galiba, geldi, eser getirdi. Vilayet makamında kabul ettim... Dedi ki, ‘Beyefendi, işte sizin devletçiliğinizi müdafaa eden bir şey yazdım, bir nevi tiyatro eseri...’ Nâzım Hikmet ile temasımda (onu) bir nevi Atatürkçülüğe doğru yanaştırmıştım...”</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Nâzım, Sökmensüer’den sonra İçişleri Bakanı Şükrü Kaya ile de görüşür. Önce Ankara’ya gelecek, sonra Anadolu’yu dolaşıp şiirler yazacaktır...</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Nâzım bu ülkede kalmak için çabaladı, çırpındı. Devletin bir kısmı Nâzım’a kucak açarken bir kısmı da Harp Okulu ve Donanma davalarını açtılar. Ve bu davaları açtıran Mareşal Fevzi Çakmak da, 1946 yılında “İnsan Hakları Derneği”ni kurduğu için “komünistlik” suçlamasıyla karşılaştı... (</span><span class="dar-paragraf-bold">Milliyet</span><span class="dar-paragraf-italik">, 9 şubat 1992)</span></p>
			<p class="duz-yaz-ilk-paragraf-2" xml:lang="tr"><span class="duz-yaz-">Özetle, birilerince sanki, “İyisin hoşsun da biraz ağır ol Nâzım... İşler eskisi gibi değil... Tepemizde simsiyah bulutlar yoğunlaşıyor... Bizleri güç durumda bırakma... Seni ‘susturmaya’ mecbur etme!..” denmek istenmiştir. </span></p>
			<p class="duz-yaz-" xml:lang="tr"><span class="duz-yaz-">Peki, neydi değişen? Neler oluyordu da Nâzım anlamıyor veya anlamazlıktan geliyordu? </span></p>
			<p class="tablo-ustten-bosluklu" xml:lang="tr"><span class="generated-style-2"><img alt="foto13.jpg" class="generated-style-2" src="../Images/foto13_fmt.jpeg"/></span></p>
			<p class="bold-yaz-ortal-" xml:lang="tr"><span class="dar-paragraf-italik">Sonun başlangıcı: Ankara Merkez Komutanlığı Cezaevi (mart 1938).</span></p>
			<p class="bold-yaz-ortal-2-en-son" xml:lang="tr"><span class="dipnot-italik">Nâzım Hikmet Vakfı Arşivi</span></p>
			<p class="tablo-ustten-bosluklu" xml:lang="tr"><span class="generated-style-2"><img alt="foto19.jpg" class="generated-style-2" src="../Images/foto19_fmt.jpeg"/></span></p>
			<p class="bold-yaz-ortal-" xml:lang="tr"><span class="dar-paragraf-italik">Romancı Kemal Tahir’le cezaevi arkadaşlığı. Eşi Piraye ziyarete gelmiş (1940).</span></p>
			<p class="bold-yaz-ortal-2-en-son" xml:lang="tr"><span class="dipnot-italik">Nâzım Hikmet Vakfı Arşivi</span></p>
			<p class="duz-yaz-" xml:lang="tr"><span class="duz-yaz-">Türkiye Büyük Millet Meclisi Hükümeti’nin ilk uluslararası sözleşmesi Türk ordusunun Sarıkamış, Kars ve Gümrü’yü ele geçirmesi üzerine “Menşevikler”</span><span class="dipnot-no"><a href="#x11-77-anchor">11</a></span><span class="duz-yaz-"> yönetimindeki Ermeni Hükümeti’yle 3 aralık 1920’de imzalanan “Gümrü Barış Antlaşması”dır. Bir büyük devletle yapılan ilk sözleşme ise Batı’yla uyuşmazlık ve savaşım içinde bulunan iki komşunun dayanışmasını tescil eden Moskova, 16 mart 1921 tarihli “Türk-Sovyet Dostluk Antlaşması”. </span></p>
			<p class="duz-yaz-" xml:lang="tr"><span class="duz-yaz-">Ulusal Kurtuluş Savaşımıza önemli katkıları olan bu “antlaşma”ya karşın iki ülke arasında zaman zaman sürtüşmeler önlenememiştir. Bunlardan biri sonrasında ve 1922 yılında Mustafa Kemal’in Ankara’da “Garplılar gaflet edecek olurlarsa, eskisinden daha kuvvetli ‘emperyalist bir Rusya’ meydana çıkabilir...” dediğini daha önce belirtmiştim. 24 temmuz 1923’ün, Cumhuriyet’in temellerini atan “Lozan”ından sonra Türkiye ve Sovyetler Birliği temsilcileri (Dışişleri Bakanı Dr. Tevfik Rüştü Aras ve SSCB Dışişleri Halk Komiseri Georgiy Çiçerin) 17 aralık 1925’te bir “tarafsızlık ve saldırmazlık” antlaşmasına gene de imza koymuşlardır. </span></p>
			<p class="duz-yaz-" xml:lang="tr"><span class="duz-yaz-">Ne var ki, 20 temmuz 1936’nın “Boğazlar Hakkında Montreux Sözleşmesi” imzacı dokuz ülkeden biri olan Sovyet Rusya’da saklanmayan bir düş kırıklığı yaratmış ve dostluğa ilk gölgeler düşmeye başlamıştı.</span><span class="dipnot-no"><a href="#x12-78-anchor">12</a></span><span class="duz-yaz-"> </span></p>
			<p class="duz-yaz-" xml:lang="tr"><span class="duz-yaz-">Ama daha 1930’lu yılların başında Atatürk iki ülke ilişkilerinin sağlıksız yanlarını gözden uzak tutmuyor ve Türkiye’yi dış politikada daha güvenli ve kapsamlı bir dengeye oturtmak istiyordu. Bu bağlamda, kendisini 27-29 eylül 1932’de İstanbul’da ziyaret eden ünlü Amerikalı general MacArthur’e “kehanet” sayılabilecek düşüncelerini aktarmıştı. ABD’nin geçen savaşta olduğu gibi çıkacak yeni savaşta da yansız kalamayacağını ve Almanya’nın ancak Amerika’nın işe karışmasıyla yenilebileceğini belirten Atatürk o tarihte şu değerlendirmeyi yapmıştı: </span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Devlet adamları siyasi meselelere milli egoizmden uzak bir iyi niyetle yaklaşmazlarsa felaketin önü alınamayacaktır. Zira “Avrupa meselesi” İngiltere, Fransa ve Almanya arasındaki bir mesele olmaktan çıkmıştır. Avrupa’nın doğusunda bütün uygarlığı ve hatta bütün insanlığı tehdit eden</span><span class="dar-paragraf-bold"> “yeni bir kuvvet”</span><span class="dar-paragraf-italik"> belirmiştir. Bütün olanaklarını “cihan ihtilali” gayesi uğruna seferber eden bu korkunç kuvvet, üstelik Avrupalılar ve Amerikalıların henüz bilmediği yepyeni siyasal yöntemler uygulamakta ve rakiplerinin en küçük hatalarından bile yararlanmayı bilmektedir. Avrupa’da ortaya çıkacak bir savaşın başlıca galibi ne İngiltere, ne Fransa ne de Almanya’dır. Yalnızca Bolşevizm’dir! Biz Türkler oradaki gelişmeleri yakından izliyor ve tehlikeyi bütün çıplaklığıyla görüyoruz... Bolşevikler yalnız Avrupa’yı değil Asya’yı da tehdit eden başlıca kuvvet halini almıştır...</span><span class="dipnot-no"><a href="#x13-79-anchor">13</a></span></p>
			<p class="duz-yaz-ilk-paragraf-2" xml:lang="tr"><span class="duz-yaz-">İkinci Dünya Savaşı’nda büyük bir ün kazanacak olan General MacArthur’e 1932’de bunları söyleyen uzak görüşlü Atatürk –uğruna tahtından feragat edecek olduğu– dul bayan Simpson’la Akdeniz’de bir yat gezisine çıkan İngiltere Kralı VIII. Edward’ı eylül 1936’da İstanbul’a davet etmiştir. Türkiye ile İngiltere arasındaki “küslüğün” sona ermesine kral ile Atatürk arasında içten ve sıcak bir dostluğun oluşmasına; iki ülke ile halkları arasında yeni bir barış döneminin başlamasına yol açan bu ziyaretin gizli mimarı ise Sir Percy Loraine’di. O tarihte İngiltere’yi Ankara’da temsil eden bu deneyimli diplomat, Atatürk’ü çok iyi anlamış ve majeste kralın “Nahlin” yatıyla yapacağı ziyarete Türkiye’nin dahil edilmemesi üzerine İngiltere Hariciyesi’ni âdeta topa tutarak “Majesteleri muhakkak gelmeli Türkiye’ye ve Atatürk’ü tanımak fırsatını doğru değerlendirmelidir...” şeklinde özetlenebilecek, diplomatik teamülleri zorlayan sözler kullanmaktan çekinmemiştir. Emekleri de boşa gitmemiştir. Sonuçta Atatürk kralın, kral da Türk ulusunun kalplerini fethetmiştir. İngiltere basını yüzyıllar sonra ilk kez “İstanbul”dan “Konstantinopolis” diye söz etmekten utanır olmuş ve İstanbul’a “İstanbul” demeyi öğrenmiştir. </span></p>
			<p class="duz-yaz-" xml:lang="tr"><span class="duz-yaz-">Atatürk’ün dâhiyane görüşleriyle açılan yoldan giden Türkiye önce İngiltere ve Fransa’yla birer dostluk antlaşması imzalamıştır. Bunu, İkinci Dünya Savaşı’nın başlamasından kırk dokuz gün sonra, Ankara’da imzalanan ve iki de önemli “gizli protokol” içeren geniş kapsamlı, 19 ekim 1939 tarihli “Türk-Fransız-İngiliz Üçlü İttifakı”</span><span class="italik-yaz-"> </span><span class="duz-yaz-">izlemiştir. </span></p>
			<p class="duz-yaz-" xml:lang="tr"><span class="duz-yaz-">Biraz önceki sorumuza şimdi dönebiliriz: “Neydi değişen? Neler oluyordu da Nâzım anlamıyor veya anlamazlıktan geliyordu?” </span></p>
			<p class="duz-yaz-" xml:lang="tr"><span class="duz-yaz-">Olan şuydu: Türkiye, kısa süre öncesine kadar tek büyük dostu olan Rusya’yı ve onun rejimini, pervasızca atılan “savaş çığlıkları”nın Türkiye’yi de tehdit etmeye başladığı yeni dünya “konjonktür”ünde, kendisi için yakın ve ciddi bir tehlike olarak görmeye başlamıştı. </span></p>
			<p class="duz-yaz-" xml:lang="tr"><span class="duz-yaz-">1929-1930 dünya ekonomik krizini en az zararla atlatan ülkelerden biriydi Türkiye. Ama düzlüğe çıkmak için daha çok zamana gereksinmesi vardı. Parası –şaşılacak kadar– güçlüydü ama halkı fakirdi. Tarım alanında yapılacak çok iş vardı. Sanayi daha emeklemiyordu bile. Birkaç yüz milyonluk bir bütçeyle kalkınmaya çalışırken şimdi bir de ordusunu güçlendirmek zorunluğundaydı. Eldeki benzin stoku yüz bin tondan ibaretti. İzmit’teki –eski– İpraş rafinerisindeki “tanklardan” birini güçlükle dolduracak kadar bir şey! Bir savaş halinde kime yetecekti bu? Ya silah? Ya cephane? 15-16 milyon nüfuslu ülkenin bir seferberlik halinde bir buçuk milyon genci silah altına çağırması gerekecekti. O zaman tarlaları kim sürüp ekecekti? Halkın karnını kim doyuracaktı? 1938’e girildiğinde tek parti yönetimi sıkıntılı, Genelkurmay ise çok gergindi. Bütün bunlar yetmiyormuş gibi Atatürk’ün hastalığıyla ilgili söylentiler gerçeklik kazanmaya başlamıştı. “Ulu önder”in “yılı çıkaramayacağından” söz ediliyordu. Ondan sonra ne olacaktı? </span></p>
			<p class="duz-yaz-" xml:lang="tr"><span class="duz-yaz-">İşte tam da bu sıkıntılı günlerde, Rusya’da yetişmiş, kaçak olarak birkaç kez yurda ve yurttaki cezaevlerine girip çıkmış güçlü, gözü pek, üstelik komünistliğini saklamayan ve yasadışı Türkiye Komünist Partisi’nin en etkili “siması” olduğu söylenen Nâzım Hikmet’in şiirlerinin askeri okullarda ve Deniz Kuvvetleri personeli arasında da hayranlıkla okunup izlendiği “haberleri” gelmeye başladı. Rusya, Türkiye’nin başına kim bilir nasıl bir çorap örmeyi tasarlarken orada öğrenim görmüş bir komünist şair, şiirleriyle yakın geleceğin komutanlarının aklını karıştıracaktı da yetkililer seyretmekle mi yetinecekti!? Hayır!.. Ona ve –varsa– benzerlerine “gözdağı” verilmeli, ülkenin birlik ve bütünlüğü tehlikeye atılmamalıydı. </span></p>
			<p class="duz-yaz-" xml:lang="tr"><span class="duz-yaz-">“Hedef tahtası” bulunmuştu.</span></p>
			<p class="duz-yaz-" xml:lang="tr"><span class="duz-yaz-">Çok geçmeden, uygun bir “fırsat” kollayanlara kendi kendini gösterdi “hedef”! </span></p>
			<p class="tablo-ustten-bosluklu" xml:lang="tr"><span class="generated-style-2"><img alt="s56-1.jpg" class="generated-style-2" src="../Images/s56-1_fmt.jpeg"/></span></p>
			<p class="bold-yaz-ortal-" xml:lang="tr"><span class="dar-paragraf-italik">Boş durmak yok! Şiirler… Mektuplar… On binlerce dizelik destanlar... </span></p>
			<p class="bold-yaz-ortal-" xml:lang="tr"><span class="dar-paragraf-italik">Dokumacılık ve cezaevi bahçesinde şövale başına gecip yapılan resimler… </span></p>
			<p class="bold-yaz-ortal-" xml:lang="tr"><span class="dar-paragraf-italik">Yetenekli gençlere resim hocalığı.</span></p>
			<p class="bold-yaz-ortal-2-en-son" xml:lang="tr"><span class="dipnot-italik">Nâzım Hikmet Vakfı Arşivi</span></p>
			<p class="duz-yaz-" xml:lang="tr"><span class="duz-yaz-">Devrin tek partisi CHP’nin “nâşir-i efkârı” </span><span class="italik-yaz-">Ulus</span><span class="duz-yaz-"> gazetesinin bile ancak gizlice sokulabildiği Harp Okulu’nda bazı endişe verici gelişmeler “istihbar edilmişti”. Özellikle, “milliyetçiliği” kimseye kaptırmamakta azimli muhafazakâr öğrencilerin komutanlığa bildirdiğine inanmak gerekirse okulda “kitap okunuyordu”! Üstelik bunlar, Lev Nikolayeviç Tolstoy, Honoré de Balzac, Luigi Pirandello, Anatole France, Maksim Gorki, Émile Zola, Nikolay Gogol, Johann Wolfgang von Goethe, Turgenyev, İbsen gibi, adları bile kuşku uyandıran (!) yabancı “müelliflere” ait kitaplardı. Bu kadarla kalsa gene iyi. </span><span class="italik-yaz-">İspanya Kurtuluş Savaşı</span><span class="duz-yaz-">, </span><span class="italik-yaz-">Yarı Müstemleke Oluş Tarihi</span><span class="duz-yaz-">, </span><span class="italik-yaz-">Kara Gömlekliler İhtilali</span><span class="duz-yaz-">, </span><span class="italik-yaz-">Diyalektik Materyalizm</span><span class="duz-yaz-">, </span><span class="italik-yaz-">Ayaktakımı Arasında</span><span class="duz-yaz-"> gibi çevirilerin bile elden ele dolaştığı söyleniyordu. Sabahattin Ali’nin şiir kitabı </span><span class="italik-yaz-">Dağlar ve Rüzgâr</span><span class="duz-yaz-">’ı, </span><span class="italik-yaz-">Değirmen</span><span class="duz-yaz-">’i, </span><span class="italik-yaz-">Kağnı</span><span class="duz-yaz-">’sı, </span><span class="italik-yaz-">Ses</span><span class="duz-yaz-">’i, </span><span class="italik-yaz-">Kuyucaklı Yusuf</span><span class="duz-yaz-">’u da “girmişti” Harp Okulu’na. Bardağı taşıran damla ise “müseccel komünist” Nâzım Hikmet’in </span><span class="italik-yaz-">Benerci</span><span class="duz-yaz-">’sinin, </span><span class="italik-yaz-">Taranta-Babu</span><span class="duz-yaz-">’sunun ve </span><span class="italik-yaz-">Şeyh Bedreddin</span><span class="duz-yaz-">’inin, nöbetçiler atlatılıp “nizamiye”den geçirilerek koğuşlara kadar gizlice sokulmasıydı.</span></p>
			<p class="duz-yaz-" xml:lang="tr"><span class="duz-yaz-">Neler oluyordu? Hemen tedbir alınmazsa saf ve temiz Anadolu çocukları, “bu tür” kitapları okuyarak zehirlenmiş yarının subayları eline bırakılacaktı... Büyük bir gizlilik içinde yürütülen araştırmalar sonucu böyle “tehlikeli” kitaplar okuyan kimi öğrenciler de belirlenmiş bulunuyordu. Bunlar arasında 5271 yaka numaralı İbrahim Abdülkadir Meriçboyu (şair A. Kadir; 1917-1985), 5409 Ömer Deniz, 5408 Şadi Alkılıç, 5227 Necati Çelik, 5202 Naci Fişek, 5362 Orhan Alkaya, 1132 Galip Arda ve 5273 İsmail Özdemir de vardı. Toplam yirmi kadar Harp Okulu öğrencisi belirlenmişti. Söylendiğine göre on dokuz-yirmi yaşlarındaki bu gençler gizlice örgütlenmişlerdi bile ve yakında “kazan kaldırabilirlerdi”. “Başkanları” (!) ise Ömer Deniz’di. </span></p>
			<p class="duz-yaz-" xml:lang="tr"><span class="duz-yaz-">Dâhiyane bir girişimle 40’lı yıllarda açılıp Demokrat Parti tarafından kapatılan (1954) Köy Enstitüleri’nin unutulmaz öncüsü Hasan Âli Yücel’in (1897-1961) milli eğitim bakanlığı döneminde (1935-1946) hemen hepsi Türkçe’ye kazandırılan “dünya klasikleri”ni okumakla suçlanan bu gençlerden Ömer Deniz, “sarpa sarmış bir aşk meselesi”</span><span class="dipnot-no"><a href="#x14-80-anchor">14</a></span><span class="duz-yaz-"> nedeniyle 1937 sonbaharında izinsiz olarak İstanbul’a gitmişti. Bu fırsattan yararlanarak, bildiri dağıtmak suçlamasıyla tutuklandığı bir davadan beraat eden ve şahsen tanımadığı Nâzım Hikmet’i, çalıştığı İpek Stüdyoları’na ait İpek Sineması holünde görerek “geçmiş olsun” dedi. Nâzım, –bilinen kibarlığından olacak– gözünün hiç tutmadığı, üstelik resmi giysili bu genç adamı kırmayarak ayaküstü biraz nasihat etmiş ama başından savınca da telefonla hemen Emniyet Birinci Şube’yi arayarak polis olduğundan hiç kuşku duymadığı bu genç hakkında sitemde bulunmuştu: </span></p>
			<p class="duz-yaz-" xml:lang="tr"><span class="duz-yaz-">“Şimdi de askeri elbiseyle çıkıyorsunuz karşıma!” demişti. “Yapmayın lütfen. Ben burada çocuklarımın ekmek parası için didinip duruyorum, siz hâlâ peşimdesiniz. Üstelik askeri elbiseyle!..” </span></p>
			<p class="duz-yaz-" xml:lang="tr"><span class="duz-yaz-">Polis, şairin açık kalpli sitemini “itiraf” kabul ederek durumu derhal Ankara’daki yetkililere bildirmiş; onlar da bunu “tehlikeli” kitap okuduğu için zaten izlenen “elebaşı” (!) Ömer Deniz’in, “lider”den (!) talimat almak üzere gizlice İstanbul’a gittiği şeklinde yorumlamış olmalılar. Kısacası, taşlar yerli yerine oturuyordu! </span></p>
			<p class="duz-yaz-" xml:lang="tr"><span class="duz-yaz-">Ömer Deniz bununla da yetinmemiş ve birkaç ay sonra şairin Nişantaşı’ndaki evine yeniden çıkagelmişti, izlendiğinden habersiz. Eşi ile kendisi dışarda olduklarından evdekilerin bu çocuğu içeri almasına Nâzım çok sinirlenmiş ve oturtmayıp ayakta tutarak “Onun arkasından koşmakla bir şey kazanamayacaklarını... Bol bol okumalarını... ‘Altıok’u, cumhuriyetçiliği ve demokrasiyi öğrenip benimsemelerini...” öğütleyerek kapıyı göstermişti. </span></p>
			<p class="duz-yaz-" xml:lang="tr"><span class="duz-yaz-">Değil propagandasını yapmak, “komünizm”in sözü bile geçmemişti. Üstelik kuşkulandığı biriyle başka ne konuşabilirdi bunca bâdireden sonra bugünlere gelmiş deneyimli Nâzım?</span></p>
			<p class="duz-yaz-" xml:lang="tr"><span class="duz-yaz-">Çok geçmeden Ankara’da askeri mahkeme önüne çıkarılacağını ve inanılmaz suçlamalarla karşılaşacağını ise aklının ucundan bile geçirmemiş olmalıydı. </span></p>
			<p class="duz-yaz-" xml:lang="tr"><span class="duz-yaz-">Yıllar sonra bu olayı anlatırken dedi ki: </span></p>
			<p class="duz-yaz-" xml:lang="tr"><span class="duz-yaz-">“Çocuğa hiç yüz vermeyip ayakta tuttuğum için bizim yufka yürekli Piraye bozulmuştu bana. İçimden bir ses ‘Polis olamaz bu!’ diyordu. ‘Maceraperest, atılgan ve toy delikanlının biri...’</span> <span class="duz-yaz-">”</span></p>
			<p class="duz-yaz-" xml:lang="tr"><span class="duz-yaz-">Ömer Deniz ise şairin “kendisini ve arkadaşlarını çok etkilediğini, bütün şiirlerini ezbere bildiklerini” anlatıyor ve kapı aralığında ondan ezberindeki dizeleri okuyarak bunu kanıtlamaya çalışıyordu: </span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Hep bir ağızdan türkü söyleyip </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">hep beraber sulardan çekmek ağı. </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Demiri oya gibi işleyip hep beraber </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">hep beraber sürebilmek toprağı. </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Ballı incirleri hep beraber yiyebilmek, </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">yârin dudağından gayri her şeyde, </span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">her yerde </span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">hep beraber </span></p>
			<p class="x-iir-d-rtl-k-genel-tab-3" xml:lang="tr"><span class="dar-paragraf-italik">diyebilmek </span></p>
			<p class="x-iir-d-rtl-k-genel-tab-4" xml:lang="tr"><span class="dar-paragraf-italik">için</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">on binler verdi sekiz binini...</span><span class="dipnot-no"><a href="#x15-81-anchor">15</a></span></p>
			<p class="duz-yaz-ilk-paragraf-2" xml:lang="tr"><span class="duz-yaz-">15 ocak 1938’de otuz altı yaşına gelmiş Nâzım, Heybeliada Bahriye Mektebi öğrenciliğinden bugünlere, yirmi yıldır yaşadıklarıyla bir hayli olgunlaşmıştır. Yorgundur da. Dedesi Nâzım Paşa’nın –anne tarafından– torunu, yurtiçinde ve yurtdışında çok iyi öğrenim görmüş, oyun yazarı ve gazeteci Celalettin Ezine (1901-1972) ve felsefeci-sosyolog Doçent (1940’ta Profesör) Hilmi Ziya Ülken’le (1901-1974) ciddi bir aylık dergi çıkarmanın hazırlıkları içindedir. </span></p>
			<p class="duz-yaz-" xml:lang="tr"><span class="duz-yaz-">O bu işlerle uğraşırken “askeri mahkeme”de savcı olarak karşılarına çıkacak Binbaşı Şerif Budak’a Ömer Deniz –sonradan, “Baskı altında böyle şeyler söylemek zorunluğunda bırakıldım” diye reddedeceği– şeyler anlatmaktadır. “Buluşmaları” (!) sırasında Nâzım ona –güya– demiştir ki: </span></p>
			<p class="duz-yaz-" xml:lang="tr"><span class="duz-yaz-">“Türkiye’yi faşizm tehlikesi sarmıştır... Daha gençsiniz... Kendinizi yakmayın... Bu (komünist) fikirde olduğunuzu bilenlere dönmüş gibi davranın... İlerde ordunun belkemiği olacaksınız... Orduya girince köylü neferlere evvela cumhuriyeti sonra da komünistliği telkin edeceksiniz!..” </span></p>
			<p class="duz-yaz-" xml:lang="tr"><span class="duz-yaz-">Durum İstanbul’a bildirilir ve 17 ocak 1938 akşamı Nâzım, Hilmi Ziya Ülken’le birlikte, akrabası Celalettin Ezine’nin evinde, çıkaracakları dergi üzerinde çalışırken baskın yapan polisçe tutuklanıp yargılanmak üzere Ankara’ya gönderilir. </span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Mahkemede, “Evet, ben bu arkadaşlardan yalnız Ömer Deniz’i daha önce gördüm, ama polisliğinden o kadar emindim ki telefonla hemen Emniyet Birinci Şube’yi arayarak ‘Şimdi de asker elbisesiyle çıkıyorsunuz karşıma! Yapmayın...’ dedim. Komünizmden ise hiç söz etmedim... Polis ‘Bizim haberimiz yok. Adı neymiş?’ diye sorunca ‘O kadar da değil... Bilmiyorum...’ cevabını verdim” diyen Nâzım’a askeri hâkim sorar: </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">“O halde ihber etseydin onu! Niçin etmedin?” </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">“Etmedim, çünkü ben muhbir değilim.”</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Nâzım, içlerine birkaç sivilin de katıldığı Harp Okulu öğrencilerini isyana kışkırtmakla suçlanırken, mahkeme salonunu dolduran sanık öğrenciler kendi disiplin suçları yüzünden buralara sürüklenen şairi güç duruma düşürdükleri için kahroluyorlardı. Ama ne yazık ki, iş işten geçmişti. </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">İstanbul Emniyeti’nin kendisi hakkındaki “Bu vatan haini, ordumuzun gözbebeği Harp Okulu’na kadar sokularak zehrini akıtmış; Türk ordusunu soysuzlaştırmayı gaye edinmiştir...” biçimindeki sözlerini de içeren rapor hakkında Nâzım şunları söylemiştir: </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">“Ben bir Marksist’im. Komünistim. Yabancı antolojilere girmiş iki Türk şairinden biriyim. Kimseye komünizm propagandası yapmadım, kimseyi de askeri isyana sevk etmesi için yüreklendirmedim. Evini ve çocuklarını geçindirmeye çalışan bir insanım...” </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Ve diğer sanıkları mahkeme heyetine göstererek eklemiştir: </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">“Yazık bu çocuklara! Yakmayın onları! Onların da benim de suçumuz yoktur. Bir komplodur bu. Emniyet’in hakkımdaki raporuna gelince. Vaktiyle bu raporları düzenleyenlerden birini tanımıştım. Bana bir gün dedi ki: “Bana yirmi beş lira verirsen önümüzdeki 1 Mayıs’ta seni içeri almam...”</span><span class="dipnot-no"><a href="#x16-82-anchor">16</a></span></p>
			<p class="duz-yaz-ilk-paragraf-2" xml:lang="tr"><span class="duz-yaz-">Nâzım’ın mahkemedeki esas savunması ise –özetle– şöyleydi: </span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">“Huzurunuzda ilk kez yargılanıyorum, (daha önce) şiirlerim yüzünden ve gizli parti kurma iddiasıyla muhakeme edildim. Hakkımda idam cezası bile talep edildi... Hepsinde ‘delil’ diye gösterilenler birkaç polisin yanlış ifadesi, birkaç arkadaşla toplanmamız veya 1 Mayıs’larda duvarlara yapıştırılan beyannamelerdi. Adım çıktığı için davaya dahil edildiğimden beraat kararı aldım. On üç yıldır ilk kez askeri mahkeme önüne çıkarılıyorum ve ortada ne bir suç ihbarı, aleti veya belgesi ne de böyle bir ifade mevcuttur. Kendisinden, polisin gönderdiği bir şahıs diye şüphelendiğim gencin ‘Köylü erlere cumhuriyetten sonra komünizmi öğretin’ dediğim iddiasından başka bir suç isnadı yoktur. Sanık Ömer Deniz de mahkemenizde böyle şeyler söylemediğini tekrar tekrar belirtmiştir...</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Haksız yere ve delili olmayan ağır bir ithamla altmış yedi gündür cezaevinde yatmanın azabı içindeyim. Cumhuriyet’in ve Mustafa Kemal’in Türkiye’ye getirdiklerinin ne büyük hizmetler olduğunun bilincindeyim. Komünist olmam, Mustafa Kemal Paşa’ya saygı duymama ve Anayasa’daki altı umdeye sahip çıkmama engel değildir. Yayınlarım bunun kanıtıdır... Marksist bir kültürle yetişirken kendi milli kültüründen (de) yararlanabilmiş bir şair olarak, polisliğinden şüphe ettiğim birine komünizm hakkınde telkinatta bulunmam aklın almayacağı bir yakıştırmadır... Suçsuzum. Beraatimi ve tahliyemi istiyorum.”</span></p>
			<p class="duz-yaz-ilk-paragraf-2" xml:lang="tr"><span class="duz-yaz-">Karar duruşması 29 mart 1938 salı günü yapılacaktı. Mahkemece uygun görülen avukatları “yüzde bin beş yüz” aklanacağını söylüyorlardı ama Nâzım rahat değildi. İşin içinde bir bityeniği vardı ve “Mareşal’in (Fevzi Çakmak) bu konuya kafasını taktığı ve Atatürk’ün bile onu etkilemek istemeyeceği...” konuşuluyordu. </span></p>
			<p class="duz-yaz-" xml:lang="tr"><span class="duz-yaz-">İddianamedeki “Yayımlanmış eserlerinin isyan ve ihtilal </span><span class="italik-yaz-">koktuğunun</span><span class="duz-yaz-">...”</span><span class="dipnot-no"><a href="#x17-83-anchor">17</a></span><span class="duz-yaz-"> ifade edilmiş olması şairi karamsarlığa itiyordu. </span></p>
			<p class="duz-yaz-" xml:lang="tr"><span class="duz-yaz-">Gene de iyimser görünmeye çalışıyordu eşine yazdığı 16 mart 1938 tarihli mektubunda: </span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Benim beraat etmemem, kurtulmamam için yalnız kanuni değil, vicdani de hiçbir sebep yoktur. Dünkü celsede suçsuzluğum güneş gibi meydana çıkmıştır. Eğer buna rağmen herhangi bir suretle mahkûm edilirsem bence bu en ufak adalet mefhumunun dışında bir zulüm olur...</span></p>
			<p class="duz-yaz-ilk-paragraf-2" xml:lang="tr"><span class="duz-yaz-">Ve, 29 mart 1938 günü Hâkim Kâzım Yalman, “kararı okuyorum” dedikten sonra gerekli başlangıcı yaptı ve –bugünün diline uyarlanmış olarak– şunları okudu:</span></p>
			<p class="duz-yaz-" xml:lang="tr"><span class="duz-yaz-">“Cezalandırma yönüne gelince; askerî isyan suçunun kışkırtıcısı oldukları kanıtlanan Nâzım Hikmet ile Ömer Deniz’in bu eylemleri nedeniyle, Nâzım Hikmet’in ülke içinde komünistliğin yayılması konusunda hüküm giymiş bir kişilik olması; bu kez emellerini ordu içinde gerçekleştirmek istemesi ve gerek Nâzım Hikmet’in, gerekse Ömer Deniz’in bu amaçlarının ordu içerisinde yayılmasına çalışmaları suretiyle ordunun çözülüp ihtilâle maruz kalmasının ülke ve yurt savunmasına getireceği büyük tehlike ile zararlar ve gerçekleştirilmesi amaçlanan suçun ağırlığını göstermesi durumu, her ikisi hakkında şiddet takdiri nedeni sayılarak, eylemlerine uyan Askeri Ceza Kanunu’nun 94. maddesi gereğince Nâzım Hikmet’in 15 yıl ağır hapis cezasına mahkûmiyetine, Türk Ceza Kanunu’nun 31 ve 33’ncü maddeleri gereğince ömür boyu kamu hizmetinden yoksun bırakılmasına ve ceza süresi boyunca yasal kısıtlılık (hacir) altında tutulmasına, sözbirliğiyle ve temyiz yolu açık olmak üzere, sanıkların yüzüne karşı (vicahında) 29 mart 1938 tarihinde karar verildi. Bu karar, Savcı Şerif Budak önünde maznunlara açıkça (alenen) okundu ve temyiz yolları anlatıldı”</span></p>
			<p class="duz-yaz-ilk-paragraf-2" xml:lang="tr"><span class="duz-yaz-">Öte yandan, Ömer Deniz’in 9 yıllık ağır hapis cezası, yirmi bir yaşını doldurmadığından, 7,5 yıla indirilmiş, sivil Mustafa Ergün de 6 yıla mahkûm edilmişti. Bu üç kişi aynı kanun maddesine göre cezalandırılmış oluyorlardı. Orhan Alkaya, Necati Fişek ve Abdülkadir Meriçboyu (A. Kadir) ise aynı kanunun “askeri isyan”ı düzenleyen 100’üncü maddesine göre hüküm giydiler: Necati 12 yıl “yemiş” ama cezası “teşebbüs”ten yarıya indirilmişti. Orhan ve Abdülkadir’in 14 yıllık ağır hapis cezaları ise önce “teşebbüsten” yarıya, sonra da yirmi bir yaşlarını doldurmadıkları için 5’er yıl 10’ar aya indirildi. </span></p>
			<p class="duz-yaz-" xml:lang="tr"><span class="duz-yaz-">Toplam 31 sanıktan 25’i ise beraat etmişlerdi. </span></p>
			<p class="duz-yaz-" xml:lang="tr"><span class="duz-yaz-">Askeri Temyiz 28 mayıs 1938 günü Nâzım Hikmet ile Ömer Deniz’e verilen cezaları onaylarken diğer dört sanıkla ilgili olanları bozdu. Mahkeme de buna uydu ve 100’üncü madde yerine 148’e göre hareket ederek bir yıl ve altındaki cezalarla yetindi. Çünkü ortada ne bir “askeri isyan” ne de buna teşebbüs vardı. Aslında Nâzım için de aynı yola gidilmesi gerekiyordu. Söylentilere göre Mareşal Fevzi Çakmak Yargıtay’a baskı yapmış ama Nâzım’ın on beş yıllık mahkûmiyeti gene de oybirliğiyle değil oyçokluğuyla tasdik edilmişti.</span><span class="dipnot-no"><a href="#x18-84-anchor">18</a></span></p>
			<p class="duz-yaz-" xml:lang="tr"><span class="duz-yaz-">Temyiz’den hiç beklemediği bir karar çıkması üzerine metanetini gene de kaybetmeyen şair, eşi Piraye’ye şu kısacık mektubu yazdı: </span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Karıcığım,</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Nihayet iş bitti! Temyiz tasdik etti. On beş seneye mahkûmuz. Aldırma. Ben gayet kuvvetliyim. Mesele herhangi bir mahkûmiyet değil. Nâzım Hikmet’in imhasıdır. Bu, bir çeşit Dreyfus Davası!..</span><span class="dipnot-no"><a href="#x19-85-anchor">19</a></span></p>
			<p class="tablo-ustten-bosluklu" xml:lang="tr"><span class="generated-style-2"><img alt="1745.jpg" class="generated-style-2" src="../Images/1745_fmt.jpeg"/></span></p>
			<p class="tablo-ustten-bosluklu" xml:lang="tr"><span class="generated-style-2"><img alt="1746.jpg" class="generated-style-2" src="../Images/1746_fmt.jpeg"/></span></p>
			<p class="bold-yaz-ortal-2-en-son" xml:lang="tr"><span class="dar-paragraf-italik">Demokrat Parti’yi iktidara taşıyan 14 mayıs 1950 seçimleri yaklaşırken Nâzım Hikmet tartışması da doruktaydı. Celile Hanım kentin en işlek yerlerinde oğlunun özgürlüğüne kavuşturulması için tek başına pankartlar taşırken sağcı ve toplumcu gençlik örgütleri de karşılıklı bildiriler yayınlıyordu. Haftalık “siyasi mizah dergisi”</span><span class="dar-paragraf-bold"> Nuh’un Gemisi </span><span class="dar-paragraf-italik">resmi görülen 10 mayıs 1950 tarihli sayısında olduğu gibi bütün yazılarını “Nâzım’ı kurtarmaya” adamıştı. M. Fahri Oktay’ın (Veli Gündüz) </span><span class="dar-paragraf-bold">“Nâzım’ın uğradığı haksızlıklarla mücadele için” </span><span class="dar-paragraf-italik">yayımladığını belirttiği “fikir ve politika gazetesi”</span><span class="dar-paragraf-bold"> Nâzım Hikmet</span><span class="dar-paragraf-italik">’in 11 mayıs 1950 sayısında </span><span class="dar-paragraf-bold">“NAZIM ÖLDÜRÜLMEK İSTENİYOR”</span><span class="dar-paragraf-italik"> manşetini atıyordu. İlk sayfasındaki haberlerden biri de </span><span class="dar-paragraf-bold">“Nâzım Hikmet’in annesinin açlık grevine başladığı”yla</span><span class="dar-paragraf-italik"> ilgiliydi.</span></p>
			<p class="duz-yaz-" xml:lang="tr"><span class="duz-yaz-">Basının hemen bütünüyle “es geçtiği” Harp Okulu Davası yıkmadı Nâzım’ı. Ağlatmadı. Ağladıysa da belli etmedi. Haksızlığın ortaya çıkması için elinden ne geliyorsa yaptı. Büyük Millet Meclisi’ne başvurdu. İçişleri bakanından (Şükrü Kaya) İmralı’ya veya iş yeri olan bir başka cezaevine gönderilmesini istedi.</span></p>
			<p class="duz-yaz-" xml:lang="tr"><span class="duz-yaz-">Onu, “süngüsü düşmüş” bir zavallı gibi görmeyi umanları düş kırıklığına uğratmak için, en kötü olasılık karşısında bile gür sesiyle haykırabileceğini belli etti. 1933’te “devrim bildirileri yapıştırmak suçundan” idamla yargılandığı dönemde yazdığı “Karıma Mektup” şiirinde dediği gibi ölümden korkmadı veya en azından korkmaz göründü: </span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Bir tanem! </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Son mektubunda</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">“Başım sızlıyor </span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">Yüreğim sersem!..” </span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">diyorsun. </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">“Seni asarlarsa, </span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">seni kaybedersem </span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">diyorsun, </span></p>
			<p class="x-iir-d-rtl-k-genel-tab-3" xml:lang="tr"><span class="dar-paragraf-italik">yaşayamam!..” </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Yaşarsın karıcığım, </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">kara bir duman gibi dağılır hatıram rüzgârda, </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">yaşarsın kalbimin kızıl saçlı bacısı </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">en fazla bir yıl sürer </span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">yirminci asırlılarda </span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">ölümün acısı. </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Ölüm... </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Bir ipte sallanan bir ölü. </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Bu ölüme bir türlü</span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">razı olmuyor gönlüm. </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Fakat </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">emin ol ki sevgili, </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">zavallı bir çingenenin </span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">kıllı, siyah bir örümceğe benzeyen eli </span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">geçirecekse eğer </span></p>
			<p class="x-iir-d-rtl-k-genel-tab-3" xml:lang="tr"><span class="dar-paragraf-italik">ipi boğazıma </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">mavi gözlerinde korkuyu görmek için </span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">boşuna bakacaklar </span></p>
			<p class="x-iir-d-rtl-k-genel-tab-3" xml:lang="tr"><span class="dar-paragraf-italik">Nâzım’a! </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Ben, </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">alacakaranlığında son sabahımın </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">dostlarımı ve seni göreceğim, </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">ve yalnız </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">yarım kalmış bir şarkının acısını </span></p>
			<p class="x-iir-d-rtl-k-genel-tab-3" xml:lang="tr"><span class="dar-paragraf-italik">toprağa götüreceğim...</span></p>
			<p class="duz-yaz-ilk-paragraf-2" xml:lang="tr"><span class="duz-yaz-">Bu arada kimi dostlarının, avukatlarının, annesinin, “dayısı” Ali Fuat Cebesoy Paşa’nın, hatta artık başbakan olmayan İsmet İnönü’nün Nâzım’ı kurtarma çabaları boşa gitmişti. Atatürk’ün hızla ağırlaşan hastalığı onun bile Mareşal nezdinde bir şeyler yapmasını güçleştirmiş olmalıydı. Nâzım, yaşamı boyunca saygı ve hayranlık duyduğu Atatürk’e ulaştırılmak üzere son bir başvuruda bulunmadan edemedi. Bilinen, bir dostuna teslim ettiği bu mektubun hiçbir zaman muhatabına ulaşmadığıdır: </span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Cumhur Reisi Atatürk’ün Yüksek Katına, </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Türk Ordusu’nu “isyana teşvik ettiğim” iddiasıyla on beş yıl ağır hapis cezası giydim. Şimdi de Türk Donanması’nı “isyana teşvik etmekle” töhmetlendiriliyorum. </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Türk inkılâbına ve senin adına and içerim ki suçsuzum. </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Askeri isyana teşvik etmedim. </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Kör değilim ve senin yaptığın her ileri dev hamlesini anlayabilen bir kafam, yurdunu seven bir yüreğim var. </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Askeri isyana teşvik etmedim. </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Yurdumun ve inkılâpçı senin karşında alnım açıktır. </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Yüksek askeri makamlar, devlet ve adâlet; küçük bürokrat gizli rejim düşmanlarınca aldatılıyorlar. </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Askeri isyana teşvik etmedim. </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Deli, serseri, mürteci, satılmış, inkılâp ve yurt haini değilim ki, bunu bir an olsun düşünebileyim. </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Askeri isyana teşvik etmedim. </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Senin eserin ve sana aziz olan Türk dilinin inanmış bir şairiyim. Sırtıma yüklenen ve yükletilecek hapis yıllarını taşıyabilecek kadar sabırlı olabilirdim. Büyük işlerinin arasında seni bir Türk şairinin felaketi ile alâkalandırmak istemezdim. </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Bağışla beni. Seni bir an kendimle meşgul ettimse, alnıma vurulmak istenen bu “inkılâp askerini isyana teşvik” damgasının ancak senin ellerinle silinebileceğine inandığımdandır. </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Başvurabileceğim en inkılâpçı baş sensin </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Kemalizm’den ve senden adâlet istiyorum. </span></p>
			<p class="x-iir-d-rtl-k-son-m-sra" xml:lang="tr"><span class="dar-paragraf-italik">Türk inkılâbına ve senin başına and içerim ki, suçsuzum. </span></p>
			<p class="x-iir-d-rtl-k-genel-tab-3-son" xml:lang="tr"><span class="dar-paragraf-italik">Nâzım Hikmet Ran</span><span class="dipnot-no"><a href="#x20-86-anchor">20</a></span></p>
			<p class="tablo-ustten-bosluklu" xml:lang="tr"><span class="generated-style-2"><img alt="001.jpg" class="generated-style-2" src="../Images/001_fmt.jpeg"/></span> </p>
			<p class="bold-yaz-ortal-2-en-son" xml:lang="tr"><span class="dar-paragraf-italik">Nâzım’ı kötüleyip Türk halkının gözünde küçük düşürme gayretleri şair yurtdışına gittikten sonra da sürdü. Sağcı </span><span class="dar-paragraf-bold">Sebillürreşad</span><span class="dar-paragraf-italik"> dergisinin 8 ağustos 1953 tarihli kapağındaki karikatür de (!) bunu gösteriyor. </span><span class="dar-paragraf-bold">“Nâzım’ın yok yere çile çekmesini içime sindiremiyorum” </span><span class="dar-paragraf-italik">diyen gazeteci ve </span><span class="dar-paragraf-bold">Ulus</span><span class="dar-paragraf-italik"> (sonradan </span><span class="dar-paragraf-bold">Dünya</span><span class="dar-paragraf-italik">) başyazarı Falih Rıfkı Atay (1894-1971) ile şair Stalin’in resmini taşırken şairin özgürlüğüne kavuşması için çaba gösteren </span><span class="dar-paragraf-bold">Vatan</span><span class="dar-paragraf-italik"> başyazarı Ahmet Emin Yalman (1888-1972) küçücük bedeniyle Nâzım’ı destekliyor. Ressam –nedense– üçünün de üzerine birer “Yahudi yıldızı” kondurmuş.</span></p>
			<p class="duz-yaz-" xml:lang="tr"><span class="duz-yaz-">Harp Okulu Komutanlık Askeri Mahkemesi’nin 28 mayısta onaylanan 29 mart 1938 tarihli mahkûmiyet kararını, beş ay sonra, Donanma Komutanlığı Askeri Mahkemesi’nin 29 ağustos 1938 günü Erkin gemisinde verdiği karar izledi. Buna göre “Siyasi fikirleri, mazisi, neşriyatı ve evvelki mahkûmiyetleriyle pek açık bir surette bir komünist propagandacısı olduğu anlaşılan ve bu arzularını donanma dahilinde gerçekleştirmek için Başgedikli Hamdi Alevdaş’ı kullanarak Donanma’nın çözülmesine ve ihtilale maruz kalmasına ve şu suretle memleket müdafaasına yapacağı büyük tehlike ve zararlar...” nedeniyle Nâzım Hikmet’in “... takdiren 20 sene müddetle ağır hapis cezası ile cezalandırılmasına ...” ayrıca “kamu hizmetinden ömür boyu yoksun kalmasına ve ceza müddeti zarfında kısıtlılık altında bulundurulmasına...” ve toplam 35 yıllık cezasını TCK’nin ilgili hükümleri uyarınca 28 yıl 4 ay ağır hapis olarak çekmesine karar verilmişti.</span></p>
			<p class="duz-yaz-" xml:lang="tr"><span class="duz-yaz-">İnanılır gibi değildi ama askeri mahkeme, komünistliği “aşikâr” Nâzım Hikmet’in bir başgedikliyi “âlet ittihaz ederek” Donanma’yı çökerteceğine ve ülke savunmasını böylece büyük zarar ve tehlikelere uğratacağına kanaat getirmişti.</span></p>
			<p class="duz-yaz-" xml:lang="tr"><span class="duz-yaz-">Bu mahkemenin başkanı Kâzım Yalman, daha sonra, çok istediği bir başka mahkeme başkanlığına “terfian” tâyin edilecek ama günün birinde ölüverince çok ağrıdığı söylenen başının otopsisinde bir urla karşılaşılacaktır. Tıbbın koyduğu teşhise göre kafasında böyle bir ur bulunan kimseler dengesiz olurlarmış! Kâzım Yalman zaten, duruşma sırasında yerinden fırlayıp sanıkları döver ve gene yerine otururmuş. (Çetin Yetkin, </span><span class="italik-yaz-">Siyasal İktidar Sanata Karşı,</span><span class="duz-yaz-"> Bilgi Yayınevi)</span></p>
			<h1 class="bolum-ad-" id="toc-anchor-4" xml:lang="tr"><span class="ana-bolum-basligi">Beşinci bölüm</span></h1>
			<h2 class="bolum-ad-tek-sat-r" id="toc-anchor-19" xml:lang="tr"><span class="bolum-ad-">Özgürlüğe doğru</span></h2>
			<p class="x-iir-d-rtl-k-son-m-sra" xml:lang="tr"><span class="dar-paragraf-italik">Bir hâkim olarak memleketimizde bana en büyük ıstırabı veren hâdise Nâzım’ın hiçbir delile, hiçbir kanun hükmüne dayanılmaksızın yirmi sekiz yıl hapse mahkûm edilmesidir.</span></p>
			<p class="duz-yaz-sagdan-blok-yak-n" xml:lang="tr"><span class="dar-paragraf-italik">Fahrettin Karaoğlan</span></p>
			<p class="duz-yaz-sagdan-blok-altta-bo-luk" xml:lang="tr"><span class="dar-paragraf-italik">(Temyiz başsavcısı)</span></p>
			<p class="x-iir-d-rtl-k-son-m-sra" xml:lang="tr"><span class="dar-paragraf-italik">Nâzım’ın hapiste olmasına içim yanıyor...</span></p>
			<p class="duz-yaz-sagdan-blok-altta-bo-luk" xml:lang="tr"><span class="dar-paragraf-italik">İsmet İnönü</span></p>
			<p class="x-iir-d-rtl-k-son-m-sra" xml:lang="tr"><span class="dar-paragraf-italik">Nâzım’ın yok yere çile çekmesini içime sindiremiyorum.</span></p>
			<p class="duz-yaz-sagdan-blok-yak-n" xml:lang="tr"><span class="dar-paragraf-italik">Falih Rıfkı Atay</span></p>
			<p class="duz-yaz-sagdan-blok-altta-bo-luk" xml:lang="tr"><span class="dar-paragraf-italik">(Ulus başyazarı, milletvekili)</span></p>
			<p class="duz-yaz-ilk-paragraf-2" xml:lang="tr"><span class="duz-yaz-">Harp Okulu’nda ve Donanma’da –üstelik, o tarihlerde serbestçe satılan– kitaplarından ve şiirlerinden etkilenen Harp Okulu öğrencisi Ömer Deniz</span><span class="dipnot-no"><a href="#x1-87-anchor">1</a></span><span class="duz-yaz-"> ile Deniz Başgedikli Hamdi Alevdaş’ın –mahkemede değiştirdikleri– ifadelerine dayanılarak –komünizm propagandası o yıllarda Askeri Ceza Yasası’na göre suç sayılmadığı için– “Ordu’yu ve Donanma’yı isyana teşvik” suçlamasıyla toplam 28 yıl 4 ay hapse mahkûm edilen Nâzım Hikmet uğratıldığı “adli hata”nın düzeltilmesi için yasal yolların hepsini denedi. Sonuç alamayınca, en azından, “çalışabileceği” bir cezaevine gönderilmesini istedi ama bu talebi de karşılanmadı.</span></p>
			<p class="duz-yaz-" xml:lang="tr"><span class="duz-yaz-">Sonrası bir sinema şeridi gibi hızla akıp gidecektir: Atatürk’ün ulusu kedere ve gözyaşına boğan ölümü... Mareşal Fevzi Çakmak’ın da ağırlığını koymasıyla cumhurbaşkanlığına getirilen İsmet İnönü’nün, bir zamanlar, “Hapiste olmasına içim yanıyor” dediği Nâzım konusunda kılını bile kıpırdatmaması...</span></p>
			<p class="tablo-ustten-bosluklu" xml:lang="tr"><span class="generated-style-2"><img alt="Y - sayfa 220.jpg" class="generated-style-2" src="../Images/Y%20-%20sayfa%20220_fmt.jpeg"/></span></p>
			<p class="bold-yaz-ortal-2-en-son" xml:lang="tr"><span class="dar-paragraf-italik">Doktor Galina Grigoryevna Kolesnikova’yla 1952’de ağır bir enfarktüs geçirdiğinde hastanede başlayan arkadaşlığı ve dostluğu sekiz yıl boyunca sürdü. Galina onun hem doktoru hem de kadınıydı. Kendisinden 30 yaş küçük evli ve bir çocuk sahibi son eşi Vera Tulyakova’ya abayı yakıp dostlarının karşı çıkmasına aldırış etmeden 1960’ta evleninceye kadar! Vera’ya giderken, hayatını kendisine adayan Galina’ya hemen her şeyini bırakmıştı.</span></p>
			<p class="duz-yaz-" xml:lang="tr"><span class="duz-yaz-">Hitler ordularının “yıldırım savaşlarıyla” Avrupa’nın tozunu atarak sınırlarımıza ve Ege adalarına kadar gelip dayanması... Müttefiklerinin, gergin bir bekleyiş içinde varını yoğunu ordusuna aktaran Türkiye’yi savaşa sokma çabaları...</span></p>
			<p class="duz-yaz-" xml:lang="tr"><span class="duz-yaz-">Bu belirsizlik ortamında, bir süre Ankara ve Çankırı cezaevlerinde tutulan Nâzım’ın afla salıverileceği 1950 temmuzuna kadar on yıldan fazla, “yatmak” üzere, 1940 yılının aralık ayında Bursa Cezaevi’ne nakledilmesi. Eşi Piraye ve ancak 40’lı yılların ortasından sonra kendisini arayıp sorabilen çok az sayıda yakını, dostu, özellikle Müzehher ve Vâlâ Nurettin çifti dışında hemen herkesçe büsbütün unutulur koskoca Nâzım. Ne yeni bir kitabı çıkar ne de eskileri görülür vitrinde. Basında tek satırla bile adı geçmez. Zaten, Harp Okulu ve Donanma davalarından da pek söz etmemiştir gazeteler. Ama o teslim olmaz. Kimseye de küsmez. Her sabah kocaman ayaklarına geçirdiği çuval parçalarıyla koğuşunu silip temizler</span><span class="dipnot-no"><a href="#x2-88-anchor">2</a></span><span class="duz-yaz-"> ve bir şeyler atıştırdıktan sonra çalışmaya koyulur. Çünkü, geçimini sağlamak ve dışardaki ailesine destek olmak için çok çalışmalı, para getirecek çeviriler yapmalı, senaryolar yazmalıdır. Sonra, demirli penceresinin önündeki boşlukta kırmızı karanfiller yetiştirdiği koğuşunun az çok gün ışığı alan bir köşesine oturup resimler yapar, kilim desenleri çizer, gidip tezgâh başında kumaşlar dokur ve on yıl boyunca arkadaşlık edip huyunu suyunu öğrendiği Uludağ’ı anlatır kadim dostu Vâlâ Nurettin’in güzelim eşine yazdığı ve “Sevgili Müzehherciğim, sevgili kızım” diye başlayan mektuplarında:</span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Yedi yıldır Uludağ’la göz göze bakışıp dururuz</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">ne o kımıldanır yerinden</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">ne de ben,</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">lâkin birbirimizi yakından tanırız.</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Gerçekten yaşayan her şey gibi gülmesini ve </span></p>
			<p class="x-iir-d-rtl-k-genel-tab-3" xml:lang="tr"><span class="dar-paragraf-italik">kızmasını bilir.</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Bazan,</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">hele kışın, hele geceleri</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">hele rüzgâr kıbleden estiği zaman</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">karlı senaberlikleri, yaylaları, donmuş gölleriyle</span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">uykusunun içinde şöyle bir kıpırdanır</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">ve orada, en yukarda, en tepede oturan keşiş</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">uzun sakalı darmadağın</span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">ve etekleri savrularak</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">rüzgârın önünde haykıra haykıra iner ovaya...</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Sonra bazan,</span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">hele mayısta şafak vakitleri</span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">masmavi, uçsuz bucaksız, koskocaman</span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">hür ve bahtiyar</span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">yepyeni bir dünya gibi yükselir.</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Sonra bazan gün olur,</span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">gazoz şişelerindeki resimlerine benzer.</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Ve ben anlarım ki görmediğim otelinde</span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">kayakçı bayanlar kanyak içerek</span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">kayakçı baylarla dalga geçmekteler.</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Ve gün olur,</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">şalvarı sarı pıtpıt bezinden, kara kaşlı</span></p>
			<p class="x-iir-d-rtl-k-genel-tab-3" xml:lang="tr"><span class="dar-paragraf-italik">dağlılarından biri</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">mukaddes mülkiyetin mihrabında kesip komşusunu</span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">misafir gelir bize</span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">71’inci koğuşta on beş yıl yatmaya.</span></p>
			<p class="duz-yaz-ilk-paragraf-2" xml:lang="tr"><span class="duz-yaz-">“Uludağ”ı, Müzehher ile Vâlâ’ya yazılmış başka mektuplardaki, iç burkan başka şiirler izler:</span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Dizboyu karlı bir gece,</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">sofradan kaldırılıp,</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">polis otomobiline bindirilip,</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">bir trenle gönderilerek</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">bir odaya kapatılmakla başladı mâceram.</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Dokuzuncu yılı biteli üç gün oluyor.</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Koridorda, sedyede bir adam,</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">yüzünde uzun demirlerin kederi,</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">açık ağzıyla sırtüstü ölüyor.</span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Akla yalnızlık geliyor,</span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">–iğrenç ve tam,</span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">delilerin ve ölülerinkine yakın–</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">ilki yetmiş altı gün:</span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">Sessiz düşmanlığında üstüme kapanan kapının,</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">sonra da bir geminin başaltında yedi hafta.</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">lâkin yenilmedik,</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">kafam:</span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">ikinci bir insandı yanımda.</span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Çoğunun yüzünü unuttum büsbütün,</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">yalnız, çok ince, çok uzun bir burundur aklımda kalan,</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">halbuki kaç kere karşımda oturup dizildiler.</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Bir tek kaygıları vardı hakkımda hüküm okunurken:</span></p>
			<p class="x-iir-d-rtl-k-genel-tab-4" xml:lang="tr"><span class="dar-paragraf-italik">heybetli olmak.</span></p>
			<p class="x-iir-d-rtl-k-genel-tab-4" xml:lang="tr"><span class="dar-paragraf-italik">Değildiler.</span></p>
			<p class="duz-yaz-ilk-paragraf-2" xml:lang="tr"><span class="duz-yaz-">Ve saklar, şöyle arada bir doya doya ağlamak istediğini:</span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Nasıl etmeli de ağlayabilmeli</span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">farkına bile varmadan?</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Nasıl etmeli de ağlayabilmeli</span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">ayıpsız</span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">aşikâre,</span></p>
			<p class="x-iir-d-rtl-k-genel-tab-3" xml:lang="tr"><span class="dar-paragraf-italik">yağmur misali?</span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Neylersin alışkanlık</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">için kan ağlarken yüzün güler</span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">dikili taş gibi dinelirsin yine.</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Yavrum, erişmek ne müşkülmüş meğer</span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">anneler gibi ağlamanın yiğitliğine?</span></p>
			<p class="tablo-ustten-bosluklu" xml:lang="tr"><span class="generated-style-2"><img alt="Z - sayfa 220.jpg" class="generated-style-2" src="../Images/Z%20-%20sayfa%20220_fmt.jpeg"/></span></p>
			<p class="bold-yaz-ortal-2-en-son" xml:lang="tr"><span class="dar-paragraf-italik">“Saçları saman sarısı / Kirpikleri mavi...” çekici Rus kadını Vera Tulyakova’yla yaşadığı fırtınalı aşk onu mutlu etmişti, ama biraz erken yıpratmadığı da söylenemezdi.</span></p>
			<p class="duz-yaz-" xml:lang="tr"><span class="duz-yaz-">Siyatik, karaciğer yetmezliği gibi sağlık sorunları olduğu bilinen Nâzım Hikmet’in güç cezaevi koşullarında umutsuzluğa kapılmamış, derin bir çöküntü çukuru içine yuvarlanmamış olması bir yana, burada </span><span class="italik-yaz-">Memleketimden İnsan Manzaraları, Ferhad ile Şirin</span><span class="duz-yaz-"> ve </span><span class="italik-yaz-">Kuvayı Milliye Destanı</span><span class="duz-yaz-"> gibi toplam on binlerce dizelik yapıtlara imza atabilmiş olması başlı başına bir araştırma konusu olsa yeridir.</span></p>
			<p class="duz-yaz-" xml:lang="tr"><span class="duz-yaz-">Efendiliği, tevazuu ve bilge kişiliğiyle çoğu cahil bırakılmış mahkûmlara örnek oluşturan; onlara bir anlamda hayat dersleri veren; kimine yabancı dil, kimine resim yapmayı öğreten Nâzım, lambaları sık sık yanan radyosunun “ajans haberleri”nden dünyada olup bitenleri ve özellikle İkinci Dünya Savaşı’yla ilgili gelişmeleri de günü gününe izlemeyi ihmal etmez:</span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Bahtiyarız</span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">yaşayabildiğimiz için.</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Herhalde çoktan öldürülmüştük</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">sen Londra’da olsaydın</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">ben Tobruk’ta olsaydım, bir İngiliz şilebinde yahut.</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">.....</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Dünkü hava akınında ölenlerin</span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">yüz kadarı beş yaşından aşağı,</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">yirmi dördü emzikte...</span></p>
			<p class="duz-yaz-ilk-paragraf-2" xml:lang="tr"><span class="duz-yaz-">Bazen de isyan eder kadere:</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">.....</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Biz altı yüz adet</span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">kadınsız erkeğiz.</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Alınmış elimizden</span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">doğurtmak imkânımız.</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">En müthiş kudretim yasak bana:</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">yeni bir hayat aşılamak,</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">bereketli bir rahimde yenmek ölümü,</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">yaratmak seninle beraber,</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Sevgilim, yasak bana etine dokunmak senin...</span></p>
			<p class="duz-yaz-ilk-paragraf-2" xml:lang="tr"><span class="duz-yaz-">1943’e gelindiğinde kısa süre yanıp sönen bir af ışığıyla umutlanan Nâzım Hikmet’i Bursa Cezaevi’ndeki uzun “mapusluğu” sırasında yaşama bağlayan başlıca neden durmaksızın çalışıp, üretip yazmanın yanı sıra kurduğu veya sürdürdüğü dostluklardı. Bu dostluklara örnek olarak cezaevinde “bulduğu” ve aynı koğuşu paylaştığı Orhan Kemal (Mehmet Raşit Öğütçü; 1914-1970) en başta sayılabilir. Askerlik görevi sırasında Ceza Yasası’nın 94’üncü maddesine aykırı hareketten beş yıla hüküm giyen –o tarihlerde şiire meraklı– Orhan Kemal, “Nâzım Ağabeyi”ne büyük bir sevgi ve saygıyla yaklaşmış, Nâzım da onu şiiri bırakıp öykü ve roman yazmaya yönlendirmişti. Çünkü, içindeki cevheri asıl bu yönde işleyip geliştirmeliydi ve zaman Nâzım’ı haklı çıkaracaktı.</span></p>
			<p class="duz-yaz-" xml:lang="tr"><span class="duz-yaz-">Türk edebiyatının bir Orhan Kemal kazanmasında önemli rol oynayan Nâzım toplumsal gerçekçi Türk resmine de İbrahim Balaban’ı (1921- ) kazandırmıştır. Çocuk yaşta elini kana bulayıp cezaevine düşen köy kökenli Balaban, “Nâzım Ağabey”in verdiği dersler ve aşıladığı cesaretle özgün bir ressam olup çıkmıştır.</span></p>
			<p class="duz-yaz-" xml:lang="tr"><span class="duz-yaz-">Nâzım’ı, “içini dökerek” de olsa ayakta tutan bir başka öğe de romancı Kemal Tahir’in (İsmail Kemalettin Demir / Tipi / Benerci; 1910-1973) varlığıydı. Kardeşi Deniz Astsubayı Nuri Tahir ve kimi asker ve sivil kişilerle birlikte Nâzım’ı yakan “Donanma Davası”nda on beş yıl hüküm giyen Kemal Tahir İstanbul Tevkifhanesi’nin yanı sıra, Çankırı, Malatya, Çorum ve Nevşehir cezaevlerinde cezasını çekti. Bursa Cezaevi’nden yazılmış </span><span class="italik-yaz-">Kemal Tahir’e Mektuplar </span><span class="duz-yaz-">(Bilgi Yayınevi, 1968) Nâzım araştırmacıları için önemli bir kaynak niteliğindedir.</span></p>
			<p class="tablo-ustten-bosluklu" xml:lang="tr"><span class="generated-style-2"><img alt="N1_C.jpg" class="generated-style-2" src="../Images/N1_C_fmt.jpeg"/></span></p>
			<p class="bold-yaz-ortal-" xml:lang="tr"><span class="dar-paragraf-italik">1962’de Vera’yla Paris’e gittiler. Güzin ve Abidin Dino’yla uzun haftalar geçirdiler...</span></p>
			<p class="bold-yaz-ortal-2-en-son" xml:lang="tr"><span class="dipnot-italik">Nâzım Hikmet Vakfı Arşivi</span></p>
			<p class="duz-yaz-" xml:lang="tr"><span class="duz-yaz-">“Biz altı yüz adet / kadınsız erkeğiz / ... En müthiş kudretim yasak bana...” diye dert yanan yakışıklı, genç, güçlü, çapkın mizaçlı ve kadından yoksun Nâzım ne haldeydi bilinen cezaevi koşullarında? Elbette düzgün ve düzenli bir cinsel yaşamı yoktu ve olamazdı da. Ama en azından bazı kolaylıklar sağlamaya çalışıyordu kimi görevliler bu önemli ve seçkin hükümlü için. Bu konuda ilk hatırlanması gereken ise, 1940-1945 yıllarında Bursa Cezaevi’ni yöneten sanatsever müdür Tahsin Akıncı’dır. 1945-1948 döneminde görev yapan müdür Kutsi Bey ile şehirdeki bir hastanede çalışan ve eski bir Nâzım hayranı olan sol eğilimli Dr. Necati’yi de unutmamak gerekir. Bu anlayışlı görevliler sayesinde Nâzım ziyaretçileriyle müdür odasında baş başa görüşmek, Bursa’nın yeşillikleri içinde piknik yapmak ve tedavi için eşi Piraye’nin de kaldığı Kaplıca Oteli’ne gitmek gibi önemli ayrıcalıklara muhatap olmuştur. Nâzım’ı otele götüren jandarma kelepçe takmasında bile ısrarcı davranmamış ama duyarlı bir kadın olan Piraye buluşmalarından kaynaklanan rahatsızlığını gizlememiştir.</span></p>
			<p class="duz-yaz-" xml:lang="tr"><span class="duz-yaz-">Yalçın Küçük’e bakılırsa “çılgın güzel, ressam ve opera sanatçısı Semiha Berksoy Bursa Cezaevi’nde şairi ziyaretle kalmamış, ‘imkânları zorlayarak, Nâzım’la Yalova’da bir otelde kalmayı bile başarmıştır.” (Yalçın Küçük, </span><span class="italik-yaz-">Tekelistan,</span><span class="duz-yaz-"> s. 483)</span><span class="dipnot-no"><a href="#x3-89-anchor">3</a></span></p>
			<p class="duz-yaz-" xml:lang="tr"><span class="duz-yaz-">Nâzım’ın, bu az çok tartışmalı durumlar dışında en önemli ilişkisi ise dayı kızı, sonradan hayat arkadaşı ve tek çocuğunun annesi olan Münevver’le ilgili olanıdır.</span></p>
			<p class="duz-yaz-" xml:lang="tr"><span class="duz-yaz-">Bir dostuna yazdığı mektupta ondan, “Dayı kızımı şöyle böyle on üç senedir gördüğüm yok... Herhalde değerli bir kadın ve öyle oluşu beni bahtiyar ediyor. Sonra, mesut da herhalde. Kocası akıllı, kültürlü ve yakışıklı bir adammış...” diyerek herhangi bir yakını gibi söz edecekti ama yıllar öncesine giden çalkantılı ve platonik bir ilişkileri de olmamış değildi. Annesi Celile Hanım’ın kardeşi Mustafa ile Fransız eşi Gabrielle Taron’un 1917’de Sofya’da doğan yeşil gözlü ve kumral küçük kızıydı Münevver. Osmanlı’nın Sofya Büyükelçiliği’nde bir süre beraber çalıştıkları arkadaşı Mustafa’ya “Andaç” soyadını ise Atatürk verecekti. Gabrielle, kocası genç yaşta ölünce Münevver’i ve büyük kızı Leyla’yı alarak Paris’e yerleşmişti. Öğrenimini Fransa ve İtalya’da tamamlayan Münevver annesini kaybedince ablasıyla birlikte Türkiye’ye dönmüş, bir yandan hukuk öğrenimi görürken bir yandan da Fransızca hocalığı yaparak hayatını kazanmıştır. 1945’te Güzel Sanatlar Akademisi profesörlerinden ressam Nurullah Berk’le (1906-1982) evlenen otuz bir yaşındaki Münevver’in, 1948 sonbaharında Piraye’yle evlilikleri inişli çıkışlı bir süreçten geçen kırk altısındaki Nâzım’ı ansızın ziyarete gelişi küllenmiş bir platonik ilişkiyi canlandırmaya yetti. Piraye’ye bağlılığı saygı ve hayranlık yönü ağır basarak devam ediyordu ama soğuk cezaevi ortamına yakıcı bir yıldırım gibi düşen genç ve alımlı dayı kızının ardından şöyle sesleniyordu, içindeki küllenmiş duyguların yeniden tutuştuğunu hisseden şair:</span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Günler gitgide kısalıyor,</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">yağmurlar başlamak üzre.</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Kapım ardına kadar açık bekledi seni.</span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">Niye böyle geç kaldın?</span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Soframda yeşil biber, tuz, ekmek.</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Testimde sana sakladığım şarabı</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">içtim yarıya kadar bir başıma</span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">seni bekleyerek.</span></p>
			<p class="x-iir-d-rtl-k-genel-tab-3" xml:lang="tr"><span class="dar-paragraf-italik">Niye böyle geç kaldın?</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Fakat işte ballı meyveler</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">dallarında olgun, diri duruyor.</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Koparılmadan düşeceklerdi toprağa</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">biraz daha gecikseydin eğer...</span></p>
			<p class="duz-yaz-ilk-paragraf-2" xml:lang="tr"><span class="duz-yaz-">“Geleneksel Türk evlilik hayatının kısıtlayamayacağı kadar özgür bir ruha sahip” (</span><span class="italik-yaz-">Romantik Komünist</span><span class="duz-yaz-">, s. 245) Münevver ile Nâzım arasında başlayan “evli hala oğlu” ile “evli dayı kızı” arasındaki aşk, eşin şair kocasına soğuk durması, profesör kocanın ise kalkıp cezaevindeki âşığa “Neler oluyor? Niyetiniz nedir?” diye ziyarete gitmesi; şairin “Hemen boşan... Beni bekle...” yakarışlarına karşılık, profesör kocanın müşterek kızlarının velayetini vermek istemeyişi nedeniyle “dayı kızının” tereddütleri ve iki kadın arasında zikzakları çizen şairin “en güzel senelerimi ve en iyi eserlerimi borçlu olduğum mükemmel ve yiğit insan” dediği Piraye’sinden,</span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Bu akşam, belki şimdi, şu dakka sen</span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">arkadan bıçaklandın bacım.</span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">Hem de ben bıçakladım seni,</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">kanın damlıyor ellerimden.</span></p>
			<p class="duz-yaz-ilk-paragraf-2" xml:lang="tr"><span class="duz-yaz-">dizeleriyle âdeta af dileyip günah çıkarmasıyla bir tür melodrama dönüşür!</span></p>
			<p class="duz-yaz-" xml:lang="tr"><span class="duz-yaz-">Sonuçta Piraye kaybedecek, Münevver kazanacaktır. Ama olaylar, maceralı biçimde Türkiye’yi terk ederek oğlunun babasını izleyecek kadının sevdiği adamla yeniden birleşmesine fırsat vermeyecektir. Çünkü Nâzım artık çok genç ve hırslı bir başka kadına bağlanmıştır; tesadüfe bakın, o kadın da evlidir ve onun da bir kızı vardır!</span></p>
			<p class="duz-yaz-ilk-paragraf-2" xml:lang="tr"><span class="duz-yaz-">Nâzım Hikmet on yılı “Bursa Kalesi”nde geçirirken dünya ve Türkiye önemli gelişmelere tanıklık etmiştir. Ülke bir büyük bâdirenin dışında tutulurken “mihver devletleri”</span><span class="dipnot-no"><a href="#x4-90-anchor">4</a></span><span class="duz-yaz-"> yerle bir edilmiş ve süper güç Amerika’nın karşısında Sovyet Rusya yanıp yıkılmış, milyonlarca insanını kaybetmiş olsa da bir yeni süper güç azametiyle ayağa kalkmıştır. Hem de Batı ve Orta Avrupa devletlerini “kurtarıp” etki alanını yaşlı kıtanın ortalarına kadar genişleterek. Özetle “sıcak savaş” bitmiş ama bu kez de “soğuk savaş” başlamıştır. Sovyetler’le el ele “mihver”in sırtını yere getiren Batılı ülkeler şimdi, dünkü müttefiklerine karşı savunma görüntülü bir yeni ittifakın hazırlıkları içine girmişlerdir.</span></p>
			<p class="duz-yaz-" xml:lang="tr"><span class="duz-yaz-">“Liberal” Amerika’nın savaşı kazanacağı 1940’lı yılların ortasında iyice belirginleşince Türkiye’de de çok partili bir liberal siyasal sisteme geçilmesi konuşulmaya başlanmış, yeni bir Birleşmiş Milletler örgütünün oluşumuna Türkiye’nin kurucu üye sıfatıyla katılmasının önkoşulu olarak çok partili sisteme geçilmesinin istendiği öne sürülmüştür. Bunu doğrularcasına Cumhurbaşkanı İsmet İnönü siyasetin liberalleşmesi gerektiğini vurgulayacak ve “Çiftçiyi Topraklandırma Kanun Tasarısı”na şiddetle karşı çıkan Aydınlı toprak ağası ve CHP milletvekili Adnan Menderes ile kendisi gibi CHP milletvekili üç arkadaşı (Celal Bayar, Fuat Köprülü ve Refik Koraltan) bir tür isyan bayrağı çekerek 7 ocak 1946’da Demokrat Parti’yi kuracaklardır. 21 temmuz 1946’da yapılan İnönü döneminin ilk çok partili seçiminde, Celal Bayar’ın başkanlığını üstlendiği Demokrat Parti 465 milletvekilliğinden ancak 66’sını kazanabildi ama parti programındaki “temel hak ve özgürlüklerin sağlanması” maddesi ülkede yeni bir heyecan yarattı; herkes bunu kendine göre yorumladı.</span></p>
			<p class="duz-yaz-" xml:lang="tr"><span class="duz-yaz-">Tabii, cezaevlerindeki hükümlüler ve mahkemelerdeki sanıklar da. Acaba onlara da yeni haklar mı tanınacaktı? Dört yıl sonraki seçimleri kazanırsa acaba bir “genel af” ilan eder miydi “Demokratlar” veya halkın dilinin daha iyi döndüğü biçimiyle “Demirkıratlar”?</span></p>
			<p class="duz-yaz-" xml:lang="tr"><span class="duz-yaz-">1940’lı yılların sonuna doğru Nâzım Hikmet’in durumu Avrupa’nın çeşitli ülkelerindeki aydınların harekete geçmesine ve kurulan komitelerce yayımlanan bildirilerin Ankara’da hükümet yetkililerine ulaştırılmasına yol açmıştı. Türkiye’de ise </span><span class="italik-yaz-">Vatan</span><span class="duz-yaz-"> gazetesi, önce başyazarı Ahmet Emin Yalman’ın (1888-1972) daha sonra da gazetenin avukatı Mehmet Ali Sebük’ün kaleminden ciddi bir kampanya başlattı. 1950’li ve 60’lı yıllarda benim de mensubu olduğum </span><span class="italik-yaz-">Vatan</span><span class="duz-yaz-">, talihsiz iç çekişmeler yüzünden yayınına son verinceye kadar Türkiye’nin en çok satışlı olmasa da sanırım en etkili gazetesi konumundaydı. Başyazarının çevresi ve bağlantıları dolayısıyla yurtdışında da önemli bir etkinliği söz konusuydu. Demokrat Parti’nin kuruluş yıllarında bu partiyi destekleyen ama iktidarda bulunduğu 50’li yılların özellikle ikinci yarısından başlayarak antidemokratik tutumu nedeniyle aynı partiyi şiddetle eleştiren ufak tefek ve kişiliği sıkça tartışılan “Selanikli” Yalman, gazetesinden ve gazetecilikten başka bir şey düşünmeyen güçlü ve cesur bir kalem adamıydı. 19 ağustos 1949 tarihli Nâzım Hikmet’le ilgili olay yaratan yazısında şöyle diyordu:</span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Son nesillerin yetiştirdiği en büyük Türk şairlerinden, Türk dilini en iyi kullanan sayılı insanlardan biri, uzun yıllardır, adli bakımdan da, milli bakımdan da haksız olarak zindanlarda süründürülüyor. </span><span class="dar-paragraf-bold">Bu hâli tarih bütün bir devir için bir leke diye kabul edecektir.</span><span class="dar-paragraf-italik"> Bu haksızlığın sorumluluğu yalnız iki askeri mahkeme ile tek parti devrinde emir verenlere; haksızlığın bütün delilleri elinde iken hareketsiz duran Adliyemize ve yalnızca aydınlara düşmüyor. 20 milyon Türk’ten her birinin bu sorumlulukta payı vardır. Ben 20 milyonda bir derecesinde bir sorumluluk payını bile taşımaya razı olmadığımdan haksızlığa karşı sesimi yükseltiyorum...</span></p>
			<p class="duz-yaz-ilk-paragraf-2" xml:lang="tr"><span class="duz-yaz-">Daha 40’lı yılların ilk yarısında Nâzım’a cezaevinde kaleme aldığı bazı yapıtları gazetesinde yayımlama teklifi götüren ve ret cevabı alan Yalman yazılarını sürdürdü. Bir yandan da eşi, avukatı ve kimi yakınlarıyla birlikte Bursa’ya kadar uzanıp Nâzım’la röportajlar yapıyor ve –kendisine sıkça yakıştırıldığı üzere– söylenenleri değil de söylenirse iyi olacağını düşündüklerini kaleme alıyordu!</span></p>
			<p class="duz-yaz-" xml:lang="tr"><span class="duz-yaz-">Nâzım bunları okudukça kızıp köpürüyor ama yakın dostlarının telkiniyle ses çıkarmıyordu. Çünkü Avukat Mehmet Ali Sebük’ün aynı gazetede sağlam bir hukuk mantığı içinde sergilediği, “açık bir adli hata”ya kurban gitiğini kanıtlayan görüşleri affına yönelik ciddi bir kamuoyu yaratmaya başlamıştı. Türkiye içinde ve dışında; Amerika’dan Fransa’ya, Mısır’a, Hindistan’a kadar dünyanın önde gelen aydınları koro halinde seslerini yükseltirken Cumhurbaşkanı İsmet İnönü’ye yurtiçinden yüzlerce imzalı dilekçeler yağıyor; o zamanın genç ama ünlü avukatlarından Burhan Apaydın fikrini soran gazetecilere, “Nâzım Hikmet’in günahsız olarak hapis yattığı artık herkesçe kabul edilen bir hakikattir. Evet, ‘Errare humanum est’ yani ‘Hata insanlar içindir’ ama hatayı kabullenmek de en büyük insanlık ödevidir...” diyordu.</span></p>
			<p class="duz-yaz-" xml:lang="tr"><span class="duz-yaz-">Türk aydınları ve hukukçular genellikle bu görüşteydi ama şairin affına karşı çıkanlar da yok değildi. İstanbul Üniversitesi Talebe Birliği, Milli Türk Talebe Birliği, Türk Kültür Ocağı gibi dernekler “komünizmi tel’in (lanetleme) toplantıları”yla kamuoyunda Nâzım lehine oluşan havayı engellemeye çalışıyorlardı: “Fikir uşaklarına bu memlekette hayat hakkı verilmeyecekti...”</span></p>
			<p class="duz-yaz-" xml:lang="tr"><span class="duz-yaz-">Devrin, Rüknettin Tözüm, Aziz Gümüş, İdris Yamantürk, Suphi Baykam, Bekir Berk ve Orhan Fersoy gibi bazı talebe önderlerinin müthiş bir Nâzım’ı karalama ve çıkması olası aftan şairi yararlandırmama çabası içinde oldukları gözleniyordu.</span></p>
			<p class="duz-yaz-" xml:lang="tr"><span class="duz-yaz-">Annesi Celile Hanım taşıdığı pankartlarla oğlunun affı için kentin meydanlarında kendini gösterirken Nâzım da peş peşe başlattığı açlık grevleri nedeniyle getirildiği İstanbul’da hastaneler ile cezaevleri arasında mekik dokuyordu. </span></p>
			<p class="duz-yaz-" xml:lang="tr"><span class="duz-yaz-">Bu arada ülkenin üç ünlü şairi, Orhan Veli Kanık, Melih Cevdet Anday ve Oktay Rifat, “Başladığı ikinci açlık greviyle Nâzım Hikmet’in her saat ölüme yaklaşmakta bulunması karşısında Türk vatandaşı ve insan olarak bizler de açlık grevine başlıyoruz...” sözleriyle eyleme geçiyorlardı.</span></p>
			<p class="duz-yaz-" xml:lang="tr"><span class="duz-yaz-">“Milli” talebe birliklerine karşı çıkan dernekler de yok değildi. Bunlardan İstanbul Yüksek Tahsil Gençlik Derneği’nin “Haksever halkımıza... Nâzım Hikmet’i kurtarınız...” diye başlayan bildirisinde “İnsan Hakları Beyannamesi’ni imzalamış bir ülkede Nâzım Hikmet’in yaşama hakkını gasp etme yetkisini size kim verdi?..” diye sorulduğu için dernek mensubu yirmi kişi yakalanıyor ve “Halkı suç işlemeye teşvik ettikleri için...” haklarında kovuşturma açılıyordu.</span></p>
			<p class="duz-yaz-" xml:lang="tr"><span class="duz-yaz-">14 mayıs 1950 seçimleri öncesi Cumhuriyet Halk Partisi’nin bir son dakika girişiminde bulunarak sorumlusu olduğu bir adli hatayı –kendi iktidarında– düzeltmesini umutla bekleyenler sonunda yanıldı ve Meclis kılını kıpırdatmadan tatile girdi.</span></p>
			<p class="duz-yaz-" xml:lang="tr"><span class="duz-yaz-">“Yeter! Söz milletindir!” diyen Demokrat Parti, kendisinin bile beklemediği bir seçim yengisiyle CHP iktidarına son verirken oyların yüzde 53’ten fazlasını alarak 487 milletvekilliğinden 408’ini kazanmıştı. Celal Bayar cumhurbaşkanlığına, Adnan Menderes de 27 mayıs 1960 tarihine kadar sürdüreceği parti genel başkanlığı ile başbakanlığa getiriliyor, Türkiye devrim ve idamlarla noktalanacak yepyeni bir döneme giriyordu.</span></p>
			<p class="duz-yaz-" xml:lang="tr"><span class="duz-yaz-">Açlık grevlerinin de yıprattığı sağlığı büsbütün bozulmuş Nâzım Hikmet konusunda gözler bu kez, seçim kampanyası süresince insan hak ve özgürlüklerinden söz eden Demokrat Parti’ye çevrilmişti. İlan edilecek af çok geçmeden gündemi ısıtınca Nâzım’ın affına karşı çıkan dernek ve kişiler faaliyetlerini yoğunlaştırdılar. Sonraki yıllarda CHP’de önemli görevler yüklenecek ve “Halk Sektörü” girişimiyle büyük paralar toplayıp her katılımcıya mesken sözü verdikten sonra unutup gidecek olan Dr. Suphi Baykam, çıkması kaçınılmaz görülen aftan hiç olmazsa Nâzım Hikmet’in istisna edilmesi için Ankara’nın yolunu tuttu. O tarihte Milli Türk Talebe Birliği’nin başkanıydı ve beraberinde 5 000 imzalı bir de dilekçe götürüyordu. Nâzım’ın affını önlemeye çalışanlar Meclis içinde de önemli bir sayı oluşturuyor ve Tevfik İleri, Profesör Remzi Oğuz Arık, “Deli” lakabıyla tanınan Şevket Mocan gibileri başı çekiyordu. Tokat Milletvekili Ahmet Gürkan Meclis kürsüsünden şu ilginç sözcüklerle sesleniyordu:</span></p>
			<p class="duz-yaz-" xml:lang="tr"><span class="duz-yaz-">“Arkadaşlar ‘Moskovizm’den (!) bahsediyorum. Bu uğursuz kızıl kuduz Türk milletini ısırmak için hırlarken, onun ağzından çıkan salyaları yalayanları elbette tecziye edeceğiz...”</span></p>
			<p class="duz-yaz-" xml:lang="tr"><span class="duz-yaz-">Ulaştırma bakanlığına getirilmiş olan Samsun Milletvekili Tevfik İleri ise, “Nâzım Hikmet Türk ordusuna ve Türk bahriyesine kundak sokmak suçundan mahkûm edilmiştir. ‘Adli hata vardır’ deniyor. Bu Meclis, ‘kavl-i mücerret’teki hatayı gerçek gibi kabul edip de affetmek yetkisine sahip midir?..” diyerek Nâzım’ın zindanda çürüyüp gitmesini sağlamaya çalışıyordu.</span></p>
			<p class="duz-yaz-" xml:lang="tr"><span class="duz-yaz-">Demokrat Parti iktidarının ilk günlerinde, Nâzım Hikmet’i kapsam dışında tutan bir af kanunu hükümet tasarısında yapılan değişikliklerle kabul edildi.</span></p>
			<p class="duz-yaz-" xml:lang="tr"><span class="duz-yaz-">Sonuçta, “affedilmeyen” (Nâzım gibi) mahkûmların cezalarının ne miktar indirileceğine dair olan 5’inci maddenin genişletilmesi için bazı önergeler verildi. Aftan yararlanmayan mahkûmlardan cezaları iki yıla kadar olanların cezalarının tamamının, diğerlerinin ise üçte ikisinin silinmesi kabul edildi. Bu durumda aftan yararlandırılmayan Nâzım, cezasının üçte ikisi silindiği için borcunu (!) fazlasıyla ödemiş oluyordu. Çünkü, toplam 28 yıl 4 aya karşılık 13 yıla yakın hapiste kalmıştı.</span></p>
			<p class="duz-yaz-" xml:lang="tr"><span class="duz-yaz-">Af kanununun 15 temmuz 1950 günü yürürlüğe girmesi üzerine Cerrahpaşa Hastanesi’nde bulunan şaire serbest olduğu bildirildi. </span></p>
			<p class="duz-yaz-" xml:lang="tr"><span class="duz-yaz-">İlk sözleri şunlardı:</span></p>
			<p class="duz-yaz-" xml:lang="tr"><span class="duz-yaz-">“Heyecanlıyım. Ama bu heyecanım aftan değildir. Bir kısmını kaybederek nihayet hakkımı alıyorum... Bu gece sırtüstü yatıp gökyüzüne bakacağım. Yıldızları, uçsuz bucaksız ufukları seyredeceğim. Çünkü hapishanede yatığım yerden yalnız tavanı görebiliyordum...”</span></p>
			<p class="duz-yaz-" xml:lang="tr"><span class="duz-yaz-">Artık özgürdü ama bundan hoşlanmayanlar da vardı ve sayıları az değildi. Çok geçmeden sesleri çıkmaya ve perde perde yükselmeye başladı. “Gençlik, Nâzım’ı affedenleri affetmeyecektir!..” diyorlardı.</span></p>
			<p class="duz-yaz-" xml:lang="tr"><span class="duz-yaz-">Bakalım daha neler yapacaklardı?</span></p>
			<p class="duz-yaz-" xml:lang="tr"><span class="duz-yaz-">O geceyi dostlarıyla İstanbul’un Üsküdar’ında Salacak’ta geçirdi. Ama önce sahile indi. Uzandı. Aysız ama sayısız yıldızın göz kırptığı sâkin bir yaz gecesiydi. Sessizce, bu yıldızları –sanki– bir bir seyretti. Şıpır şıpır sahile vuran sular önce elini, sonra kolunu ıslattı. Arkadaşı, “Büsbütün ıslanmadan haydi eve gidelim” dedi.</span></p>
			<p class="duz-yaz-" xml:lang="tr"><span class="duz-yaz-">Usulca kalktı. Tek kelime söylemeden arkadaşının yanında yürüdü.</span></p>
			<h1 class="bolum-ad-" id="toc-anchor-5" xml:lang="tr"><span class="ana-bolum-basligi">Altıncı bölüm</span></h1>
			<h2 class="bolum-ad-tek-sat-r" id="toc-anchor-20" xml:lang="tr"><span class="bolum-ad-">Kaçış ve sonrası</span></h2>
			<p class="x-iir-d-rtl-k-genel" xml:lang="tr"><span class="dar-paragraf-italik">Hey</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Hikmet’in oğlu, Hikmet’in oğlu</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Sen de Tuna olaydın,</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Karaormanlar’dan geleydin,</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Karadeniz’e döküleydin</span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">Mavileşeydin,</span></p>
			<p class="x-iir-d-rtl-k-genel-tab-2" xml:lang="tr"><span class="dar-paragraf-italik">Mavileşeydin.</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Geçeydin Boğaziçi’nden</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Başında İstanbul havası.</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Çarpaydın Kadıköy iskelesine</span></p>
			<p class="x-iir-d-rtl-k-genel-tab" xml:lang="tr"><span class="dar-paragraf-italik">Çarpaydın, çırpınaydın</span></p>
			<p class="x-iir-d-rtl-k-son-m-sra" xml:lang="tr"><span class="dar-paragraf-italik">Vapura binerken Memet’le anası.</span></p>
			<p class="x-iir-d-rtl-k-genel-tab-3-son" xml:lang="tr"><span class="dar-paragraf-italik">Nâzım Hikmet</span></p>
			<p class="duz-yaz-ilk-paragraf-2" xml:lang="tr"><span class="duz-yaz-">İşte artık özgürdü. Yaşamında önemli bir yer tutan ve daima sevgiyle, saygıyla sözünü ettiği Piraye’den ayrılmış, gönlünün yeni kraliçesi Münevver’le önce annesinin Cevizli’deki evinde sonra bir apartman katında yaşamaya başlamıştı. Henüz hiçbir yayınevi hapishane ürünü güzelim yeni yapıtlarını basmayı göze alamamıştı ama olsun. “İpekçi Biraderler”in İpek Film Stüdyosu’nda çalışıyor ve geçinecek kadar para da kazanıyordu. Fazlasında zaten gözü yoktu ve dostlarınca sevilmek onu mutlu etmeye yetiyordu. 26 mart 1951 günü kendisi gibi sarı kafalı ve mavi gözlü Memet de dünyaya gelince yeniden doğmuş gibi hissetti kendini.</span></p>
			<p class="duz-yaz-" xml:lang="tr"><span class="duz-yaz-">Moskova’da bana, “Her şey böyle yolunda giderken polisin yeniden peşimize düştüğünü fark etmek neşemizi kaçırmaya yetti” dedi. “Başlangıçta ‘eh yeni çıktık, bu kadar olur’ düşüncesiyle pek önemsememiştim ama evimizin sürekli gözaltında tutulması; dostlarla sofradayken, kim attıysa kocaman bir taş parçasının camı kırarak bir akşam önümüze düşmesi; sinema dönüşü akşam karanlığında bir otomobilin canımıza kastedercesine üstümüze direksiyon kırması; bunca eziyet ve acıdan sonra kavuştuğum özgürlüğü bir türlü içlerine sindiremedikleri anlaşılanların ‘Fazla umutlanma... Sattığın memlekette (!) sana hayat hakkı tanımayacağız!..’ biçiminde kulağıma kadar gelen haksız ve yakışıksız sözleri keyfimi kaçırmıyor değildi. Cezamın kaldırılması konusunda büyük çabalar sarf eden Avrupalı aydın komitelerinden birinin davetini öğrenince ‘Git. İyi olur, biraz açılırsan. Değişiklik sana yarar’ diyen dostlarım nereden bileceklerdi yaptığım pasaport müracaatının askerlik durumumu gündeme getireceğini ve her şeyin çözülüp gideceğini?..”</span></p>
			<p class="duz-yaz-" xml:lang="tr"><span class="duz-yaz-">“Nâzım Hikmet’le Moskova’da” başlığı altında yayımlanan (</span><span class="italik-yaz-">Cumhuriyet, </span><span class="duz-yaz-">şubat 1978) dizi yazılarım 1980’de, aynı gazetede çıkmış diğer bazı röportajlarımla birlikte kitaplaştırılmıştı. 12 Eylül’ün en koyu ve karanlık günleriydi. General Kenan Evren’in herhangi bir kovuşturmaya uğramamış kitabın adından rahatsız olduğu kulağımıza gelince bir küçük hileye başvurup henüz vitrine çıkmış kitabı geri çekerek adını </span><span class="italik-yaz-">Kişiler ve Köşeler</span><span class="duz-yaz-">’e çevirdik ve aynı içerikle tekrar dağıtıma verdik. Aynı içerikle iki kapağı olan bu benzersiz (!) kitabın (Koza Yayınları, Türk Yazarları Dizisi: 27) bir bölümü (s. 28) şöyleydi:</span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Bir ara:</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">– Yurdunu böylesine seven adam onu bırakıp gider mi? diye sordum. </span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Gözlerini gözlerime dikerek birden ciddileşti:</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">– Elbet gitmez, dedi. Ama kaçmasaydım cesedim kalacaktı memlekette. Oysa şimdi yaşıyoruz, iyi kötü...</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">O zamanlar Türkiye’de herkesin merak konusuydu:</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">– Anlat şu kaçış hikâyeni de rahatla, diye üstüne vardım.</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">– Yayımlayabilir misin?</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">– Bir gün elbette.</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">– O halde lütfen not al. Tek sözcüğünü değiştirirsen iki elim yakandadır.</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Ve anlattı Nâzım:</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">“Nahak yere on üç yıl yattığım hapishaneden çıktıktan sonra Türkiye’den kaçmayı aklıma bile getirmiyordum. Tam tersine, yurdumda kalıp çalışma arzusuyla doluydum. İpekçiler bana bir iş vermişti. Sinemacılık yapacak,senaryolar yazacaktım. Ama, günün birinde her şey karmakarışık oldu. Yeniden hürriyete kavuşuşum üzerinden topu topu sekiz ay geçmişti ki hiç beklemediğim bir durumla karşılaştım. Daha önce askerlik yaptığım ve ‘askerlik yapamayacağıma dair’ raporum olduğu halde beni tekrar silah altına almak istediler. O zaman kırk dokuz yaşındaydım ve sağlık durumum iyi değildi. Haydarpaşa Numune Hastanesi’ne gittim. Burada görevli bir doktor albay beni odasına aldı. Yalnızdık. Bununla beraber kapısını kilitledi. Önemli bir şeyler söyleyeceği besbelliydi. Hemen esas konuya girerek dedi ki, ‘Dikkat et Nâzım. Bir gün dahi askerlik yapsan ölürsün. Vücudun buna tahammül etmez!’ Albayın bu sözleri bir uyarı mahiyetindeydi. Dışarı çıkınca, öldürmek kastıyla beni askere almak istediklerini anladım. Hayatımı kurtarmak için bir tek çıkar yol kalıyordu: Kaçmak!</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Bunun üzerine, hiç kimseyi riske sokmayacak şekilde ve kendi kendime bir plan hazırladım. Bir taka temin ettim. Bu takayla, heyecanlı bir yolculuktan sonra Romanya’ya ulaştım. Bir süre sonra geçirdiğim enfarktüs nedeniyle sağlığım başlangıçta hiç iyi değildi. Yakın zamana kadar bütün seyahatlerimi trenle yapmak zorunluğunda kalıyor ve uçağa binemiyordum. Ama şimdi iyiyim ve uçağa binebiliyorum artık...”</span><span class="dipnot-no"><a href="#x1-91-anchor">1</a></span></p>
			<p class="tablo-ustten-bosluklu" xml:lang="tr"><span class="generated-style-2"><img alt="AN_03.jpg" class="generated-style-2" src="../Images/AN_03_fmt.jpeg"/></span></p>
			<p class="bold-yaz-ortal-2-en-son" xml:lang="tr"><span class="dar-paragraf-italik">Evine girildiğinde ilk göze çarpan duvara özenle tutturulmuş Türk bayrağıydı. Bunun önünde poz vermeyi çok seviyordu.</span></p>
			<p class="duz-yaz-" xml:lang="tr"><span class="duz-yaz-">Nâzım’ın 1960 ağustosunda Moskova’daki uzun söyleşilerimizden biri sırasında bana anlattıkları böyle. Nâzım’ın “kaçış hikâyesi’’ndeki kimi farklılıklar zamanla ortaya çıkmadı değil. Örneğin kullanılan araç bir “taka” değil işadamı ve bir zamanlar </span><span class="italik-yaz-">Akşam </span><span class="duz-yaz-">gazetesinin patronu Malik Yolaç’a ait bir sürat teknesiydi. Plan, “hiç kimseyi riske sokmayacak şekilde” ve tek başına onun tarafından hazırlanmamış; o tarihte Tuzla Uçaksavar Okulu’nda yedek subay adayı olan oyun yazarı Refik Erduran, nişanlısı Melda Kalyoncu’nun baba bir ağabeyi Nâzım’ın kaçışına fiilen yardımcı olmuş ve onu Karadeniz’de bir Romanya bandıralı gemiye çıkarıp geri dönmüştü.</span></p>
			<p class="duz-yaz-" xml:lang="tr"><span class="duz-yaz-">60’lı yılların ortasında önemli Fransız aydın ve yazarlarından Jean Bloch-Michel’e evimde bir yemek veriyordum. Dostum Bloch-Michel’in “Bazı dostlarını da davet edersen sevinirim” demesi üzerine bankacı Naim Kılıç ile eşi Meral Kılıç’ı ve Refik Erduran ile eşi Leyla Umar’ı (o tarihte Erduran) çağırdım. Söz, kısa süre önce vefat eden Nâzım’dan açılınca, Moskova’da kendisiyle arkadaşlık ettiğimi bilen Fransız dostum “Türkiye’den nasıl kaçtığını da anlattı mı sana?” diye sormuş, ben de “Tabii anlattı” cevabını vermiştim. Refik Erduran’ın o zaman bir anlam veremediğim aşırı bir heyecanla “Nasıl kaçmış? Nasıl kaçmış?” diye bunu hemen anlatmamı istediğini, ben anlatırken büyük bir dikkatle gözlerimin içine baktığını ve sonra rahatlayarak, “Haydi artık yemeğimize dönelim” dediğini bugün gibi anımsıyorum.</span></p>
			<p class="duz-yaz-" xml:lang="tr"><span class="duz-yaz-">Sanırım bir an için Nâzım’ın –şimdilerde herkesçe bilinen– bir sırrı açıklamış olabileceğini düşünmüştü. Evet, Nâzım benden bir şeyler gizlemişti ama sanırım doğru olanı yapmıştı.</span></p>
			<p class="duz-yaz-" xml:lang="tr"><span class="duz-yaz-">Bilge Nâzım hiç kendisine kelle koltukta yardım eden bir genç ve gözü pek dostunu ele verir miydi, üstelik Türkiye’nin yakından izlediğine tanık olduğum o günkü koşullarında? Herhalde düşmanına bile yapmazdı bunu.</span></p>
			<p class="tablo-ustten-bosluklu" xml:lang="tr"><span class="generated-style-2"><img alt="atay0001.jpg" class="generated-style-2" src="../Images/atay0001_fmt.jpeg"/></span></p>
			<p class="bold-yaz-ortal-" xml:lang="tr"><span class="dar-paragraf-italik">3 haziran 1963 sabahı kapıya bırakılan gazeteleri almak için “dubleks” evinin giriş katına indi ve kapıyı açarken oracığa yığılıp kaldı. Birkaç saat sonra uyanıp yanına gelen Vera cebinde son şiirini buldu:</span></p>
			<p class="bold-yaz-ortal-3" xml:lang="tr"><span class="dar-paragraf-italik">“Gelsene dedi bana</span></p>
			<p class="bold-yaz-ortal-" xml:lang="tr"><span class="dar-paragraf-italik">Kalsana dedi bana </span></p>
			<p class="bold-yaz-ortal-" xml:lang="tr"><span class="dar-paragraf-italik">Gülsene dedi bana</span></p>
			<p class="bold-yaz-ortal-" xml:lang="tr"><span class="dar-paragraf-italik">Ölsene dedi bana</span></p>
			<p class="bold-yaz-ortal-" xml:lang="tr"><span class="dar-paragraf-italik">Geldim</span></p>
			<p class="bold-yaz-ortal-" xml:lang="tr"><span class="dar-paragraf-italik">Kaldım </span></p>
			<p class="bold-yaz-ortal-" xml:lang="tr"><span class="dar-paragraf-italik">Güldüm </span></p>
			<p class="bold-yaz-ortal-" xml:lang="tr"><span class="dar-paragraf-italik">Öldüm.”</span></p>
			<p class="bold-yaz-ortal-2-en-son" xml:lang="tr"><span class="dar-paragraf-italik">Artık, özgürdü.</span></p>
			<p class="duz-yaz-" xml:lang="tr"><span class="duz-yaz-">Nâzım’ın yurtdışına gitmesine ortam hazırlayacak biçimde kırk dokuz yaşındayken Sivas’ın Zara ilçesinde iki yıl er olarak askerlik yapmaya çağrılmasına gelince. Kimilerinin iddia ettiğinin aksine, Heybeliada Bahriye Mektebi’nde öğrenim görmüş olması askerlik hizmetinden muaf tutulması için yeterli neden değildi. Çünkü, gerekli hizmet süresini tamamlamadan ordudan uzaklaştırılmıştı ve 1980’de değiştirilen ve bazı muafiyetler tanıyan yasanın aksine o tarihte geçerli 1927 mevzuatı, yaşı ne olursa olsun askere alınmayı gerektiriyordu. Bu yolda sayısız örnek vardı ve yakın arkadaşı yazar Vâlâ Nurettin de askerliğini ileri bir yaşta yapmıştı. Dolayısıyla askerlik şubesinin şaire kötülük etmek amacıyla onu silah altına çağırdığını düşünmek haksızlık olurdu. İyi de, cezaevine girmeden önceki yıllar boyunca çağrılmayıp nerdeyse on üç yıl “yattıktan” sonra özgürlüğüne kavuşmuş kırk dokuz yaşındaki bir raporlu adamı yakasından tutup yirmi yaşında gençlerle birlikte iki yıl askerlik yapmak üzere silah altına almanın hiç mi göze batan bir yanı yoktu? Hem bu adam Komünist Partisi’nin seçimlere girdiği bir Türkiye’de değil komünistlerin öcü gibi görüldüğü bir Türkiye’de yaşıyordu ve komünist olduğunu da saklamıyordu. Üstelik bir başka ünlü komünist yazarın daha üç yıl önce Bulgaristan sınırında kafasına odunla vurularak öldürüldüğü belleklerden henüz silinmemişken.</span><span class="dipnot-no"><a href="#x2-92-anchor">2</a></span></p>
			<p class="duz-yaz-" xml:lang="tr"><span class="duz-yaz-">Kısacası, kurulu düzenin benimsemediği bir ideolojiye bağlılıktan başka günahı bulunmayan bir güzel adam, bir değerli insan, bir büyük şair, en olgun çağında, tutkuyla bağlı olduğu yurdu ve insanları için yeni yapıtlar yaratmaya hazırlanırken ürkütülüp can derdine düşürülmüş, yuvadan uçurulmuştur. Yoksa, kovsan gitmezdi koca Nâzım, Türkiyesi’ni, eşini, kundaktaki iki buçuk aylık Memet’ini, dostlarını, arkadaşlarını, yeşil biberini, hamsi tavasını bırakıp... Kovsan gitmezdi, hatırşinas bir konuk olarak saygıyla yaklaştığı ama hiçbir zaman bütünüyle ısınamadığı, yeterince önemsenip ciddiye alınmadığı, ölümünden birkaç ay öncesine kadar vatandaşlık ve pasaport vermeye bile değer bulunmayıp onca düş kırıklığı yaşadığı Sovyetler Birliği’ne...</span></p>
			<p class="duz-yaz-" xml:lang="tr"><span class="duz-yaz-">Keşke devrin yöneticileri arasından bilge birileri çıkıp da onun değerini ve önemini anlayabilse, ona şefkatle yaklaşabilse ve ne yapıp edip burada, kendi yurdunda kalmasını; yapıtlarını burada, kendi toprağında yeşertip büyütmesini sağlayabilseydi. Çoğu unutulup gitmeye mahkûm bunca şair ve yazarımızın yanında bir de “komünist Nâzım”ımız olsaydı batar mıydı Türkiye? Hem, az mı gördük bu antikomünist, liberal, daha bilmem ne sözde “milliyetçi” kişilerin sıkışınca soluğu Amerika’larda, Suudi Arabistan’larda, daha bilmem nerelerde aldığını? Bunların hangisi bir </span><span class="italik-yaz-">Kuvayı Milliye</span><span class="duz-yaz-"> yazabilmiştir... Hangisi Anadolu’yu ve Atatürk’ü onun kadar içtenlikle anlatabilmiştir? </span></p>
			<p class="duz-yaz-" xml:lang="tr"><span class="duz-yaz-">Sovyetler Birliği’nde kaldığı ömrünün son on iki yılı boyunca gitmediği, görmediği ülke kalmadı Nâzım’ın. Bazısında uzun süre yaşadı. Kiminin hastanesinde aylarca yatması gerekti. Enfarktüs geçirip ölümü beklediği bile oldu ve ayağa kalkar kalkmaz uçakla, trenle, vapurla gene yollara düştü... Hep dolaştı, dolaştı. Son eşi Vera</span><span class="dipnot-no"><a href="#x3-93-anchor">3</a></span><span class="duz-yaz-"> yandaki odada uyurken sabah gazetelerini almak için gittiği daire kapısında, 3 haziran 1963 günü bir kalp krizi sonucu ölünceye dek hep arayış içinde oldu. Bir yerde sürekli kalamayışının nedeni de sanırım buydu. Altmış bir yaşına gelmişti ve arıyordu! Hâlâ arıyordu! Neyi mi? Belki açıkça söylemiyordu ama şiirinden, öylesine belli oluyordu ki! O Türkiye’yi arıyordu. Türk insanını arıyordu. Aynı dili konuştuğu Ahmet’leri, Mehmet’leri, Ayşe’leri arıyordu. Arıyordu ve biz bir çaresini bulup ona “Gel be Nâzım... Gel buraya... Bak Anadolun seni bekliyor...” diyemiyorduk. Tam tersine canını kurtarma telaşıyla taparcasına sevdiği yurdunu terk etmeye ittiğimiz adamı bir de yurttaşlıktan çıkarıyorduk.</span></p>
			<p class="duz-yaz-" xml:lang="tr"><span class="duz-yaz-">O Nâzım ki, bir ağabey-kardeş, bir baba-oğul sıcaklığında gelişen dostluğumuzu bozmaya yeltenen bir Rus kadınını, “Sen her şeye burnunu sokma! Biz iki Türk burada birbirimizi bulmuşuz. Araya kimseyi sokmayız. Yabancıları bu işlere karıştırmayız. Gün olur atışır, gün olur anlaşırız... Düşüncelerimiz farklı olsa da aynı toprağın insanlarıyız. Günü ve yeri gelince aramızdaki anlaşmazlıkları unutur, sıkılmış yumruk gibi oluruz. Türklük için Türk vatanı için...” diye tersliyor...</span></p>
			<p class="duz-yaz-" xml:lang="tr"><span class="duz-yaz-">O Nâzım ki 27 Mayıs’a yardım olsun diye “Hazine”ye vermek istediği alyansını komünist olduğu için (!) almak istemeyen; kendisiyle dostluk ettiğim için beni ülkemin büyükelçisine (Oramiral Fahri Korutük, altıncı cumhurbaşkanı) gammazlayıp hak ettikleri cevabı tokat gibi suratlarında hisseden anlı şanlı kimi profesörlerimiz hatalarını anlayıp birer birer yanına sokulduklarında onları gene de sıcacık bir ilgiyle karşılıyor ve dostlarından Türkiye’ye ulaştıramadığı alyansla gömülmesini vasiyet ediyordu.</span><span class="dipnot-no"><a href="#x4-94-anchor">4</a></span></p>
			<p class="duz-yaz-" xml:lang="tr"><span class="duz-yaz-">O Nâzım Hikmet ki, 15 ağustos 1960 günü Sovyet Barış Komitesi merkezinde “Türk heyeti” için düzenlenen toplantıda Genel Sekreter Mihail Kotov ve ünlü Rus Türkolog Profesör Miller</span><span class="dipnot-no"><a href="#x5-95-anchor">5</a></span><span class="duz-yaz-"> ile iki Türk gazeteci (Ömer Sami Coşar ve ben) arasında Kars, Ardahan ve Boğazlar’ın birlikte kontrolü üzerine patlak veren şiddetli tartışmaya katılıyor, Rus “ev sahiplerinin” gözlerinin içine baka baka şunları söylüyordu:</span></p>
			<p class="duz-yaz-" xml:lang="tr"><span class="duz-yaz-">“Burada Türkiyemin toprakları konuşuluyor. Her Türk gibi ben de, her gram Türk toprağının Türklere ait olduğuna kaniim. Vücudumdaki yirmi kilo kanı bu bir gram Türk toprağı için dökmeye hazırım...”</span></p>
			<p class="duz-yaz-" xml:lang="tr"><span class="duz-yaz-">Aynı günün akşamı her zamanki gibi birlikte (Nâzım, Ekber Babayev, Ömer Sami Coşar ve ben) gittiğimiz “Aragvi” Gürcü lokantasının özel bölümünde birkaç saat önce yaşadığı heyecanın etkisiyle olacak pek iyi görünmüyordu ve hasta yüreğinin bir oyun edeceğinden korkuyorduk. Meraklandığımızı anlamıştı. Kocaman kolunu omzuma atarak, “Boş verin” dedi. “Bu yürek ‘manda gönündendir’. Hem duracaksa şimdi dursun. Sizlerle beraberken. Sizlerin yanında kendimi İstanbul’da hissederken...”</span></p>
			<p class="duz-yaz-" xml:lang="tr"><span class="duz-yaz-">Ve eklemişti kanlarımızı dondururcasına:</span></p>
			<p class="duz-yaz-" xml:lang="tr"><span class="duz-yaz-">“Öldüğüme yanmam da, nasıl olsa er geç öleceğiz, ‘buralarda’ gömerler ona yanarım...”</span></p>
			<p class="duz-yaz-" xml:lang="tr"><span class="duz-yaz-">Otuz yaşındaydım. Çok değil, on beş gün önce Moskova’ya giderken hemen hiç tanımadığım, dahası hayli yanlış tanıdığım Nâzım, gözümde gerçek kişiliğiyle büyüyüp, somutlaşıp devleşmişti.</span></p>
			<p class="duz-yaz-" xml:lang="tr"><span class="duz-yaz-">Hele o son sözleri! “Öldüğüme yanmam da buralarda gömerler ona yanarım...” yakarcasına akmıştı beynime, benliğime.</span></p>
			<p class="tablo-ustten-bosluklu" xml:lang="tr"><span class="generated-style-2"><img alt="1702.jpg" class="generated-style-2" src="../Images/1702_fmt.jpeg"/></span></p>
			<p class="bold-yaz-ortal-" xml:lang="tr"><span class="dar-paragraf-italik">“... Buralarda gömerler ona yanarım!..” demişti, ama vasiyetine karşın hâlâ “orada”, Moskova’da yatıyor... </span></p>
			<p class="bold-yaz-ortal-" xml:lang="tr"><span class="dar-paragraf-italik">Hâlâ “Anadolu’da bir köy mezarlığına” gömemedik onu. “Üzgünüm Nâzım” diyorum. </span></p>
			<p class="bold-yaz-ortal-2-en-son" xml:lang="tr"><span class="dipnot-italik">(Fotoğraf: Cenk Başlamış)</span></p>
			<p class="duz-yaz-" xml:lang="tr"><span class="duz-yaz-">15 ocaktaki her doğum ve 3 haziranlardaki her ölüm yıldönümünde, Moskova’daki Novodeviçi</span><span class="dipnot-no"><a href="#x6-96-anchor">6</a></span><span class="duz-yaz-"> kabristanından her söz açıldığında bu sözleri anımsamış ve onunla son yıllarında dostça günler, haftalar geçirmiş –nerdeyse benzeri kalmamış bir Türk olarak– kendi kendime sormadan edemez olmuştum:</span></p>
			<p class="duz-yaz-" xml:lang="tr"><span class="duz-yaz-">“Buralarda gömerler ona yanarım...” demişti Nâzım. Bu konuda sen ne yaptın?</span></p>
			<p class="duz-yaz-" xml:lang="tr"><span class="duz-yaz-">Evet, ne mi yaptım?</span></p>
			<p class="duz-yaz-" xml:lang="tr"><span class="duz-yaz-">Çevreme, dostlarıma, bana kulak veren herkese, bu sözleri bir Moskova akşamında yanı başımda söyleyen ve</span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">.....</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Yoldaşlar ölürsem o günden önce yani,</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">öylece gibi de görünüyor,</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Anadolu’da bir köy mezarlığına gömün beni</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">ve de uyarına gelirse,</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">tepemde bir de çınar olursa</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">taş maş da istemez hani...</span></p>
			<p class="duz-yaz-ilk-paragraf-2" xml:lang="tr"><span class="duz-yaz-">dizeleriyle son arzusunu açıkça belli eden Nâzım’ın kemiklerinin Türkiye’ye getirilmesi ve “bir köy mezarlığına gömülmesi” için ellerinden geleni yapmalarını telkin ettim. Dilim döndüğünce.</span></p>
			<p class="duz-yaz-" xml:lang="tr"><span class="duz-yaz-">Sonra kalkıp Moskova’ya gittim bir kez daha ve kırk iki yıl sonra. Kent her şeyiyle çok değişmişti ama Nâzım ile Ekber’i bulamadığım için bana hayli anlamsız geldi. Novodeviçi’de onu ziyarete gittim iki genç gazeteci meslektaşla.</span><span class="dipnot-no"><a href="#x7-97-anchor">7</a></span><span class="duz-yaz-"> Kabristanın en güzel bir yerine gömmüşler, başına da devasa bir granit kitle dikmişlerdi. Bunun üzerine</span><span class="italik-yaz-"> “</span><span class="duz-yaz-">rüzgâra karşı yürüyen adam”ı betimlediği söylenen bir Nâzım görüntüsü ve Nâzım imzası kazınmıştı. Etraftaki klasik mermer ve granit yontularla Nâzım’ın taşı tezat oluşturuyordu ve buna itiraz edenler bile çıkmıştı. Bir demet çiçek getirmeyi unutmuştum ama önemli değildi. Kimler bırakmışsa bir yığın çiçek vardı kabirde. Bunların arasından taptaze kırmızı karanfiller seçip bir bir yerleştirirken:</span></p>
			<p class="duz-yaz-" xml:lang="tr"><span class="duz-yaz-">“Affet Nâzım” dedim. “Vallahi cimrilikten değil. Telaşla unutmuşum.” </span></p>
			<p class="duz-yaz-" xml:lang="tr"><span class="duz-yaz-">Gülerek:</span></p>
			<p class="duz-yaz-" xml:lang="tr"><span class="duz-yaz-">“Biliyorum” diye cevap verdi. “Asıl o çınar fidanına bak sen.”</span></p>
			<p class="duz-yaz-" xml:lang="tr"><span class="duz-yaz-">Gerçekten, bir buçuk metre boyunda, gencecik bir çınar fidanını dikmişti birileri kabrine. Ama, kocaman bir pirinç saksı içinde.</span></p>
			<p class="duz-yaz-" xml:lang="tr"><span class="duz-yaz-">“Yahu Nâzım” dedim, “pirinç saksı içindeki fidan burada tutar mı? Buraya kök salar mı?”</span></p>
			<p class="duz-yaz-" xml:lang="tr"><span class="duz-yaz-">Gür sesiyle dolu dolu bir kahkaha attı sanki: </span></p>
			<p class="duz-yaz-" xml:lang="tr"><span class="duz-yaz-">“Tutmaz cancağızım, elbette tutmaz! Eksik olmasınlar, ta Türkiyemden taşıyıp getirmişler de dikerken saksıdan çıkarmayı unutmuşlar! Boş ver, kendini üzme. O fidan kurudu bile kök salıp bana ulaşamadığı için. Ama ben de durucu değilim buralarda zaten. Biliyorum, koca koca çınarlar beni bekliyor Anadolu’da: Kökleriyle sarıp sarmalamak için, yapraklarında beni estirmek için:</span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Boşlukta çürür kelam</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">topraktan gelmemişse</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">toprağa dalmamışsa</span></p>
			<p class="x-iir-d-rtl-k-son-m-sra" xml:lang="tr"><span class="dar-paragraf-italik">kökünü salmamışsa.”</span></p>
			<p class="duz-yaz-sagdan-blok-altta-bo-luk" xml:lang="tr"><span class="dar-paragraf-italik">Ataköy, 29 ekim 2002</span></p>
			<h2 class="bolum-ad-tek-sat-r" id="toc-anchor-21" xml:lang="tr"><span class="bold-yaz-">Dipnotlar </span></h2>
			<p class="bold-yaz-2" xml:lang="tr"><span class="dipnot-bold">Sunuş</span></p>
			<a id="x1-anchor"></a><p class="dip-not-ilk-9" xml:lang="tr"><span class="dipnot-bold">1.</span><span class="dipnot-italik"> Saime Göksu-Edward Timms, </span><span class="dipnot-bold">Romantik Komünist,</span><span class="dipnot-italik"> Doğan Kitap, 1999. </span></p>
			<a id="x2-anchor"></a><p class="dip-not-ilk-9" xml:lang="tr"><span class="dipnot-bold">2.</span><span class="dipnot-italik"> Ekber Babayev, gazeteci İlhami Soysal’a (1928-1992) Moskova’da kendisiyle yaptığı söyleşide şunları söyleyecekti: “Türk heyetinde gazeteci olarak Orhan Karaveli ve Ömer Sami Coşar da vardı. Onlarla hemen her akşam yemeğe çıkıyorduk. Nâzım hastalığını falan unutmuştu. Şiirler okuyor, İstanbul’dan, Boğaziçi’nden bahsediyordu. Canlanmış, neşelenmişti.” (</span><span class="dipnot-bold">Yön</span><span class="dipnot-italik"> dergisi, 20 kasım 1964)</span></p>
			<a id="x3-anchor"></a><p class="dip-not-ilk-9" xml:lang="tr"><span class="dipnot-bold">3.</span><span class="dipnot-italik"> Melih Aşık, “Açık Pencere”, </span><span class="dipnot-bold">Milliyet, </span><span class="dipnot-italik">22 ekim 1987.</span></p>
			<a id="x4-anchor"></a><p class="dip-not-ilk-9" xml:lang="tr"><span class="dipnot-bold">4.</span><span class="dipnot-italik"> </span><span class="dipnot-bold">Cumhuriyet</span><span class="dipnot-italik">, 15 mart 1978.</span></p>
			<a id="x5-anchor"></a><p class="dip-not-ilk-9" xml:lang="tr"><span class="dipnot-bold">5.</span><span class="dipnot-italik"> </span><span class="dipnot-bold">Cumhuriyet,</span><span class="dipnot-italik"> 19 mart 1978.</span></p>
			<p class="bold-yaz-2" xml:lang="tr"><span class="dipnot-bold">Birinci bölüm </span></p>
			<a id="x1-6-anchor"></a><p class="dip-not-ilk-9" xml:lang="tr"><span class="dipnot-bold">1.</span><span class="dipnot-italik"> Alpay Kabacalı, </span><span class="dipnot-bold">Cumhuriyet, </span><span class="dipnot-italik">3 şubat 1977. </span></p>
			<a id="x2-7-anchor"></a><p class="dip-not-ilk-9" xml:lang="tr"><span class="dipnot-bold">2.</span><span class="dipnot-italik"> Nâzım Hikmet’in, nefret ettiği –Stalin dönemi– Sovyet bürokrasisini cesaretle hicvettiği </span><span class="dipnot-bold">İvan İvanoviç Var mıydı, Yok muydu? </span><span class="dipnot-italik">isimli sahne yapıtı Moskova’da bir gece oynadıktan sonra kaldırılmış ve bu durum şairi çok kızdırmıştı.</span></p>
			<a id="x3-8-anchor"></a><p class="dip-not-ilk-9" xml:lang="tr"><span class="dipnot-bold">3.</span><span class="dipnot-italik"> Ressam Abidin Dino imzalı röportaj, </span><span class="dipnot-bold">Cumhuriyet, </span><span class="dipnot-italik">22 ocak 1977. </span></p>
			<a id="x4-9-anchor"></a><p class="dip-not-ilk-9" xml:lang="tr"><span class="dipnot-bold">4.</span><span class="dipnot-italik"> Okuyucu Prof. Louis Bazin’i </span><span class="dipnot-bold">Yunus Emre ve Dil Sorunu</span><span class="dipnot-italik"> (Akbank Yayınları, 1971) isimli eseriyle de anımsayabilir.</span></p>
			<a id="x5-10-anchor"></a><p class="dip-not-ilk-9" xml:lang="tr"><span class="dipnot-bold">5. Cumhuriyet, </span><span class="dipnot-italik">22 ocak 1977.</span></p>
			<a id="x6-anchor"></a><p class="dip-not-ilk-9" xml:lang="tr"><span class="dipnot-bold">6.</span><span class="dipnot-italik"> “Le romantisme révolutionnaire”, </span><span class="dipnot-bold">Lettres Françaises, </span><span class="dipnot-italik">10-16 aralık 1964.</span></p>
			<a id="x7-anchor"></a><p class="dip-not-ilk-9" xml:lang="tr"><span class="dipnot-bold">7.</span><span class="dipnot-italik"> Kosta Daponte röportajı, </span><span class="dipnot-bold">Cumhuriyet, </span><span class="dipnot-italik">22 ocak 1977. </span></p>
			<a id="x8-anchor"></a><p class="dip-not-ilk-9" xml:lang="tr"><span class="dipnot-bold">8. </span><span class="dipnot-italik">Merhum Doğan Avcıoğlu’na Nâzım’ın bu sözcüğü bana “çilesindesin” diye yazdırdığını söylemiştim ama şiir </span><span class="dipnot-bold">Yön’</span><span class="dipnot-italik">de “çizgilerindesin” diye çıktı.</span></p>
			<a id="x9-anchor"></a><p class="dip-not-ilk-9" xml:lang="tr"><span class="dipnot-bold">9.</span><span class="dipnot-italik"> Atatürk’ün doğum tarihi üzerinde uzun yıllar bir uzlaşma sağlanamamıştır. Tarihçiler bunun 23 aralık 1880 ile mayıs 1881 arasında bir gün olabileceğini öne sürmüşlerdir. Kesin sonuca ise, 1936 eylülünde İstanbul’da Atatürk’ü ziyaret eden İngiltere Kralı VIII. Edward’ın, hayran kaldığı büyük insana, doğum gününde bir kutlama telgrafı çekmek istemesiyle varılmıştır. İngiltere Hariciyesi’nin bu konudaki sorusunu “Riyaseticumhur Umumi Kâtipliği” Atatürk’ün direktifiyle şöyle cevaplandırmıştır: “Reisicumhur Hazretleri 19 mayıs 1881 tarihinde doğmuşlardır.” </span></p>
			<p class="dip-not-ilk-9" xml:lang="tr"><span class="dipnot-italik"> Riyaseticumhur Kâtibi Umumisi Hasan Rıza (Soyak) bu olayın “perde arkasını” şöyle anlatır: </span></p>
			<p class="dip-not-ilk-9" xml:lang="tr"><span class="dipnot-italik"> “(Kral Edward’ın sorusu üzerine) doğum gününü araştırmakla Atatürk beni görevlendirdi. Bursa, Gemlik ve İzmir taraflarındaki Selanik göçmenleri arasında araştırma yaptım. Yaşlılar ve Zübeyde Hanım’ı tanıyanlar ‘mayıs’ üzerinde duruyordu. Huzura çıkarak ‘Doğduğunuz ayın mayıs olduğu anlaşılıyor. Anadolu’ya doğuşunuz da mayısa rastlamıştı. İkinci defa doğuşunuzu birincisiyle birleştirelim...’ deyince Atatürk bir şey demedi. Sadece (mahcubiyetten) yüzü kızardı...” (</span><span class="dipnot-bold">Atatürk Ansiklopedisi,</span><span class="dipnot-italik"> cilt 1, s. 19)</span></p>
			<a id="x10-anchor"></a><p class="dip-not" xml:lang="tr"><span class="dipnot-bold">10.</span><span class="dipnot-italik"> Çetin Yetkin, </span><span class="dipnot-bold">Siyasal İktidar Sanata Karşı,</span><span class="dipnot-italik"> Bilgi Yayınevi, 1970. </span></p>
			<a id="x11-anchor"></a><p class="dip-not" xml:lang="tr"><span class="dipnot-bold">11.</span><span class="dipnot-italik"> Çetin Yetkin’in yukarda adı verilen kitabına göre Nâzım Hikmet, Bahriye Mektebi’nde sadece “okumuştu” ama onun durumunda olan beş Demokrat Partili ve bir Cumhuriyet Halk Partili milletvekili Nâzım Hikmet’in aksine, vatani görevlerini er olarak yapmak üzere çağrılmamışlardı...</span></p>
			<a id="x12-anchor"></a><p class="dip-not" xml:lang="tr"><span class="dipnot-bold">12.</span><span class="dipnot-italik"> DYP Milletvekili İlhan Aytekin verdiği soru önergesiyle kültür bakanını aklınca köşeye sıkıştırıyor, bu arada şairin resmi adının “Nâzım Hikmetoviç Warzonski” olup olmadığını soruyordu. (</span><span class="dipnot-bold">Hürriyet,</span><span class="dipnot-italik"> 11 aralık 2001) </span></p>
			<a id="x13-anchor"></a><p class="dip-not" xml:lang="tr"><span class="dipnot-bold">13.</span><span class="dipnot-italik"> Kont Konstantin Borjenski, sonraki adıyla Mustafa Celaleddin Paşa, 1869’da yayımlanan </span><span class="dipnot-bold">Les Turcs anciens et modernes</span><span class="dipnot-italik"> isimli Fransızca bilimsel yapıtında, Türkiye ile Avrupa arasındaki bağları vurgulayarak Osmanlı İmparatorluğu’nun “Batılılaşması” gerektiğini savunmuştur.</span></p>
			<a id="x14-anchor"></a><p class="dip-not" xml:lang="tr"><span class="dipnot-bold">14.</span><span class="dipnot-italik"> Torunlar, soy.</span></p>
			<a id="x15-anchor"></a><p class="dip-not" xml:lang="tr"><span class="dipnot-bold">15.</span><span class="dipnot-italik"> Bir ayağından sakat olarak 1788’de Londra’da dünyaya gelen George Gordon Byron (Baron Bayron) bağımsızlık savaşına katıldığı Yunanistan’da hastalanarak 1824’te ölmüş ve bu ülkenin ulusal kahramanı haline gelmiştir. Şiiri ve kişiliği Avrupalıları derinden etkilemiştir. Vâlâ Nurettin’e göre Nâzım’ın Yahya Kemal’le ilgili böyle bir şiir yazmasının nedeni, şairin annesine duyduğu yakınlığın bir tür intikamı olabileceği gibi, onun, herkesçe bilinen rahatına düşkünlüğüne karşılık Byron’un mücadeleci ruhunu öne çıkarmasıyla da açıklanabilir. </span></p>
			<a id="x16-anchor"></a><p class="dip-not" xml:lang="tr"><span class="dipnot-bold">16.</span><span class="dipnot-italik"> Orijinal adı: </span><span class="dipnot-bold">Romantic Communist / The Life and Work of Nâzım Hikmet, </span><span class="dipnot-italik">Saime Timms and Edward Timms, 1999.</span></p>
			<a id="x17-anchor"></a><p class="dip-not" xml:lang="tr"><span class="dipnot-bold">17.</span><span class="dipnot-italik"> Milliyet Yayınları Nâzım Hikmet Dizisi: 5, ikinci basım, mart 1997. </span></p>
			<a id="x18-anchor"></a><p class="dip-not" xml:lang="tr"><span class="dipnot-bold">18.</span><span class="dipnot-italik"> “Marseillaise” (Marseyez okunur) “Haydi vatanın çocukları / Bugün zafer günüdür” dizeleriyle başlayan Fransız ulusal marşıdır. Güftesi ve bestesi istihkâm yüzbaşısı Claude Joseph Rouget de Lisle’e aittir. İlk kez, yazıldığı 1792’de söylenmiş, daha sonra Büyük Fransız Devrimi’nin simgesi haline gelmiş, 1795 ve 1879 yıllarında, Fransa’nın ulusal marşı olduğu yasayla da kabul edilmiştir.</span></p>
			<a id="x19-anchor"></a><p class="dip-not" xml:lang="tr"><span class="dipnot-bold">19.</span><span class="dipnot-italik"> “Marseillaise” gibi “Enternasyonal” de Fransa çıkışlıdır. “Marşın”, “Kalkın, ey dünyanın lanetlenmişleri” diye başlayıp, “Dün bir hiçtik, şimdi her şey olalım” diye süren dizeleri, 1871’de Parisli nakliye işçisi Eugéne Pottier tarafından kaleme alınmış, daha sonra bir başka işçi, Lille’li Pierre Degeyter eliyle bestelenmiştir. “I. Enternasyonal”i izleyen “II. Enternasyonal”in (1889) ve kısaca “Komintern” olarak bilinen “III. Enternasyonal”in (1919) resmi marşı olarak benimsenen “Enternasyonal”, bir başka marşla değiştirildiği 1944 yılına kadar Sovyetler Birliği’nin de “ulusal marşı” olarak kalmıştır. </span></p>
			<p class="bold-yaz-2" xml:lang="tr"><span class="dipnot-bold">İkinci bölüm</span></p>
			<a id="x1-25-anchor"></a><p class="dip-not-ilk-9" xml:lang="tr"><span class="dipnot-bold">1. </span><span class="dipnot-italik">Nâzım Hikmet’in bu davranışında dinsel motiflerin de rol oynadığı düşünülebilir. Nitekim, Memet Fuat’ın Adam Yayınları’nda çıkan (ağustos 2000) kapsamlı yapıtı </span><span class="dipnot-bold">Nâzım Hikmet’</span><span class="dipnot-italik">e göre Heybeliada Bahriye Mektebi’nde en başarılı olduğu iki dersten biri “din” diğeri de “tabiat bilgisi”ydi. Nitekim, bu derslerden iki kez “takdir” almış ve “mükâfat sofrası”nda yemek yemişti. (s. 15)</span></p>
			<a id="x2-26-anchor"></a><p class="dip-not-ilk-9" xml:lang="tr"><span class="dipnot-bold">2. Alemdar</span><span class="dipnot-italik"> gazetesinin sahibi İngiliz “muhibbi” ve Milli Mücadele karşıtı olduğu gerekçesiyle daha sonra “Yüzellilikler” listesine alınıp yurtdışına sürülen gazeteci Refi Cevat’tı (Ulunay). Gazetenin edebiyat bölümünü yöneten Yusuf Ziya (Ortaç) ise padişaha bir kaside sunduğu ve kendisinden ödül aldığı için Ankara’nın gözünden düştüğünü biliyor ve adını temize çıkarmak için bir şeyler yapmaya çalışıyordu. Ekber Babayev’e göre Nâzım’ın “Kırk Haramilerin Esiri” şiirini İngiliz yanlısı bir gazetede yöneticilere haber vermeden yayımlamasının nedeni de buydu. (Ekber Babayev, </span><span class="dipnot-bold">Ustam ve Ağabeyim Nâzım Hikmet</span><span class="dipnot-italik">). Kolayca anlaşılacağı gibi “haramiler” galip devletler, yani emperyalistlerdir. “Başları” ise İngiltere. Kesilen ilk kolu “Rumeli”den sonra ikinci kolun da (Anadolu) kesilmesi emri verildiğinde ayağa kalkıp celladın elindeki baltayı kalan koluyla çekip alan “tutsak” ise Ulusal Kurtuluş Savaşı’yla simgelenen Kuvayı Milliye’dir:</span></p>
			<p class="x-iir-d-rtl-k-ilk-m-sra" xml:lang="tr"><span class="dar-paragraf-italik">Ağaçsız bir meydanda büyük kütükler yandı</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Haydutların karanlık yüzleri aydınlandı...</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Küçük bir ada gibi yosunlaşmış bir taşı</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Kendisine taht yapan haramilerin başı</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Bir şeyler mırıldandı bir şeyler emreyledi,</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Sonra boğuk bir sesle, “Haydi, kesiniz” dedi...</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Haydutlar ağır ağır çekilirken geriye</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Geniş, yüksek bir gölge itildi ileriye...</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Tunç bir çehre parladı alevin rüzgârıyla</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Yüksek gururlu alnı geniş omuzlarıyla</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Kolları kesilecek kahraman esirdir bu...</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Ne dudakları sarı, ne gözlerinde korku</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Bir demir heykel gibi öyle hissiz bekliyor...</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Nihayet hep kütükler olunca bir yığın kor</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Haydutların içinden birisi ilerledi:</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">“Kolların kesilecek haydi hazırlan” dedi...</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Zulmette parıldadı çeliği bir baltanın</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Kuru bir ses duyuldu, sonra fışkıran kanın</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Damlaları ateşten yer yer duman çıkardı;</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Şimdi şanlı esirin yalnız bir kolu vardı...</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Ormanı baştan başa dolaştı boğuk bir ses</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">“Öteki kolu da kes... Öteki kolu da kes...”</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Bıraktığı baltayı cellat alırken yerden</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Meydana gölgeleri yakınlaşan göklerden</span></p>
			<p class="x-iir-d-rtl-k-genel" xml:lang="tr"><span class="dar-paragraf-italik">Haykırıldı bir büyük şanlı mâzinin yâdı</span></p>
			<p class="x-iir-d-rtl-k-son-m-sra" xml:lang="tr"><span class="dar-paragraf-italik">Birden balta esirin elinde parıldadı!..</span></p>
			<a id="x3-27-anchor"></a><p class="dip-not-ilk-9" xml:lang="tr"><span class="dipnot-bold">3. </span><span class="dipnot-italik">31 aralık akşamını 1 ocak sabahına bağlayan gece boyunca yiyip içip eğlenmek, sabahlamak.</span></p>
			<a id="x4-28-anchor"></a><p class="dip-not-ilk-9" xml:lang="tr"><span class="dipnot-bold">4. </span><span class="dipnot-italik">Kurtuluş Savaşımız süresince, Yunanistan’ın Karadeniz filosundan güçlü savaş gemileri ile “Kuvayı Milliye” emrindeki küçük tekneler arasında inanılmaz bir kovalamaca yaşanmıştır. Örnek olarak; Yüzbaşı (daha sonra Tümamiral) Necati (Özdeniz) komutasındaki 1 numaralı motorbotla, gazeteci dostum rahmetli Halit Talayer’in babası Yüzbaşı Reşat (Talayer) komutasındaki 2 numaralı motorbot, Yunan bandıralı koskoca “Enosis” şilebini Karadeniz’de ele geçirmişler ve el koyarak “Trabzon” adıyla Ankara’nın emrine vermişlerdi. Bu olayı gemide bulunan Alber isimli bir Yahudi yolcu şöyle anlatmıştı bizimkilere: “Vakit akşamdı. İki küçük balık çıktı ortaya, bizim balinayı kaptı...” Buna karşılık Yüzbaşı Mahmut (Gökbora; “Paskal Mahmut”) komutasındaki “Rüsumat”ı; yıllarca kendilerine kök söktüren, bu, her tarafı “rahneli” ahşap tekneyi sonunda batırdı Yunanlılar.</span></p>
			<a id="x5-29-anchor"></a><p class="dip-not-ilk-9" xml:lang="tr"><span class="dipnot-bold">5. </span><span class="dipnot-italik">Ali Fuat Cebesoy </span><span class="dipnot-bold">Milli Mücadele Hatıraları’</span><span class="dipnot-italik">nda tartışmalı “Gediz Harekâtı”ndan söz ederken “savaşın netice itibariyle kıtalarımızın galebesiyle nihayet bulduğu anlaşılır...” demekte ise de Ankara aynı kanıda değildir. En yakın arkadaşı Mustafa Kemal açıkça “Gediz’de mağlup olduk...” dedikten sonra, “Ali Fuat Paşa’nın artık Garp Cephesi’ne kumanda edemeyeceğine kani olmuştum...” diye eklemektedir. (</span><span class="dipnot-bold">Nutuk, </span><span class="dipnot-italik">cilt 2, s. 503) Ali Fuat Paşa 21 teşrinisâni (kasım) 1920 ile 2 haziran 1922 tarihleri arasında sürdürdüğü Moskova büyükelçiliği görevinde önemli diplomatik başarılara imza atmıştır.</span></p>
			<a id="x6-30-anchor"></a><p class="dip-not-ilk-9" xml:lang="tr"><span class="dipnot-bold">6. </span><span class="dipnot-italik">Nâzım’ın Moskova’da bana “kayıp” olduğunu söylediği, </span><span class="dipnot-bold">Kurtuluş Savaşı (Kuvayı Milliye) Destanı’</span><span class="dipnot-italik">nın 66 000 dizeden 46 000 dizesi gibi “Yeni Dünya” şiiri de kayıptır.</span></p>
			<a id="x7-31-anchor"></a><p class="dip-not-ilk-9" xml:lang="tr"><span class="dipnot-bold">7. </span><span class="dipnot-italik">Kemal Tahir’in “roman gerçeği” safsatasıyla örtülmeye çalışılan Mustafa Kemal’i “İngilizler’in ajanı ve adamı” gibi gösterme gayretlerine karşın Milli Mücadele sırasında İngiltere’nin hedefi ne yapıp edip onu ortadan kaldırmaktı. Bunun başlıca kanıtı, Kurtuluş Savaşımıza katkıda bulunmak için yanıp tutuştuğu ileri sürülen Hintli bir Müslüman mihracenin (!) Ankara’ya gelmesidir. Mustafa Sagir adındaki, kendisine “Hintli Müslümanların temsilcisi” sıfatını yakıştıran bu adam, aslında, bir İngiliz casusuydu ve amacı Mustafa Kemal’i öldürmekti. Yakalandı. İngiltere Hükümeti tarafından kendisine verilen gizli bilgi ve belgeler ele geçirildi; asıl adı Sultan Sir Muhammed Şah olan Şii “Nizari İsmaili” tarikatının imamı III. Ağa Han’ın (1877-1957) Mustafa Kemal nezdindeki bağışlatma çabalarına aldırış edilmeyerek İstiklal Mahkemesi’nde yargılanıp 1921 başlarında Ankara’da asıldı. “Tebaası” tarafından her yıl altınla tartılan ve banyo suları şişelere doldurulup “müritlerine” satılan Ağa Han’ın yanı sıra İngiltere dışişleri bakanı ve ünlü Türk düşmanı Lord Curzon da aynı amaçla Ankara’ya başvurmaktan çekinmemişti. Mustafa Kemal’le görüşmeyi başaran Mustafa Sagir, “istediği kadar altın” dışında, ona, Hintli Müslümanlar tarafından “yenilgi halinde İtalya’da ikamet etmesi için bir milyon lira değerinde bir villa satın alındığını” da söylemişti.</span></p>
			<a id="x8-32-anchor"></a><p class="dip-not-ilk-9" xml:lang="tr"><span class="dipnot-bold">8. </span><span class="dipnot-italik">Millî Mücadele’ye katılmak amacıyla Ankara’ya gitme izni alan herkese “harcırah” verilmezdi. Nâzım ile Vâlâ’ya böyle bir para gönderilmesinin ardında, o zamanlar içişleri bakanı olan Dr. Adnan (Adıvar) Bey’in eşi ünlü yazar Halide Edip (Adıvar) Hanım’ın (1882-1964) olduğu tahmin edilmektedir. “Harcırah” genelde, ilgili kişiye Ankara’da bir iş veya görev verileceğinin de işaretiydi.</span></p>
			<a id="x9-33-anchor"></a><p class="dip-not-ilk-9" xml:lang="tr"><span class="dipnot-bold">9. </span><span class="dipnot-italik">Yusuf Ziya (Ortaç; 1895-1967) Galatasaray ve başka liselerde edebiyat öğretmenliği yapmış, uzun yıllar –Orhan Seyfi’yle (Orhon) birlikte– haftalık mizah dergisi </span><span class="dipnot-bold">Akbaba</span><span class="dipnot-italik">’yı çıkarmıştır. 1946-1950 döneminde Cumhuriyet Halk Partisi milletvekili olarak TBMM’ye giren Yusuf Ziya Ortaç, “Gazi”ye hep bağlı kalmış ve ona seslenen güzel şiirler söylemiştir. Bunlardan, 1928 tarihli olanı şöyle başlamaktadır: “Gel, seni genç ihtiyar ellerinde taşısın / Sevinçten ağlıyoruz gözümüzün yaşısın! / Kara günlerimizde bize can yoldaşısın, / Sen dünyalar durdukça bu milletin başısın.”</span></p>
			<p class="dip-not-ilk-9" xml:lang="tr"><span class="dipnot-italik"> Behçet Kemal’le (Çağlar) birlikte “10. Yıl Marşı”nın sözlerini yazan Faruk Nâfiz (Çamlıbel; 1898-1973) de edebiyat öğretmenliklerinde bulunmuştur. 1946’da o da milletvekili seçilmiş (Demokrat Parti’den) ve 27 Mayıs 1960 Devrimi’nde Yassıada’da yargılanıp beraat etmiştir. Onun da Mustafa Kemal’le ilgili çok sayıda şiiri vardır. Bunlardan biri, İnebolu’dan İstanbul’a geri yollandıktan kısa bir süre sonra, Bulgaristan’da çıkan bir dergi (veya gazetede) kendi el yazısıyla yayımlanmıştır ve “Allah’ın En Büyük Kulu” başlıklı bu şiirin bir yerinde daha 1921 yılında şöyle demektedir: “Eğilmez azmini dünyaya bildir, / Yurdunu ölümden sen halâs eyle! / Anmazsa evladım benden değildir /Adını bir değil bin besmeleyle.”</span></p>
			<a id="x10-34-anchor"></a><p class="dip-not" xml:lang="tr"><span class="dipnot-bold">10. </span><span class="dipnot-italik">Emin Çölaşan, </span><span class="dipnot-bold">Hürriyet, </span><span class="dipnot-italik">2 mart 2002. </span></p>
			<a id="x11-35-anchor"></a><p class="dip-not" xml:lang="tr"><span class="dipnot-bold">11. </span><span class="dipnot-italik">Doğan Avcıoğlu, </span><span class="dipnot-bold">Milli Kurtuluş Tarihi,</span><span class="dipnot-italik"> cilt 1, s. 145-147.</span></p>
			<a id="x12-36-anchor"></a><p class="dip-not" xml:lang="tr"><span class="dipnot-bold">12. </span><span class="dipnot-italik">Ömer Sami Coşar, </span><span class="dipnot-bold">Milli Mücadele Basını.</span><span class="dipnot-italik"> </span></p>
			<a id="x13-37-anchor"></a><p class="dip-not" xml:lang="tr"><span class="dipnot-bold">13. </span><span class="dipnot-italik">A.g.e.</span></p>
			<a id="x14-38-anchor"></a><p class="dip-not" xml:lang="tr"><span class="dipnot-bold">14. </span><span class="dipnot-italik">Gazeteci-yazar merhum Vâlâ Nurettin, Nâzım konusunda önemli ve “birinci el” bilgiler içeren </span><span class="dipnot-bold">Bu Dünyadan Nâzım Geçti</span><span class="dipnot-italik"> isimli kitabının bir yerinde (s. 65-66) Berlin’deki “Spartakist” ve “milliyetçi” Türk öğrenciler arasındaki “çatışmalardan” söz ederken, Hamdullah Suphi Tanrıöver (1885-1966) “milliyetçilerin şefi” gibi gösterilmektedir. Ne var ki, Milli Mücadele tarihimizin önemli isimlerinden olan Tanrıöver’le ilgili bu yakıştırmayı destekleyecek herhangi başka bir bilgiye rastlayamadım. 1916-1919 dönemini kapsayan Alman “Spartakist Hareketi” sırasında otuz yaşını geçmiş bulunan Hamdullah Suphi’nin Berlin’de öğrenci olarak bulunması bir yana, kendisi o tarihlerde “Dârülmuallimîn” ve “Dârülfünun”da hocalık yapıyordu. 1920’de ise önce Osmanlı “Meclis-i Mebusanına, sonra “Türkiye Büyük Millet Meclisi”ne Antalya mebusu olarak girdi. Aynı yıl Ankara Hükümeti’nin “maarif vekilliği”ne getirildi.</span></p>
			<p class="dip-not" xml:lang="tr"><span class="dipnot-italik"> Öte yandan, Nâzım Hikmet konusunda önemli yapıtları bulunan Kemal Sülker de (</span><span class="dipnot-bold">Şair Nâzım Hikmet, </span><span class="dipnot-italik">May Yayınları, 1976, s. 20) ilerici “Spartakist” öğrencilerin yurda dönüşlerini Hamdullah Suphi’yle (Tanrıöver) bağlantılı olarak göstermektedir. Hamdullah Suphi bu kez, “milliyetçi öğrencilerin şefi” değil de “Spartakist” öğrencilerin tutumundan “hoşlanmayan” “müfettiş” (herhalde “talebe müfettişi”) olarak gösterilmektedir. Sülker’e göre “Türkiyeli gençlerin bu tutumu, müfettiş Hamdullah Suphi’nin hoşuna gitmemiş ve öğrencilerin memlekete dönüşünün sağlanmasını istemiştir”.</span></p>
			<a id="x15-39-anchor"></a><p class="dip-not" xml:lang="tr"><span class="dipnot-bold">15. </span><span class="dipnot-italik">“Unter den Linden” (Ihlamurlar Altında) Berlin’in başlıca hükümet yapılarının bulunduğu caddenin adıdır. İkinci Dünya Savaşı’ndan sonraki bölünmede Sovyet ve Doğu Berlin kesiminde kaldıktan sonra, şimdilerde, yeniden önem kazanmıştır. Ünlü “Brandenburger Tor” ve “Reichstag” (Meclis) binasının yanı başındadır.</span></p>
			<a id="x16-40-anchor"></a><p class="dip-not" xml:lang="tr"><span class="dipnot-bold">16. </span><span class="dipnot-italik">Orhan Karaveli, </span><span class="dipnot-bold">Görgü Tanığı</span><span class="dipnot-italik">, Pergamon Yayını, mayıs 2001.</span></p>
			<a id="x17-41-anchor"></a><p class="dip-not" xml:lang="tr"><span class="dipnot-bold">17. </span><span class="dipnot-italik">Orhan Karaveli, </span><span class="dipnot-bold">Bir Ankara Ailesi’nin Öyküsü,</span><span class="dipnot-italik"> Pergamon Yayını, haziran 1999.</span></p>
			<a id="x18-42-anchor"></a><p class="dip-not" xml:lang="tr"><span class="dipnot-bold">18. </span><span class="dipnot-italik">Bazı kaynaklarda ileri sürüldüğünün aksine “yalı” olmayan bu “konak” halen de Baba Nakkaş Yokuşu No. 5’tedir. Mülkiyeti bir süre (1945-1990) Çarmıklı ailesinin üzerinde bulunmuştur.</span></p>
			<a id="x19-43-anchor"></a><p class="dip-not" xml:lang="tr"><span class="dipnot-bold">19. </span><span class="dipnot-italik">Vâlâ Nurettin, </span><span class="dipnot-bold">Bu Dünyadan Nâzım Geçti’</span><span class="dipnot-italik">de (Remzi Kitabevi, 2. baskı, 1969, s. 98-99) bu buluşmayı şöyle anlatmaktadır:</span></p>
			<p class="dip-not" xml:lang="tr"><span class="dipnot-italik"> “Mustafa Kemal elini ilk önce bana uzattı. Aklıma öpmek geldi. Sonra askerî bir eda ile sıkmayı uslûba daha uygun buldum... Elinin etkisini hiç unutmayacağım. Bir kadın eli kadar nahifti. Nâzım da aynı şekilde selamladı. Zaten ben öpseydim elini, o öpmeyecekti. Onun hesabına gaf olmasın diye hareketimi ayarlamıştım. ‘Yolculuğunuz nasıl geçti? Ankara’yı nasıl buldunuz?’ gibi basmakalıp lâflara ihtiyaç duymaksızın, bizim için çok önemli bir sadede girdi:</span></p>
			<p class="dip-not" xml:lang="tr"><span class="dipnot-italik"> – Bazı genç şairler modern olsun diye mevzusuz şiir yazmak yoluna sapıyorlar. Size tavsiye ederim, gayeli şiirler yazınız, dedi.</span></p>
			<p class="dip-not" xml:lang="tr"><span class="dipnot-italik"> Daha da konuşacaktı. Fakat aceleyle yanına bir-iki kişi yaklaştı. Bir telgraf getirdiler. Paşa göz atınca telgrafla ilgilendi. Eliyle selamlayıp bizden uzaklaştı...”</span></p>
			<p class="dip-not" xml:lang="tr"><span class="dipnot-italik"> Memet Fuat’a göre, Nâzım Hikmet’in kendisi aynı buluşmayı –kaynağı belirtilmeden– şöyle anlatmış:</span></p>
			<p class="dip-not" xml:lang="tr"><span class="dipnot-italik"> “Yüreğim çarpıyordu. Sert bir mavilik gördüm, sonra bir altın sarısı, sonra ak eller, kadın ellerine benzeyen biçimli güzel ellerini gördüm. Belki de aklımda öyle kalmış. Belki de elleri öyle değildi, ama gözlerinin mavisiyle saçlarının sarısı öyleydi...” (Memet Fuat, </span><span class="dipnot-bold">Nâzım Hikmet,</span><span class="dipnot-italik"> Adam Yayınları, 4. baskı, ekim 2001, s. 35)</span></p>
			<a id="x20-anchor"></a><p class="dip-not" xml:lang="tr"><span class="dipnot-bold">20. Yıldızın Parladığı Anlar</span><span class="dipnot-italik">, Avusturyalı yazar Stefan Zweig’ın (1881-1942) en ünlü yapıtlarından biridir. Zweig bu kitabında insanların ve ulusların yaşamındaki şanslı dönemleri, onlar için, “yıldızlarının parladığı” kaçırılmaması gerekli fırsatlar olarak değerlendirir.</span></p>
			<a id="x21-anchor"></a><p class="dip-not" xml:lang="tr"><span class="dipnot-bold">21. </span><span class="dipnot-italik">Kemal Sülker, </span><span class="dipnot-bold">Nâzım Hikmet’in Sahte Dostları</span><span class="dipnot-italik"> (İstanbul Matbaası, 1979, s. 66-69) isimli yapıtında, dostum ve meslektaşım Mehmet Kemal Kurşunluoğlu’nun (1921-1988) bir yazısına da yer vermektedir. Mehmet Kemal bu yazısında, seksen yıllık çileli ömrüne yedi ciltlik </span><span class="dipnot-bold">Kutsal Barış</span><span class="dipnot-italik"> gibi önemli yapıtlar sığdıran Hasan İzzettin Dinamo’nun (1909-1989), Nâzım’ın bir cezaevinde kendisine “Denizkızı Eftalya” ve “Yalova Olay” konularında bize Moskova’da anlattıklarına uyan açıklamalar yaptığını belirtiyor. Ne var ki, “efsane” sürüp gitmekte. Nitekim, Yıldız Sertel, İletişim Yayınları arasında yeniden basılan (2001) </span><span class="dipnot-bold">Ardımdaki Yıllar </span><span class="dipnot-italik">isimli yapıtında (s. 51) aynen şöyle demektedir: “Mustafa Kemal’in Nâzım’ı büyük şair olarak takdir ettiği ve bir nevi koruduğundan şüphelenmişimdir. O sağken, Nâzım’ın kitapları resmen basılmış, plakları yapılmış, mahkûmiyetleri kısa süreli olmuştu. Mustafa Kemal, şiirlerini kendi ağzından dinlemek üzere (Nâzım’ı) Dolmabahçe Sarayı’na davet etmiş, Nâzım ‘Ben Denizkızı Eftalya değilim...” diyerek bu daveti reddedince de ‘Gerçek şair böyle olur!..’ demişti...”</span></p>
			<p class="dip-not" xml:lang="tr"><span class="dipnot-italik"> Söz, Kemal Sülker’in, geniş ilgi uyandıran </span><span class="dipnot-bold">Nâzım Hikmet’in Sahte Dostları</span><span class="dipnot-italik"> isimli kitabından açılmışken kişisel bir düzeltme yapmak istiyorum. Adı geçen yapıtın yeni baskısı yapılmışsa bu yanlışın düzeltilip düzeltilmediğini bilmiyorum. Ancak, benim 9-14 şubat 1978 tarihlerinde </span><span class="dipnot-bold">Cumhuriyet</span><span class="dipnot-italik">’te yayımlanan, Nâzım Hikmet’le ilgili bir dizi yazımdan alıntı yapılırken (s. 144-145) adım yanlışlıkla “Orhan Erkanlı” olarak verilmiştir. Albay Orhan Erkanlı, 27 Mayıs 1960 Devrimi sırasında önemli görevler yüklenmiş bir askerdi.</span></p>
			<p class="bold-yaz-2" xml:lang="tr"><span class="dipnot-bold">Üçüncü bölüm</span></p>
			<a id="x1-46-anchor"></a><p class="dip-not-ilk-9" xml:lang="tr"><span class="dipnot-bold">1. </span><span class="dipnot-italik">Kâzım Nâmi Duru (1876-1967) yüzbaşılıktan sivil hayata geçen, uzun yaşamı boyunca önemli hizmetler veren bir eğitimci ve yazardı. “Tâlim ve Terbiye Dairesi” üyeliğinin yanı sıra iki dönem de milletvekilliğinde bulunmuştu. </span></p>
			<a id="x2-47-anchor"></a><p class="dip-not-ilk-9" xml:lang="tr"><span class="dipnot-bold">2. </span><span class="dipnot-italik">Adı önceleri “Mezraa” olan “Mamuretülaziz” daha sonra “Elaziz”e, 1937’de ise “Elazığ”a dönüştürülmüştür. </span></p>
			<a id="x3-48-anchor"></a><p class="dip-not-ilk-9" xml:lang="tr"><span class="dipnot-bold">3. </span><span class="dipnot-italik">İki genç adamın ve özellikle Nâzım’ın acılı yaşam çizgisinin oluşmasında önemli rol oynayan bu genç ve bilgili hukukçunun “sonu” kendisiyle yıllar sonra İstanbul’da birkaç kez karşılaştığını belirten Vâlâ Nurettin’e bakılırsa hiç de iç açıcı olmamıştır: “Ziya’nın hayatında sonradan pek mühim olaylar geçti. Bütün şahsiyeti tepetaklak oldu... Gizli komünist teşkilatında çalıştığı yahut oradan çıkarıldığı, kulağıma çalınıyordu... Kadıköy vapurunda baş başa kaldığımız zaman gözlerimin içine bakıp ‘Sen para kazanmak istiyor musun?’ dedi. ‘Hem de çok para?’ ‘Lâubali kılığını şöyle bir yan gözle süzdüm. ‘Sen kendin kazansana’ diye şaka ettim. Aradan birkaç ay mı yıl mı geçti? Günün birinde </span><span class="dipnot-bold">Cumhuriyet</span><span class="dipnot-italik"> gazetesinde, birinci sahifede eroin kaçakçılarının yakalandığına dair bir haber gördüm... Saç baş karmakarışık Ziya Hilmi’nin de bir fotoğrafı vardı. Beni dehşet kapladı. Komünist hareketleriyle ilgili biri, şimdi hatırlayamıyorum belki de Nâzım Hikmet (o zaman) bana Ziya Hilmi hakkında şu bilgiyi verdi: ‘Bu kaçık ne fikirde biliyor musun? Hani biyografisine göre Stalin tren soyarak elde ettiği paralarla Parti’yi desteklemiş ya... Bu özenti de güya eroincilik yapıp vurgunu vuracak (ve) milyonlarıyla siyasi hareketi destekleyecek(miş). Kepazelik!..’ Düşündüm ki, demek, eroinci diye benden kimse şüphelenmediği için çantamı, üstümü aramayacaklar ve Bolu’nun saygıdeğer ağır ceza hâkimi de uyuşturucu madde kaçakçılığında beni ‘el ulağı’ gibi kullanacak. Böylece, hayatta tanıdığım insanlar arasında en garip istihaleyi bu Ziya Hilmi geçirmiş oldu. Ve Ziya Hilmi bir gün patlayıveren eroin imalathanesinde berhava olmuş (havaya uçmuş). Gazeteler öyle yazdı. Ne tekniktir, anlaşılamadı. Bir ağır ceza reisinin havsalaya sığmaz akıbeti.” (</span><span class="dipnot-bold">Bu Dünyadan Nâzım Geçti</span><span class="dipnot-italik">, s. 196-197) </span></p>
			<a id="x4-49-anchor"></a><p class="dip-not-ilk-9" xml:lang="tr"><span class="dipnot-bold">4. </span><span class="dipnot-italik">Zamanın Rusya’sında âdet olduğu üzere Nâzım ile Nüzhet’in “kayıt bürosu”na giderek “artık eş olduklarını bildirmeleri” yeterliydi. Onlar da öyle yapmışlardı.</span></p>
			<a id="x5-50-anchor"></a><p class="dip-not-ilk-9" xml:lang="tr"><span class="dipnot-bold">5. </span><span class="dipnot-italik">İyi yetişmiş bir Türk aydını olan Giresun doğumlu Mustafa Suphi, İstanbul’da “Mekteb-i Hukuk”u bitirdikten sonra Paris’te “Siyasal Bilgiler Yüksekokulu”nda öğrenim görüp yurda döndü. Önemli gazetelerde yazmanın yanı sıra “Yüksek Ticaret Mektebi” ve “Galatasaray Sultanisi” gibi öğrenim kurumlarında hukuk, ekonomi ve sosyoloji dersleri verdi. Mahmud Şevket Paşa’nın öldürülmesi olayıyla ilgili görülerek gönderildiği Sinop’taki sürgün hayatından sonra kaçtığı Rusya’da savaş karşıtı yazılar yazdığı için tutuklandı. 1917 Sovyet Devrimi’ni izleyen günlerde, başkanı olduğu Türkiye Komünist Partisi’nin etkinliklerini Anadolu’ya kaydırmak üzere geldiği Trabzon’da 28-29 kânunusâni (ocak) 1921 gecesi öldü.</span></p>
			<a id="x6-51-anchor"></a><p class="dip-not-ilk-9" xml:lang="tr"><span class="dipnot-bold">6. </span><span class="dipnot-italik">Girit doğumlu Ahmet Cevat (Emre; 1876-1961) dilbilgisiyle ilgili çok sayıda yapıtı bulunan önemli bir yazar, üniversite hocası ve dil bilginiydi. Mütareke sırasında gittiği Rusya’da Türkiye Komünist Partisi’nin kurucusu ve ilk genel başkanı Mustafa Suphi’yle çalışmış, Cumhuriyet döneminde ise Türk Dil Kurumu’nda görev almıştır. Bir dönem de (1935-1939) Çanakkale milletvekili olarak TBMM’ye girmiştir. En önemli yapıtları </span><span class="dipnot-bold">Atatürk’ün İnkılap Hedefi ve Tarih Tezi</span><span class="dipnot-italik"> (1956) ile </span><span class="dipnot-bold">İki Neslin Tarihi</span><span class="dipnot-italik"> adıyla yayımlanan (1960) anılarıdır. </span></p>
			<a id="x7-52-anchor"></a><p class="dip-not-ilk-9" xml:lang="tr"><span class="dipnot-bold">7. </span><span class="dipnot-italik">Edirne doğumlu Şevket Süreyya (Aydemir; 1897-1976) Kafkas cephesinde savaşırken yaralanmış, iyileşince de Azerbaycan’da öğretmenlik yapmaya başlamıştı. Başlangıçta “Turancı” fikirler taşırken daha sonra Mustafa Suphi’nin Türkiye Komünist Partisi’ne girmiş, Nâzım ve Vâlâ’yla birlikte gittiği Moskova’da iktisat öğrenimi görmüş, 1923’te döndüğü ve komünist faaliyetleri üzerine tutuklandığı Türkiye’de ünlü </span><span class="dipnot-bold">Kadro</span><span class="dipnot-italik"> dergisinin kurucuları arasında yer almıştır. Önemli devlet görevlerinde de bulunan Aydemir’in </span><span class="dipnot-bold">Suyu Arayan Adam</span><span class="dipnot-italik"> (1959), Atatürk’ü anlatan </span><span class="dipnot-bold">Tek Adam</span><span class="dipnot-italik"> (1963-1965), </span><span class="dipnot-bold">İkinci Adam</span><span class="dipnot-italik"> (İnönü, 1966-1968) </span><span class="dipnot-bold">Menderes’in Dramı</span><span class="dipnot-italik"> (1969) ve </span><span class="dipnot-bold">Enver Paşa</span><span class="dipnot-italik"> (1972-1973) isimli yapıtları ilgiyle karşılanmıştır. </span></p>
			<a id="x8-53-anchor"></a><p class="dip-not-ilk-9" xml:lang="tr"><span class="dipnot-bold">8. </span><span class="dipnot-italik">Aydemir’in kitabında, buradaki “dipnot” şöyle: “Nâzım Hikmet Ran. Sonra Vâ-Nû ve ben.” </span></p>
			<a id="x9-54-anchor"></a><p class="dip-not-ilk-9" xml:lang="tr"><span class="dipnot-bold">9. </span><span class="dipnot-italik">Rusçası: “Komünistiçesk Üniversitet Trudyaşçihsya Vestoka”. </span></p>
			<a id="x10-55-anchor"></a><p class="dip-not" xml:lang="tr"><span class="dipnot-bold">10. </span><span class="dipnot-italik">Bunlardan biri de, uzun yaşamı boyunca “Devlet Demiryolları” gibi kamu kuruluşları ile Ziraat Bankası, Sümerbank, Yapı Kredi gibi bankalarda, Gazi Terbiye Enstitüsü gibi öğrenim kurumlarında önemli görevler üstlenen, </span><span class="dipnot-bold">Kadro</span><span class="dipnot-italik"> dergisi kurucularından iktisatçı- yazar İsmail Hüsrev Tökin’dir. Tökin, İstanbul Ticaret Odası genel sekreterliğinde de bulunmuştur. </span></p>
			<a id="x11-56-anchor"></a><p class="dip-not" xml:lang="tr"><span class="dipnot-bold">11. </span><span class="dipnot-italik">Vâlâ Nurettin. </span></p>
			<a id="x12-57-anchor"></a><p class="dip-not" xml:lang="tr"><span class="dipnot-bold">12. </span><span class="dipnot-italik">Spartakistler. </span></p>
			<a id="x13-58-anchor"></a><p class="dip-not" xml:lang="tr"><span class="dipnot-bold">13. </span><span class="dipnot-italik">“Sovyet”, “siyasal kurul”, “meclis” anlamındadır. 1917’nin önünü açan 1905 Devrimi’nde “sovyetler” sosyal demokrasi tarafından örgütlenmiş mücadele gruplarıydı: “Moskova Matbaa İşçileri Sovyeti”, “Petersburg İşçi Milletvekilleri Sovyeti” gibi. 1905 sonlarında ezilen bu hareket 1917 Devrimi’yle yeniden canlandı. Çarlık rejimini yıkıp son çarın mensup olduğu “Romanov ailesi”ni tarihten silen 1917 Devrimi, yani “Büyük Değişim” aslında, kasım 1917’de başlamıştı ama eski takvime göre ekim ayına rastladığından “Ekim Devrimi” veya “Bolşevik Devrimi” olarak da anılır. </span></p>
			<a id="x14-59-anchor"></a><p class="dip-not" xml:lang="tr"><span class="dipnot-bold">14. </span><span class="dipnot-italik">Nâzım’ın, Türk şiirinde bir “başlangıç” olarak nitelenen bu tarzdaki ilk şiiri “Açların Gözbebekleri”dir. </span></p>
			<a id="x15-60-anchor"></a><p class="dip-not" xml:lang="tr"><span class="dipnot-bold">15. </span><span class="dipnot-italik">Tam adıyla Vladimir Vladimiroviç Mayakovskiy 1893’te Gürcistan’da doğmuş ve otuz yedi yaşındayken Moskova’da intihar etmiştir. Sovyet devriminin ve “Rus fütürizmi”nin öncü şair ve yazarlarındandı. Ümitsiz aşklar ve hapisliklerle geçen kısa yaşamında Lenin’i, ölümü üzerine binlerce dizelik bir destan yazacak kadar sevdi ama Stalin döneminin fırsatçılık ve budalalığından da aynı ölçüde nefret etti. Şair arkadaşı Yesenin’in intiharından çok etkilenip aynı yolu seçen Mayakovskiy yalnız Sovyet şairlerini değil başka ülkelerin şairlerini de etkilemiştir. </span></p>
			<a id="x16-61-anchor"></a><p class="dip-not" xml:lang="tr"><span class="dipnot-bold">16. </span><span class="dipnot-italik">1895’te doğan Sergey Aleksandroviç Yesenin, “imgeciler” diye bilinen gruba dahil olmakla beraber Nâzım’ı etkileyen bir başka Sovyet edebiyatçısıydı. “Devrim”le tam bir uyum sağlayamadı; Amerikalı bir dansçıdan Tolstoy’un torununa kadar yaptığı evliliklerin hiçbirinde aradığı mutluluğu bulamadı, içki bağımlılığından kurtulamadı ama şiirleriyle sevildi ve büyük bir ün kazandı. Moskova’da bir otel odasında kendi kanıyla birkaç dize yazdıktan sonra canına kıydığında (1925) otuz yaşındaydı. </span></p>
			<a id="x17-62-anchor"></a><p class="dip-not" xml:lang="tr"><span class="dipnot-bold">17. </span><span class="dipnot-italik">Mayakovskiy ile Yesenin’in aksine uzun yaşayan (1874-1940) Vsevolod Emilyeviç Meyerhold, sağlam bir sahne eğitimi görmüş bir tiyatro yönetmen ve oyuncusuydu. Sovyet Devrimi’ni benimsedi ama bireyci mizacı ve çizgi dışı tutumu nedeniyle zaman zaman yönetimle ters düşmekten de kurtulamadı. Ona göre sanatta sınır olmamalı ve sanatçı yeni denemelere girişebilmeliydi. Bu düşünceleri yüzünden ilerlemiş yaşında (1938 yılında) hapse atılmaktan bile kurtulamadı. O hapisteyken oyuncu olan eşi evlerinde ölü bulundu. Meyerhold, Nâzım’daki sahne yazarlığı yeteneğini ilk keşfedip destekleyenlerden biriydi. </span></p>
			<a id="x18-63-anchor"></a><p class="dip-not" xml:lang="tr"><span class="dipnot-bold">18. </span><span class="dipnot-italik">Sadrettin Celal Antel (1890-1954) Cumhuriyet döneminde pedagojiyle uğraşıp eser veren ilk eğitimcilerdendir. Paris’te, Sorbonne Üniversitesi’nde öğrenim görmüş ve </span><span class="dipnot-bold">Aydınlık </span><span class="dipnot-italik">dergisindeki görevi ve “Marksist” yazıları nedeniyle tutuklanmış (1923 ve 1925); 1944’ün “</span><span class="dipnot-bold">Tan</span><span class="dipnot-italik"> Gazetesi Olayı”nda –yazıları nedeniyle– aleyhinde gösteriler yapılmıştır. İstanbul Üniversitesi Edebiyat Fakültesi pedagoji kürsüsünde profesör olarak çalıştı.</span></p>
			<a id="x19-64-anchor"></a><p class="dip-not" xml:lang="tr"><span class="dipnot-bold">19. </span><span class="dipnot-italik">Vladimir İliç Ulyanov Lenin (1870-1924) Sovyet Devrimi’nin esin kaynağı ve önderi olan düşün, siyaset ve eylem adamı. Karl Marx’ın kuramlarına yaptığı katkılar, komünist hareketin “Marksizm-Leninizm” olarak anılmasına yol açmıştır. 21 ocak 1924’teki ölümünden önceki iki yılı felçli olarak ve devlet işlerinin uzağında geçirmek zorunluğunda kaldı. </span></p>
			<a id="x20-65-anchor"></a><p class="dip-not" xml:lang="tr"><span class="dipnot-bold">20. </span><span class="dipnot-italik">Lenin ağır felçli olarak yatarken iki bölüm halinde vasiyetini yazdırıp mühürletmiş ve XIII. Parti Kongresi’nde yetkililere verilmek üzere eşi Krupskaya’ya teslim etmişti. Bunda, altı parti önderi (Stalin, Troçki, Zinovyev, Kamenev, Buharin ve Pyatakov) hakkındaki düşünce ve önerileri belirtiliyordu. “Vasiyetname”nin en önemli bölümü “çok kaba bir adam” olarak nitelendirdiği Stalin’in parti genel sekreterliğinden alınmasıyla ilgili önerisiydi. Bunu hisseden Stalin, Parti delegelerinin ve Sovyetler Birliği halklarının vasiyetin içeriğini öğrenmemesi için elinden geleni yaptı. Bayan Krupskaya “vasiyetin” kısmen bir Amerikan gazetesinde yayımlanmasına aracı oldu ama, Sovyet sansürü Rus halkının bu konuda bilgi edinmesini engelledi. Ünlü “Lenin Vasiyeti” ancak otuz yıl sonra, 1956’nın XX. Parti Kongresi’nde ve “Stalinizm”i tasfiye amacıyla devrin güçlü adamı Nikita Kruşçev tarafından açıklanabildi. O tarihte ise Stalin çoktan ölmüştü. </span></p>
			<a id="x21-66-anchor"></a><p class="dip-not" xml:lang="tr"><span class="dipnot-bold">21. </span><span class="dipnot-italik">“Çerezvıçaynaya Komisiya”nın kısaltılmış biçimi olan “Çeka” 1917-1922 arasında faaliyet gösteren Sovyet Gizli Polis Örgütü’dür. Sonradan ünlü “KGB”ye (Devlet Güvenlik Komitesi) dönüşmüştür. </span></p>
			<p class="bold-yaz-2" xml:lang="tr"><span class="dipnot-bold">Dördüncü bölüm</span></p>
			<a id="x1-67-anchor"></a><p class="dip-not-ilk-9" xml:lang="tr"><span class="dipnot-bold">1. </span><span class="dipnot-italik">Doğan Avcıoğlu, </span><span class="dipnot-bold">Türkiye’nin Düzeni,</span><span class="dipnot-italik"> Bilgi Yayınevi, 1968. </span></p>
			<a id="x2-68-anchor"></a><p class="dip-not-ilk-9" xml:lang="tr"><span class="dipnot-bold">2. </span><span class="dipnot-italik">Vâlâ Nurettin bu olayın sonrasını şöyle anlatır: “Nâzım seneyi doldurmadan, bir gün, Udelnaya’daki ormanda karımla ve beyaz tavşanımla oturduğum, yontulmamış odunlardan yapılma evime, ağaçlar arasından çıkageldi...” (</span><span class="dipnot-bold">Bu Dünyadan Nâzım Geçti</span><span class="dipnot-italik">) </span></p>
			<a id="x3-69-anchor"></a><p class="dip-not-ilk-9" xml:lang="tr"><span class="dipnot-bold">3. </span><span class="dipnot-italik">Osmanlı döneminden Cumhuriyet’in 70’li yıllarına kadar, çevirmen, yazar, aktör ve yönetmen olarak Türk tiyatrosundaki birçok atılıma öncülük eden ve tiyatronun yanı sıra sinema sanatına da damgasını vuran Muhsin Ertuğrul (1892-1979) sayısız sanatçının da yetişmesini sağlayan bir efsane kişilikti. 1900’lü yılların başında perdelerini açan Sahne-i Milliye-i Osmani’den Dârülbedayi’ye, Devlet Tiyatrosu’na (1947) ve Küçük Sahne’ye (1951) kadar hemen her Türk sahnesinde katkısı ve emeği bulunan Muhsin Ertuğrul’un yönettiği otuz filmden biri de ilk renkli Türk filmi olan </span><span class="dipnot-bold">Halıcı Kız’</span><span class="dipnot-italik">dır (1953). Fransa, Almanya ve Sovyetler Birliği’nde öğrenim gören ve buralarda da filmler yöneten Muhsin Ertuğrul için “Türk halkına tiyatroyu sevdiren adamdır” dense yeridir.</span></p>
			<a id="x4-70-anchor"></a><p class="dip-not-ilk-9" xml:lang="tr"><span class="dipnot-bold">4. </span><span class="dipnot-italik">Aleksandr Fevralski,</span><span class="dipnot-bold"> Nâzım’dan Anılar, </span><span class="dipnot-italik">AD Yayıncılık, 1997.</span></p>
			<a id="x5-71-anchor"></a><p class="dip-not-ilk-9" xml:lang="tr"><span class="dipnot-bold">5. </span><span class="dipnot-italik">Memet Fuat, </span><span class="dipnot-bold">Cumhuriyet / Kitap</span><span class="dipnot-italik"> eki, 17 ocak 2002.</span></p>
			<a id="x6-72-anchor"></a><p class="dip-not-ilk-9" xml:lang="tr"><span class="dipnot-bold">6. </span><span class="dipnot-italik">Saime Göksu-Edward Timms, </span><span class="dipnot-bold">Romantik Komünist, </span><span class="dipnot-italik">Doğan Kitap, 1999.</span></p>
			<a id="x7-73-anchor"></a><p class="dip-not-ilk-9" xml:lang="tr"><span class="dipnot-bold">7. </span><span class="dipnot-italik">Grafik sanatçısı Ali Suavi’yle (sonradan fotoğrafçı Suavi Sonar) yapılan röportaj, </span><span class="dipnot-bold">Cumhuriyet,</span><span class="dipnot-italik"> 20 ocak 1989. </span></p>
			<a id="x8-74-anchor"></a><p class="dip-not-ilk-9" xml:lang="tr"><span class="dipnot-bold">8. </span><span class="dipnot-italik">Parçalanmış; yarık yarık. </span></p>
			<a id="x9-75-anchor"></a><p class="dip-not-ilk-9" xml:lang="tr"><span class="dipnot-bold">9. </span><span class="dipnot-italik">Kefen soyucu; ölü çalıcı. </span></p>
			<a id="x10-76-anchor"></a><p class="dip-not" xml:lang="tr"><span class="dipnot-bold">10. </span><span class="dipnot-italik">“Komünist Enternasyonal” ve “III. Enternasyonal” olarak da bilinen “Komintern”, komünist partilerin birliğini sağlamak amacıyla 1919’da oluşturulan Moskova denetimindeki kuruluştur. 1943’te etkinliğini yitirmiştir.</span></p>
			<a id="x11-77-anchor"></a><p class="dip-not" xml:lang="tr"><span class="dipnot-bold">11. </span><span class="dipnot-italik">Rus Sosyal Demokrat Partisi’nde azınlıkta kalanlara verilen ad. </span></p>
			<a id="x12-78-anchor"></a><p class="dip-not" xml:lang="tr"><span class="dipnot-bold">12. </span><span class="dipnot-italik">İkinci Dünya Savaşı galiplerinden Sovyetler Birliği 1946’da verdiği iki notayla Türkiye’den “Montreux Rejimi”nin değiştirilmesini istemişse de bu talep Ankara tarafından geri çevrilmiştir.</span></p>
			<a id="x13-79-anchor"></a><p class="dip-not" xml:lang="tr"><span class="dipnot-bold">13. </span><span class="dipnot-italik">Prof. Dr. Hikmet Özdemir, </span><span class="dipnot-bold">Atatürk ve İngiltere, </span><span class="dipnot-italik">s. 21-22; ayrıca, </span><span class="dipnot-bold">Atatürk’ün Söylev ve Demeçleri III,</span><span class="dipnot-italik"> 1954, s. 93-94. </span></p>
			<a id="x14-80-anchor"></a><p class="dip-not" xml:lang="tr"><span class="dipnot-bold">14. </span><span class="dipnot-italik">A. Kadir, </span><span class="dipnot-bold">1938 Harp Okulu Olayı ve Nâzım Hikmet</span><span class="dipnot-italik">, İstanbul Matbaası 1967, s. 35.</span></p>
			<a id="x15-81-anchor"></a><p class="dip-not" xml:lang="tr"><span class="dipnot-bold">15. Simavne Kadısı Oğlu Şeyh Bedreddin Destanı</span><span class="dipnot-italik">’ndan.</span></p>
			<a id="x16-82-anchor"></a><p class="dip-not" xml:lang="tr"><span class="dipnot-bold">16. </span><span class="dipnot-italik">A. Kadir, </span><span class="dipnot-bold">1938 Harp Okulu Olayı ve Nâzım Hikmet. </span></p>
			<a id="x17-83-anchor"></a><p class="dip-not" xml:lang="tr"><span class="dipnot-bold">17. </span><span class="dipnot-italik">Kemal Sülker, </span><span class="dipnot-bold">Nâzım Hikmet Dosyası, </span><span class="dipnot-italik">May Yayınları, 1974, s. 60-61.</span></p>
			<a id="x18-84-anchor"></a><p class="dip-not" xml:lang="tr"><span class="dipnot-bold">18. </span><span class="dipnot-italik">Nâzım Hikmet’le ilgili olarak haşin ve hukuku zorlayan bir tavır takındığına inanılan Fevzi Çakmak’ın sonradan pişmanlık duyduğu, bunu yakınlarına itiraf ettiği, hatta, “Ben ne yaptım?” diye ağladığı söylenmiştir.</span></p>
			<a id="x19-85-anchor"></a><p class="dip-not" xml:lang="tr"><span class="dipnot-bold">19. </span><span class="dipnot-italik">Fransa’da “III. Cumhuriyet”in siyasal ve toplumsal tarihine damgasını vuran Dreyfus Davası’nın kahramanı olan Alfred Dreyfus (1859-1935) zengin bir Yahudi sanayici ailenin oğluydu. Askerliği meslek seçti ve çok da başarılı oldu. Yüzbaşı rütbesindeyken (1894) Fransız ordusunun sırlarını Alman askeri ataşesine satmakla suçlanarak ordudan atıldı ve yaşam boyu ıssız bir adada hapse mahkûm edildi. Ünlü yazar Émile Zola’nın konuyu gündeme getirmesi sonucunda hakkındaki suçlamaların sahte belgelere dayandığı anlaşılınca yeniden yargılanıp orduya döndü ama bu da Fransız kamuoyunun iki kutba ayrılmasına ve bir Yahudi düşmanlığının patlak vermesine yol açtı. Fransızların ünlü “Légion d’honneur” nişanına lâyık görülüp binbaşılığa yükseltilen Alfred Dreyfus daha sonra kendi isteğiyle ordudan ayrıldı ve inzivaya çekildi. </span></p>
			<a id="x20-86-anchor"></a><p class="dip-not" xml:lang="tr"><span class="dipnot-bold">20. </span><span class="dipnot-italik">“Cumhur Reisi Atatürk’ün Yüksek Katına” sözleriyle başlayan bu mektup şair tarafından, “Donanma Davası” sırasında getirildiği Erkin gemisinde kendisine yakınlık gösteren Deniz Teğmen Halûk Şehsuvaroğlu’na emanet edilmiştir. Davayı tutarsız gördüğü için savcı yardımcılığı görevinden, daha sonra da askerlikten istifa edecek olan Şehsuvaroğlu’nun postaya verdiği mektup, General Ali Fuat Cebesoy’a göre Dolmabahçe Sarayı’na ulaşarak kayda geçirilmiş ve ilgililer tarafından Atatürk’e verilmek üzere İçişleri Bakanı Şükrü Kaya’ya teslim edilmiştir. Şükrü Kaya’nın kendisinden beklenen hareketi yapabildiğine dair bir işaret ise mevcut değildir. Genel olarak inanılan, Atatürk’ün gittikçe ağırlaşan hastalığı karşısında ve onu üzmek endişesiyle Şükrü Kaya’nın bu adımı atamamış olduğudur. Aksi halde büyük önder, Türk dilini kullanmaktaki ustalığına hayranlık duyduğu genç hemşehrisi için bir şeyler yapılmasını isterdi belki de. Ağır hasta olsa da. Çünkü Nâzım gibi O da duygu yüklü bir dava adamıydı ve “halden anlar”dı.</span></p>
			<p class="dip-not" xml:lang="tr"><span class="dipnot-italik"> Bu konuda bir başka görüşe bakılırsa, Nâzım’ın Atatürk’e yazdığı mektubun Şükrü Kaya’nın eline geçmiş olması şair hesabına büyük talihsizlik olmuştur. Çünkü, içişleri bakanının Nâzım Hikmet’e karşı duyguları hiç de dostça değildi ve son aylarında Atatürk çevresindekilere sertçe “Şükrü Kaya Nâzım’ı takmış parmağına onunla uğraşıyor. Ben tanırım mert oğlandır o. Şükrü Kaya Müşir’i de (Fevzi Çakmak) kandırmış. Askerlerin arasında onun yazılarına benzer yazılar uydurup dağıtmışlar. Başını yakmaya çalışıyorlar oğlanın...” demişti.</span></p>
			<p class="dip-not" xml:lang="tr"><span class="dipnot-italik"> Nâzım Hikmet’le ilgili araştırmalarıyla da tanınan siyasetçi, sendikacı ve yazar Kemal Sülker bu konuda şu sonuca varıyor: “Atatürk, Nâzım Hikmet’in başına gelenlerden haberli olduğu ve belki de affını düşündüğü halde İçişleri Bakanı Şükrü Kaya ile Mareşal Çakmak’tan gördüğü tepkiyle bu affı yapamamıştı...” (</span><span class="dipnot-bold">Nâzım Hikmet Dosyası</span><span class="dipnot-italik">, 1974, s. 133)</span></p>
			<p class="bold-yaz-2" xml:lang="tr"><span class="dipnot-bold">Beşinci bölüm</span></p>
			<a id="x1-87-anchor"></a><p class="dip-not-ilk-9" xml:lang="tr"><span class="dipnot-bold">1. </span><span class="dipnot-italik">Dengesiz davranışlarıyla Nâzım’ı silmek isteyenlerin eline silah veren genç ve hızlı solcu Ömer Deniz, çarptırıldığı 7 yıl 6 aylık hapis cezasından sonra özgürlüğüne kavuşunca bir yandan hukuk öğrenimi görecek bir yandan da İstanbul Fatih’te bir marangoz atölyesi açacaktır. Burada çocuklar için tahta oyuncaklar ve kuklalar yapmak için gecenin geç saatlerine kadar çalışırken Hırka-i Şerif Caddesi’ne yansıyan lambasının ışığı mahalle çocuklarının düşlerini aydınlatır. Mahallenin yoksul ve çelimsiz çocuklarından biri atölyesinin kapısını çalarak burada çalışmak istediğini söyler bir gün ve bu sevimli ilkokul öğrencisine hayır diyemeyen “Ömer Abi” çırağı olarak yetiştirdiği çocuğa hiç oyuncağı olmadığını öğrenince tahtadan kuklalar yapıp verir.</span></p>
			<p class="dip-not-ilk-9" xml:lang="tr"><span class="dipnot-italik"> Kolları ve bacakları hareket eden bu kuklalarla ilk gösterisini yapan çocuk bir gün gelecek ve kurduğu işyerinin tabelasına adını yazacaktır: “Müjdat Gezen Sanat Merkezi” (Sunay Akın,</span><span class="dipnot-bold"> Cumhuriyet,</span><span class="dipnot-italik"> 13 ekim 2002)</span></p>
			<a id="x2-88-anchor"></a><p class="dip-not-ilk-9" xml:lang="tr"><span class="dipnot-bold">2. </span><span class="dipnot-italik">18 şubat 2002 günü Kadıköy’deki evinde kendisiyle görüşürken, doksan yaşına karşın sağlığından, güzelliğinden ve zarafetinden bir şey kaybetmemiş olan değerli yazar ve Nâzım dostu Müzehher Vâ-Nû şu ilginç gözlemini de yansıtmıştı: “Paçalarını dizlerine kadar sıvayıp, yanı başındaki kovaya daldırdığı kocaman bir çuval parçasıyla evinin zemin tahtalarını silmeye bayılırdı. Hem de usulüne uygun ve tempolu bir biçimde. Kaç kez gördüm onun bu hâlini ve şaşırıp kaldım. Kocaman, inanılmaz derecede beyaz, bembeyaz ayakları vardı ve tahta silerken işine karışılmasından hiç hoşlanmazdı!..”</span></p>
			<a id="x3-89-anchor"></a><p class="dip-not-ilk-9" xml:lang="tr"><span class="dipnot-bold">3. </span><span class="dipnot-italik">Semiha Berksoy’un Nâzım Hikmet ve ressam Fikret Mualla’yla mektuplaşmaları </span><span class="dipnot-bold">Sana Tütün ve Tespih Yolluyorum</span><span class="dipnot-italik"> adıyla kitaplaştırıldı (1985).</span></p>
			<a id="x4-90-anchor"></a><p class="dip-not-ilk-9" xml:lang="tr"><span class="dipnot-bold">4. </span><span class="dipnot-italik">Almanya, İtalya ve Japonya.</span></p>
			<p class="bold-yaz-2" xml:lang="tr"><span class="dipnot-bold">Altıncı bölüm </span></p>
			<a id="x1-91-anchor"></a><p class="dip-not-ilk-9" xml:lang="tr"><span class="dipnot-bold">1. Tiyatro</span><span class="dipnot-italik"> dergisinin 16 kasım 1976 tarihli 37’nci sayısında yayımlanan ve Nâzım’ın –tarih verilmeden– banda okuduğu belirtilen kaçış hikâyesi ise şöyle:</span></p>
			<p class="dip-not-ilk-9" xml:lang="tr"><span class="dipnot-italik"> “Türkiye’de okuyucularıma ve beni sevenlere, yurttaşlarıma gerçek Türk yurtseverlerine bir hakikati açıklamak istiyorum. Ben eğer Türkiyemden çıkmasaydım öldürülmüş olacaktım, gayet basit. Biliyorsunuz, birbiri ardınca on üç sene hapis yattım. Bu on üç senelik hapis doğrudan doğruya işlediğim bir suçun karşılığı değildi. Uydurulmuş bir suçun, omzuma yüklenen bir suçun cezasıydı. Bu yetmiyormuş gibi, hapisten çıktıktan sonra elli yaşıma basmama ancak bir yıl varken ve yüreğim dehşetli hastayken beni askere almak istediler, yani kırk dokuz yaşında ve on üç yıl hapiste yatmış bir insanı askere almak istediler. Ben askerden kaçan adam değildim. Ama o yüreğimle askere gitmek, talim meydanına çıkmak, basit bir nefer olarak talim meydanına çıkmak, elbetteki basit bir neferliğin büyük şerefi var fakat bu şerefi hayatımla ödemem demekti. Sonra, yine haber aldığıma göre beni sadece askere alacak değillerdi. Askere almak bahanesiyle harcayacaklardı, sonra, ‘Nâzım Hikmet askerden kaçtı ve kaçarken öldürdük’ diyeceklerdi. Şimdi burada açıklayamam vesikalarını fakat Menderes hükümetinin bana böyle bir tuzak kurduğuna dair elimde gayet kuvvetli vesikalar da var. Günü gelince bu da ortaya çıkar. Onun için, elbetteki memlekette kalsaydım, aranızda bulunsaydım çok daha faydalı olurdum. Ama cesedim memlekette kalsaydı, size şimdi yaptığım hizmeti dahi yapamazdım.”</span></p>
			<a id="x2-92-anchor"></a><p class="dip-not-ilk-9" xml:lang="tr"><span class="dipnot-bold">2. </span><span class="dipnot-italik">Sabahatin Ali (Gümülcine 1907-Kırklareli 1948).</span></p>
			<a id="x3-93-anchor"></a><p class="dip-not-ilk-9" xml:lang="tr"><span class="dipnot-bold">3. </span><span class="dipnot-italik">Vera Tulyakova-Hikmet de (1902-2001) Nâzım’ın yanına gömüldü. Rus eşinden olan kızı Anyuta ve Anyuta’nın kızı Katerina Moskova’da yaşamakta ve Nâzım’dan kalan dairede oturmaktadır.</span></p>
			<a id="x4-94-anchor"></a><p class="dip-not-ilk-9" xml:lang="tr"><span class="dipnot-bold">4. </span><span class="dipnot-italik">“Nâzım Hikmet’i vasiyeti uyarınca bu alyansla birlikte gömdüler. Şimdi alyans da Nâzım gibi toprağın altında...” (İlhami Soysal, </span><span class="dipnot-bold">Yön </span><span class="dipnot-italik">dergisi, 20 kasım 1964)</span></p>
			<a id="x5-95-anchor"></a><p class="dip-not-ilk-9" xml:lang="tr"><span class="dipnot-bold">5. </span><span class="dipnot-italik">Tarihçi Anatol Filipoviç Miller Yalta Konferansı’nda (1945) Stalin’in danışmanlığını yapmış bir Türk tarihi uzmanıydı. Kars, Ardahan ve Boğazlar’la ilgili talihsiz Sovyet taleplerinin haklı olduğunu, 1960’a gelindiğinde hâlâ savunuyordu. Bir Rus heyetiyle birlikte uzman olarak geldiği Türkiye’de (1920) tanıdığı Mustafa Kemal kendisine bir saat armağan etmişti.</span></p>
			<a id="x6-96-anchor"></a><p class="dip-not-ilk-9" xml:lang="tr"><span class="dipnot-bold">6. </span><span class="dipnot-italik">Novodeviçi (veya Novodeviçiy) “Genç Kızlar Manastırı” anlamına geliyor. Bu bakımlı kabristana ancak ünlü kişiler özel bir izinle gömülebiliyordu ve son yıllarda bu ünlü kişilere, –gecikerek de olsa– Nâzım’a bir Sovyet pasaportu verilmesini sağlayan Nikita Kruşçev ile Gorbaçov’un eşi Raisa da eklenmişti. Rusya Federasyonu ile Türkiye arasındaki ticari ilişkilerin gelişmesinde önemli bir rol oynayan “Rus-Türk İşadamları Derneği”nin Türk yöneticileri Nâzım’ın “Novodeviçi”de kalmasından yana göründüler. Onlara göre şairin Moskova’da olması iki ülke arasındaki ilişkileri olumlu yönde etkiliyordu. Açıkça belirtmeseler de Nâzım’ın kabrinin Türk ziyaretçiler için “turistik” bir yer hâline gelmesinden şikâyetçi değillerdi.</span></p>
			<p class="dip-not-ilk-9" xml:lang="tr"><span class="dipnot-italik"> Buna karşılık, kendileriyle görüştüğüm aydın Ruslar, “O Türkiye sevgisiyle yanıp tutuşan bir yurtseverdi. Kabri elbette Türkiye’de olmalıdır...” dediler. Bunlardan biri, Türk yazarların yapıtlarını Rusça’ya kazandıran Türkoloji Profesörü Bayan Vera Feonova şu çok anlamlı ve çarpıcı düşüncesini aktardı bana, Moskova’da 8 ağustos 2002 günü yaptığımız söyleşi sırasında:</span></p>
			<p class="dip-not-ilk-9" xml:lang="tr"><span class="dipnot-italik"> “Sizin Nâzım’ınız gibi bizim de çok sevdiğimiz dünyaca ünlü opera sanatçısı Şalyapin’imiz (Fyodor İvanoviç Şalyapin; 1873-1938) yurtdışında öldü ve Paris’te gömüldü. Kemiklerinin Rusya’ya, kendi yurduna getirilmesi için çok uğraştık ve sonunda başardık. İyi de oldu. İnsan, sevdiklerini ziyaret etmek ve kabirlerine bir demet çiçek bırakmak istiyor. Bunun için kalkıp başka diyarlara mı gideceğiz?.. O nedenle, sizi çok iyi anlıyor ve hak veriyorum. Nâzım ebedi uykusunu kendi vatanında uyumalı. Rus aydınlarının benim gibi düşündüğünden emin olabilirsiniz. Buradaki ‘sizinkiler’ belki kendilerine göre haklı nedenlerle farklı düşünseler de...”</span></p>
			<a id="x7-97-anchor"></a><p class="dip-not-ilk-9" xml:lang="tr"><span class="dipnot-bold">7. </span><span class="dipnot-italik">Rus-Türk İşadamları Derneği’nin genel sekreteri ve TV8 Rusya temsilcisi Suat Taşpınar ile CNN Türk muhabiri Cenk Başlamış.</span></p>
			<h2 class="bolum-ad-tek-sat-r" id="toc-anchor-22" xml:lang="tr"><span class="bold-yaz-">Kaynakça </span></h2>
			<p class="bold-yaz-" xml:lang="tr"><span class="bold-yaz-">Ahmed Cevad,</span><span class="duz-yaz-"> </span><span class="italik-yaz-">Nâzım Hikmet: Hayatı, Seçme Şiir ve Yazıları, </span><span class="duz-yaz-">Çığır Kitabevi, 1937.</span></p>
			<p class="bold-yaz-" xml:lang="tr"><span class="bold-yaz-">A. Kadir, </span><span class="italik-yaz-">1938 Harp Okulu Olayı ve Nâzım Hikmet,</span><span class="duz-yaz-"> İstanbul Matbaası, 1967.</span></p>
			<p class="bold-yaz-" xml:lang="tr"><span class="bold-yaz-">Atatürk, Kemal,</span><span class="duz-yaz-"> </span><span class="italik-yaz-">Nutuk, </span><span class="duz-yaz-">Milli Eğitim Basımevi, 1971.</span></p>
			<p class="bold-yaz-" xml:lang="tr"><span class="bold-yaz-">Avcıoğlu, Doğan,</span><span class="duz-yaz-"> </span><span class="italik-yaz-">Türkiye’nin Düzeni, </span><span class="duz-yaz-">Bilgi Yayınevi, 1968.</span></p>
			<p class="x-iir-d-rtl-k-son-m-sra" xml:lang="tr"><span class="italik-yaz-">Milli Kurtuluş Tarihi, </span><span class="duz-yaz-">İstanbul Matbaası, 1974.</span></p>
			<p class="bold-yaz-" xml:lang="tr"><span class="bold-yaz-">Aydemir, Şevket Süreyya,</span><span class="duz-yaz-"> </span><span class="italik-yaz-">Suyu Arayan Adam, </span><span class="duz-yaz-">Öz Yayınları, 1959.</span></p>
			<p class="bold-yaz-" xml:lang="tr"><span class="bold-yaz-">Babayev, Ekber,</span><span class="duz-yaz-"> </span><span class="italik-yaz-">Ustam ve Ağabeyim Nâzım Hikmet, </span><span class="duz-yaz-">Milliyet Yayınları, 1997.</span></p>
			<p class="bold-yaz-" xml:lang="tr"><span class="bold-yaz-">Cebesoy, Ali Fuat,</span><span class="duz-yaz-"> </span><span class="italik-yaz-">Milli Mücadele Hatıraları, </span><span class="duz-yaz-">Vatan Neşriyatı, 1953.</span></p>
			<p class="x-iir-d-rtl-k-son-m-sra" xml:lang="tr"><span class="italik-yaz-">Moskova Hatıraları, </span><span class="duz-yaz-">Vatan Neşriyatı, 1955.</span></p>
			<p class="bold-yaz-" xml:lang="tr"><span class="bold-yaz-">Coşar, Ömer Sami,</span><span class="duz-yaz-"> </span><span class="italik-yaz-">Atatürk Ansiklopedisi, </span><span class="duz-yaz-">İstanbul Reklam, 1973.</span></p>
			<p class="x-iir-d-rtl-k-son-m-sra" xml:lang="tr"><span class="italik-yaz-">Milli Mücadele Basını, </span><span class="duz-yaz-">Gazeteciler Cemiyeti, 1962.</span></p>
			<p class="bold-yaz-" xml:lang="tr"><span class="bold-yaz-">Coşkun, Kıymet,</span><span class="duz-yaz-"> </span><span class="italik-yaz-">Fotoğraflarla Nâzım Hikmet, </span><span class="duz-yaz-">Cem Yayınevi, 2006.</span></p>
			<p class="bold-yaz-" xml:lang="tr"><span class="bold-yaz-">Fevralski, Aleksandr,</span><span class="duz-yaz-"> </span><span class="italik-yaz-">Nâzım’dan Anılar, </span><span class="duz-yaz-">Milliyet Yayınları, 1979. </span></p>
			<p class="bold-yaz-" xml:lang="tr"><span class="bold-yaz-">Göksu, Saime-Timms, Edward,</span><span class="duz-yaz-"> </span><span class="italik-yaz-">Romantik Komünist, </span><span class="duz-yaz-">Doğan Kitap, 1999.</span></p>
			<p class="bold-yaz-" xml:lang="tr"><span class="bold-yaz-">Gürsel, Nedim,</span><span class="duz-yaz-"> </span><span class="italik-yaz-">Dünya Şairi Nâzım Hikmet, </span><span class="duz-yaz-">Can Yayınları, 2001.</span></p>
			<p class="bold-yaz-" xml:lang="tr"><span class="bold-yaz-">Karaveli, Nihat-Kandemir, Feridun, </span><span class="italik-yaz-">Yakın Tarihimiz, </span><span class="duz-yaz-">1962-1963.</span></p>
			<p class="bold-yaz-" xml:lang="tr"><span class="bold-yaz-">Karaveli, Orhan,</span><span class="duz-yaz-"> </span><span class="italik-yaz-">Kişiler ve Köşeler, </span><span class="duz-yaz-">Koza Yayınları, 1980.</span></p>
			<p class="x-iir-d-rtl-k-son-m-sra" xml:lang="tr"><span class="italik-yaz-">Görgü Tanığı,</span><span class="duz-yaz-"> Pergamon Yayını, 2001.</span></p>
			<p class="bold-yaz-" xml:lang="tr"><span class="bold-yaz-">Karaveli, Orhan, </span><span class="italik-yaz-">Sakallı Celal, </span><span class="duz-yaz-">Doğan Kitap, 2007.</span></p>
			<p class="bold-yaz-" xml:lang="tr"><span class="bold-yaz-">Kulin, Ayşe,</span><span class="duz-yaz-"> </span><span class="italik-yaz-">İçimde Kızıl Bir Gül Gibi, </span><span class="duz-yaz-">Remzi Kitabevi, 2002.</span></p>
			<p class="bold-yaz-" xml:lang="tr"><span class="bold-yaz-">Küçük, Yalçın,</span><span class="duz-yaz-"> </span><span class="italik-yaz-">Sırlar, </span><span class="duz-yaz-">YGS Yayınları, 2001.</span></p>
			<p class="x-iir-d-rtl-k-son-m-sra" xml:lang="tr"><span class="italik-yaz-"> Tekelistan, </span><span class="duz-yaz-">YGS Yayınları, 2001.</span></p>
			<p class="bold-yaz-" xml:lang="tr"><span class="bold-yaz-">Memet Fuat,</span><span class="duz-yaz-"> </span><span class="italik-yaz-">Nâzım Hikmet, </span><span class="duz-yaz-">Yapı Kredi Yayınları, 2000.</span></p>
			<p class="x-iir-d-rtl-k-son-m-sra" xml:lang="tr"><span class="italik-yaz-">A’dan Z’ye Nâzım Hikmet, </span><span class="duz-yaz-">Yapı Kredi Yayınları, 2000.</span></p>
			<p class="bold-yaz-" xml:lang="tr"><span class="bold-yaz-">Nâzım Hikmet,</span><span class="duz-yaz-"> </span><span class="italik-yaz-">Simavne Kadısı Oğlu Şeyh Bedreddin Destanı, </span><span class="duz-yaz-">daktiloyla.</span></p>
			<p class="x-iir-d-rtl-k-genel" xml:lang="tr"><span class="italik-yaz-">Kurtuluş Savaşı Destanı, </span><span class="duz-yaz-">Yön Yayınları, 1965.</span></p>
			<p class="x-iir-d-rtl-k-genel" xml:lang="tr"><span class="italik-yaz-">Yeni Şiirler, </span><span class="duz-yaz-">Dost Yayınları, 1966. </span></p>
			<p class="x-iir-d-rtl-k-genel" xml:lang="tr"><span class="italik-yaz-">Kemal Tahir’e Mektuplar, </span><span class="duz-yaz-">Bilgi Yayınevi, 1968.</span></p>
			<p class="x-iir-d-rtl-k-genel" xml:lang="tr"><span class="italik-yaz-">Bursa Cezaevi’nden Vâ-Nû’lara Mektuplar, </span><span class="duz-yaz-">Cem Yayınevi, 1970.</span></p>
			<p class="x-iir-d-rtl-k-genel" xml:lang="tr"><span class="italik-yaz-">Bütün Eserleri I, </span><span class="duz-yaz-">Cem Yayınevi, 1975. </span></p>
			<p class="x-iir-d-rtl-k-genel" xml:lang="tr"><span class="italik-yaz-">Şu 1941 Yılında, </span><span class="duz-yaz-">Koza Yayınları, 1976.</span></p>
			<p class="x-iir-d-rtl-k-genel" xml:lang="tr"><span class="italik-yaz-">Yaşamak Güzel Şey Be Kardeşim, </span><span class="duz-yaz-">Özgün Yayınları, 1977.</span></p>
			<p class="x-iir-d-rtl-k-genel" xml:lang="tr"><span class="italik-yaz-">Son Şiirleri, </span><span class="duz-yaz-">Adam Yayınları, 1989.</span></p>
			<p class="x-iir-d-rtl-k-genel" xml:lang="tr"><span class="italik-yaz-">Kuvayı Milliye, </span><span class="duz-yaz-">Yapı Kredi Yayınları, 2002.</span></p>
			<p class="x-iir-d-rtl-k-son-m-sra" xml:lang="tr"><span class="italik-yaz-">Memleketimden İnsan Manzaraları, </span><span class="duz-yaz-">Yapı Kredi Yayınları, 2002.</span></p>
			<p class="bold-yaz-" xml:lang="tr"><span class="bold-yaz-">Öymen, Altan,</span><span class="duz-yaz-"> </span><span class="italik-yaz-">Bir Dönem Bir Çocuk, </span><span class="duz-yaz-">Doğan Kitap, 2002.</span></p>
			<p class="bold-yaz-" xml:lang="tr"><span class="bold-yaz-">Özdemir, Hikmet,</span><span class="duz-yaz-"> </span><span class="italik-yaz-">Atatürk ve İngiltere, </span><span class="duz-yaz-">The British Council, 2001.</span></p>
			<p class="bold-yaz-" xml:lang="tr"><span class="bold-yaz-">Sertel, Yıldız,</span><span class="duz-yaz-"> </span><span class="italik-yaz-">Ardımdaki Yıllar, </span><span class="duz-yaz-">İletişim Yayınları, 2001.</span></p>
			<p class="bold-yaz-" xml:lang="tr"><span class="bold-yaz-">Sertel, Zekeriya,</span><span class="duz-yaz-"> </span><span class="italik-yaz-">Nâzım Hikmet’in Son Yılları, </span><span class="duz-yaz-">Milliyet Yayınları, 1996.</span></p>
			<p class="bold-yaz-" xml:lang="tr"><span class="bold-yaz-">Soysal,</span><span class="duz-yaz-"> </span><span class="bold-yaz-">İsmail, </span><span class="italik-yaz-">Türkiye’nin Başlıca Siyasi Antlaşmaları, </span><span class="duz-yaz-">İş Bankası Yayınları, 1965.</span></p>
			<p class="bold-yaz-" xml:lang="tr"><span class="bold-yaz-">Sülker, Kemal,</span><span class="duz-yaz-"> </span><span class="italik-yaz-">Nâzım Hikmet Dosyası, </span><span class="duz-yaz-">May Yayınları, 1974. </span></p>
			<p class="x-iir-d-rtl-k-genel" xml:lang="tr"><span class="italik-yaz-">Şair Nâzım Hikmet, </span><span class="duz-yaz-">May Yayınları, 1976. </span></p>
			<p class="x-iir-d-rtl-k-son-m-sra" xml:lang="tr"><span class="italik-yaz-"> Nâzım Hikmet’in Sahte Dostları, </span><span class="duz-yaz-">İstanbul Matbaası, 1979.</span></p>
			<p class="bold-yaz-" xml:lang="tr"><span class="bold-yaz-">Tulyakova-Hikmet, Vera, </span><span class="italik-yaz-">Nâzım’la Son Söyleşimiz, </span><span class="duz-yaz-">Milliyet Yayınları, 1997.</span></p>
			<p class="bold-yaz-" xml:lang="tr"><span class="bold-yaz-">Vâ-Nû, Müzehher, </span><span class="italik-yaz-">Bir Dönemin Tanıklığı, </span><span class="duz-yaz-">Cem Yayınevi.</span></p>
			<p class="bold-yaz-" xml:lang="tr"><span class="bold-yaz-">Vâ-Nû, Vâlâ Nurettin, </span><span class="italik-yaz-">Bu Dünyadan Nâzım Geçti, </span><span class="duz-yaz-">Remzi Kitabevi, 1965.</span></p>
			<p class="bold-yaz-" xml:lang="tr"><span class="bold-yaz-">Yetkin, Çetin, </span><span class="italik-yaz-">Siyasal İktidar Sanata Karşı, </span><span class="duz-yaz-">Bilgi Yayınevi, 1970.</span></p>
			<p class="bold-yaz-" xml:lang="tr"><span class="bold-yaz-">Zweig, Stefan,</span><span class="duz-yaz-"> </span><span class="italik-yaz-">Yıldızın Parladığı Anlar, </span><span class="duz-yaz-">Can Yayınları, 1999. </span></p>
			<p class="x-iir-d-rtl-k-genel" xml:lang="tr"><span class="italik-yaz-">Ana Britannica Ansiklopedisi, </span><span class="duz-yaz-">Ana Yayıncılık, 1986-1990.</span></p>
			<p class="x-iir-d-rtl-k-genel" xml:lang="tr"><span class="italik-yaz-">Encyclopaedia Britannica</span></p>
			<p class="x-iir-d-rtl-k-genel" xml:lang="tr"><span class="italik-yaz-">Grand Larousse Encylopédique</span></p>
			<p class="x-iir-d-rtl-k-genel" xml:lang="tr"><span class="italik-yaz-">Meydan-Larousse Ansiklopedisi, </span><span class="duz-yaz-">Meydan Yayınları, 1969-1973.</span></p>
			<p class="x-iir-d-rtl-k-genel" xml:lang="tr"><span class="italik-yaz-">Mustafa Kemal Atatürk, </span><span class="duz-yaz-">Nesa Basım Yayın AŞ, 1998. </span></p>
			<p class="x-iir-d-rtl-k-genel" xml:lang="tr"><span class="italik-yaz-">Nâzım Hikmet Destanları, </span><span class="duz-yaz-">Özgün Yayınları, 1974.</span></p>
			<p class="x-iir-d-rtl-k-son-m-sra" xml:lang="tr"><span class="italik-yaz-">Tanzimat’tan Bugüne Edebiyatçılar Ansiklopedisi, </span><span class="duz-yaz-">Yapı Kredi Yayınları, 2001.</span></p>
		</div>
	</div>
</body>
</html>