<html xmlns="http://www.w3.org/1999/xhtml">
	<head>
		<title>kitap-5</title>
		<link href="css/Book.css" rel="stylesheet" type="text/css"/>
<meta content="urn:uuid:2845fc80-f65d-4f44-8de6-c9b0e9daa14b" name="Adept.expected.resource"/>
	</head>
	<body id="kitap" xml:lang="tr-TR">
		<div>
			<p class="split"> </p>
			<p class="anabaslik para-style-override-9" id="toc_marker-3">İnsan nedir?</p>
			<p class="Basic-Paragraph para-style-override-10" xml:lang="en-GB"><span class="char-style-override-2" xml:lang="tr-TR">Farabi’nin felsefesinde insan, âlemin en sonunda yer alan en mükemmel canlıdır. İnsan gibi dil ve düşünme yetisine sahip başka bir canlı yoktur. Bu yüzden insanın kendisinin ne olduğunu bilmesi önemlidir. Aynı zamanda insan kâinatın bir parçasıdır. Ne insan kâinattan ayrıdır ne de kâinat insandan. Farabi insanı sadece bu şekilde tanımlamayıp, psikolojik olarak da insanın tanımını yapmıştır. Ona göre insan, nefis, düşünme, hayal etme, arzulama ve duyum özelliklerinden oluşmaktadır. İnsanın özgürlüğünün varlığının ayrılmaz bir parçası olduğunu da söyleyen Farabi “özgür irade, özgür insan...” gibi tanımlamalar yapar.</span></p>
			<p class="Basic-Paragraph para-style-override-10" xml:lang="en-GB"><span class="char-style-override-2" xml:lang="tr-TR">“İnsan nedir?” sorusu felsefenin en çok sorulan ve en çok üzerinde düşünülen sorusudur. Bu sorunun üzerine eğilmeden önce Farabi’nin insanın nasıl olması gerektiğine bakmamız gerekiyor. Farabi insan için şöyle der: </span><span class="char-style-override-10" xml:lang="tr-TR">“İnsan ilmi aramakla mükelleftir. İlmi bulmak, onu öğrenmek ve onu anlatmak zorundadır.”</span><span class="char-style-override-2" xml:lang="tr-TR"> Bunun üzerinden insanı ele alırsak, insan bilmeye muhtaçtır. Bilmeyen insanın aklı ve ruhu boştur. İlimsiz bir insanı hayvandan ayıran fazla özelliği de yoktur. “İnsan ilme aç olmalı ve kendini ilimle doyurmalıdır.” Thales, “İnsan araştıran bir hayvandır” derken, Sokrates, “İnsan, sorgulayan bir hayvandır” der. Aristo ise “İnsan düşünen bir hayvandır” der. Batılı filozoflar hayvan benzetmesi yaparak hayvan ve insan arasındaki çizginin fiziksel özellikler değil tamamen düşünce yapısı ve kavrayış ile alakalı olduğunu söylerler.</span></p>
			<p class="Basic-Paragraph para-style-override-10" xml:lang="en-GB"><span class="char-style-override-2" xml:lang="tr-TR">Farabi’nin insan anlayışı üzerine eğilmeden önce Batılı felsefecilerin ve felsefe akımlarının “İnsan nedir?” sorusuna getirdikleri açıklamalara bakmamız önem teşkil etmektedir. İlkçağ felsefecileri “İnsan nedir?” sorusunu arka plana atarak sadece tabiat üzerinden bir anlayış ve düşünce sistemi geliştirmeye çalışmışlar ve bunun sonucunda ise büyük bir çıkmaza girmişlerdir. İnsanın ne olduğuna açıklık getirmeden, tabiat nasıl kavranabilirdi ki? Bunun farkına ilk varanlar sofistler olmuştur. Sofistler, insanın üzerine eğilmeden ve insan hakkında sorular sorup o sorulara mantıklı cevaplar ve açıklamalar getirmeden tabiat üzerinde düşünmenin tamamen gereksiz ve vakit kaybı olduğunu söylemişlerdir. En büyük filozoflardan biri olan Sokrates de tıpkı sofistler gibi tabiat ile uğraşmanın boş olduğunu, önce insanın anlaşılması gerektiğini söyler. Ancak onu sofistlerden ayıran en önemli nokta, Sokrates, sofistler gibi tek bir insan üzerinden bütün insanların genellenemeyeceğini söyler. Sokrates her insanın varlığının farklı olduğunu ve her insana sorular sorularak ortaya farklı cevapların çıkabileceğini söyler. Platon’a göre ise insan yeni anlayışlar ve yeni anlamlar üreten bir varlıktır. Bu yüzden insanın kendi kendisine mutluluğunu elde etmesi gerektiğini söyleyerek bunun da sadece felsefe ile mümkün olduğunu söyler.</span></p>
			<p class="Basic-Paragraph para-style-override-10" xml:lang="en-GB"><span class="char-style-override-2" xml:lang="tr-TR">Farabi’nin en çok etkilendiği ve onun eserlerini defalarca okuyarak üzerlerinde çalışmalar yaptığı Aristo ise insanın ruh, beden ve akıldan oluştuğunu, bunların üçünü bir arada değerlendirmezsek insanın hayvandan farkının olmayacağını söyler. İnsanın aklını kullanarak, kendi mutluluğunu inşa etmesi gerektiğini savunarak, insanın mutluluk üzerine kurulu bir varlık olduğunu söyler. Ancak bundan bahsederken de, insan ve mutluluk ilişkisinin bireysel değil toplumsal olması gerektiğini savunur. Yani insan toplumla birlikte olduğunda mutlu insandır. Farabi’nin insan hakkında görüşlerine baktığımızda, Farabi insanın beden, akıl ve ruhtan oluştuğunu, kendi özünü tanıması için önce Allah’ı tanıması gerektiğini savunur. Ardından da insanın her daim üretim ve bilgiyle iç içe olması gerektiğini de söyleyerek Kuran-ı Kerim’de de zikredildiği gibi “İnsan başıboş, sorumsuz bırakılacağını mı sanır?” ayetine atıfta bulunarak, insanın yeryüzünde başı boş kalacak bir varlık olmadığını, zamanın boş işlerle heba edilemeyecek kadar kıymetli olduğunu söyler.</span></p>
			<p class="Basic-Paragraph para-style-override-10" xml:lang="en-GB"><span class="char-style-override-2" xml:lang="tr-TR">Modern çağın dört bir yanımızı kuşattığı bu çağda bu ilkelere uyabilmek bizim için çok önemlidir. Çünkü karmaşık görünmemize rağmen basit canlılarız. Hepimizin içinde sevgi var. Ancak bu sevgiyi bazı insanlar kendi içlerinde bastırarak nefrete dönüştürmekte ve içinde yaşadığımız dünyaya, hayvanlara ve insanlara zararlar verebilmektedir. Şunu hiç unutmayın ki aklını ve kalbini ikisini de bir arada kullanamayan insan ilkönce kendine ihanet etmektedir. Kendi menfaati uğruna her şeyi yok sayan insanların eninde sonunda varacağı yer hüsrandır. Çünkü insan içinde yaşadığı hayatı, çevresini ve kendini daha da geliştirmek için büyük bir çaba içinde olmak zorundadır. Şunu hiç unutmayalım ki insan bir mücadeledir. Kendi gerçek gücümüzün farkına varmak ve doğruları savunup yanlışlara karşı dimdik durabilmek için acilen kendimizi tanımaya başlamalıyız...</span></p>
			<p class="Basic-Paragraph para-style-override-10" xml:lang="en-GB"><span class="char-style-override-2" xml:lang="tr-TR"> </span></p>
			<p class="Basic-Paragraph para-style-override-13" xml:lang="en-GB">***</p>
			<p class="Basic-Paragraph para-style-override-14" xml:lang="en-GB">“Çok konuşanı az dinlemek lazım.”</p>
		</div>
	</body>
</html>