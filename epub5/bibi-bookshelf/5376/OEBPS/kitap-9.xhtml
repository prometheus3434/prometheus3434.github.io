<html xmlns="http://www.w3.org/1999/xhtml">
	<head>
		<title>kitap-9</title>
		<link href="css/Book.css" rel="stylesheet" type="text/css"/>
<meta content="urn:uuid:2845fc80-f65d-4f44-8de6-c9b0e9daa14b" name="Adept.expected.resource"/>
	</head>
	<body id="kitap" xml:lang="tr-TR">
		<div>
			<p class="split"> </p>
			<p class="anabaslik para-style-override-9" id="toc_marker-6">Görmek ve anlamak</p>
			<p class="Basic-Paragraph para-style-override-10" xml:lang="en-GB"><span class="char-style-override-2" xml:lang="tr-TR">Fiziki gözlerimizle önümüzdeki şeyleri görebiliriz, dünyayı izleyebiliriz. Gördüğümüz nesneler aslında ışığın bir yansımasıdır ama biz bunları bizim önümüzde yer alan şeyler zannederiz. Çoğunluk için gözlerle görülen şeyler gerçeğin kendisidir; başka bir gerçeklik aramazlar genellikle. Ve bununla birlikte bazıları, gördüğü şeylerin kalıcı olmadığını fark eder; bazıları ise insanların kaybolduklarını, varlıkların kaybolduklarını anlar. Bu kayboluş neden sorusunu sordurabilir. Olan şeylerin bir zaman sonra olmadığını ve olamayacağını anlamak hayatın gerçeklerini kavramaya atılan ilk adımdır. Hayatın görünenden ibaret olmadığını, bir de görünmeyen bir tarafı olduğunu anlamak gerçek manadan insan olabilmeye yaklaşmak demektir. Ancak görmek için büyük çaba sarf etmek gerekir. Çünkü gerçeği görebilmek için insanın önündeki engellerden kurtulması gerekir. İnsanların düşünceleri ve inançları gerçekleri görebilmek için bir engeldir. “Öyle düşünce mi olur, saçma sapan düşünme. Çok yanlış şeyler bunlar...” gibi engellemelerle gerçeğe ulaşmak pek de mümkün değil.</span></p>
			<p class="Basic-Paragraph para-style-override-10" xml:lang="en-GB"><span class="char-style-override-2" xml:lang="tr-TR">Nitekim Kuran-ı Kerim’de Allah’ın insanlara sürekli vurgu yaptığı en önemli meselelerden biri düşünmektir. Bakara Suresi 242. ayette “Aklınızı kullanıp düşünesiniz diye Allah size ayetlerini açıklıyor” denilirken, Enam Suresi 50. ayette “De ki: Hiç kör ile gören bir olur mu? Siz hiç düşünmez misiniz?” denilir. Üstelik Kuran-ı Kerim’de “düşünmek, sorgulamak, aklını kullanmak” ile ilgili 70’e yakın ayet bulunmaktadır. Sadece bu ayetlerden bile yola çıktığımızda İslam ve felsefenin birbiri ile çok ilintili olduğunu görebilmemiz mümkündür. Farabi gibi bir akıl insanının ise bu meselelerin üzerinde durup bizlere koskoca bir dünyayı felsefe ile açması bizim için çok büyük bir şanstır...</span></p>
			<p class="Basic-Paragraph para-style-override-13" xml:lang="en-GB">***</p>
			<p class="Basic-Paragraph para-style-override-18" xml:lang="en-GB">“Bazı insanların kılavuza ihtiyacı yoktur. Bazı insanların ise çok fazla ihtiyacı vardır.”</p>
		</div>
	</body>
</html>