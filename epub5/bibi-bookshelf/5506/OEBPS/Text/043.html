<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.1" name="Generator" />
  <link href="../Styles/style.css" rel="stylesheet" type="text/css" />

  <title>39</title>
</head>

<body>
  <h3 class="h31"><a id="a47"></a>39</h3>

  <p class="p8">Ocak ayının birinci gününe girerken, Procolo yalnız kaldı. Ağaçların arasındaki hayvanlar da uykuya yenik düştüler. Hava buz gibi soğuk ve sakindi. Ay inmeye başlamıştı. Yaşlı Orman karanlığa gömüldü.</p>

  <p class="p8">Procolo&rsquo;nun evinde, yanan ışığın altındaki şarap şişesi, yanındaki tek kadehle birlikte el sürülmemiş halde duruyordu. Vettore ise hâlâ uyumaktaydı. Açık unutulan radyo, sık sık tekrarlanan çığlıklar eşliğinde evi neşeli, eğlenceli melodilerle doldurmaktaydı.</p>

  <p class="p8">Uzaktan gelen çan ve havai fişek seslerinin yankısı Albay&rsquo;ın can verdiği ıssız vadiye de ulaştı, ancak bunun ötesinde özel bir şey olmadı. Eski yıl uçup gitti ve yeni yıl, kural gereği, hiç ara vermeden hemen başladı.</p>

  <p class="p8">Procolo&rsquo;nun yüzü daha da solmuştu. Bıyıkları kristal gibi buzla kaplanmıştı. Matteo&rsquo;nun da uzaklaşmasıyla kendini iyiden iyiye bırakmıştı. Hissiz kolları iki yana açılmış, başı göğsünün üstüne düşmüştü.</p>

  <p class="p8">O sırada rüzgârlar<a id="a48"></a><a href="../Text/notes.html#a66"><span class="t16">{7}</span></a> onu selamlamaya geldiler. Kendisini şahsen tanımıyorlardı, fakat böyle bir beyefendi gibi gitmekte olan Yaşlı Orman&rsquo;ın sahibine bir hediye sunmanın doğru olacağını düşünüyorlardı.</p>

  <p class="p8">Rüzgârlar, köknar dalları arasında şarkılarına başladılar. Hiç şüphesiz, sıradan insanların yaşamlarında en fazla bir kez dinlemesine izin verilen, önemli törenlere özgü dingin bir müzikti. Sebastiano Procolo olanları anladı ve büyük bir çabayla başını yeniden kaldırmayı başardı. Ormanın kıyısındaki hayvanlar da uyandılar.</p>

  <p class="p8">Rüzgârlar, repertuarlarının en güzel kısmını oluşturan eski zaman devlerinin hikâyesini anlatan şarkılarını söylediler. Biz bu öyküleri hiç duymadık, fakat bu şarkıları dinleyenlerin gönlünde büyük sevinç dalgalarının nasıl yükseldiği bilinmektedir.</p>

  <p class="p8">Sonunda öyle bir şey oldu ki, hayvanlar mevsimin kış olduğunu unuttular ve sıcak bir yaz günündeymiş gibi hayale daldılar. Karşılarına çıkabilecek engellere karşı cesaretle dolduklarını hissederek geleceğe büyük bir güven duymaya başladılar. Bu, müziğin etkisinden başka bir şey değildi; fakat müzik devam ettiği sürece, hayaller gözlerine gerçekmiş gibi göründü. Oradaki hayvanların pek çoğu kendini sonsuzluğun içinde yaşayabilirmiş gibi hissediyor, kendilerinin olağanüstü güçlü ve güzel olduğuna inanıyorlardı. Herkes ne kadar şanslı olduğunu ve o 365 mutlu günü dileğince yaşayabileceğini düşünmekteydi.</p>

  <p class="p8">Oysa gelecek günler Albay&rsquo;ı hiç mi hiç ilgilendirmiyordu. O, gözlerini kara bir kütlenin belli belirsiz ilerlediği vadinin sonuna dikmişti. Çevik ve kararlı adımlarla, sırayı hiç bozmadan karların üstünde değil, de sanki olması gerektiği gibi asfalt bir yolda ilerleyen yüzlerce adam vardı orada. Hepsinin önünde, elinde bayrak tutan bir adam gidiyor, diğerleri onun arkasından ilerliyordu. Albay Procolo&rsquo;nun birliğini tanıması için büyük bir çaba sarf etmesine gerek yoktu. Sadece bando eksikti, fakat çalmakta olan bir zafer şarkısı, zaten havayı müzikle doldurmaktaydı.</p>

  <p class="p8">Procolo, hâlâ aynı ağacın gövdesine yaslı başını gururla kaldırmış, yarı yarıya karlara gömülü halde oturmayı sürdürüyordu. Karlar ve dikleşen yolun zorluklarına rağmen birliği olağanüstü düzenini bozmadan ilerlemekteydi. Albay, ay ışığında kıvılcımlar saçan süngüleri kolayca fark edebiliyor, çelik gibi hafızası sayesinde askerlerini tek tek tanıyordu. Bayrak önünden geçtiği sırada, sağ kolu gözle görülür şekilde kasıldı: Belli ki Albay onu selamlamak istiyordu, fakat buz tutan kolu artık kaskatı olmuştu. Bu muhteşem tabur, zafer dolu ilerleyişiyle vadinin sırtlarına kadar çıktı, Yaşlı Orman&rsquo;ın köknar ağaçları arasında hızını kesmeden yoluna devam etti. Askerler sıra sıra önünden geçerken Procolo bile, birliğinin bu olağanüstü uyumu karşısında hayrete düşmüştü.</p>

  <p class="p8">Bir zaman sonra süngüler artık kıvılcım saçmaz oldu, çünkü ay kaybolmuştu. Karların rengi mora çaldı, askerleri gözüne kapkara görünüyordu, artık yüzlerini de tanıyamaz olmuştu. Doğu yönünde zayıf bir ışık gibi bir parıltı ilişti gözüne.</p>

  <p class="p8">Yıldızlar ışıklarını soldurmaya başlıyordu. Geçit töreni sona erdiğinde, orman kocaman ağzıyla son takımı da yutuverdi. Rüzgârların sesi de kesilince beyaz geceden yorgun düşen hayvanlar inlerine ve yuvalarına çekildiler.</p>

  <p class="p8">Her şey güneşin yükselmesini beklerken derin bir sessizliğe bürünmüştü. Hâlâ köknar ağacına yaslı duran Albay, gururla kaldırdığı başıyla hiç hareket etmeden dimdik oturmaktaydı. Kolları, bacakları, gözleri, ağzı, hatta pelerininin kıvrımları bile hareketsizdi. Kalbi de durmuştu artık.</p>

  <p class="p8">&nbsp;</p>
</body>
</html>
