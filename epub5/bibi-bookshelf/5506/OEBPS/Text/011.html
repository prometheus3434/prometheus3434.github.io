<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.1" name="Generator" />
  <link href="../Styles/style.css" rel="stylesheet" type="text/css" />

  <title>7</title>
</head>

<body>
  <h3 class="h31"><a id="a10"></a>7</h3>

  <p class="p8">Rüzgâr Matteo, bu yüzyılın başında, Fondo Vadisi&rsquo;nde iyi bilinirdi; pek az rüzgâr onunki kadar kötü bir şöhrete ulaşabilmişti.</p>

  <p class="p8">Onun göklere çıkarılan gücü, doğru ya da yalan, herkesi korkudan tir tir titretirdi. Matteo yaklaşırken kuşlar şarkılarını yarıda keser, tavşanlar, sincaplar, dağsıçanları ve yabani tavşanlar yuvalarına kaçar, inekler solukları kesilinceye dek böğürürlerdi.</p>

  <p class="p8">1904 yılında O Vadisi&rsquo;nde, hidroelektrik santrali için kurulan barajı yerle bir etmişti. Çalışmaların sona erdiği ve su seviyesinin yükseltilmek üzere olduğu bir sırada, Simone Divari adında bir şantiye işçisi yapının sağlamlığına dair bir arkadaşıyla sohbet ederken, ne bir yer sarsıntısının ne de bir fırtınanın bu yapıyı tehdit edebileceğini sözlerine eklemiş olmalıydı. Hükümet soruşturmasıyla en azından doğruluğu onaylanan ve Matteo tarafından tesadüfen duyulan bu sözler, onun delicesine öfkelenmesine yol açmıştı. Bütün gücünü toplayan rüzgâr Matteo barajın surlarına çarparak onu bir anda devirdi.</p>

  <p class="p8">Olabildiğince hırslıydı, kendisinden çok daha güçlü meslektaşlarıyla kolayca karşılaşabileceği büyük ovalarda, okyanuslarda başına buyruk gezmek yerine küçük vadide efendilik taslamayı tercih ediyordu. Hiyerarşik düzende üstü sayılan dostlarının arasında bile tasladığı büyüklüğün tadını çıkarmasıyla tanınırdı. Öyle ki fırtınaların yönünü belirleyen çok güçlü rüzgârların Matteo ile sohbet etmek için sık sık oyalanmaya durdukları söylenirdi. Ne var ki, Fondo Vadisi&rsquo;nin rüzgârı, onlarla sohbet ederken bile kaba ve kibirli halinden asla ödün vermezdi.</p>

  <p class="p8">Hava kararmadan iki saat önce daha bir gözü kararırdı. Özellikle ayın büyüyen fazındaki günlerde gücü en üst seviyesine ulaşırdı.</p>

  <p class="p8">Vadideki köylerde anlatılamayacak kadar büyük zararlara yol açtığı şiddetli fırtınalarının ertesinde Matteo yorgun düşerdi. Böyle zamanlarda ıssız vadilerden birinin üstüne serilir, haftalarca kimsenin başına dert açmadan sakin sakin dolanırdı.</p>

  <p class="p8">Bu nedenle ona karşı her zaman bir nefret duyulduğu da söylenemezdi. Uysallaştığı gecelerde Matteo sahip olduğu bir başka büyük özelliğini keşfederdi; üstün müzisyen yanı böyle vakitlerde kendini gösterirdi. Ormanların arasında, orada burada biraz kuvvetli biraz ılımlı eserken, kendi sesiyle çıkardığı müzikle eğlenirdi. Böyle zamanlarda ormanın derinliklerinden ilahilere benzeyen bitmek bilmez şarkıların yükseldiğini işitirdi. Fırtınadan sonraki böyle akşamlarda insanlar köylerinden çıkarak ormana gelir, bulutsuz gökyüzünün altında saatler boyu şarkı söyleyen Matteo&rsquo;nun melodilerini dinlerlerdi. Kilisenin orgcusu kıskançlığa kapılır, bunun bir saçmalık olduğunu söylerdi, fakat bir gece vakti onu da bir ağacın dibinde gizlice dinlerken buldular. Müziğin büyüsüne öyle kapılmıştı ki yakalandığını fark etmemişti bile.</p>

  <p class="p8">1905 yılında uzak bir diyardan büyük rüzgârlardan biri geldi ve Matteo&rsquo;ya mağaralardan başka hiçbir yerde iyi dinlenilemeyeceğini öğretti. Bu durumda kendi ekseni etrafında kolayca dönebileceği genişlikte bir mağara bulması gerekiyordu; tüm bunları söyleyen bu yabancı rüzgâr, kendisine olağanüstü bir rahatlık sunuyordu.</p>

  <p class="p8">O günden sonra Matteo kendine bir mağara aramaya koyuldu. Bulduklarının içine tamamen girmesi imkânsızdı, koridor şeklinde ve çok küçüktü mağaralardı bunlar. Kilise biçiminde, arkasında bir göl bulunan kocaman mağaraya ise yolunu kaybetmiş, kendisinden çok daha güçlü bir okyanus fırtınası önceden gelip yerleşmişti zaten. Yapacak bir şey yoktu.</p>

  <p class="p8">Sonunda kendisine iyi bir öneri getiren bekçi saksağan oldu. Yaşlı Ormanın tepesinde, kayalıkların başladığı Boynuz Tepesi&rsquo;nin tam dibinde, bir kuyunun ağzı kadar geniş, tamamen ıssız, büyük, küre biçiminde bir mağaraya açılan kocaman bir delik bulunduğunu söyledi.</p>

  <p class="p8">Matteo hemen söylenen yere koştu. Deliği buldu. Büyük zorluklarla ve elinden geldiğince yumuşak hareketlerle dışarıda kalan bütün kuyruğunu çekiştirerek sonunda içeri girmeyi başardı. Böylece mağaranın keyfini çıkararak kendi etrafında yavaşça dönmeye başladı. Dönüşlerinin etkisiyle delikten dışarı şiddetli bir gümbürtü yayılmaktaydı.</p>

  <p class="p8">Matteo&rsquo;dan o güne kadar sadece kötülük görmüş Yaşlı Orman&rsquo;ın cinleri o anda sessizce ağaçların gövdelerinden çıktılar, yerinden kaldırdıkları büyük bir değirmen taşını deliğin ağzına kadar iterek rüzgârı içeri hapsettiler. Delik, onun çıkması için hareket ederek içeriden çabalamasına izin vermeyecek kadar dardı ve değirmen taşı da benzerlerine göre fazlasıyla ağırdı. Bu durumda Matteo&rsquo;nun çıkış yolunu yeniden açmaya çalışması onu hayli hiddetlendirecekti.</p>

  <p class="p8">Bu şiddetli gümbürtü zamanla duyulmaz olmuş; Matteo&rsquo;nun kaçmasına izin vermeyecek kadar dar bir çatlaktan sızan ve birtakım sözcüklere evrilen öfkeli bir ıslığa dönüşmüştü. Ağza alınmayacak bu küfürler gece gündüz hiç durmadan sürüp gitti. Onun kaba sözlerini duyan etraftaki otlar kurumuş, yakınındaki ağaçlar yapraklarını dökmüştü.</p>

  <p class="p8">Yıllar geçtikçe ıslığı da zayıfladı, laneti etkisini yitirdi; başka bir ifadeyle ağzı kapalı deliğin yakınlarında yeniden otlar büyüdü. Duvardaki çatlaktan şimdi yalvarışları duyulmaktaydı. Matteo, özgürlüğünü geri vermeleri için yakarıyordu. Aralıksız yalvaran sesini duyan yabani hayvanlar onu şaşkınlık içinde dinleyerek taşın etrafında toplanıyorlardı.</p>

  <p class="p8">Matteo kendini kurtaracak olana son derece cömert vaatlerde bulunuyordu: Uzak ormanlardan ağaçları söküp, en uzak çayırlardan hayvan sürülerini havalarda uçurarak getireceğine, o kişiyi zengin edeceğine dair sözler veriyordu. Gelmiş geçmiş tüm düşmanlarını alt etmek için yeryüzünde pek az hükümdarın sahip olduğu karşı konulmaz gücüyle bulutları toplayarak ya da uzaklaştırarak, isteğine göre iyi ya da kötü havaları emrine sunacağına yeminler ediyordu. Bu şekilde saatler boyunca, kendisini kurtaracak olana gösterebileceği tüm cömertliği en ince ayrıntısına kadar tarif etmekteydi. Oysa dışarıda onun sözlerine kulak veren otlar, birkaç meraklı tavşan ve onu dinlemekten sıkılmış bir grup kuş dışında kimse yoktu.</p>

  <p class="p8">&nbsp;</p>
</body>
</html>
