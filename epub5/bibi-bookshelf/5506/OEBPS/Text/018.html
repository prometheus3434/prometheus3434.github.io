<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.1" name="Generator" />
  <link href="../Styles/style.css" rel="stylesheet" type="text/css" />

  <title>14</title>
</head>

<body>
  <h3 class="h31"><a id="a19"></a>14</h3>

  <p class="p8">Benvenuto&rsquo;nun yatılı okulu, Fondo&rsquo;ya yaklaşık altı kilometre uzaklıkta, yol üstündeydi. Az uzağındaki dağda kozalaklı ağaçlar ormanı uzanıyordu. Yaşlı Ormana varmak için oradan yaklaşık bir kilometre daha yol vardı.</p>

  <p class="p8">24 Haziran günü öğleden sonra 14.00&rsquo;e doğru Matteo kendisine saldırdığında, Benvenuto ders arasında, bilmediğimiz bir nedenle ormana doğru yola çıkmıştı.</p>

  <p class="p8">Çocuk, bilmediği bir gücün üstüne çullandığını hissetti ve ne olduğunu anlayamadan boylu boyunca otların üstüne yuvarlandı. Kendini toplayıp ayağa kalktı; korkudan yüreği ağzına gelmişti, nefes nefese okula doğru koşmaya başladı.</p>

  <p class="p8">Zayıf bedeni yüzünden sürekli kendisiyle alay ediliyor olmasaydı, pekâlâ birkaç arkadaşını yardıma çağırabilirdi; ne var ki kendini utandırma ihtimalleri çok yüksekti.</p>

  <p class="p8">Okula varmak istiyor, ama bir türlü başaramıyordu; Matteo onu aynı taraftan sürekli iterek yolundan çıkarıyordu. Benvenuto başına gelen şeyin ne olduğunu bir türlü anlayamıyor, ümitsizce koşmaya çabalıyordu.</p>

  <p class="p8">Kısa bir süre sonra okuldan gittikçe uzaklaştığını fark etti. Rüzgârın sert darbeleriyle arada bir yere düşerken sonunda kendini otların bürüdüğü geniş bir düzlükte buldu. Tam da Matteo&rsquo;nun istediği gibi, artık yapayalnızdı; rüzgâr öldürücü darbesini kimsenin göremeyeceği bir anda indirecekti.</p>

  <p class="p8">Matteo diğer taraftan, çocuğun vadinin sınırını çevreleyen ormana ulaşması durumunda, ağaç gövdelerinin karşı koyacağı direnç yüzünden dört yönlü bir gücün gerekeceğini düşündü. Ancak Benvenuto&rsquo;nun sığınmak için çayırın ortasında yükselen yıkık dökük, küçük bir kulübe bulabileceği aklına gelmemişti.</p>

  <p class="p8">Korkunç kovalamacadan bitkin düşen Benvenuto, soluğu kesilirken kendini küçük kulübeden içeri attı. Kalasları gevşemiş kapıyı sıkıca kapatmaya çalıştı, bütün gücüyle bedenini kapıya yasladı ve sonunda çaresizlik içinde bağırmaya başladı.</p>

  <p class="p8">Benvenuto, rüzgârın kulübeye çarparken çıkardığı gürültüden Matteo olduğunu anladı. Bu sayede kendini az da olsa güvende hissetti. Çocuk bağırmayı kesti, fakat &ldquo;Matteo! Matteo!&rdquo; diyen seslenişlerine de dışarıdan bir yanıt gelmedi.</p>

  <p class="p8">Rüzgârda tahta kulübenin bütün kalasları sallanıyordu. Tahtaların arasından şeritler halinde giren güneş ışıkları kulübenin zemininde titreşmekteydi. Kulübe neredeyse yerle bir olmak üzereydi.</p>

  <p class="p8">Benvenuto rüzgârın karmaşık uğultusunda ölümcül bir öfkenin, kötülük hazzının gizlendiğini anladı.</p>

  <p class="p8">&ldquo;Kulübe, sıkı dur!&rdquo; diye bağırdı çocuk, &ldquo;Tanrım! Ulu Tanrım!&rdquo;</p>

  <p class="p8">&ldquo;Bunu benden isteme,&rdquo; diye karşılık verdi kulübe, &ldquo;kemiklerim eskisi gibi sağlam değil. Elimden geleni yaparım, ancak fazla dayanabileceğimi sanmıyorum.&rdquo;</p>

  <p class="p8">Matteo&rsquo;nun son darbeyi indirmesini korkudan tir tir titreyerek bekleyen Benvenuto, bedeniyle kapıya sıkıca bastırıyordu. Anlatılan baraj hikâyesini, Matteo&rsquo;nun korkunç öfkesini ve çevreye verdiği zararları o da duymuştu.</p>

  <p class="p8">Rüzgârın ıslığı bir anda kesiliverdi.</p>

  <p class="p8">Kulübenin çatısı, &ldquo;Şimdi gücünü toplamaya gidiyor!&rdquo; diye çatırdadı. &ldquo;Şimdi gerçekten sonumuz geldi.&rdquo;</p>

  <p class="p8">Peşinden uzun bir sessizlik geldi. Benvenuto boğuk iniltilerle tepeden tırnağa titremekteydi.</p>

  <p class="p8">Uzaktan kalabalık bir eşekarısı sürüsünü andıran bir vızıltı duyuldu. Matteo büyük bir gümbürtüyle kulübenin üstüne düşünceye kadar bu vızıltı daha da güçlenerek yaklaştı. Ancak kulübe parçalanmadı. Böyle bir felâketi daha önce hiç yaşamamış olan kalasları acıyla çatırdadı, ama birbirlerinden de ayrılmadılar.</p>

  <p class="p8">Rüzgârın güçlü kolları, sağlam duruşunu bozmayan kapının çatlaklarından içeri daldı. Evet, bu köhne baraka rüzgâr Matteo&rsquo;ya teslim olmadı. Her parçası havada uçuşmaya hazırdı, çatısı neredeyse balon gibi şişmiş, bazı kalasları kâğıt yaprak gibi titremekteydi. Sonuçta, küçük kulübe biraz cesaretle kendini korumayı başarabilmişti.</p>

  <p class="p8">Matteo öfkesine yenik düşüp, &ldquo;Zavallı kulübe, şimdi seni paramparça edeceğim! Seni ve içindeki o talihsizi!..&rdquo; diye haykırdı. Bir kez daha gücünü topladı, sonsuzluk gibi gelen dakikalar boyunca bekledi. Tiz vızıltının yeniden yaklaştığı duyuldu, bu kez keskin bir ıslığa dönüşmüştü. Kulübe önceki gibi çatırdadı, acıyla büküldü; Benvenuto da aynı acıyla yalvaran bir çığlık attı, fakat duvarlar hâlâ dimdik ayaktaydı.</p>

  <p class="p8">Matteo birkaç kez daha kulübeye öfkeyle saldırdı, fakat onu yıkmayı başaramadı. Beşinci seferde rüzgârın telaşlı hali kaybolmuş gibiydi. Altıncısında Matteo&rsquo;nun kaynaklarını bütünüyle tüketmiş olduğu açıkça hissedildi.</p>

  <p class="p8">Cesaretini toplayan çocuk yavaşça, &ldquo;Dur artık, bak hâlâ hayattayım.&rdquo; dedi.</p>

  <p class="p8">&ldquo;Sen Matteo&rsquo;yu tanımazsın, göreceksin...&rdquo; diye söylendi kulübe. &ldquo;Bir barajı karton yığını gibi yerle bir etti ve sen şimdi benden ona karşı durmamı mı istiyorsun? Bize acı çektirmek için böyle ağırdan alıyor. Her bir parçamı havaya uçurmak onun için bir çocuk oyuncağı. Başıma ne dertler açtığını şimdi anladın mı?&rdquo;</p>

  <p class="p8">&ldquo;İkimiz de kurtulduk diyorum sana!&rdquo; diye tekrarladı çocuk, içi umutla doluydu. &ldquo;Onu işitmiyor musun? Artık yorgunluktan ölüyor.&rdquo;</p>

  <p class="p8">Rüzgârın seyrelen darbeleri şiddetini yitirmiş ve daha da kısalmıştı. Buna karşılık kalaslar da o kadar derinden çatırdamıyordu artık. On beş dakika sonra çatlaklardan dolan güneş ışığı zeminde dans etmez olmuştu. Matteo&rsquo;nun öfkeli sesi hâlâ duyuluyordu duyulmasına, ama saldırısı kesilmişti.</p>

  <p class="p8">&ldquo;Haklı çıktığına inanmaya başlıyorum.&rdquo; dedi kulübe. &ldquo;Tanrı&rsquo;nın yardımıyla bunu da atlattık. O bir zamanların Matteo&rsquo;su değil artık, işte asıl mesele de bu. Onun yirmi yıl boyunca tutsak kaldığını duydum, nedeni bu olsa gerek. Bu kadar uzun süre cezalı olarak kapalı kalınamaz...&rdquo;</p>

  <p class="p8">Benvenuto, kulübenin gevezeliklerini daha fazla dinlemedi. Cesaretini toplayıp kulübenin kapısını açtı ve güneşin altında uzanan çayırlara doğru ilerledi. &ldquo;Matteo!&rdquo; diye bağırdı, &ldquo;Cevap ver!&rdquo;</p>

  <p class="p8">Matteo ona karşılık vermedi. Çocuğun eşikte belirmesiyle başarısızlığın zehirlediği rüzgâr, küfürler savurarak çekip gitmişti.</p>

  <p class="p8">&nbsp;</p>
</body>
</html>
