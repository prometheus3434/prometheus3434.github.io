<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.1" name="Generator" />
  <link href="../Styles/style.css" rel="stylesheet" type="text/css" />

  <title>25</title>
</head>

<body>
  <h3 class="h31"><a id="a32"></a>25</h3>

  <p class="p8">Kış geldi, karlar yağdı. Benvenuto okuluna geri döndü, boş saatlerinde ve pazar günleri arkadaşlarıyla birlikte kayak yapmaya gidiyordu. Başta Berto olmak üzere, diğerleri ondan çok daha iyi kayıyor, sürekli düştüğü için Benvenuto ile alay ediyorlardı. O da bu yüzden çoğunlukla, sapa bir yer olan küçük bir vadiye gidiyor ve gücü tükeninceye kadar bir aşağı bir yukarı durmadan kayıyordu. Kısa bir süre sonra bacakları yoruluyor, kayakları kontrolden çıkarak üst üste biniyordu. Karlara gömülen Benvenuto bu duruma üzülüp ağlıyordu kimi zaman.</p>

  <p class="p8">Rüzgâr Matteo bir gün köknar ağaçlarının dallarındaki karları iri parçalar halinde düşürerek, &ldquo;Öhö, öhö!..&rdquo; diye esti. &ldquo;Amcan Sebastiano hiç ağlamadı, bir hatırla, büyükbaban da ağlamazdı. Büyük olasılıkla büyükbabanın babası da hiç ağlamamıştı ve bu durum, Procololar dünyaya geldiğinden beri, kuşaklar boyu böyle sürüp gitti.&rdquo;</p>

  <p class="p8">Onun bu sözleri Benvenuto&rsquo;yu rahatlatmaya yetmiyordu.</p>

  <p class="p8">&ldquo;Ağlaması gereken belki de başkalarıdır.&rdquo; diyerek esmeye devam etti. &ldquo;Oraya git, aralarına karış. Kaymayı öğreneceksin, güçlenecek ve Sebastiano Amcan gibi uzun boylu olacaksın. Sesin daha gür çıkacak, sen bağırdığında kurtlar uzaklara kaçışacak. Sen daha yolun başındasın, asıl mesele bu; bense artık yolun sonuna gelmek üzereyim. Eğer adım Matteo olmasaydı ben de bunun için gözyaşı dökebilirdim şüphesiz... Ne hale geldiğimi görmüyor musun? Yaşı senden büyük olanlara bir sor, eskiden rüzgâr Matteo&rsquo;nun nasıl olduğunu onlardan dinle. Şu hale bak, burada durmuş çocuklara şefkat gösteriyorum...&rdquo;</p>

  <p class="p8">Karların içinden sıyrılarak ayağa kalkan Benvenuto sessizce onu dinliyordu. Matteo belli belirsiz öfke dolu bir sesle konuşmasını sürdürdü:</p>

  <p class="p8">&ldquo;Sevgili çocuk, hayatta geri dönüşü olmayan şeyler vardır. Sıra sana geldiğinde bu fırsatın elinden kaçıp gitmesine sakın izin verme, dikkatli ol. Bir kere kaçırdın mı geri dönüşü yoktur. Yabancıların karşısında olabildiğince sağlam durmak gerekir; doğal olarak ben de daha güçlü bir sesle konuşurum. Bununla ilgili olarak, sana son şarkımı dinletmek isterim. Şarkımın ismi &lsquo;Kahramanlık Arzusu&rsquo;. Bugün bunun için çok uygun bir gün değil, fakat hava durumunu düzenleyen maalesef ben değilim artık.&rdquo;</p>

  <p class="p8">Kukuleta biçimli, fare renkli bulutların gökyüzünü sardığı gri bir günde, böyle bir şarkıyı söylemek pek uygun düşmüyordu. Tüm olumsuz koşullara rağmen Matteo şarkısını söylemeye başladı:</p>

  <p class="p5">&ldquo;Vadinin dönemecinde ruhumu saran arzuydu<br />
  (sanmayın sakın bu bir tek bana oldu!)<br />
  benliğimi saran işte o arzuydu, benim farkına vardığım<br />
  farkına vardım unutmuş olduğumu<br />
  &ndash;ne var ki hatırlamak da çok zaman almıştı aslında!&ndash;<br />
  o kahrolası mağaranın dibinde<br />
  çok defalar birlikte savaştığım<br />
  kader arkadaşımı, savaş baltamı.<br />
  Fakat çok yol almıştım, uzaktım oraya<br />
  dönemezdim geri, onu almaya.<br />
  Şimdi vadinin sonuna kadar gitmekten başka<br />
  sadece yürümek kaldı bana,<br />
  bu yolda başkalarıyla yan yana<br />
  yeni savaşlara çıkmak yok,<br />
  dağlarda fırtınalar koparmak yok,<br />
  artık ne zaferler, ne görkemli geri dönüşler,<br />
  ne de hazzı yerle bir etmenin etrafı.<br />
  İşte o zaman bu arzu benliğimi kapladı.<br />
  &ndash;tamam haklısınız, yok bir çaresi<br />
  oyun büsbütün benim aleyhime bitti&ndash;<br />
  ama son bir defa, şu Matteo&rsquo;nun hatırına,<br />
  ah, sadece son bir defa,<br />
  &ndash;bundan başka talebim olmayacak bir daha&ndash;<br />
  yine bir sabah çıksam yola<br />
  eskiden olduğu gibi bir yerleri kırıp dökmek uğruna<br />
  bir defa daha, yalnızca bir defa,<br />
  kendimi eskisi gibi acımasız hissetsem<br />
  ah, gençliğimdeki gibi şiddetimle yeniden bir esebilsem...&rdquo;</p>

  <p class="p8">Sonra Matteo, yerde sürünür gibi, tükenmiş, mahcup bir halde oradan uzaklaştı.</p>

  <p class="p8">&nbsp;</p>
</body>
</html>
