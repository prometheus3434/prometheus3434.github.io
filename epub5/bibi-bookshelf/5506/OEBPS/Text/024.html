<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.1" name="Generator" />
  <link href="../Styles/style.css" rel="stylesheet" type="text/css" />

  <title>20</title>
</head>

<body>
  <h3 class="h31"><a id="a26"></a>20</h3>

  <p class="p8">Sebastiano Procolo ormanda yolunu böylece kaybetti. Askeri akademide eğitim görmüş biri olarak kendisine ağaçların kuzeye bakan yüzeyinde oluşan yosunlar sayesinde ormanda yönün kolayca bulunabileceği mutlaka öğretilmiş olmalıydı. Zaten böyle sıradan bir bilginin yer almadığı tek bir topoğrafya kitabı yoktu. Albayın bunu çoktan unutmuş olduğu apaçık ortadaydı.</p>

  <p class="p8">Başlangıçta endişeye kapılmadı, bunun için henüz erkendi. Ancak saatler ilerledikçe orman daha da kararıyordu. Albay sonunda yamaç yönünde ilerlemeye karar verdi; elbet bir şekilde vadinin sonuna ulaşırdı. Ne var ki işler beklediği gibi gitmedi. İniş yolu bir yere gelince yeniden tırmanışa geçti. Akşamın karanlığı inerken köknar ağaçları daha da büyüyor, devasa gözüküyorlardı. Albay artık yorgunluktan ölmek üzereydi, fakat inatla yürümeye devam etti.</p>

  <p class="p8">19.00&rsquo;da (tam bu saatte olduğu kanıtlanmıştır) Matteo&rsquo;yu çağırmaya başladı, fakat rüzgâr yüzünü göstermedi. Saat 19.30&rsquo;da hâlâ durmaksızın Bernardi&rsquo;ye sesleniyor, fakat yine kimseden karşılık alamıyordu. Procolo Sebastiano, Benvenuto&rsquo;nun adını haykırdığında, 20.30 sularıydı. Nereden dönüp geldiğini anlayamadığı çok uzak bir yankı duydu, ardından her şey yeniden sessizliğe gömüldü.</p>

  <p class="p8">Güneş bulutların arkasında kayboldu, kuşlar uyumaya gitti ve karanlık gece bütün ormanı koynuna alıverdi. Procolo, Benvenuto gibi, kasvetli ağaçların ortasında bir başına kalakalmıştı. 21.30&rsquo;da orman zifiri karanlığa gömüldü.</p>

  <p class="p8">Albay bir köknar ağacının dibine çöktü. Gizemli bir yaşamı yüreğinde barındıran, tarih kadar eski bu Yaşlı Orman şimdi çepeçevre kendisini içine almaktaydı. 22.00&rsquo;de rüzgârın sesi duyuldu.</p>

  <p class="p8">Yüreği yeniden umutla çarpan Sebastiano Procolo, &ldquo;Matteo! Matteo!&rdquo; diye defalarca seslendi. Fakat o rüzgâr Matteo değildi, hiç aldırmadan ağaçların üstünde sürtünmeye devam etti. Çağrılarına bu kez de son tınısı havada asılı kalıncaya kadar giderek uzaklaşıp sönen peş peşe sekiz, on yankı karşılık verdi.</p>

  <p class="p8">Sebastiano Procolo bitkin bir halde başını eğdi. Bu saygıdeğer orman gündüzün uyuşukluğundan sıyrılarak, yeni bir geceyi yaşamaya hazırlanıyordu. Belki de cinler bu saatte ağaçların bedenlerinden sıyrılıyor, bilinmeyen görevlerini yerine getirmek için etrafta dolaşıyorlardı. Belki de bu karanlık gecede görünmeden etrafında toplanmışlardı. Belki de kalın bulut örtüsünün arkasında ay çoktan yükselmişti. Belki de karanlık hiç bitmeyecekti. Ve güneş belki bir daha hiç doğmayacaktı. Karanlığın sonsuza dek sürmesi de ihtimaller arasındaydı.</p>

  <p class="p8">Sebastiano Procolo&rsquo;nun yanında kibrit bile yoktu; boş bir çaba olmasına rağmen altın saatinin kadranını görmeye çalıştı. İki kez öksürdü; bunu elbette cesaretini toplamak için değil, boğazındaki kuruluğu gidermek için yaptı. Köknar ağaçlarının keskin kokusu ile çürümüş bitkilerden yükselen yoğun buhar kendisini fazlasıyla rahatsız etmekteydi. Ne saat başı Fondo&rsquo;da çalan çanlar, ne nerede kaldığını bilmediği ve korkudan çığlıklar atan Benvenuto&rsquo;nun sesi, ne otomobillerin uzaktan gümbürtüsü, ne de insani bir başka ses kulağına geldi. Albay oturduğu yerde yeni günü beklemeye koyuldu ve yaşamında ilk kez ormandaki seslerle tanıştı. O gece tam on beş ses vardı. Procolo onları bir bir saymıştı:</p>

  <p class="p8">1. Yeraltından çıkıyor ve sanki bir depreme hazırlık yapıyormuşçasına belli belirsiz derin kükremeler.</p>

  <p class="p8">2. Yaprakların çırpınışı.</p>

  <p class="p8">3. Rüzgârın büktüğü dalların gıcırtısı.</p>

  <p class="p8">4. Toprakta sürüklenen kuru yaprakların hışırtısı.</p>

  <p class="p8">5. Toprağa düşen kuru dalların, yaprakların ve çam iğnelerinin gürültüsü.</p>

  <p class="p8">6. Çok uzaklarda akan suların sesi.</p>

  <p class="p8">7. Ara sıra iri bir kuşun (bu bir keklik olabilir) uçarken kanatlarından çıkan ve insanı sağır eden gürültü.</p>

  <p class="p8">8. Ormanda gezinen memeli hayvanların (sincaplar ya da sansarlar ya da tilkiler ya da tavşanlar) gürültüsü.</p>

  <p class="p8">9. Ağaç gövdelerine çarpan ya da üstünde yürüyen böceklerin tıkırtısı.</p>

  <p class="p8">10. Uzun aralıklarla, dev bir sivrisineğin vızıltısı.</p>

  <p class="p8">11. Tahminen bir gece yılanının hışırtısı.</p>

  <p class="p8">12. Bir baykuşun ötüşü.</p>

  <p class="p8">13. Ağustos böceklerinin neşeli şarkısı.</p>

  <p class="p8">14. Baykuşların ya da kurtların saldırısına uğradığı sanılan ve kimliğini tam olarak tespit edemediği bir hayvanın uzaktan gelen çığlık ve yakarışları.</p>

  <p class="p8">15. Bütünüyle gizemli cıyaklama sesleri.</p>

  <p class="p8">O gece başka bir sessizlik ormanda birkaç kez her yanı kaplamıştı. Sadece çok az kişinin fark edebileceği ve dünyada başka hiçbir şeyle kıyaslanamayacak bu sessizlik, tarihi ormanların mağrur sessizliğiydi.</p>

  <p class="p8">&nbsp;</p>
</body>
</html>
