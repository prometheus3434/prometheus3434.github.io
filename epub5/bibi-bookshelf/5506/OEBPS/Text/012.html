<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.1" name="Generator" />
  <link href="../Styles/style.css" rel="stylesheet" type="text/css" />

  <title>8</title>
</head>

<body>
  <h3 class="h31"><a id="a11"></a>8</h3>

  <p class="p8">Albay Procolo sadece bunları değil, kimin tarafından olduğu bilinmemekle birlikte Yaşlı Ormanda kesim yapılmasını engellemek isteyen Bernardi&rsquo;nin Kato&rsquo;yu serbest bırakarak kendisine karşı kullanmayı amaçladığını da öğrenmişti.</p>

  <p class="p8">Albay, Bernardi&rsquo;den önce harekete geçmeye karar verdi. Bisikletiyle Fondo Vadisi&rsquo;ne indi; oradan para karşılığı tuttuğu, ellerinde kazma, kürek, çekiç, keser, kaldıraç, matkapla mayın ve benzeri patlayıcı maddeler bulunan dört işçiyle birlikte Matteo&rsquo;yu kurtarmaya gitti. Böylece rüzgâr emrinde olacak, kendisi de artık hiçbir şeyden korkmayacaktı.</p>

  <p class="p8">Procolo ve dört işçi güneşin altında uzun bir tırmanıştan sonra Yaşlı Orman&rsquo;daki Boynuz Tepesi&rsquo;ne vardılar. Mağaranın ağzını kapatan değirmen taşını bulmakta hiç zorlanmadılar. Kayanın arkasından acı dolu, cılız bir sesin geldiğini duyunca rüzgârın hâlâ içeride olduğuna kuşkusu kalmayan Albay, anlaşılabilir bir tereddütle pazarlığa girişti. İlk iş işçileri oradan uzaklaştırmak oldu, ne de olsa bu konuşmayı duymaları doğru olmazdı. Değirmen taşına yaklaştı ve bastonuyla birkaç kez taşa vurdu. Sonra, &ldquo;İçeride konuşan kim?&rdquo; diye sordu.</p>

  <p class="p8">Kayadan gelen tıslama giderek belirginleşti ve anlaşılmaz birkaç sözcüğe dönüştü.</p>

  <p class="p8">Albay ne yapacağını bilemediğinden geri birkaç adım attı. &ldquo;Aman Tanrım!..&rdquo; diye kendi kendine söylendi, &ldquo;Birbirimizin ne dediğini anlamayacak olursak...&rdquo;</p>

  <p class="p8">Birkaç dakika bekledikten sonra Albay yeniden harekete geçti, kayaya sokuldu ve daha güçlü bir sesle, &ldquo;Seni serbest bırakırsam, bana itaat edeceğine yemin eder misin?&rdquo;</p>

  <p class="p8">Bunun üzerine rüzgâr, ıslığa benzer bir sesle dile geldi:</p>

  <p class="p8">&ldquo;Evet, elbette, elimden geleni yaparım.&rdquo;</p>

  <p class="p8">&ldquo;Benim adım Procolo,&rdquo; dedi dışarıdaki, &ldquo;Albay Sebastiano Procolo.&rdquo;</p>

  <p class="p8">Matteo rahatsız edici bir sesle, &ldquo;Daha yüksek sesle söyle! Anlamıyorum!&rdquo; diye karşılık verdi.</p>

  <p class="p8">&ldquo;Sebastiano Procolo!&rdquo; diyerek üstüne basa basa heceledi Albay, sabrı tükenmek üzereydi. &ldquo;Şimdi yemin et, çabuk ol!&rdquo;</p>

  <p class="p8">Tıslayan rüzgâr çok net bir ifadeyle, &ldquo;Yemin ederim ki, eğer Bastiano...&rdquo;</p>

  <p class="p8">&ldquo;Sebastiano!&rdquo; diye gürledi Albay.</p>

  <p class="p8">&ldquo;...eğer Sebastiano Procolo beni bu mağaradan kurtarıp özgürlüğüme kavuşturacak olursa ona itaat edeceğime, onun istediği gibi düşmanlarını yere sereceğime, onun arzusuna göre isterse fırtına isterse dingin bir hava yaratacağıma yemin ediyorum. Birinin hayatına mal olsa bile onun isteklerine bağlı kalacağıma yemin ediyorum. Son ana kadar, bütün yaşamım Sebastiano Procolo&rsquo;nun yaşamına adanacaktır.&rdquo;</p>

  <p class="p8">&ldquo;Gayet güzel,&rdquo; dedi Albay, &ldquo;bitti mi?&rdquo;</p>

  <p class="p8">İçerideki yanıt verdi:</p>

  <p class="p8">&ldquo;Bana kalırsa başka bir şey kalmadı, yemini tamamladım.&rdquo;</p>

  <p class="p8">Albay keskin bir ıslıkla işçileri çağırdı ve değirmen taşının yerinden çıkarılması gerektiğini bildirdi, işçiler malzemeleriyle derhal işe koyuldular. Albay alnındaki teri sildi, yakındaki bir köknar ağacının gölgesine çekilerek beklemeye koyuldu.</p>

  <p class="p8">İlk mayınla birlikte değirmentaşı gözle görülemeyecek kadar küçük parçalara ayrıldı. Mağaranın ağzı toz bulutuyla kaplandı ve sanki tıkanıklığı giderilerek boşalan dev bir lavabo gibi, şiddetli bir anafor sesi duyuldu. Matteo varlığını tüm gücüyle kanıtlamak istercesine mayının bıraktığı dumanı dağıtırken, hortum biçiminde kendi etrafında dönerek dışarı çıktı, içeriden çıkmayan henüz küçük bir kısmı kaldığı sırada, Albay yerinden fırladı, mağaranın ağzına koştu ve var gücüyle bağırdı:</p>

  <p class="p8">&ldquo;Orası benim ormanım, ayağını denk al! Sana emretmediğim sürece ormana dokunamazsın!&rdquo;</p>

  <p class="p8">Albay bastonunu havada sallıyorken işçiler de şaşkınlık içinde kendisini izliyorlardı. Rüzgârın kendisini hapseden cinlerden intikam almak isteyebileceğini ve bu nedenle ormanın altını üstüne getirebileceğini düşünmüştü Albay.</p>

  <p class="p8">Gökyüzüne doğru yükselen Matteo gözü pek bir edayla, &ldquo;Korkmana gerek yok Albay.&rdquo; diye karşılık verdi. Boynuz Tepesi&rsquo;nin çeperine çarparak ilerlemekte, tiz sesler çıkararak kayalığın eteklerine düşen belli büyüklükteki taşları yerinden oynatmaktaydı.</p>

  <p class="p8">Albay kendini sakınarak oradan uzaklaştı, işçilerin işine son verdi ve dinlenmek için bir ağacın gölgesine uzandı. Yaklaşık yarım saat sonra başının üstünde bir şeyin hareket ettiğini hissetti. Büyük olasılıkla, Matteo daracık bir yerde geçen yirmi yılın ardından gerinip esnemekteydi.</p>

  <p class="p8">Rüzgâr bir süre sonra yere indi, dalların arasında hafif hafif eserek Albay&rsquo;a bir emri olup olmadığını sordu.</p>

  <p class="p8">Albay bir süreliğine dikkatini toplamaya çalıştı; sonra da bir emri olmadığını, fakat ertesi sabah gelmesini istediğini söyledi.</p>

  <p class="p8">Matteo alaycı bir ifadeyle, &ldquo;Hepsi bu mu?&rdquo; diye sordu.</p>

  <p class="p8">&ldquo;Hepsi bu.&rdquo; dedi Albay. &ldquo;Bugün ilk günün, nefes alman için sana izin veriyorum.&rdquo;</p>

  <p class="p8">Rüzgâr uzaklaştı, geriye sessizliği kaldı. Bir süre sonra Albay da dönmek için yola koyuldu. O gün ayağında yeni ayakkabıları vardı ve yürürken ezdiği çakıl taşlarının her adımda çıkardığı sesler, ormanın huzurunu bozmaktaydı.</p>

  <p class="p8">&nbsp;</p>
</body>
</html>
