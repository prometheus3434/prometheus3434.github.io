<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.1" name="Generator" />
  <link href="../Styles/style.css" rel="stylesheet" type="text/css" />

  <title>17</title>
</head>

<body>
  <h3 class="h31"><a id="a23"></a>17</h3>

  <p class="p8">Matteo Albay&rsquo;ın yanına ancak ertesi sabah gidebildi. O gün hava yağmurluydu ve Sebastiano Procolo çalışma odasında, eski belgeleri incelemekteydi. Pencere ardına kadar açıldı.</p>

  <p class="p8">Rüzgârın gelişini hissettiğinde bile Albay hiç istifini bozmadı. Uçmasınlar diye kâğıtların üstüne bir ağırlık koydu ve şöyle dedi:</p>

  <p class="p8">&ldquo;Ben de senin savaşçı bir rüzgâr olduğunu sanıyordum. Oysa sen, şairlere ilham veren meltem esintisinin hoş kokusuyla odama geliyorsun. Görünen o ki nahif bir rüzgâr olup çıkmışsın.&rdquo;</p>

  <p class="p8">&ldquo;Yağmurlu günlerde böyle oluyor.&rdquo; diyerek Albay&rsquo;ın sözünü kesti Matteo, &ldquo;Ormanların mis kokusu üstüme yapışıyor ve ne yaparsam yapayım ondan kurtulamıyorum.&rdquo; Sonra suskunlaştı. Derin bir sessizlik oldu.</p>

  <p class="p8">Bir süre sonra Albay, &ldquo;İyi halt etmişim!&rdquo; diyerek sessizliği bozdu, &ldquo;Seni özgürlüğüne kavuşturmakla çok iyi halt etmişim... Arzuna göre düşmanlarını bozguna uğratacağım, ister fırtına koparacağım, ister sana sakin bir gün sunacağım diyordun... Senin gibi soluğu kesiliveren bir rüzgârın, kendine fazlasıyla güvendiği için utanç duyması gerekir.&rdquo;</p>

  <p class="p8">Matteo buz kesen yüreğiyle, &ldquo;Böyle söyleme Albay.&rdquo; dedi. &ldquo;Beni mahveden tutsaklık oldu. Yoksa Evaristo gibi ezbere iş yapan bir lapacı beni nasıl alt edebilirdi!.. Zayıf düştüm, hepsi bu. Dile kolay, tam yirmi yıl kapalı kaldım; yerimde bir başkası olsaydı çoktan ruhunu teslim ederdi. Şüphesiz biraz zamana ihtiyacım var. İki üç ay içinde eski Matteo gibi olup olmayacağımı görmek istiyorum.&rdquo;</p>

  <p class="p8">&ldquo;Eskiden tanıdığım birini anımsadım.&rdquo; diye konuştu Sebastiano Procolo, &ldquo;Dokuz yıla mahkûm edilen eski bir tanıdık... Hapisten çıktığında, yüreği umut doluydu. Yaşlanmış görünüyordu, ama o eski formuma geri dönmem için altı, bilemedin yedi ay bekle diyordu. O da tıpkı senin gibi konuşuyordu. Zavallım benim, ne söylese boştu. Gücü tükenmişti artık. Son zamanlarda ona sıkça rastlar olmuştum. Her gördüğümde, biraz daha dinlenirsem yeniden eskisi gibi olacağım diyordu. Oysa günden güne daha da kötüleşiyordu.&rdquo;</p>

  <p class="p8">&ldquo;Bu söylediklerin insanlar için geçerli.&rdquo; diye itiraz etti Matteo, &ldquo;Bizim gibi rüzgârlar için durum farklı. Ayrıca sana göstereceğim...&rdquo;</p>

  <p class="p8">&ldquo;Benvenuto bile seni maskara etti..&rdquo;</p>

  <p class="p8">&ldquo;Ah, bunun için rahat olabilirsin. O mesele hallolacak, bir gün eksik bir gün fazla... Sonuçta senin için değişen bir şey yok, ama benim için var. Bekle, biraz toparlanayım.&rdquo;</p>

  <p class="p8">&ldquo;Bir gün eksik, bir gün fazla diyerek yıllar geçmesin de... Ayrıca, sen yapamıyorsan ben başımın çaresine bakarım. Eğlenceli bir oyun olduğunu göreceksin. Tatilini geçirmek için burada olacak, hatta bugün geliyor olmalı...&rdquo;</p>

  <p class="p8">Tıpkı masallarda olduğu gibi, tam o sırada çalışma odasının kapısı açılmış ve elinde bavuluyla Benvenuto karşısında belirivermişti.</p>

  <p class="p8">Albay başını hafifçe çevirerek, &ldquo;Hah işte geldi!&rdquo; dedi. Uzun bir sessizlik oldu; sadece Matteo&rsquo;nun pencere boşluğundaki uğultusuyla, yağmurda şakıyan birkaç kuşun uzaktan sesi duyuluyordu.</p>

  <p class="p8">Albay yeniden, &ldquo;İşte geldi!&rdquo; dedi. &ldquo;Nasıl da solgun ve bitkin görünüyor, üstelik haline bakmadan bir de gece vakti ormana gitmek için okuldan kaçıyor...&rdquo;</p>

  <p class="p8">&ldquo;Kiminle konuşuyorsun?&rdquo; diye sordu Benvenuto.</p>

  <p class="p8">&ldquo;Kiminle olacak Matteo ile... Rüzgâr Matteo, onu gayet iyi tanıyorsundur; geçen gün seni baya korkutmuş, öyle değil mi?&rdquo;</p>

  <p class="p8">&ldquo;Hiç de korkmadım...&rdquo;</p>

  <p class="p8">&ldquo;Yalan söyleme.&rdquo; diyerek sözünü kesti Procolo, &ldquo;Unutmaman gereken iki şey var: Biz Procololar asla yalan söylemeyiz ve korku nedir bilmeyiz. Ah tabii ya, sen farklı bir kandan geliyorsun, benim soyumdan değilsin.&rdquo;</p>

  <p class="p8">Benvenuto gözlerini dikmiş Albayı dinliyordu. Yüzünde ciddi bir ifade vardı.</p>

  <p class="p8">Sebastiano Procolo, &ldquo;Tatil boyunca burada, benimle kalacaksın.&rdquo; diye sözlerini sürdürdü. &ldquo;Vettore sana odanı gösterecek, bir şeye ihtiyacın olursa ona söylersin. Ders çalışman gerektiğini aklından çıkarma, okulda şahin kesilmediğini gösterdin. Senin derslerinden ben sorumluyum.&rdquo;</p>

  <p class="p8">Derken Vettore geldi ve Benvenuto&rsquo;nun bavulunu aldı, onu odasına götürdü ve tatlı tatlı sohbete koyuldu.</p>

  <p class="p8">Albay ve rüzgâr başa kalınca, &ldquo;Gördün mü?&rdquo; diye sordu Procolo.</p>

  <p class="p8">&ldquo;Evet, gördüm.&rdquo; diye yanıtladı Matteo ve düzlüğü geçerek yavaş yavaş oradan uzaklaştı. Yağmur dinmişti, bulutların arasından güneş ışığı süzülmekteydi.</p>

  <p class="p8">İki yaşlı kertenkele zaman kaybetmeden güneşin tadını çıkarmak için bir kayanın üstünde usulca uzanmışlardı. İçlerinden biri başını arkadaşına doğru çevirerek, &ldquo;Hey Carlo, şuradan geçen sana da Matteo gibi gelmedi mi?&rdquo; diye sordu.</p>

  <p class="p8">Diğeri de başını çevirdi:</p>

  <p class="p8">&ldquo;Matteo mu? Güldürme beni, bu sadece hafif bir esinti, nasıl güçsüz olduğunu duymuyor musun? Ötekinin öyle bir sesi vardı ki...&rdquo;</p>

  <p class="p8">Matteo, kendisi hakkında konuşan birilerinin varlığını fark eder gibi oldu; biraz alçalıp şüpheyle, tam da kayanın etrafındaki çayırı keşfe koyuldu.</p>

  <p class="p8">Kertenkeleler çevik bir hareketle oldukları yerde doğruldular. Hiçbir şey olmamış gibi taş kesilip beklediler.</p>

  <p class="p8">Matteo kimin konuşmuş olabileceğine bakınarak birkaç dakika bekledi. İnce sesli, birkaç küçük hayvan olmalıydı. Dikkatle kertenkelelere baktı, ancak uyuşmuş gibi hiç hareket etmeden durduklarını görünce rahatladı ve yeniden yoluna koyuldu.</p>

  <p class="p8">&nbsp;</p>
</body>
</html>
