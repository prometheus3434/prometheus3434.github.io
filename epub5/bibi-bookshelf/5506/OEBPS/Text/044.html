<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.1" name="Generator" />
  <link href="../Styles/style.css" rel="stylesheet" type="text/css" />

  <title>40</title>
</head>

<body>
  <h3 class="h31"><a id="a49"></a>40</h3>

  <p class="p8">Bu arada rüzgâr Matteo da okula gitmişti. Yılın son gecesi olmasına rağmen özel bir kutlama düzenlenmemişti; fakat yatakhanedeki çocuklar uyumamışlardı, şişeyi açıp kutlamaya başlamak için Berto&rsquo;nun sayıları fosforlu saatindeki dakikaları sayarak gece yarısını bekliyorlardı.</p>

  <p class="p8">Çocukların heyecan dolu fısıldaşmasına rağmen Benvenuto dışarıda görünmez şeritler halinde hışırdayan Matteo&rsquo;yu fark etmekte gecikmedi. Diğerlerine belli etmeden yatağından zıpladı ve balkon kanatlarını kapatarak pencerelerden birini açtı. Tahta panjurlara iki kez vurdu.</p>

  <p class="p8">&ldquo;Sana merhaba demek için geldim,&rdquo; dedi Matteo, &ldquo;bu gece yolcuyum.&rdquo;</p>

  <p class="p8">&ldquo;Yolcu musun, nereye?&rdquo;</p>

  <p class="p8">&ldquo;Bir bilsem, keşke bilsem... Ama geri dönmeyeceğim kesin.&rdquo;</p>

  <p class="p8">&ldquo;Bekle,&rdquo; dedi Benvenuto, &ldquo;üstüme bir şey alayım; dışarı geliyorum.&rdquo;</p>

  <p class="p8">Karanlıkta sessizce ortadan kayboldu. Doğruca soyunma odasına gidip kayarken giydiği kalın ceketi üstüne geçirdi. Sonra olabildiğince dikkatle giriş kapısını açtı ve ay ışığının altında uzanan düzlüğe çıktı.</p>

  <p class="p8">&ldquo;Bu gece ölme sırası bende.&rdquo; dedi Matteo, &ldquo;Çözülmeye başladım bile... Birazdan yükselir, sonra da yavaş yavaş gökyüzünde kaybolur giderim.&rdquo;</p>

  <p class="p8">&ldquo;Neden bana, &lsquo;Sıra bende.&rsquo; diyorsun? Bir rüzgâr nasıl ölebilir ki?&rdquo;</p>

  <p class="p8">&ldquo;Boş ver, bu tuhaf bir durum. Belki bir gün öğrenirsin.&rdquo; dedi. Sesi, gökyüzüne yükselirken uzaklaşarak zayıflamaktaydı.</p>

  <p class="p8">&ldquo;Hayır Matteo, gitme.&rdquo; dedi Benvenuto. &ldquo;Hayır, senin ölmemen gerekiyor. Daha yapacak çok şey var. Düşün bir kere, kalırsan eski haline geri döneceksin, güçlerini yeniden kazanacaksın, üç ay sonra ilkbahar gelecek ve güzel günler yeniden başlayacak. Düşünsene, Evaristo buradan gidecek, sen yeniden vadinin efendisi olacaksın, büyük fırtınalar koparacak, herkesin yüreğine korkular salacaksın. Ve her şeye yeni baştan başlayacağız. Sonra o güzel gecelerde, ormanda müziğini icra edeceksin ve insanlar, çok uzaklardan bile seni dinlemeye gelecekler. Orman cinleri ağaçların arasında dolaşırken ben de bir zamanlar olduğu gibi, yine seninle şarkımı söyleyeceğim.&rdquo;</p>

  <p class="p8">&ldquo;Yararı yok...&rdquo; dedi Matteo, &ldquo;Gerçekten gitmek zorundayım. Ayrıca, bu belki de senin için çocukluğun sona ereceği unutulmaz bir gecedir. Birilerinin bunu sana söyleyip söylemediğini bilmiyorum. Birçokları bu gecenin farkında bile değil, duraksayacağından kuşkulanmıyor bile; bununla birlikte büyük bir engeldir büyümek. Genellikle insanın başına uykusunda gelir. Evet, sanırım bu defa büyüme sırası senin. Yarın çok daha güçlü olacaksın, senin için yeni bir hayat başlayacak, ama sen pek çok şeyi anlamayacaksın: Seninle konuştuklarında bile, ne ağaçları, ne kuşları, ne nehirleri ne de rüzgârları anlayacaksın. Kalsam bile hiçbir sözümün artık anlamı olmayacak senin için. Sesimi duyacaksın elbette, ama bu sana anlamsız bir hışırtı gibi gelecek; belki de güleceksin buna... Hayır, inan bana, doğru zamanda ayrılıyoruz, belki böylesi çok daha iyi...</p>

  <p class="p8">Sözleri gittikçe daha zor anlaşılıyordu. Matteo elinde olmadan, yavaş yavaş gökyüzüne yükselmekteydi.</p>

  <p class="p8">&ldquo;Bekle!&rdquo; dedi Benvenuto, &ldquo;Gidip kayaklarımı alayım. Mümkün olduğu sürece sana eşlik eder, dağın tepesine kadar gelebilirim.&rdquo;</p>

  <p class="p8">&ldquo;Teşekkür ederim.&rdquo; diye yanıtladı Matteo, &ldquo;Ben gökyüzüne yan hareketlerle yükselmeye çalışacağım, bu yüzden dağın tepesine kadar birlikte gidemeyiz.&rdquo;</p>

  <p class="p8">Benvenuto, kısa bir süre sonra yavaş yavaş parçalanarak çaresizce yükselen dostu Matteo&rsquo;nun peşinden yürümeye koyuldu. Defalarca başının üstünden geçen ve gittikçe hızlanan rüzgârı takip edebilmek için hızını arttırarak ay ışığının cazip kıldığı Yaşlı Orman&rsquo;a yöneldi.</p>

  <p class="p8">Rüzgâr istemediği halde, köknar ağaçlarına çarpıyor ve her defasında havada hoş titreşimler yaratıyordu. Ayrılık anı yaklaşırken Benvenuto öyle duygulanmıştı ki, ne diyeceğini bilmiyordu. Diz boyu karda, engebeli yollarda, özellikle karanlık bölgelerde bir yandan bata çıka yürümek, diğer yandan rüzgârla sürekli temas halinde kalmaya çalışmak, doğrusu pek kolay değildi. Çocuk kendini bu zor işe kaptırdığından, o arada Matteo&rsquo;nun mırıldanarak uzaklaştığını bile fark edemiyordu.</p>

  <p class="p8">Artık uzak sayılan gecelerin birinde, büyük bir eğlencenin yapıldığı küçük düzlükten geçtiler. Derin ve paslı sesiyle burnundan konuşan bir baykuş aniden karşısında belirdi:</p>

  <p class="p8">&ldquo;Matteo!&rdquo; diye bağırdı, &ldquo;Madem buradasın, sana bir şey söylemek istiyorum; uzun zamandır bunu düşünüyordum. Utanç duymanı istiyorum, işte bu! Sen güçsüz ve acınası bir rüzgârsın, şu kadar olsun nefesin kalmadığı halde gücün yerindeymiş gibi, kimseden korkun yokmuş gibi, böyle böyleymişsin de sanki onu da bunu da sen yapmışın gibi ne diye herkese hava atıyorsun; böyle yapmana gerek var mı, ha? Sen nesin biliyor musun? Sen bir palyaçosun, kaba saba palavracının tekisin, hayatımda tanıdığım en komik yaratıksın sen. Ooo şuna da bakın, ne büyük havalar atıyor ona kulak veren şu aptal çocuğa...&rdquo;</p>

  <p class="p8">&ldquo;Baykuş!..&rdquo; dedi rüzgâr zayıflayan nefesiyle, &ldquo;Asıl sen kendinden utanmalısın, çünkü ben ölmek üzereyim.&rdquo;</p>

  <p class="p8">Kuş karanlıkta görünmemesine rağmen, kesik kesik solumasından ökseye basmış gibi kalakaldığı anlaşılmaktaydı.</p>

  <p class="p8">Bir başka arkadaşı baykuşa dönüp, &ldquo;Hay çenen tutulsaydı da konuşmasaydın!&rdquo; deyiverdi. &ldquo;Şu yaptığın gafın büyüklüğüne bak, yer yarılsa da içine girsen...&rdquo;</p>

  <p class="p8">&ldquo;Affedersin Matteo...&rdquo; dedi baykuş ve kararsızlık içinde, &ldquo;Senden özür dilerim, bunu hiç düşünemedim; benim böyle boşboğazlık etmek gibi kötü bir huyum var. Bunları söylerken ciddi değildim, inan bana...&rdquo;</p>

  <p class="p8">&ldquo;Önemi yok baykuş.&rdquo; dedi Matteo. Bu arada gittikçe yükseliyor, Benvenuto da onu takip etmekte zorlanıyordu. Okuldan çıktıklarından beri bir an olsun durmamışlardı. Yavaş yavaş yorulduğunu hissediyordu. Sonunda Boynuz&rsquo;un dibine vardılar.</p>

  <p class="p8">Kayaların temeline sürtünürken, &ldquo;İşte beni mahveden lanet olası mağara orada.&rdquo; diye belirtti Matteo. Sonra, &ldquo;Pekâlâ, elveda, daha yukarı çıkamazsın.&rdquo; diye ekledi.</p>

  <p class="p8">&ldquo;Elbette çıkabilirim!&rdquo; diye karşı çıktı Benvenuto, ayağından kayakları çıkardı, karların arasından tutunacak bir şeyler arayarak ay ışığının aydınlattığı kayalıklara tırmanmaya başladı.</p>

  <p class="p8">&ldquo;Delilik etme,&rdquo; dedi rüzgâr, &ldquo;zaman kayıp gidiyor. Ha bir metre fazla, ha bir metre eksik... Nasıl olsa ayrılmamız gerekecek.&rdquo;</p>

  <p class="p8">Fakat Benvenuto vazgeçmedi. Tutunması için daha uygun kıvrımlar sunan buzdan sarp kayalara tırnaklarını geçirerek taş duvar boyunca çabucak yükselmiş, ulu köknarların taçlarına tepeden bakar olmuştu. Sonunda kendini neredeyse havada asılı gibi duran bir balkonda buldu, başının üstünde sadece gökyüzü vardı.</p>

  <p class="p8">Yaşlı Orman büyülü gölgeleriyle ayaklarının altında uzanmaktaydı; ayın battığını, gökyüzünün doğusundaysa altın renginde bir şeridin belirdiğini gördü. Her şey olağanüstü sessizdi. Bütün dünyada, o anda Benvenuto&rsquo;dan başka yaşayan tek bir canlı ve ölüm yolunda Boynuz&rsquo;un tepesine yükselen Matteo&rsquo;dan başkası yoktu, ya da en azından yokmuş gibi görünüyordu.</p>

  <p class="p8">Rüzgâr, bir anda yeryüzünden sonsuza dek ayrılarak Boynuz&rsquo;un üstünden öte tarafa geçti. Benvenuto yol arkadaşının nefesini artık hissedemiyor, fakat sözlerini hâlâ işitebiliyordu:</p>

  <p class="p8">&ldquo;Elveda Benvenuto, elveda!&rdquo; diye seslendi Matteo, yavaşça yokluğa karışan nefesiyle. &ldquo;Ara sıra hatırla beni... Sana söylemem gereken bir şey daha var: Bu gece, amcan Sebastiano öldü; cansız bedenini karların içinde bulacaklar, kimse nedenini bilmeyecek. Ona yakışır bir son oldu, bir beyefendi gibi öldü.&rdquo;</p>

  <p class="p8">Rüzgârın sesi boşlukta kaybolup gitti. Ancak, sevgi dolu sözlerle çocuğa veda etmeye devam ettiğine hiç şüphe yoktu. Ne var ki sesi duyulamayacak kadar yükseklerdeydi.</p>

  <p class="p8">Benvenuto da arkasından seslenip birkaç söz söylemek istedi, ama bir şey gelmiş, boğazına oturmuştu sanki, bir türlü konuşamadı. Güneş yükselirken sessizlik her yanı kaplayana kadar şapkasını sallamaya devam etti.</p>

  <p class="p8">&nbsp;</p>
</body>
</html>
