<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.1" name="Generator" />
  <link href="../Styles/style.css" rel="stylesheet" type="text/css" />

  <title>30</title>
</head>

<body>
  <h3 class="h31"><a id="a38"></a>30</h3>

  <p class="p8">Yalnız geçen kışın ardından, 1926 yılının ilkbaharında, La Spacca&rsquo;daki kulübe bir yıl daha yaşlanmış olarak (tıpkı diğer evler gibi) yeni bir yaşama gözlerini açtı.</p>

  <p class="p8">Benvenuto ve arkadaşlarıyla birlikte güneşli günler, ulu köknar ağaçlarının gölgesindeki oyunlar, kalabalık kuş ve kemirgen sürüleri de döndü.</p>

  <p class="p8">Matteo, çok şey bildiğini göstermek istercesine ağaçlara, &ldquo;Benvenuto&rsquo;nun ne kadar değiştiğini göreceksiniz, hatta gözlerinize inanamayacaksınız.&rdquo; demişti.</p>

  <p class="p8">Oysa köknarlar onu hemen tanıdılar: Çocuk önceki yıldan hiç de farklı değildi. Belki biraz boyu uzamıştı, ama işte aynı solgun yüzlü ve çelimsiz oğlandı. Önceki yıl Berto ile arasında geçen tatsız olaydan sonra bir köşede kendi başına kalmayı; diğerlerinin oyununa katılmak yerine, onları uzaktan izlemeyi tercih ediyordu. Dalgın gözlerle Secca Vadisi&rsquo;nin kıyısında oturuyordu. Berto ona eskisi gibi davranmıyordu; şunu yap bunu yap diye emirler vermiyor, onun zayıflıklarıyla alay etmiyordu.</p>

  <p class="p8">Benvenuto bazen arkadaşlarına görünmeden ormanın içlerine doğru ilerler, gezintiye çıkardı. Bir gün ormanda Bernardi&rsquo;ye rastladı. Karşılıklı selâmlaştılar.</p>

  <p class="p8">Bernardi sağ elini oğlanın omzuna koyarken, &ldquo;Sen iyi bir çocuksun, fakat ne yazık ki sen de buradan gideceksin ve bir daha görüşemeyeceğiz.&rdquo; dedi.</p>

  <p class="p8">&ldquo;Nereye gideceğim? Yoksa beni göndermek mi istiyorlar?&rdquo;</p>

  <p class="p8">&ldquo;Hayır hayır, söylemek istediğim bu değil. Sen de günün birinde bize yüzünü göstermeyeceksin, buraya gelecek olsan bile hiçbir şey şimdiki gibi olmayacak.&rdquo;</p>

  <p class="p8">&ldquo;Ah hayır, ben her zaman ormanımı görmeye geleceğim, bundan emin olabilirsin.&rdquo;</p>

  <p class="p8">&ldquo;Elbette, buraya sık sık gelebilirsin, hem de hayatının sonuna kadar... Ama yine de bir gün gelecek, bunun tam olarak ne zaman olacağını bilmiyorum, belki birkaç ay sonra, belki gelecek yıl ya da daha sonra; işte bir gün gelecek, unutma bunu... Seni şimdiden görüyor gibiyim, artık koca adam olmuş nicelerini gördüm ben... İşte, ormana geleceksin, ağaçların arasında dolaşacaksın, ellerin ceplerinde oturacaksın ve etrafına bakmaya devam edeceksin ve sonra sıkkın bir halde buradan çekip gideceksin.&rdquo;</p>

  <p class="p8">&ldquo;İyi de, benim ne yapacağımı nasıl bilebilirsin?&rdquo; diye sordu Benvenuto.</p>

  <p class="p8">&ldquo;Biliyorum, çünkü dedim ya, senin gibi nicelerini gördüm ben. Hepiniz kaderinizle aynı yönde ilerlersiniz. Ötekiler de La Spacca&rsquo;ya oyun oynamaya gelirler, geceleri bizim eğlencelerimize katılmak için evden kaçarlar, cinlerle konuşurlar, rüzgârla şarkılar söylerler ve gündüzleri bizimle zaman geçirirlerdi; mutluydular hiç şüphesiz...</p>

  <p class="p8">Sonra bir gün, ilkbaharda her zamanki hayatlarına kaldıkları yerden devam etmek için geri döndüler, ama bazı şeyler artık eskisi gibi değildi. Sanki orman gözlerine farklı görünüyordu. Dinle bak, onlar da ağaçların aynı ağaçlar olduğunu gayet iyi görüyorlardı; aynı büyük ağaçlar, aynı dallar, aynı gölgeler ya da yaklaşık olarak aynı şeyler işte... Buna rağmen anlaşılamayan bir şey vardı.</p>

  <p class="p8">Biz, her zamanki gibi ağaçların arkasındaydık ve onlara selam veriyorduk. Onlarsa bize göz ucuyla bile bakmadan yanımızdan geçip gidiyorlardı. Biz onlara isimleriyle sesleniyorduk. İçlerinden hiçbiri bize dönüp bakmazdı. Bizi göremez, sesimizi işitmez olmuşlardı artık; işte asıl neden buydu. Eski oyun arkadaşları rüzgârlar üstlerinden geçiyor, onlara hoş geldin dercesine dalların arasından ıslıklar çalıyorlardı. Çocuklar ise asık yüzleriyle, &lsquo;Rüzgâr çıktı, yavaş yavaş eve dönsek iyi olur. Fırtına geliyor.&rsquo; derlerdi.</p>

  <p class="p8">Kuşlar da şarkı söylemeye koyulurlardı: &lsquo;Günaydın, sizi yeniden görmek ne mutluluk verici; Tanrı izin verirse, şimdi biraz bizimle kalsanız...&rsquo; Sanki bir duvarla sohbet ediyorlarmış gibiydi: Kuşların sözlerine aldırmayan çocuklar konuşmalarına devam ederlerdi; içlerinden vurdumduymaz biri, &lsquo;Burada avlanma yasağı var mı?&rsquo; diye sorardı.</p>

  <p class="p8">Yine böyle ormanda vakit geçirdikleri bir gün, içlerinden biri, &lsquo;Hatırlıyor musun, bir seferinde sopalarla bir vaşağa vurmuştuk...&rsquo; dedi. Sanki çok eski bir zamanda, hatta zamanın başlangıcında olmuş bir şey gibi gülmeye başladılar. Vaşağa sopayla vurmak... Onları kötü niyetle yaklaşan hayvanın karşısında, bir ağacın çevresinde korkuyla titrerken bulmuştum. Tam zamanında oraya varmış, hayvanı oradan uzaklaştırmak için kuru bir dalla ona vurmuştum. Yani onları ben kurtarmıştım, işin aslı buydu; özel bir şey değildi, fakat sonradan onların sanki kendileri yapmış gibi, &lsquo;Sopayla vurduk!&rsquo; demeleri... Belli ki unutulmuştu, her şey zihinlerinden silinip gitmişti. Biz cinler, rüzgârın sesi, kuşların dili, hepsi unutulmuştu. Bunun için birkaç ay gibi kısa bir zaman yetmişti.</p>

  <p class="p8">Onlara da yazık... Bu, onların suçu değildi. Çocukluktan çıkmışlardı, bunu hayal bile edemiyorlardı. Söyleyecek öyle az şey var ki... Zaman onların da üstünden geçip gitmiş, onlar bunun farkına varamamışlardı bile. O yaşta normaldir; ileriye bakılır, geçmiş hiç hatırlanmaz. Hiçbir şey olmamış, dünyanın kapıları arkalarından kapanmış gibi kaygısızca gülüyorlardı.</p>

  <p class="p8">Orada yarım saatten az kaldılar. Ormana hiç aldırmadan aralarında gevezelik ediyorlardı. Sonra içlerinden biri, &lsquo;Burada hâlâ ne yapıyoruz, etraf nemden yapış yapış.&rsquo; dedi. Geldikleri gibi çekip gittiler. Düzlüğe çıkmadan önce içlerinden biri neredeyse sonuna kadar içtiği sigarasını yere attı; hâlâ yanıyordu. Bir arkadaşım bundan tedirgin oldu ve ayağıyla üstüne basmak istedi. Bırak dedim, bu onlara özgü bir yaşamın kuralı. İnce ince tüten dumanı sönene kadar sessizce seyrettik izmariti.&rdquo;</p>

  <p class="p8">&nbsp;</p>
</body>
</html>
