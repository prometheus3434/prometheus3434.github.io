<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.1" name="Generator" />
  <link href="../Styles/style.css" rel="stylesheet" type="text/css" />

  <title>21</title>
</head>

<body>
  <h3 class="h31"><a id="a27"></a>21</h3>

  <p class="p8">Albay sonunda uyuyakaldı. Gözlerini yeniden açtığında, karanlık gece sona ermek üzereydi. Henüz yoğunluğunu kaybetmemiş olsa da gecenin artık yorgun düştüğü apaçık ortadaydı.</p>

  <p class="p8">Procolo, ormanda yılan gibi kıvrılarak ilerleyen tuhaf bir hışırtıyı hemen fark etti. Bu, bir rüzgârdan başka bir şey olamazdı. Beraberinde getirdiği ve Albayın daha önce hiç duymadığı güzel bir kokuyu köknar ağaçlarının arasına yaymaktaydı; en azından ona öyle gelmişti.</p>

  <p class="p8">Tanımadığı bu rüzgârın ağaçların üst dalları arasında konuştuğunu işitti. Başlarda kulağına çalınan karmakarışık homurtuların içinden bir süre sonra anlaşılabilir birkaç cümle kulağına geldi; işte o anda Albay&rsquo;ın bedeni tepeden tırnağa bir ürpertiyle titredi.</p>

  <p class="p8">&ldquo;...Evet,&rdquo; diyordu rüzgâr, &ldquo;öyle görünüyor ki terk edilmiş... Burada, ormanda, tek başına bir çocuk... Öyle görünüyor ki terk edilmiş... Yalnız bırakılmış bir çocuk...&rdquo;</p>

  <p class="p8">Albay duyduklarından bir şey anlasın ya da anlamasın, rüzgâr durmaksızın aynı şeyi tekrar ediyordu. Procolo, karanlığın içine hapsolmuş gibi, hiç kımıldamadan öylece bekledi. Bu arada giderek nefesi daralmaya başladı: Rüzgârın sesi olmasaydı, solukları birkaç metre uzaktan bile kolayca duyulabilirdi.</p>

  <p class="p8">Tepelerdeki homurtu kesildiği anda, şafak da nemi ve soğuğuyla sökmeye başladı. Albay titredi, yönünü bulmak için güneşin hangi taraftan doğacağını anlamaya çalıştı. Fakat başını yukarı kaldırdığında dalların arasından, tıpkı bir kuyunun dibine bakar gibi, çok çok uzaklardaki gökyüzünün sadece küçücük bir parçasını görebildi. Gördüğü gökyüzü parçası yavaş yavaş aydınlanmaktaydı, ama ışığın geldiği yönü anlamak olanaksızdı. Ormanın üstünde hâlâ yoğun bulutlardan bir çatı uzanıyordu. Procolo yorgundu, kendisini ormandan çıkaracak yolu bulma umuduyla yeniden yürümeye koyuldu. Gecenin nemini hâlâ gövdelerinde taşıyan sık ağaçların arasında, kendisine doğru gelen bir yönde, sürekli aynı çizgide yürümesi gerektiğini kendine tekrarlayarak ilerledi. Etrafında yeniden cıvıldamaya başlayan kuş seslerinin yanı sıra birtakım hayvanların oradan oraya kaçışmasına benzer ani hışırtılar da duyulmaktaydı.</p>

  <p class="p8">6.00 sularında (tam bir buçuk saattir yürüyordu Albay) bir anda kendini yere uzanmış uyuyan Benvenuto&rsquo;nun önünde buldu. Procolo adımlarını güçlükle durdurdu.</p>

  <p class="p8">Hızı kesilince, etrafı sanki daha derin büyük bir sessizlik sarıverdi. Ancak çok geçmeden, başının üstündeki dalların arasında, öncekine benzer bir titreşimin yayıldığını hissetti. Konuşan yine aynı rüzgârdı:</p>

  <p class="p8">&ldquo;...Ormanda terk edilmiş, burada yakınlarda olmalı... Uykuya dalmış bir çocuk... Doğal olarak üstünden yıllar geçmiş olsa bile... Pek çokları diyor ki, o...&rdquo;</p>

  <p class="p8">Tam o sırada, Benvenuto sanki birilerinin yaklaştığını hissetmiş gibi uykusundan uyanıverdi ve telaşla etrafına bakındı.</p>

  <p class="p8">&ldquo;Ah, sen burada mıydın?&rdquo; diye sordu çocuk.</p>

  <p class="p8">Albay suçüstü yakalanmış gibi kısa bir süre duraksadıktan sonra kararsızlık içinde, &ldquo;Gördüğün gibi buradayım.&rdquo; diyerek karşılık verdi. &ldquo;Dün gece defalarca seslendim, duymadın mı?&rdquo;</p>

  <p class="p8">&ldquo;Hayır, ben hiçbir şey duymadım.&rdquo;</p>

  <p class="p8">&ldquo;Pusulayı kırdım ve yönümü kaybettim.&rdquo; diye sürdürdü Albay, &ldquo;Hava aydınlanmaya başladığından beri de yürüyorum. Fakat buradan çıkmak için takip etmeniz gereken yolu bulmak kolay değil.</p>

  <p class="p8">&ldquo;Peki, ne olacak?&rdquo;</p>

  <p class="p8">&ldquo;Ne olsun, deneye deneye bulacağız.&rdquo;</p>

  <p class="p8">Böylece yeniden birlikte yola koyuldular. Henüz beş yüz metre bile gitmemişlerdi ki, Albay yüksek dalların arasında bir yerde her zamanki düşük çeneli rüzgârın kaldığı yerden konuşmaya devam ettiğini fark etti. Adımlarının gürültüsüne rağmen rüzgârın sözleri kolayca anlaşılabildiğine göre bu defa sesi çok daha yükselmiş olmalıydı:</p>

  <p class="p8">&ldquo;...İyi bir çocuktur, ormanda terk edilmiş... Bunun açıklamasını ben bilemem... İşte çocuğun ta kendisi... Ne var ki ormanda terk edilmiş...&rdquo;</p>

  <p class="p8">Albay bu berbat sesi bastırmak için adımlarını daha da hızlandırdı ve kendisini hayranlıkla izleyen çocuğa binlerce soru sorarak gürültülü bir sohbet başlattı. Ancak bir süre sonra böyle yüksek tempolu bir yürüyüşe dayanacak gücü kalmayan Albay&rsquo;ın nefesi kesildi ve aniden durmak zorunda kaldı. Rüzgâr hâlâ konuşmaya devam ediyordu, bununla beraber Benvenuto da onu fark ettiğini hiç belli etmiyordu.</p>

  <p class="p8">&ldquo;Benvenuto!&rdquo; diye telaşla bağırdı Albay, &ldquo;Tepemizde konuşulanları duymuyor musun sen?&rdquo;</p>

  <p class="p8">Çocuk bir süreliğine kulak kesildi, sonra özel bir şey duymadığını söyledi.</p>

  <p class="p8">Onun haklı olduğunu söylemek istercesine, &ldquo;Belli ki ben yanılmışım.&rdquo; dedi Albay. &ldquo;İnsan yorgun olunca bazı sesler duyduğunu sanıyor.&rdquo;</p>

  <p class="p8">Biraz ilerledikten sonra rüzgâr konuşmayı kesti. Fakat bu sessizlik de Albay&rsquo;ın huzursuzluğunu bütünüyle silmeye yetmedi. Peki, bu cehennemden nasıl çıkacaklardı? Ne kadar yol alırlarsa alsınlar çevrelerinde hiçbir şey değişmiyordu, bir öncekine benzeyen bir başka ağaçtan değişmeyen zayıf gün ışığına her şey aynıydı.</p>

  <p class="p8">Albay arada bir durup yüksek sesle Matteo ve Bernardi&rsquo;nin isimlerini tekrarlıyordu. Belli ki her ikisi de Albay&rsquo;ın emrine sonuna kadar sadık kalmaya yemin etmemiş gibi, ne cevap veriyor, ne de yüzlerini gösteriyorlardı. Bu arada zaman hızla ilerliyor ve orman hiç bitmeyecekmiş gibi önlerinde uzayıp gidiyordu.</p>

  <p class="p8">Procolo bir kez daha seslendi ve bu son çağrısına, nihayet uzaktan, yüksek dalların birine tünemiş bir saksağandan kısık sesle bir yanıt geldi:</p>

  <p class="p8">&ldquo;Albay Procolo? Albay, bu sen misin?&rdquo; diye sordu. Albay olduğu yerde durdu ve yukarı baktı.</p>

  <p class="p8">Kuş sorusunu tekrarladı, ancak Albay ona cevap vermedi. Bekçi saksağanın o gece ağacın dibine düşerek öldüğünden adı gibi emindi. Ancak yine de bu kuşun, köknar ağacının yüksek dallarından kendisine seslenen ve elleriyle öldürdüğü nöbetçi saksağan olabileceğine dair bir kuşku içini kemirmeye bakmıştı; bu, içgüdüden çok sıradan bir düşünceydi.</p>

  <p class="p8">Fakat bunun zihnini fazlaca meşgul etmesine de izin vermedi, öyle ki kuş aynı soruyu üçüncü kez tekrarladığında, Albay da ona kararlılıkla karşılık verdi:</p>

  <p class="p8">&ldquo;Evet, benim, ne olacak?&rdquo;</p>

  <p class="p8">&ldquo;Seslendiğini duymuştum.&rdquo; diye sözlerini sürdürdü saksağan, &ldquo;Ve seni görünce kendi kendime hemen, işte şu meşhur Albay dedim. Hakkında çok şey duydum. Ben de senin evinin yakınlarında nöbetçilik yapan kardeşimi görmeye gidiyorum. Uzun yıllardan beri kendisini görmüyorum.&rdquo;</p>

  <p class="p8">Albay, ne diyeceğini bilemeyen biri gibi ağzının içinde, &ldquo;Tabii, tabii...&rdquo; diye geveledi. &ldquo;Gerçekten bunun için mi geldin?&rdquo; diye sordu.</p>

  <p class="p8">&ldquo;Buraya sadece bunun için geldim, böyle uzun bir yolculuğa zevk için katlanmazdım. Ben ve akrabalarım İspanya&rsquo;da yaşıyoruz.&rdquo;</p>

  <p class="p8">Albay birkaç saniye boyunca sessiz kaldı. Sonra, &ldquo;Sen yukarıda olduğuna göre benim evi görüyor musun?&rdquo;</p>

  <p class="p8">&ldquo;Çayırların ortasında kocaman bir ev görüyorum, ama senin mi değil mi bilemem.&rdquo;</p>

  <p class="p8">&ldquo;Dinle... O evin ne tarafta olduğunu görüyor musun?&rdquo;</p>

  <p class="p8">&ldquo;Anladım.&rdquo; dedi saksağan. &ldquo;Sana yolu tarif etmemi istiyorsun, öyle mi?&rdquo;</p>

  <p class="p8">&ldquo;Evet, bana yönü söyle, yolumuzu kaybettik.&rdquo;</p>

  <p class="p8">&ldquo;Görüyorum, görüyorum.&rdquo; dedi saksağan. &ldquo;Burada kaybolmak hiç de zor değildir. Birçok insanın başına gelir. Bu ormanın ortasında açlıktan ölenlerden, hatta etrafta hâlâ iskeletlerinin bulunduğundan söz edildiğini duydum.&rdquo;</p>

  <p class="p8">&ldquo;Doğrudur.&rdquo; dedi Albay.</p>

  <p class="p8">&ldquo;Üstelik bu iskeletler çocuklara aitmiş.&rdquo; diye sürdürdü saksağan, &ldquo;Kimi zaman, açlıktan ölmeleri için çocukları ormana terk ediyorlarmış. Yaşlı Orman bu iş için çok uygun bir yer. Demek ki bu dünyada bir çocuktan kurtulmak isteyen insanlar da var...&rdquo;</p>

  <p class="p8">Procolo gergin bir sesle, &ldquo;Ne demek istiyorsun?&rdquo; diyerek sözünü kesti.</p>

  <p class="p8">&ldquo;Ne mi demek istiyorum?&rdquo;</p>

  <p class="p8">&ldquo;Anlattığın saçma sapan öykülerle neyi ima etmek istiyorsun?&rdquo; diye sordu Albay, göz ucuyla Benvenuto&rsquo;ya bakarken. Çocuk yorgunluktan ölmek üzere olduğundan ikisinin konuşmasına aldıracak durumda değildi.</p>

  <p class="p8">&ldquo;Ben bir şey ima etmeye çalışmıyorum. Sadece duyduklarımı anlattım. İsterseniz gidelim artık.&rdquo;</p>

  <p class="p8">Böylece yönünü eve çeviren saksağan, bir ağaçtan ötekine konarak ilerlemeye başladı. Bir yandan da Albayla çocuğun kendisini takip edip etmediğini görmek için arada bir başını çevirip bakıyordu.</p>

  <p class="p8">Procolo ve Benvenuto kuşu takip etmek için ara sıra yukarı bakarak, yaklaşık bir saat boyunca hiç konuşmadan yürüdüler. Tarihi ormanın sınırına vardıklarında derin karanlıktan kurtulmuşlardı. Bu noktada küçük orman başlıyordu. Albay eve uzanan patikayı tanımakta gecikmedi.</p>

  <p class="p8">İşte o anda, &ldquo;Bu kadarı yeterli.&rdquo; diye seslenerek saksağanı durdurdu. &ldquo;Sen artık dönebilirsin, bundan sonrasını biz hallederiz.&rdquo;</p>

  <p class="p8">&ldquo;Görüşürüz Albay!&rdquo; diye seslendi saksağan ve ulu bir köknarın tepesinden havalandı, kanatlarını hafifçe çırparak havada birkaç tur attı ve uzaklaşmaya başladı.</p>

  <p class="p8">Albay arkasından seslendi:</p>

  <p class="p8">&ldquo;Kuş! Bekle bir dakika! Sana söylemem gereken bir şey var!&rdquo;</p>

  <p class="p8">Saksağan ani bir dönüş yaparak, Procolo&rsquo;nun tam iki metre üstünden sarkan uzun bir dala kondu.</p>

  <p class="p8">&ldquo;Şimdi gitmek istediğin yer neresi?&rdquo; diye sordu Albay.</p>

  <p class="p8">&ldquo;Sana söylediğim gibi, bekçilik yapan kardeşimi görmeye gidiyorum.&rdquo;</p>

  <p class="p8">&ldquo;Bunu yapmana gerek yok, çünkü kardeşin artık yok.&rdquo;</p>

  <p class="p8">&ldquo;Gitti mi? Bunu bilmiyordum... Peki, nereye gitti?&rdquo;</p>

  <p class="p8">&ldquo;Bir yere gitmedi, öldü. Bir gece vakti, verdiği yanlış alarm yüzünden onu ben öldürdüm.&rdquo;</p>

  <p class="p8">Saksağan birkaç saniye boyunca sustu. Daralan yüreği sıkıntıyla çarpıyordu. Sonra yavaşça mırıldandı:</p>

  <p class="p8">&ldquo;Ben çok uzaklardan geldim... Tam üç yıldır onu görmüyordum... Ve şimdi geri dönmekten başka çarem kalmadı.&rdquo;</p>

  <p class="p8">&ldquo;Evet, yapacak bir şey yok.&rdquo; dedi Albay, &ldquo;Bana göre canın ne istiyorsa, öyle yap. Kalmak istersen, kal. Bekçilik yapmak istersen...&rdquo;</p>

  <p class="p8">Benvenuto arkada, kendisi önde geniş adımlarla eve doğru yürüdüler.</p>

  <p class="p8">Saksağan hiçbir şey söylemedi. Benvenuto birkaç yüz metre ilerledikten sonra arkasını döndüğünde, onun hâlâ aynı dalın üstünde hareket etmeden durduğunu fark etti.</p>

  <p class="p8">O akşam Aiuti, Albayla konuşmak için Fondo&rsquo;nun yukarısına doğru sessiz ormanların içinde ilerlerken, tepesinde bir zamankine benzer yüksek bir ses işitti: Bu, yeni nöbetçi saksağanın işaretiydi.</p>

  <p class="p8"><span class="t12">&nbsp;</span></p>
</body>
</html>
