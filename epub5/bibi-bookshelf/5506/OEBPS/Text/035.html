<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.1" name="Generator" />
  <link href="../Styles/style.css" rel="stylesheet" type="text/css" />

  <title>31</title>
</head>

<body>
  <h3 class="h31"><a id="a39"></a>31</h3>

  <p class="p8">La Spacca&rsquo;da bir araya gelen çocukların aralarındaki ilişkiyi ve entrikaları sonuna kadar anlamak her zaman çok kolay olmasa da o yıl, Fondo&rsquo;da oturan ve başka okullara giden bir grup çocukla aralarında bir çeşit savaş çıktığını duymayan kalmamıştı. Bu yabancı çocuklar, ara sıra Yaşlı Orman&rsquo;ın sınırındaki eski kulübenin olduğu tepeye çıkıyor, sonunda kazananın belli olmadığı bir savaşa tutuşuyorlardı.</p>

  <p class="p8">La Spacca&rsquo;nın düzlüklerine, geçen yazdan beri bu gerilimli macera havası hakimdi. Gözler sürekli etrafı kolaçan ediyor, köknarların gölgesinde gizliden gizliye bir takip süregidiyordu. Ağaçların arasındaki hışırtılar nefesleri kesiyor, akşam olunca herkes fısıltıyla konuşuyordu.</p>

  <p class="p8">22 Haziran günü La Spacca&rsquo;da buluşan çocuklar ormanda keşfe çıkmaya karar verdiler. Berto, karşıtlarının sürekli kulübenin beş yüz metre ötesindeki küçük düzlükte toplandıklarını öğrenmişti. Uzun zamandan beri kendini isteksiz ve yorgun hisseden Benvenuto&rsquo;dan, gözcülük etmesi için kulübede beklemesini rica ettiler.</p>

  <p class="p8">Tek yapması gereken, düşman baskın yapacak olursa üç kez, her zaman çok iyi becerdiği gibi, guguk guguk diye ötmekti. Küçük düzlükteki bu keşif çalışması, Berto&rsquo;nun, Benvenuto&rsquo;yu yalnız bırakmak için tasarladığı kalleşçe bir oyundan başka bir şey değilmiş gibi görünüyordu. Bu iki çocuğun arasında sıcak bir hava esmediği kesindi. Sonradan görüleceği üzere Berto, Fondolu çocukların o gün bir saldırı yapacağı konusunda haklıydı. Gelecek olurlarsa, Benvenuto&rsquo;yu orada bir başına bulacak ve ona iyi bir ders vereceklerdi. Her koşulda, Berto&rsquo;nun genç Procolo&rsquo;ya acı çektireceğine dair bir şüphe yoktu. Onun herkese üstünlük taslayarak, Morro&rsquo;nun kendisine bıraktığı servetle hava attığını, sonuçta hala aynı ödleğin teki olduğunu söylüyordu; fakat bu düşüncelerini doğrulayan bir kanıt da yoktu. Olaya dönersek... Kimse Berto&rsquo;nun bununla bir ilgisi olmadığını ve her şeyin tesadüfen geliştiğini söyleyemez.</p>

  <p class="p8">Düşmanları sahiden çıkıp geldiğinde, okullu çocuklar yarım saatten az bir zaman önce oradan uzaklaşmıştı. Otların arasındaki yılanlar gibi sürünüp ağaçların ve çalıların arkasına gizlenerek sessiz sedasız kulübenin birkaç metre yakınına geldiler. Sayıları sekiz ya da dokuz olmalıydı.</p>

  <p class="p8">Benvenuto kulübenin içinde asılı duran hamağa uzanmış, derin bir uykuya dalmıştı. Gökyüzündeki solgun güneşle boğucu, sıcak bir gündü.</p>

  <p class="p8">Fondolu çocukların elinde bu defa ne sopalar ne de taşlar vardı. Her biri avuçlarının arasında bir demet saman tutuyordu. Kedi gibi sessizce kulübenin etrafını sardılar ve ellerindeki samanları kulübenin çevresine bıraktılar. İçlerinden üç ya da dördü samanları ateşe verdikten sonra Yaşlı Orman&rsquo;ın farklı yönlerine doğru hızlıca uzaklaştılar.</p>

  <p class="p8">Alevler başta isteksizdi; güneş ışığında doğru dürüst fark edilmiyorlardı bile. Sonra yavaş yavaş harekete geçtiler ve kulübeyi temelinden tutuşturdular. Yoğun bir duman perdesi çocuğun başucuna doğru boylu boyunca yükseldi. Benvenuto hâlâ uyuyordu.</p>

  <p class="p8">Olaya tanıklık eden birkaç kuş acıyla öttü. O sırada, oluk gibi yükselen dumana merakla yaklaşan rüzgârların arasında Matteo da vardı.</p>

  <p class="p8">Sonunda ormanın kıyısından biri, &ldquo;Benvenuto! Benvenuto!&rdquo; diye bağırdı. Okullu çocuklar dönmüşlerdi ve işin doğrusunun ne olduğunu merak ediyorlardı. İçlerinden bazısı kulübede yangını çıkaranın Benvenuto olduğunu düşünmüş, ama yanan samanları görünce bunun düşmanlarının işi olduğunu hemen anlamışlardı. Arkadaşları umutsuzca, &ldquo;Benvenuto! Benvenuto!&rdquo; diye bağırıyorlardı. Şaka, ölüm kokmaya başlamıştı.</p>

  <p class="p8">Benvenuto sonunda uyandı. Arkadaşları dumanların arasından solgun ve üzgün yüzüyle kulübenin kapısını açmaya çalıştığını gördüler. Benvenuto hiç bağırmadan kapının kenarına yaslandı ve sessizce etrafı izlemeye koyuldu. Sonra inanılmaz bir yavaşlıkta, alevlerin bedenini yalamasına hiç aldırmadan yüzünü ormana çevirdi, yorgun bir ifadeyle yoğun duman kütlesinin içine ilerledi.</p>

  <p class="p8">Benvenuto nihayet dışarı çıktığında arkadaşları korku dolu gözlerle ona bakıyordu. Çocuk o sırada zoraki bir gülümsemeyle, &ldquo;Şapkamı içeride unuttum!&rdquo; diye pas tutmuş bir sesle bağırdı. Geri döndü, kulübeye ilerledi, tarifsiz bir soğukkanlılıkla duman duvarının içinden geçti, birkaç saniye içeride kaldıktan sonra başında şapkasıyla yeniden dışarı çıktı, böylece öksüre öksüre, dumanların içinden üçüncü kez geçti.</p>

  <p class="p8">&ldquo;Hadi acele et, çabuk ol!&rdquo; diye bağırıyordu arkadaşları. &ldquo;Yanarak ölmek mi isliyorsun?&rdquo;</p>

  <p class="p8">&ldquo;Acele et, acele et!&rdquo; diye karşılık verdi Benvenuto (gözyaşlarını bastırmakta zorlanıyormuş gibi hissetti kendini), &ldquo;Neden acele edecekmişim? Beni bekleyen biri mi var?&rdquo;</p>

  <p class="p8">Nasıl olduğu anlaşılmaz bir biçimde hiç yara almamıştı çocuk. Önlerinde dizi dizi uzanan köknar ağaçlarının altında toplanan arkadaşları, kendilerine doğru yaklaşan Benvenuto&rsquo;ya yol açmak istercesine birkaç adım geri çekildiler. Herkes (Berto dahil) kocaman açılmış, çakmak çakmak yanan gözleriyle tuttuğu nefesi, sonunda derin bir oh çekerek bıraktı.</p>

  <p class="p8">Çocuk her zamanki ağır adımlarıyla ormana girdi ve yönünü, tatillerini geçirdiği Procoloların evine çevirdi.</p>

  <p class="p8">Sadece rüzgâr Matteo, yüksek dalların arasında daireler çizerek, ne diyeceğini bilmeden ona eşlik ediyordu.</p>

  <p class="p8">İki yüz metre kadar ilerlediklerinde (arkadaşları artık onu duyamazdı), Benvenuto bir ağacın gövdesine yaslanmak için durdu ve öksürmeye başladı. Dumandan rahatsız olmuştu. Sert ve kuru öksürükler her defasında çocuğu iki büklüm eğilmeye zorluyordu. Rüzgâr bir şey diyemeden başının üstünde dönüp duruyordu.</p>

  <p class="p8">&nbsp;</p>
</body>
</html>
