<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.1" name="Generator" />
  <link href="../Styles/style.css" rel="stylesheet" type="text/css" />

  <title>18</title>
</head>

<body>
  <h3 class="h31"><a id="a24"></a>18</h3>

  <p class="p8">O akşam Benvenuto döşemedeki tıkırtıyı duyduğunda, yatağına girmiş, çoktan ışığını söndürmüş, uykuya dalmak üzereydi. Yüreği ağzında başucu lambasını yeniden açınca sol arka ayağı topallayarak yürüyen kocaman bir fare gördü.</p>

  <p class="p8">İnce bir sesle, burnundan konuşan fare, &ldquo;E, şimdi ne olacak?&rdquo; diye sordu. &ldquo;Benim yerimi kim işgal etti?&rdquo;</p>

  <p class="p8">Hayrete düşen Benvenuto karşılık vermedi. Hayvan, kendini fazlasıyla önemsemekle birlikte, gerekli açıklamayı da yine kendisi yapmak zorunda kaldı. Evin en yaşlı faresi ve cemaatin başkanıydı. Albay Procolo&rsquo;nun dostu olduğunu, fırtınalı gecelerde onun izniyle bu yatakta uyuduğunu söyledi. Havadaki elektrik kendisine pek dokunuyordu ve sadece buradaki gizli yerinde biraz olsun huzur duyabiliyordu.</p>

  <p class="p8">&ldquo;Fakat bu gece fırtına falan yok.&rdquo; dedi Benvenuto.</p>

  <p class="p8">&ldquo;Şimdi yok, ama birazdan kopacak. Hava durumu konusunda hiç yanılmam.&rdquo; dedi fare. &ldquo;Ayrıca yataktan çıkmak istemezsen, orada kalmana izin verebilirim. Ama ben de döşeğin içine girmeliyim. Beni ezmeyecek şekilde biraz kenara kayman yeterli.&rdquo;</p>

  <p class="p8">Benvenuto ne yapacağını bilmez halde kenara çekildi. Fare, eskiden kalma olduğu açıkça görülen bir delikten döşeğin içini dolduran mısır yaprakları arasında kulak tırmalayan bir hışırtı çıkararak şiltenin içine yerleşti. Benvenuto birkaç kez uykuya dalmış, fakat kısa bir süre sonra yaprakların keskin hışırtısıyla yeniden gözünü açmıştı.</p>

  <p class="p8">&ldquo;Birkaç gündür uykusuzluk çekiyorum.&rdquo; dedi fare, &ldquo;Tabii bir de böyle sıkışık yerde uyumaya alışkın değilim, bu döşeğin her köşesi her zaman sadece benim olmuştur.&rdquo;</p>

  <p class="p8">&ldquo;Burada her gece fırtına çıkar mı?&rdquo;</p>

  <p class="p8">&ldquo;Hemen hemen her gece,&rdquo; diye karşılık verdi fare, &ldquo;her şekilde kendini belli eder zaten. Yine de dikkatli olmakta yarar vardır.&rdquo;</p>

  <p class="p8">&ldquo;Bu durumda her gece buraya gelecek misin?&rdquo;</p>

  <p class="p8">&ldquo;Bilmiyorum; sen gitmeyeceksen, bana yeni bir döşek bulması için Albay&rsquo;la konuşurum. Böyle rahatsız yatmaya devam edemeyiz.&rdquo;</p>

  <p class="p8">&ldquo;Peki, amcamın sana olur diyeceğine inanıyor musun?&rdquo;</p>

  <p class="p8">&ldquo;Hımm, aslına bakarsan o da bu durumdan sıkıldı, hatta beni öldürmekle tehdit ediyor. Ben de ona durumu anlattım. Morro&rsquo;nun neden öldüğünü biliyor musun? Çünkü o bir fareyi, benim kardeşimi öldürdü. Fareleri öldürmek uğursuzluk getirir. Albay da bundan çok etkilendi. Bak sana açıkça söylüyorum, olanlardan sonra onun bana kötülük etmesi ihtimal dahilinde bile değil.&rdquo;</p>

  <p class="p8">Fırtına çıkmadı ve Benvenuto farenin hiç durmadan çıkardığı tıkırtılar yüzünden gün ağarana kadar uyuyamadı. Yetmezmiş gibi fare, çocuk yüzünden bir türlü uykuya dalamadığından yakınarak hava aydınlanmaya başladığında çekip gitti.</p>

  <p class="p8">Benvenuto sabah aşağı iner inmez, fareye başka bir yatak bulmasını söylemek için amcasının yanına gitti.</p>

  <p class="p8">O sefil hayvanı memnun etmek gibi bir niyeti olmadığını söyleyen Albay, bu meseleyi kendi başına halledebilmesi için Benvenuto&rsquo;nun yeterli bir yaşa geldiğini belirtti. Fare canını sıkıyorsa, onu öldürebilirdi. Evdeki farelerden ne kadar eksilse o kadar iyi olurdu.</p>

  <p class="p8">&ldquo;Peki ama uğursuzluk getirmez mi?&rdquo; diye sordu Benvenuto.</p>

  <p class="p8">&ldquo;Bu saçmalıklara inandığın için kendinden utanmalısın;&rdquo; diye karşılık verdi Sebastiano Procolo, &ldquo;korkak bir kız gibisin.&rdquo;</p>

  <p class="p8">Akşam olunca Benvenuto yatağına girdi, fare ortaya çıkar çıkmaz kafasına indirmek için elinde tuttuğu ayakkabısıyla tetikte bekledi. Odaya bir parça ışık girebilsin diye panjurları açık bırakmıştı, bu sayede hayvanı kolayca görebilecekti. Birkaç dakika sonra küçük pıtırtıların yaklaştığı duyuldu. Açık renkli çam döşemenin üstünde bir karaltı belirdi.</p>

  <p class="p8">Çocuğun yatakta olduğunu açıkça ima ederek, &ldquo;Yine mi sen!..&rdquo; diye şikayetlendi fare. &ldquo;Bu sahiden de dayanılmaz bir işkence!&rdquo;</p>

  <p class="p8">Benvenuto bütün gücüyle ayakkabıyı fırlattı. Atışın hedefi isabet ettiğini bildiren, yumuşak bir darbe sesi duyuldu. Fakat fare ölmemişti; keskin çığlıklarla, ağır ağır sürünerek geri çekildi.</p>

  <p class="p8">&ldquo;Alçak!&rdquo; diye bağırdı, &ldquo;Bir gün bu yaptığına pişman olacaksın! Ayağımı parçaladığın için seni asla affetmeyeceğimden emin olabilirsin.&rdquo;</p>

  <p class="p8">Fare, kısa bir süre sonra karanlık bir köşede gözden kayboldu ve oda bütünüyle sessizliğe gömüldü.</p>

  <p class="p8">&nbsp;</p>
</body>
</html>
