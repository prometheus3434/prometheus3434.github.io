<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.1" name="Generator" />
  <link href="../Styles/style.css" rel="stylesheet" type="text/css" />

  <title>35</title>
</head>

<body>
  <h3 class="h31"><a id="a43"></a>35</h3>

  <p class="p8">Benvenuto hasta yatarken küçük bir yük arabası cinlerin Yaşlı Orman&rsquo;ın kıyısında son kez istiflediği odunları alıp götürdü. O günden sonra yerleri boş kaldı. Sebastiano Procolo&rsquo;nun orman cinlerine uyguladığı yaptırım da böylece sona ermişti. Fısıltıların fazlaca yükseldiği vadinin eteklerinde, işlerin artık eskisi gibi gitmediği herkesin dilindeydi. Pek çokları tarafından gizli güçlerin işi sanılan, Albay&rsquo;ın kötü şöhreti, umursamazlık içinde sönüp gitti. Yaşlı Orman&rsquo;ın sahibi kış mevsiminin başlarında, Fondo&rsquo;nun aşağısında neredeyse unutulmuştu. Procolo, adeta çok eskiden yaşamış, kim olduğu pek bilinmeyen biri gibiydi. Halkın arasında konuşulanlara göre, adı artık bir korku unsuru olmaktan çıkmıştı. Vadi halkı o zamana kadar onun hakkında fazla konuşmamayı tercih etmişti (ne sebeple bilinmez, ama bunun gibi bir adam hangi işi doğru dürüst becerir, diyorlardı); fakat işte bu yüzden, özellikle günbatımı saatlerinde sık sık onu düşünüyorlardı. Oysa şimdi Procolo&rsquo;nun maskesini düşürmeye yeltenen biri vardı; bir başka deyişle bu kişi, onun küstah ve kötü kalpli olduğunu açıkça ortaya koymak istiyordu.</p>

  <p class="p8">Procolo&rsquo;nun tüm bunlardan haberi olması da ihtimal dahilindeydi (bazı durumlarda alışılmamış bir duyarlık göstermişti). Fakat Benvenuto&rsquo;nun hastalanmasından sonra, Albay&rsquo;ın her işin peşini bıraktığı ve Yaşlı Orman&rsquo;daki gezintilerini daha da sıklaştırdığı biliniyordu.</p>

  <p class="p8">Ormanda solunan hava eskisinden farklıydı. Bu durum, cinlerin insan ya da hayvan biçiminde ortalıkta görülmediğinden ya da Bernardi&rsquo;nin artık ulaşılamaz olmasından kaynaklanmıyordu. Tarif edilemeyen bir şey eksikti. Bir zamanlar havaya karışan yaşam enerjisi, artık ağaç gövdelerine kapanmıştı. Huzur, sonunda gelmiş; cinler ağaçlarına çekilerek yılların hesabını yapmaya başlamışlardı.</p>

  <p class="p8">Albay ise birliğinden ayrılmadan önce, orada bulunan şeylerin, örneğin yıllar yılı sabır göstererek büyük emeklerle inşa ettiği ve bir anda kaybolup gidecekmiş gibi duran otoritesinin ve düne kadar bir bakışıyla karşısında titreyen, ertesi gün Albay&rsquo;ı rütbece kendilerine denk sayacak, hatta selam bile vermeyecekmiş gibi duran askerlerinin, artık kendisine ait olmadığı duygusuyla kışlada geçirdiği son gün koğuşları dikkatle teftiş ederken yaptığını, şimdi de ormanda yapıyor, sürekli gözleriyle bir şeyler arıyormuş gibi geziniyordu.</p>

  <p class="p8">Asırlardan beri kökleriyle toprağa sıkıca gömülü ağaçlar, ulu köknarlar, hâlâ nasıl dimdik ayakta durabildikleri anlaşılmayan narin bitkiler, gölgeler, dalların sesi, belli belirsiz çizgiler halinde uzayan patikalar, kuş sesleri, reçine ve temiz toprak kokusu, ıssız yerlerde başıboş gezinen kaynağı açıklanamayan çığlıklar, hatta mağrur sessizlik gibi tüm bu ayrıntılar, eskiden olduğu gibi Albaya ait değildi sanki. Bir zamanlar ormandan geçerken, her ne kadar nefret duyulan ve lanetlenen sahibi olarak anılsa da şimdi zenginliğine el süremeyen, mülkiyeti sadece kâğıt üstünde kalmış bir yabacı gibiydi.</p>

  <p class="p8">Bakışları, ölçüsüzce yükselen ağaçların üstünde uzun uzadıya gezinmekte; dalların gölgedeki hareketsiz kısımlarından, gökyüzünde kaybolan ve rüzgârla sallanan uçlarına kadar bir aşağı bir yukarı gidip gelmekteydi. Bazen etrafına şüpheyle bakındıktan sonra, ağaç gövdelerinde oluşan girintilere doğru eğilerek, &ldquo;Bernardi! Bernardi!&rdquo; diye seslenirdi. Onunla konuşabilmeyi, aniden ortadan kayboluveren cinler hakkında sorular sorabilmeyi çok isterdi. Ne var ki kendisine karşılık veren kimse çıkmıyordu. Sadece en tepelerde, dalgaların kırıldıktan sonra çıkardıkları, iniltiyi andıran hışırtılar duyuluyordu.</p>

  <p class="p8">&nbsp;</p>
</body>
</html>
