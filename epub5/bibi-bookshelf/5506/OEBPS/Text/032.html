<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.1" name="Generator" />
  <link href="../Styles/style.css" rel="stylesheet" type="text/css" />

  <title>28</title>
</head>

<body>
  <h3 class="h31"><a id="a35"></a>28</h3>

  <p class="p8">Tahribat aralıksız sürdü. Ne Bernardi ne de başvurulan Ormancılık Komisyonu bu duruma çare bulabilmişti.</p>

  <p class="p8">Özel olarak getirilen ormancılık konusunda uzman bir teknisyen, artık çok geç olduğunu söyledi; yumurtaların ilkbahardan önce temizlenmiş olması gerekirdi. Gelinen noktadan sonra bunları toplayabilmenin tek yolu vardı, o da tırtılların kozaya dönüşmesini beklemekti.</p>

  <p class="p8">Albay&rsquo;ın radyosu şimdi sorunsuzca çalışıyor, Yaşlı Orman artık geceleri kükremiyordu; fakat yapraklarını yitiren dallar gökyüzüne uzanan çıplak iskeletlere benzediğinden ormanın hali içler acısıydı. Procolo, son çare olarak, bir de saksağana danışmayı düşündü.</p>

  <p class="p8">&ldquo;Ağaçları kurtarabilecek tek bir kişi var,&rdquo; diye yanıtladı saksağan, &ldquo;bunu senin kulağına söylerim; Matteo. İstersen onu bana yolla, ona gereken talimatları vereyim.&rdquo;</p>

  <p class="p8">Albay derhal rüzgârını çağırdı.</p>

  <p class="p8">&ldquo;Dinle Matteo,&rdquo; dedi, &ldquo;bu kez onurunu kurtarabilirsin; tek yapacağın ormanı kurtarmak. Şimdi saksağanın yanına git, o sana yapman gerekeni söyleyecek.&rdquo;</p>

  <p class="p8">Matteo duydukları karşısında canlanıverdi. Demek hâlâ kendisine ihtiyaç duyan birileri vardı.</p>

  <p class="p8">Rüzgâr gece boyunca saksağanla sohbet etti. Sabah olunca coşkuyla yola koyuldu; vadiyi geçti, uzakta, üstü ormanlarla kaplı bir dağa ulaştı ve ihtiyaç duyduğu desteğin toplanması için seslenerek tatlı tatlı esmeye koyuldu.</p>

  <p class="p8">Matteo, güneş batmadan Albay&rsquo;ın evine doğru yola çıktı. Tiz sesler çıkararak uçan küçük kanatlı hayvanlardan oluşan yoğun bir bulutu, yani bir tırtır sineği ordusunu da beraberinde getiriyordu.</p>

  <p class="p8">Beyaz kelebekler gibi, tırtır sinekleri de bir anda sayısız gruplara ayrılarak ormana dağıldılar. Şeffaf kanatlı, ince ve uzun yapılı böceklerdi. Sürüde sayıca daha fazla olan dişi tırtır sineklerinin kuyruk kısmında iğneleri vardı.</p>

  <p class="p8">Heyecan dolu bir av başladı. Erkekler avlarını gözlerine kestirmek için dolaşırken, dişi sinekler de kemirgen tırtıllara saldırıyorlardı.</p>

  <p class="p8">Sürekli yemekten boyunlarına kadar dolan kurtçuklar kendilerini savunamadılar. Baskın öyle ani oldu ki, birbirlerini uyarmaya bile zaman bulamadılar. Onlar telaş içinde cılız sesler çıkarırken, tırtır sinekleri kurşun gibi üzerlerine düşüyor, tırtılları derilerinden yakalıyor, kaba sözlerle aşağılayıp bacaklarının arasına sıkıştırıyorlardı. Şaşırtıcı bir çabuklukla düşmanlarının her yerini iğneleriyle delik deşik ediyorlardı. Bu arada, &ldquo;İşte bu ilaç seni sonsuza kadar iyi edecek!&rdquo; diye bağırıyorlardı. &ldquo;Say bakalım kaç tane oldu, birazdan hepsini tükürmek zorunda kalacaksın!&rdquo; ya da &ldquo;Al bir iğne daha, bunu da yaz hesaba!&rdquo; gibi türlü kabalıklarla saldırıyorlardı. Tırtır sinekleri batırdıkları her iğnede tırtılların içine bir de kendi yumurtalarından bırakıyorlardı.</p>

  <p class="p8">Birkaç gün boyunca Yaşlı Orman&rsquo;ın her köşesinde büyük bir savaş yaşandı. Yemek için endişelenmeyi bir kenara bırakan kurtçuklar, canlarını kurtarmak umuduyla daldan dala atlayarak incecik ağlarına sığındılar. Fakat erkek tırtır sineklerinin gözünden hiçbir şey kaçmıyor; &ldquo;İşte burada, yeni bir arkadaş daha var!&rdquo; diyerek üzerlerine salmak için hemen dişilerine sesleniyorlardı.</p>

  <p class="p8">Bir grup tırtıl, prensip gereği, tırtır sineklerine karşı koymaya çalışarak çılgın bir mücadeleye girişti. Ancak hemen sonra, daha ilk adımda, kaçmanın imkânsız olduğunu kabullendiler. Dişi saldırganlardan sadece biri (ayağı sakatlandığı için) aynı anda arkadan bir düzine tırtılın saldırısına uğradı. Arkadaşları onu kurtarmaya geldiğinde, zavallıcık nefes alamadığı için çoktan boğularak ölmüştü.</p>

  <p class="p8">Av birkaç gün daha sert geçti. Köknar ağaçlarını kemiren tırtıllar artık yoktu, ağaçlar da bu belânın sonsuza dek bittiği ve bu yolla içlerindeki yumurtalarla birlikte kurtçukların birkaç saatlik ömrü kaldığı yanılgısına düştüler.</p>

  <p class="p8">Oysa kurtçuklar ölmemişti: Tırtır sinekleri savaş alanını boşalttıktan sonra gerinip yeniden esneklik kazanmaya ve yaralarının ağrısına sayıp sövmeye başladılar. Derken yakınmaları yavaş yavaş azaldı; bedenlerindeki delikler kısa sürede kapandı, acıları sona erdi. Yamru yumru olan derileri eski halini alınca, kurtçuklar hiçbir şey olamamış gibi yeniden yemek yemeye başladılar. Üstelik karınları eskisinden de aç olduğundan, yaprakları üst üste yutuyorlardı; birkaç saat içinde her birinin karnı küçük bir balon gibi şişmişti.</p>

  <p class="p8">Bernardi durumu Albay&rsquo;a bildirdi, Albay da Matteo&rsquo;ya çıkıştı, rüzgâr Matteo bu konuda saksağandan açıklama yapmasını istedi, saksağan da pis pis sırıttı.</p>

  <p class="p8">&ldquo;Sizler olağanüstü cahilsiniz.&rdquo; dedi. &ldquo;Bu aptal sorularla beni gerçekten şaşırtıyorsunuz.&rdquo;</p>

  <p class="p8">Aklı karışan rüzgâr daha fazla üstelemeye cesaret edemedi; sonuç ortadaydı, aptal yerine konmuştu.</p>

  <p class="p8">&nbsp;</p>
</body>
</html>
