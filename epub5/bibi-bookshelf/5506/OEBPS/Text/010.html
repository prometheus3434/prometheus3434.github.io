<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.1" name="Generator" />
  <link href="../Styles/style.css" rel="stylesheet" type="text/css" />

  <title>6</title>
</head>

<body>
  <h3 class="h31"><a id="a9"></a>6</h3>

  <p class="p8">Sebastiano Procolo&rsquo;nun cinler ve rüzgâr Matteo hakkındaki öyküyü nasıl öğrendiği konusunda bazı eksik bilgiler vardı.</p>

  <p class="p8">Vettore&rsquo;nin anlattığına göre, Procolo bir akşam, ormanın içinden geçen bir ışık fark etmiş ve kimseye görünmeden takip ederek ona ulaşmış olmalıydı. Bu ışığın sahibi, elinde gaz lambasıyla ormanda yolunu kaybetmiş üç çocuğu evlerine götüren Bernardi&rsquo;den başkası değildi; çocuklar Benvenuto&rsquo;nun okul arkadaşlarıydı. Bernardi, Albay&rsquo;ın kendisini izlediğinden ve her şeyi duyduğundan habersiz, çocuklara bu öyküyü anlatmış olmalıydı.</p>

  <p class="p8">Diğerleri ise Albay&rsquo;ın en başından beri kuşdilini bildiğini ve bu sırrı onlardan öğrenmiş olabileceğini savunmaktaydı.</p>

  <p class="p8">Her iki varsayım da ikna edici değildi. İşin su götürmeyen bir yanı varsa o da Albay&rsquo;ın gerçeği öğrenmek için çok zaman harcamamış olmasıydı; aksi halde sonradan yaşanan durum hiçbir zaman gerçekleşmeyecekti.</p>

  <p class="p8">Çok kez dillendirilmiş, ama kimsenin inanmadığı eski bir hakikatti bu. Pek şaşırtıcı görünse de Fondo Vadisi&rsquo;nde bunun ne olduğunun gerçekten ayırdına varabilmiş belki de kimse yoktur. Üstelik önyargılar ve batıl inanç, bu insanlar arasında son derece yaygın olmasına rağmen, hatta alttaki satırları kendi gözleriyle okuyacak olsalar bile, bugün onların nazarında değişen bir şey olmayacaktır büyük olasılıkla.</p>

  <p class="p8">Yüzyıllardan beri herkes Yaşlı Orman&rsquo;ın diğerlerinden ayrıştığının farkındaydı. Hiç kimse onu farklı kılanın ne olduğunu açık açık dile getiremezdi, insanlar kendilerine bile itiraf edemiyordu; yine de bu &ldquo;başka&rdquo;lık hali herkesin ortak kanısıydı.</p>

  <p class="p8">Gerçeğin açıkça gün yüzüne çıkması tam olarak geçen yüzyılın başlarına denk gelir. Başrahip Don Marco Marioni vadiye yaptığı bir yolculuk sırasında Yaşlı Orman&rsquo;ı ayrıcalıklı kılan şeyin ne olduğunu açıkça anlamıştır. Bu durum kendisine o denli tuhaf görünmemiş olmakla birlikte, 1836 yılında Verona&rsquo;da yayımladığı Bir Hacı Rahibin Yerbilimi ve Doğa Bilimi Notları&rsquo;nda bu konuya ayrıca, kısa da olsa değinmiştir. Bilgiler az, öz fakat gayet açıktır:</p>

  <p class="p8">&ldquo;Fondo denilen bu yerde hayranlık uyandıran bir manzara ile zihnimi oyalamak hoşuma gitti. Dağcıların adına Yaşlı Orman dedikleri, boyları San Calimero çan kulesinin çok daha üstünde, eşi benzeri görülmemiş yüksek ağaçlarla dolu bu zengin ormanı ziyaret ettim. Gözlediğim kadarıyla bu ağaçlar, diğer bölgelerdeki ormanlarda da bulunan cinlerin yuvalarıydı. Bilgi almak için konuştuğum yöre halkı, konudan habersiz görünüyordu. Her bir ağaç gövdesinde, nadiren hayvan ve insan kılığında ortaya çıkan bir cin yaşadığını sanıyorum. Bunlar basit, iyiliksever, insana zarar vermeyen varlıklardır. Böyle bir orman hektarlarca dönümlük bir araziye yayılmakta...&rdquo;</p>

  <p class="p8">Yaşlı Ormanın cinlerini kaleme alan ilk ve son doğa bilimcisi Marioni oldu. Bilgi kesinlikle yeni değildi; çünkü bu konunun çeşitli vesilelerle, hatta çok geçmişte bile Fondo sokaklarında konuşulageldiği bilinmekteydi. Belki de bu konu, durumun gerçekliğine gözleriyle bizzat tanık olmuş birkaç ormancı sayesinde etrafta duyulur olmuştu. Ne var ki herkes meseleyi aslı olmayan bir söylentiymiş gibi değerlendirme yoluna gitmişti.</p>

  <p class="p8">Aslında ormanın sonraki sahipleri ve vadinin sakinleri de buradaki köknar ağaçlarının diğerlerine benzemeyen bir yanı olduğunu fark etmişlerdi. Ortada tuhaf bir durum vardı ve bu tuhaf durum, kimsenin sorumlu tutulamadığı söylenen kesimlerin ne şekilde gerçekleştiğini açıklamaya yönelik bir katkı niteliğindeydi. Fakat söz cinlere geldiğinde, her defasında kahkahalarla gülünen bir alay konusu olup çıkıyordu bu durum.</p>

  <p class="p8">Sadece küçük çocuklar, henüz önyargı nedir bilmediklerinden, sık ağaçlıklı ormanda cinlerin yaşadığının farkındaydılar. Bilgileri son derece sınırlı olmasına rağmen, durmadan cinlerden konuşurlardı. Yıllar geçtikçe onlar da gözle görülür biçimde değişmiş, ana babalarının saçma sapan masallarıyla uyutulur olmuşlardı.</p>

  <p class="p8">Yaşlı Ormanda cinlerin olduğuna dair elimizdeki kesin bilgileri de burada belirtmeliyiz. Başrahip Marioni&rsquo;nin yazdıklarına bakılırsa, bu yaratıklar hayvan ya da insan kılığına bürünmüş halde ve bütünüyle olağanüstü biçimlerde tezahür edercesine ağaçların gövdelerinden çıkabilmekteydiler.</p>

  <p class="p8">Anlaşıldığı kadarıyla, bunların gücü, hiç bir şekilde insanlara karşı koymak için yeterli değildi. Yaşamları, buradaki ağaçların varlığına bağlı olduğundan, asırlar boyu sürebilmekteydi.</p>

  <p class="p8">Konuşkan olmaları nedeniyle, genellikle kendi aralarında ya da rüzgârla konuşmak için gün boyu yüksek ağaç tepelerinde oturur, özellikle de geceleri sohbet etmeyi sürdürürlerdi.</p>

  <p class="p8">Ağaçların kesilmesiyle insanlar tarafından yok edilecekleri tehlikesinin bütünüyle farkındaydılar. Ancak onlardan biri, uzun yıllardan beri felaketi önlemek için var gücüyle çalışmaktaydı; Fondo halkının hayal bile edemeyeceği bu kişi Bernardi&rsquo;nin ta kendisiydi.</p>

  <p class="p8">Arkadaşlarından daha genç ve daha çalışkan olan Bernardi, sadece kardeşlerinin varlığını sağlama almak için insan kılığında, neredeyse sürekli olarak insanların arasında yaşamaktaydı.</p>

  <p class="p8">Bu amaçla kendini Ormancılık Komisyonu&rsquo;nun bir üyesi olarak seçtirmiş, Yaşlı Orman&rsquo;ı koruması için uzun yıllar Morro&rsquo;yu ikna etme mücadelesi vermişti; bunun boş bir çaba olduğunu bile bile. Onu en zayıf yerinden yakalamayı başarmış, Ormancılık Komisyonu&rsquo;na dahil etmiş; dahası onun bir liyakat belgesi almasını ve şövalyelik unvanı ile onurlandırılmasını sağlamıştı. Ölümünden sonra da bir heykelini diktirmişti; Sade, fakat ince işçilikle yapılmış bir anıttı.</p>

  <p class="p8">Bernardi&rsquo;nin dostları için katlandığı fedakârlıklar, kurnazlıklar ve yorgunluklardır. Öteki cinler geceler boyu ağaçların tepesinde sohbet ederken, kendilerine özgü şarkılarını bir ağızdan seslendirirken; Bernardi Morro&rsquo;yu hoş tutmak için kendisini hiç ilgilendirmeyen konularda onunla sohbet etmek ya da hiç hoşlanmadığı halde önünde bir şarap kadehi ile hiç keyif almadığı kâğıt oyunlarım oynamak zorunda kalırdı. Böyle zamanlarda pencereden içeri dolan, tadına doyulmayan reçine kokusunun eşliğinde kardeşlerinin uzaklarda kaygısızca söylediği şarkıları dinlerdi.</p>

  <p class="p8">Bernardi, Albay Procolo&rsquo;yu tanıdığı ve onun Yaşlı Orman&rsquo;da kesim yaptırma niyetinde olduğunu fark ettiği ilk anda, onu ikna etmenin hiçbir koşulda mümkün olamayacağını da anlamıştı. Bu durumda dostlarının kurtuluşu için son çare olarak rüzgâr Matteo&rsquo;ya başvurmaya karar verdi.</p>

  <p class="p8">&nbsp;</p>
</body>
</html>
