<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.1" name="Generator" />
  <link href="../Styles/style.css" rel="stylesheet" type="text/css" />

  <title>19</title>
</head>

<body>
  <h3 class="h31"><a id="a25"></a>19</h3>

  <p class="p8">İşte o meşhur hikâye 1925&rsquo;te, Temmuz ayının ilk günlerinde yaşandı: Sebastiano çocuğu ormana götürdü; niyeti, ölmesi için onu orada bir başına bırakmaktı.</p>

  <p class="p8">Ne olursa olsun çocuğun yanına yaklaşmaması için Matteo&rsquo;ya, ormanda odun toplama işine son vermesi için Bernardi&rsquo;ye emir verdi. Bütün cinlerin ağaçlarında kapalı kalmaları ve hiçbir yaşam belirtisi göstermemeleri gerekiyordu. Böylece kimse Benvenuto&rsquo;nun yardımına koşamayacaktı.</p>

  <p class="p8">Çocuğa, Yaşlı Ormanda ölçüm yapmak için gitmesi gerektiğini ve yanında onu da götürmek istediğini söyledi. Benvenuto ormana, her zaman olduğu gibi okul arkadaşlarıyla birlikte gitmeyi tercih ederdi, ama şimdi bu daveti reddedecek cesareti yoktu.</p>

  <p class="p8">Albay, Vettore&rsquo;den kendileri için dört sandviç hazırlamasını istedi; ayrıca yanına bir matara dolusu su, bir nişancı dürbünü ve bir tane de cep pusulası aldı. Düzlüğü geçtikten sonra geniş ve hızlı adımlarla ormana doğru ilerledi, Benvenuto da küçük adımlarıyla güç bela onu takip ediyordu.</p>

  <p class="p8">Yaşlı Ormanın kıyısında büyük bir özenle istiflenmiş kuru odun yığınlarını gördüler. Cinler sözleştikleri şekilde günlük işlerini yerine getiriyor, Procolo&rsquo;nun anlaşma imzaladığı Fondolu bir tüccar da odunları kaldırmak için her gün oraya bir kamyonet yolluyordu.</p>

  <p class="p8">Adımlarını Boynuz yönünde çevirerek Yaşlı Orman&rsquo;ın içinde daha ıssız, hatta pek de iyi tanımadıkları bir bölgeye doğru ilerlediler. Ağaçlar giderek daha koyu ve kaba bir hal alırken, hava puslu karanlığa dönüşüyor, dallardaki kuşların cıvıltısı daha uzaktan geliyordu. Gökyüzünün baştan sona koyu bulutlarla kaplı olduğu gri bir gündü.</p>

  <p class="p8">Tırmandıkları yamacın dikliği, etrafa saçılmış kuru dal yığınları, adım başı önlerine çıkan devrilmiş ağaç gövdeleri, havayı saran ağır çürük kokusu ve giderek yoğunlaşan karanlık yüzünden ilerledikçe adım atmakta zorlanıyorlardı.</p>

  <p class="p8">Üç saat sonra ayaklarının altındaki toprak düzleşmeye başladı. Burası, Boynuz&rsquo;un hakimiyetindeki yüksek düzlük olmalıydı. Fakat uzun boylu ağaçlar görüşü her açıdan engellediğinden anlamak olanaksızdı. Albay, rüzgâr Matteo&rsquo;yu özgürlüğüne kavuşturmaya gittiği sırada muhtemelen bu yollardan geçmişti. Fakat o da yolunu bulmakta zorlanıyordu şimdi.</p>

  <p class="p8">Sonunda, en tepesinden çukuru andıran küçük bir orman alanının baştan sona görülebildiği küçük yükseltiye ulaştı Albay. Ne var ki bu noktadan Boynuz&rsquo;u görmek artık imkânsızdı.</p>

  <p class="p8">Albay tepeye ulaştığında, cebinden pek çok kırmızı çizgiyle bölünmüş uzun muşamba bir şerit çıkardı. Bu şerit, dürbünle uzaklığı hesaplamak için topoğraf ölçümlerinde kullanılan <span class="t17">stadium</span>du.</p>

  <p class="p8">Albay, Benvenuto&rsquo;ya, &ldquo;Bu şeridi bir ucundan tutarak aşağı sarkıt.&rdquo; dedi. &ldquo;Ben ölçüm yapmak için aşağı iniyorum, şu gördüğün küçük kızıl düzlüğün tam karşı kıyısında olacağım. Sonra gelir, seni buradan alırım.&rdquo;</p>

  <p class="p8">Böyle söyleyip çocuğu orada tek başına bıraktı ve hızlı adımlarla tepeden aşağı indi. Yirmi dakika sonra çukurun kenarına varmış, önceden Benvenuto&rsquo;ya göstermiş olduğu çayır boyunca ilerliyordu. Dürbünüyle ölçüm şeridini görebildiği halde, köknar ağaçlarının altında yoğunlaşan pus yüzünden yeğenini bir türlü göremedi.</p>

  <p class="p8">&ldquo;Hey!&rdquo; diye seslendi Albay.</p>

  <p class="p8">Kısa bir süre sonra Benvenuto da, &ldquo;Hey!&rdquo; diye karşılık verdi.</p>

  <p class="p8">Birkaç saniye sonra, ormanın derinliklerinden iki ya da üç kez &ldquo;Hey hey hey!..&rdquo; şeklinde bir yankı yükseldi.</p>

  <p class="p8">Albay dikkat kesilerek etrafına bakındı ve sonra yeniden ormanın içlerine doğru, Benvenuto&rsquo;nun kendisini beklediği tepenin aksi yönünde ilerledi. Böylece onu terk etmiş oldu.</p>

  <p class="p8">Procolo henüz birkaç adım atmıştı ki, yönünü bulmakta zorlandığından cebinden pusulasını çıkardı: Hangi yöne doğru gittiğini bir türlü anlamıyordu. Tam o sırada ayağı bir şeye takıldı ve boylu boyunca yere kapaklandı. Elinden fırlayan pusula bir taşa çarparak kırıldı.</p>

  <p class="p8">Albay bu duruma lanet okudu. Yeniden ayağa kalktığında şüpheyle etrafına bakındı, etrafa mutlak bir sessizlik hakimdi. Köknarlar mermerden heykeller gibi hiç hareket etmeden duruyorlardı.</p>

  <p class="p8">Dalların arasından süzülen cılız ışıkta, metal kutudan fırlayan mıknatıslı iğneyi bulamadı Albay. Bölgedeki kuşlar bile ötmüyordu. Etraf öylesine sessizdi ki, yelek cebindeki altın saatinin tik taklarını duyabiliyordu.</p>

  <p class="p8">&nbsp;</p>
</body>
</html>
