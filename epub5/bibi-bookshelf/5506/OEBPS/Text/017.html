<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.1" name="Generator" />
  <link href="../Styles/style.css" rel="stylesheet" type="text/css" />

  <title>13</title>
</head>

<body>
  <h3 class="h31"><a id="a18"></a>13</h3>

  <p class="p8">Nereden geldiği bilinmeyen ölümcül arzular, daha çok ıssız vadilerde amaçsızca dolaşırlar. Yüreğinin ta en derinlerine işleyerek insanı içinden çıkılmaz bir yalnızlığa sürüklerler. Bu derde düşmek için bazen sadece kuzey rüzgârının estiği günlerde uzun uzadıya ormanları izlemek, koni biçimli bulutları görmek ya da kuzeybatı yönünde birtakım dolambaçlı patikalardan nedensizce geçmek bile yeterlidir. Procolo&rsquo;ya da böyle olmuştu işte: Bir akşam vakti, aklına bir şey düştü ve sonra bu düşünce gitgide büyüdü: Benvenuto&rsquo;nun ölmesini istiyordu.</p>

  <p class="p8">Ormanında yaptığı daha ilk incelemede, arazinin daha büyük ve daha iyi kısmını Benvenuto&rsquo;ya bırakmakla Morro&rsquo;nun kendisine haksızlık ettiğinden adı gibi emindi. Yaşlı Orman&rsquo;ın yarattığı zorluklar ve cinlerin hikâyesi yüzünden üstüne büyük bir mutsuzluk çökmüştü. Hepi topu altı yedi kere (ormandaki eğlencede karşılaşmaları da dahil olmak üzere) gördüğü ve zavallı bir çocuk olarak değerlendirdiği yeğeniyle doğrusu pek de ilgilenmiyordu. Önce onu kendisi için bir yük olarak görmeye başladı, sonra yavaş yavaş ondan nefret etmeyi öğrendi, nihayetinde onun yok olmasını ve her şeyin tek sahibi olarak kendisinin kalmasını ümit etti.</p>

  <p class="p8">Procolo&rsquo;nun zihninde gelişen ve ormanın kötücül büyüleri tarafından beslenen bu gizli düşünceleri, rüzgâr Matteo hariç, kimse fark edemezdi.</p>

  <p class="p8">O günlerde kendisine yakın olanlar bakışlarındaki sinsi ışığı görmekte, sözlerindeki tuhaf tınıyı duymaktaydılar; başlarına kötü bir şeyin gelmesini beklermiş gibi, sohbetleri çabucak koyultmaya çalışırlardı.</p>

  <p class="p8">Albayın hastalıklı düşüncesi sonunda gün yüzüne çıktı. Adının açıkça söylenmesi imkânsız, son derece güvenilir bir kişi, 23 Haziran sabahı Procolo ile rüzgâr Matteo arasında evin önünde geçen aşağıdaki konuşmayı duydu:</p>

  <p class="p8">&ldquo;Dün gece rüyamda Benvenuto&rsquo;nun öldüğünü gördüm.&rdquo; dedi Albay.</p>

  <p class="p8">&ldquo;Bu o kadar da imkansız bir şey değil,&rdquo; diye belirtti rüzgâr, &ldquo;Benvenuto oldukça hastalıklı bir çocuk.&rdquo;</p>

  <p class="p8">&ldquo;Rüyamda Benvenuto ölmüştü,&rdquo; diye devam etti Albay, &ldquo;ben de bütün ormanın sahibi olmuştum.&rdquo;</p>

  <p class="p8">Rüzgâr bir şey söylemedi.</p>

  <p class="p8">Kısa bir duraksamadan sonra, &ldquo;Ben bütün ormanın sahibi olmuştum.&rdquo; diye tekrarladı Albay.</p>

  <p class="p8">&ldquo;Şunu açık açık söylersen daha iyi olur.&rdquo; dedi Matteo, &ldquo;Onu öldürmemi mi istiyorsun?&rdquo;</p>

  <p class="p8">Albay karşılık vermedi.</p>

  <p class="p8">&ldquo;Mesele bu ise buysa benim için zor olmayacak. Üstelik bu iş beni sürekli çalıştırmaya yarayacak. Uygun bir zamanda, güzel bir fırtına... Öyle değil mi Albay? Kimse hiçbir şeyden kuşkulanmayacak.&rdquo;</p>

  <p class="p8">&ldquo;Evet,&rdquo; dedi Albay, &ldquo;bana itaat edeceğine dair yemin ettin.&rdquo;</p>

  <p class="p8">&nbsp;</p>
</body>
</html>
