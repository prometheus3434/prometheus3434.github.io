<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.1" name="Generator" />
  <link href="../Styles/style.css" rel="stylesheet" type="text/css" />

  <title>27</title>
</head>

<body>
  <h3 class="h31"><a id="a34"></a>27</h3>

  <p class="p8">Albay Sebastiano Procolo, büyük olasılıkla gülünç duruma düşmekten endişe ettiği için, arızayı gidermesi konusunda teknisyene daha fazla ısrar etmedi. Ancak bu durum kendisini yeterince huzursuz etmişti.</p>

  <p class="p8">Procolo her akşam düğmesini çevirip radyoyu açıyor, bir anda bütün sesleri yutuveren tarifsiz gürlemeyi duyar duymaz gerisin geri kapatıyordu. Kısa bir süre sonra yeniden açıyor, uzun dalga yayınları arıyor, çalışma odasında bir aşağı bir yukarı sinirli sinirli yürüyor ya da elleri arkasında, sabit gözlerle gecenin karanlığına dalarak pencerenin önünde öylece dikiliyordu.</p>

  <p class="p8">Sonunda Bernardi&rsquo;den odasına gelmesini rica etti. Radyoyu açtı ve hoparlörden kötü sesler yayılmaya başlayınca, kararlı bir ses tonuyla sordu:</p>

  <p class="p8">&ldquo;Bernardi, bu gürültülü sesi tanıyor musunuz? Onu tanıyorsunuz, değil mi?&rdquo;</p>

  <p class="p8">&ldquo;Maalesef tanıyorum.&rdquo; diye karşılık verdi Bernardi, &ldquo;Ağustos ayından beri beni de rahatsız ediyor.&rdquo;</p>

  <p class="p8">&ldquo;Tanrı aşkına, nedir bu?&rdquo;</p>

  <p class="p8">&ldquo;Ağustostan bu yana orman her gece bu sesle yankılanıyor. Arkadaşlarımın hiçbiri nedenini bilmiyor. Ancak herkes bir şeylerin kötü gittiğini hissediyor. Ben de bunu hissediyorum. Tıpkı bir tehdit gibi... Her gece böyle, hatta benim ağacım da söylüyor. Köknar ağaçlarından iyi anladığımı söyleyebilirim.&rdquo; dedi ve tam bu noktada hüzünle tebessüm etti, &ldquo;Ancak ne olup bittiğini anlamıyorum, içimizi kemiren bir hastalık gibi... Bunun ne olduğunu bilmiyoruz.&rdquo;</p>

  <p class="p8">Albay, kısa bir süre susup bekledi, sonra radyodaki sesi işaret ederek sordu:</p>

  <p class="p8">&ldquo;Peki, ama bunun içine nasıl girebilir? Sizin bir radyo istasyonunuz var mı?&rdquo;</p>

  <p class="p8">&ldquo;Yok...&rdquo; dedi Bernardi, önceki gülüşünü tekrarladı, &ldquo;Elbette bir radyo istasyonumuz yok. Bu meseleye dair hiçbir fikrim yok. Sadece şunu söyleyebilirim: Temmuz ayının sonlarına doğru, Fondo&rsquo;dan gelen bir beyaz kelebek bulutunun ormana girdiğini gayet iyi anımsıyorum. Birkaç gece boyunca etrafta uçup durdular, tek bildiğim bu; sonrasında işte bu rahatsız edici durum baş gösterdi.&rdquo;</p>

  <p class="p8">Ağaç gövdelerindeki yarıklardan binlerce, yüz binlerce kurtçuğun ilkbahar geldiğinde dışarı fırladığı öğrenildi. 26 Temmuz günü o gizemli at arabasının getirmiş olduğu beyaz kelebekler yumurtalarını ormana bulaştırmıştı. Yumurtadan çıkmak için havaların ısınmasını bekleyen sarı yeşil renkli sonsuz sayıda tırtıl, dalların üstünde oğul vermekteydi şimdi.</p>

  <p class="p8">Bu uğursuz bir ilkbahardı. Ulu köknarlar gövdelerinde bu yumuşak sürüngenlerin dolaştığım ve ağaçların üzerinde minik fısıltılarla çiftleşerek çoğaldığını hissettiler. Tırtıllar oradan oraya sıçrayarak ilerlediler ve bir yandan aptalca şarkılar söyleyip diğer yandan birbirlerine başarılar dileyerek işe koyuldular. O günlerde gri renkli, iğrenç görünümlü büyük bir bulut kümesi gökyüzünde sallanmaktaydı. Kuşların sesi kesilmişti; rüzgârlar pis, küflü bir koku taşıyordu.</p>

  <p class="p8">Her şeyi küçücük, ama diğerlerinden önce doğmuş bir tırtıl başlattı: Bir köknar yaprağını alıp yarısına kadar kopardı, diğer yarısını da toprağa düşürdü; bu küçük parçaya atlayan bir diğeri tarifsiz bir açgözlülükle yaprağı yiyip yuttu. Aynı şeyi bu defa yeni bir yaprakla denedi, sonra üçüncüsünü de yedi. Diğer kardeşleri de onu izleyerek yaprakları sömürmeye giriştiler.</p>

  <p class="p8">Bernardi ve diğer bütün cinler bu durumu hayretle izliyor; küçücük tırtılların, son derece açgözlü olsalar da bütün ormanı yiyip yutamayacağını düşünüyorlardı. Ancak kurtçukların sayısı giderek katlanmaktaydı. Ormanın her yanından, tıkırtılara dönüşen yaprak kemirme sesleri yükseliyordu.</p>

  <p class="p8">Kurtçuklar sadece köknar ağaçlarının üstünde çoğalmamış, ormanda kurtçuk bulunmayan tek bir bile ağaç kalmamıştı; örümcek ağma bezeyen incecik ağlarıyla dallardan aşağı kendilerini bırakarak boşlukta asılı kalıyorlardı. Hafif bir esinti onları sarkaç gibi havada sallamaya yetiyordu. Kendilerini bir ileri bir geri hafifçe iterek salınmalarını daha da arttırıyorlardı. Sonra kuvvetli bir rüzgâr estiğinde, hop! Yakındaki bir başka ağaca ulaşıncaya kadar sürükleniyorlardı.</p>

  <p class="p8">Yaşlı Ormanın her köşesinde bu sessiz salıncaklardan kurulmuştu. Nereye gidilirse gidilsin bir kemirme tıkırtısı, bir çiğneme sesi, havada atlamalar, sıçramalar, karşılıklı seslenmeler, mutluluktan alçakça kıkırdamalar duyulmaktaydı. Akrobat tırtıllar yağmura, güneşe aldırmadan karınlarını tıka basa doldurmaya devam ediyorlardı.</p>

  <p class="p8">&nbsp;</p>
</body>
</html>
