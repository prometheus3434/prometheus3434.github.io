<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.1" name="Generator" />
  <link href="../Styles/style.css" rel="stylesheet" type="text/css" />

  <title>32</title>
</head>

<body>
  <h3 class="h31"><a id="a40"></a>32</h3>

  <p class="p8">Kulübedeki yangının dumanı ya da Tanrı bilir artık hangi başka sebeple, Benvenuto hasta düşmüştü. Procolo eve bir doktor getirtti. Çocuğun akciğerlerinde sorun olduğunu anlayan doktor bu endişe verici durumu enine boyuna inceledikten sonra bir ilaç yazdı. Aynı gün öğleden sonra hastanın ateşini düşürmek için bir iğne yapmak üzere geri geldi.</p>

  <p class="p8">O akşam yağmur yağıyordu. Albay doktoru kapıya kadar geçirdi. Gün sona ermişti. Ormandan çevreye yayılan koyu karanlık, evin etrafında çöreklenmişti. Doktor dışarı çıktığında şaşkın gözlerle etrafına bakındı. Başını iki yana sallarken, &ldquo;Nemli bir yer burası.&rdquo; dedi.</p>

  <p class="p8">&ldquo;Evet, biraz nemlidir.&rdquo; diye onayladı Procolo, &ldquo;Çocuğun durumu nasıl doktor?&rdquo;</p>

  <p class="p8">Doktor çoktan direksiyonun başına geçmişti. &ldquo;Bu çocuk...&rdquo; yüzüne yerleşen düşünceli ifadeyle sözlerine devam etti doktor, &ldquo;Bu çocuk, nasıl desem... Umarım iyileşir.&rdquo; Arabası, yolu aydınlatan farlarının ışığında vadiye doğru yola koyuldu. Gecenin karanlığında, eşikte kalan Albay&rsquo;ın yüzünde tarifsiz bir ifade vardı.</p>

  <p class="p8">22.00 sularında ateşler içinde, baygın halde yatmaktaydı Benvenuto. Vettore ışığı yumuşatmak için gece lambasının çevresine mavi bir kâğıt yerleştirmişti. Eve büyük bir sessizlik çökmüştü; ormanın derin soluğu, sonsuzluğa uzanan bir ses gibi uzaktan, belli belirsiz duyulmaktaydı. Fakat o sırada, Benvenuto&rsquo;nun odasının tavanında, çocuğun yatağının tam üstünde kemirme sesini andıran kuru bir gürültü baş gösterdi. Benvenuto dikkatle tavana baktı, ama başının üstünde uzanan, çıplak dört kalastan oluşan tavan döşemesinden başka görünürde bir şey yoktu.</p>

  <p class="p8">Bir köşede oturan Vettore, &ldquo;Bu bir fare.&rdquo; dedi.</p>

  <p class="p8">Çocuk yorgun bir sesle, &ldquo;Bir dakikalığına amcamı çağır mısın lütfen?&rdquo; diye rica etti. Vettore, Albay&rsquo;ı çağırmaya gitti.</p>

  <p class="p8">Procolo odaya girer girmez, &ldquo;Saat geç oldu, uyumaya çalışsan iyi edersin, tabii ateşinin düşmesini istiyorsan...&rdquo; dedi.</p>

  <p class="p8">&ldquo;Beni uyutmayan o fare.&rdquo;</p>

  <p class="p8">Albay kulak kabarttı, fakat bir şey duyamadı. Fare çalışmayı kesmişti.</p>

  <p class="p8">&ldquo;Ben bir şey duyamıyorum,&rdquo; dedi Procolo, &ldquo;burada fare falan yok. Ateş yüzündendir, hadi uyuman gerekiyor.&rdquo;</p>

  <p class="p8">Albay kapıyı yavaşça kapatarak odadan çıktı. Fare de kaldığı yerden çatırtılar çıkararak kemirmeye devam etti.</p>

  <p class="p8">Benvenuto bütün gücüyle, &ldquo;Amca!&rdquo; diye seslendi. &ldquo;Amca, lütfen geri dön!&rdquo; Ancak Albay cevap vermedi.</p>

  <p class="p8">Daha sonra çocuk derin bir uykuya daldı, Vettore de uyumak için odasına çekildi. O saatte, bir tek Albay çalışma odasında ayaktaydı.</p>

  <p class="p8">Gece yarısından az bir zaman önce bekçi saksağanın anlamsızca alam verdiği, bundan tam beş dakika sonra da sokak kapısının tak tak diye çalındığı duyuldu.</p>

  <p class="p8">Albay elinde fenerle alt kata indi. Kavradığı kapı kolunu avcunun içinde sıkarken kapıyı açıp açmamakta bir an kararsız kaldı ve sonunda açmaya karar verdi.</p>

  <p class="p8">Beş kâbus karşısındaydı. Kâbuslardan birincisinin, sanki her dakika eriyormuş gibi şekilden şekle giren jölemsi, kocaman bir başı vardı. Diğeri ensesinin üstünde, kasap dükkânında asılı olanlarınkine benzeyen, derisi yüzülmüş bir dana başı taşımaktaydı. Üçüncüsü, yol yol derin çizgilerle buruşuk, bütünüyle aptal bakışlı bir insan yüzüne sahipti. Diğer ikisinin başları yoktu, sürekli şekilden şekle girerek dalgalanmaktaydılar.</p>

  <p class="p8">Albay tam o sırada kapıyı kapatmaya çalışırken ziyaretçiler kayarcasına çoktan içeri girmiş, merdivene yönelmişlerdi.</p>

  <p class="p8">&ldquo;Bu da neyin nesi böyle? Siz de kimsiniz?&rdquo; diye öfkeyle sordu Procolo, içinde korkudan eser yoktu.</p>

  <p class="p8">Jölemsi başıyla birinci kâbus, eliyle susmasını işaret ederek, &ldquo;Şşşş!&rdquo; diye fısıldadı, &ldquo;Biz hasta çocuğun kâbuslarıyız, onun için geldik.&rdquo;</p>

  <p class="p8">Albay bu duruma şaşırmış gibi görünmedi, elindeki fenerle yolu göstererek Benvenuto&rsquo;nun odasının kapısına kadar bu beş bedenlenmiş varlığın önünden gitti. Kapıyı açtı ve onları içeri aldı. Sonra arkasından kapattı ve kapıya yaslanarak dinlemeye koyuldu.</p>

  <p class="p8">Kâbuslar gövdelerini dalgalandırarak Benvenuto&rsquo;nun yatağını sardılar. Başucundaki komodinin üstünde yanan mumun cılız ışığında, duvarda hayalden öteye gitmeyen devasa gölgeler oluşturuyorlardı. Çocuk baygın bir halde uyumaktaydı.</p>

  <p class="p8">Procolo içeriden birtakım sesler gelinceye kadar bir süre boş boş bekledikten sonra alt kata indi ve feneri söndürdü, sonra evin önündeki düzlükte sinirli sinirli yürümeye koyuldu.</p>

  <p class="p8">Hemen sonra, boş alanın sonundaki bir grup köknar ağacından gelen kuşların çığlığı dikkatini çekti. Merak içinde, yaklaştı. Yıldızların zayıf ışığında, bir zamanlar Morro&rsquo;nun yaptırdığı, artık bütünüyle çürümeye yüz tutmuş tahta bankın bulunduğu, daire biçimindeki açık alana kadar yürüdüğünü fark etti.</p>

  <p class="p8">Koyu karanlığın içindeki seslerden anlayabildiği kadarıyla yaklaşık yirmi iri kuş çevredeki ağaçların üstüne tünemişti. Albay seslerin vurgusundan aralarında çoğunluğu kargaların, karatavukların, baykuşların ve saksağanların oluşturduğu sonucuna vardı.</p>

  <p class="p8">Çoksesli çığlık, yerini sessizliğe bırakıncaya kadar yavaş yavaş temposunu düşürerek bir süre daha devam etti. Sonunda sadece bir baykuşun kendisinden beklenmeyecek ölçüde ağırbaşlı sesi duyuldu.</p>

  <p class="p8">&ldquo;Sürekli bu şekilde ötecek olursanız,&rdquo; diye azarladı kuş, &ldquo;oturumu bir kez daha yarıda kesmek zorunda kalacağım; zaten böyle gidersek asla sonunu getirenleyiz.&rdquo; Uzun bir sessizlikten sonra yeniden söze girdi. &ldquo;Birkaç dakika daha sabırlı olun. Son tanık da dinlendikten sonra bu davayı nihayet kapatabileceğiz.&rdquo;</p>

  <p class="p8">Baykuş, besbelli içlerinden belirli birine dönerek, &ldquo;Bu durumda sen...&rdquo; dedi, &ldquo;O halde sen, topoğraf dürbünüyle ölçüm yapmanın suç içeren bir mazeretten başka bir şey olmadığını mı söyledin?&rdquo;</p>

  <p class="p8">Procolo&rsquo;nun bir türlü tanıyamadığı bir kuş ağlamaklı sesiyle, &ldquo;Beni yanlış anlıyorsunuz!&rdquo; diye karşılık verdi. &ldquo;Söylemediğim bir şeyi neden bana söyletmeye çalışıyorsunuz? Ben sadece şöyle dedim: Procolo&rsquo;nun yaptığı ölçüm bana açıklanamaz geliyor. Ve ayrıca, eğer...&rdquo;</p>

  <p class="p8">Meclise başkanlık ettiği anlaşılan otoriter sesli baykuş, &ldquo;Bu kadarı yeter!&rdquo; diyerek onun sözünü kesti. &ldquo;Tek bir neden yüzünden sana açıklanamaz geliyordu, bu da herhangi bir açıklaması olmadığı içindi. Ormanın orta yerindeki, üstelik de rastgele iki ağacın arasındaki uzaklığı bilmek Procolo&rsquo;nun ne işine yarayacaktı? Bunun için kör olmak gerekir. Ben derim ki, bu...&rdquo;</p>

  <p class="p8">Tam o sırada, sorgulamaya yabancı bir başka kuş (Albay büyük bir şaşkınlıkla yeni bekçisi saksağanın sesini derhal tanıdı), &ldquo;Bu bir kanıttı.&rdquo; diyerek sözü kaldığı yerden tamamladı. &ldquo;Bay Procolo&rsquo;nun ilk kez dürbün kullandığının basit bir kanıtıydı! Tuhaf bir varsayımla, eğer çocuğu gerçekten terk etmek isteseydi, böylesine saçma sapan bir mazereti öne sürmeye gereksinim duyar mıydı? Burada söylüyorum, bunun için gerçekten kötü kalpli olmak gerekir, bu...&rdquo;</p>

  <p class="p8">&ldquo;Her şeyden önce, benimle bu şekilde konuşmanı yasaklıyorum!&rdquo; diye atıldı öfkeli baykuş, sinirle bütün tüylerini salladığı işitildi. &ldquo;Ayrıca, Procolo gibi bir adamdan söz ederken &lsquo;Bay&rsquo; demeyi de bırak. Son olarak, öne sürdüğün türlü türlü bahaneler gibi savunman da çok çocukça; daha kötüsünü söylememek için bu ifadeyi kullanıyorum.&rdquo;</p>

  <p class="p8">Bu noktada baykuş derin bir nefes aldı ve son derece kararlı bir ifadeyle sözlerine devam etti:</p>

  <p class="p8">&ldquo;Evet, beyler böylece oturum sonlanmış oldu, her şey duyarlılık ve titizlikle ele alındı. Her ne kadar...&rdquo; dedi ve kısa bir süre için sustu. &ldquo;Birkaç anlamsız ayrıntı dışında, yüz elli iki tanık görüş birliğine vardı: Bize verilen yetkiye dayanarak, çocuğu ormanda bir başına bırakmak için topoğraf dürbünüyle ölçüm yapmanın hilekâr, tekrar ediyorum hilekâr bir mazeret olduğu sonucuna vardık.&rdquo; Baykuş otoriter sesiyle, &ldquo;Ve bu durumda neden...&rdquo; diye devam etti, &ldquo;O halde neden Procolo çocuğu terk etmek istedi? Çocuk tek başına rahat etsin diye mi? Dilediği gibi oyun oynayabilsin diye mi? Yapayalnız düşüncelere dalsın diye mi? Hayır. Ne kadar zorlarsak zorlayalım, buna dürüst bir açıklama getirmek olanaksız. Bu nedenle Procolo&rsquo;yu mahkûm ediyoruz; çünkü çocuk, açlıktan ölsün diye terk edildi!&rdquo;</p>

  <p class="p8">Çevreyi saran bir ağızdan seslerin uğultusunda bu cümle defalarca tekrarlandı, üstüne basa basa söylendi ve beraberinde, dalların üstünde uzun bir itiş kakış başladı. Albay, bir ağacın gövdesine yaslanmış, kımıldamadan konuşulanları dinlemekteydi. Baykuş tam yeniden başlayacakken nöbetçi saksağan bir kez daha onun sözünü kesme cesaretini gösterdi:</p>

  <p class="p8">&ldquo;Bu toplantılarınızın sonuna yetişebildiğim için gerçekten üzgünüm. Aksi takdirde bu saçma sapan davayı durdurmak için mutlaka bir yol bulurdum. Böyle bir yargının ne anlamı olabilir? Sizi ne ilgilendiriyor, ne yaptığı Bay Pro...&rdquo;</p>

  <p class="p8">Konuşmasına rağmen bir anda çöken ölüm sessizliği karşısında kendisi de şaşırıp kalan saksağan sözlerini yutuverdi. Sonra baykuş sert bir şekilde, &ldquo;Bu kadar şaşırman da beni çok şaşırtıyor. Aramızda çok sayıda gün ışığını seven hayvan var ve onlar geceyi bizimle tartışarak geçirmek için sıcak yuvalarını bırakıp geliyorlar; bunun gerçekten önemli bir nedeni olmalı. Bir ceza kararının asla uygulanamayacağını hepimiz biliyoruz; ne yazık ki şimdiye kadar olduğu gibi bugün de yargılanan insanlar üzerinde herhangi bir yaptırımda bulunamayız, kendimizi kandırmayalım. Ancak Yaşlı Ormanın onuru bizim için her şeyden daha önemli ve yargımızdaki prensipler, senin sandığından daha yapıcıdır. Bunun gibi davalar çok nadir olur; ayrıca, bu duruşmaların boşu boşuna yapıldığını da düşünme sakın. Bu cezanın bir kısmı olduğu gibi kalacak ve kim bilir belki de hükmün ağırlığını hissettirmesi uzun zaman alacaktır.&rdquo; Adeta bir mezardan yükselen sesiyle, &ldquo;Bundan başka...&rdquo; diyerek devam etti baykuş, &ldquo;Kararımız, doğrudan ya da dolaylı olarak, Procolo&rsquo;nun kulağına gidecektir. Hatta kendisinin şu anda bu ağaçlardan birinin arkasına gizlenerek konuşmalarımızı işitmiş olmasına da hiç şaşırmam. Ne var ki, bu bizim meselemiz değil.&rdquo; Burada sustu ve derin bir nefes aldı. &ldquo;Beyler, oturum sona ermiştir.&rdquo;</p>

  <p class="p8">Sayısız kuş karanlıkta, aynı anda güçlü bir kanat çırpışıyla dallardan farklı yönlere doğru uzaklaşarak gözden kayboldu. Birkaç dakika boyunca, kuşların hareketiyle kopan küçük dal ve yapraklar, giderek azalıp yeniden sessizliği sağlayıncaya kadar toprağa düşmeye devam etti. İşte o zaman, Procolo da eve doğru yola koyuldu.</p>

  <p class="p8">&nbsp;</p>
</body>
</html>
