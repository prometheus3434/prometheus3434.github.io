<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.1" name="Generator" />
  <link href="../Styles/style.css" rel="stylesheet" type="text/css" />

  <title>37</title>
</head>

<body>
  <h3 class="h31"><a id="a45"></a>37</h3>

  <p class="p8">31 Aralık günü güneş battıktan sonra, herkes yeni yılın gelişini beklemeye koyuldu. Albay Sebastiano Procolo o akşam da yalnızdı (Benvenuto, yeni yılı laf ola kutlamak için günbatımından önce ayağında kayaklarıyla okuldan eve gelmiş, birkaç dakika durup gitmişti).</p>

  <p class="p8">Albay akşam yemeğinden sonra odasına çekilip ve radyosunu açtı. Vettore, yeni yılın gelişi şerefine efendisi gece yarısı kadeh kaldırabilsin diye, yemek odasına bir şişe köpüklü misket şarabıyla bir kadeh hazırladı. Sonra kendisi de uyuklar vaziyette mutfaktaki ateşin yanına oturdu.</p>

  <p class="p8">Matteo, Procolo&rsquo;nun penceresinde estiği sırada saat tahminen 21.00 olmalıydı. Kışın ayazı içeri dolmasın diye pencereyi açmadı Albay, onun yerine üstüne kalın bir pelerin aldı ve evin karşısına, henüz kendini gösteren ay ışığının altına geçti.</p>

  <p class="p8">&ldquo;Albay,&rdquo; dedi Matteo, &ldquo;yeni yıl için sana bir hediye getirdim, muhteşem bir haber!..&rdquo;</p>

  <p class="p8">&ldquo;Acele et,&rdquo; dedi Procolo, &ldquo;bu gece hava çok soğuk.&rdquo;</p>

  <p class="p8">&ldquo;Çok sevineceksin: Benvenuto...&rdquo; dedi ve kelimeler birbirine karıştı, söylediğinden hiç bir şey anlaşılmıyordu.</p>

  <p class="p8">&ldquo;Benvenuto mu? Ne olmuş?&rdquo;</p>

  <p class="p8">Kısa bir süre sonra rüzgâr, &ldquo;Bir çığ düşmüş...&rdquo; diyebildi, &ldquo;Ve o da altında kalmış.&rdquo;</p>

  <p class="p8">Albay olduğu yerde donup kalmıştı, &ldquo;Emin misin? Nerede olmuş?&rdquo; diye sordu.</p>

  <p class="p8">&ldquo;Akşamın karanlığı indiği sırada, Yaşlı Ormanın sınırındaki, Lentaccio Vadisi&rsquo;nden kayaklarıyla kros yaparak inerken...&rdquo;</p>

  <p class="p8">&ldquo;Matteo, şaka yapmıyorsun, değil mi?&rdquo;</p>

  <p class="p8">&ldquo;Henüz kimse bilmiyor bunu, arkadaşları bile hiçbir şeyin farkında değil; ilkbahardan önce de kimse öğrenemeyecek.&rdquo;</p>

  <p class="p8">&ldquo;Demek Lentaccio Vadisi&rsquo;nde, öyle mi? Peki, tam olarak vadinin neresinde olmuş?&rdquo;</p>

  <p class="p8">&ldquo;Yaklaşık olarak tepesinde,&rdquo; dedi Matteo, &ldquo;vadiyi kesen yan kanyonlardan birinde. Bana da olayı başından sonuna kadar gören bir karga anlattı. Düşen çığın izlerini az önce gördüm, belli ki karlar epeyce yuvarlanmış. Arkadaşları çoktan okula döndüğü halde, Benvenuto bir süre daha kaymak için orada kalmış.&rdquo;</p>

  <p class="p8">&ldquo;Kimse yardımına koşmamış mı?&rdquo;</p>

  <p class="p8">&ldquo;Hem de hiç kimse, bundan emin olabilirsin. Şimdi gitmem gerekiyor. En azından bu defa sevinebilirsin.&rdquo;</p>

  <p class="p8">&ldquo;Tabii ya...&rdquo; diye mırıldandı Albay, &ldquo;Kesinlikle haklısın.&rdquo;</p>

  <p class="p8">Matteo&rsquo;nun uzaklaşmasını bekledi ve sonra sıcak evine döndü.</p>

  <p class="p8">Vettore hâlâ ateşin başında uyuklamaktaydı. Albay, Morro&rsquo;nun eski at arabasıyla daha pek çok alet edevatın bulunduğu kulübeye girdi. Büyük bir kürek alıp iki eliyle tarttı ve sonra yeniden geceye karıştı.</p>

  <p class="p8">Sebastiano Procolo düzlüğü ay ışığında çaprazlama geçti. Gecenin koyu lacivert renginden karda ince bir şerit oluşturan çizmelerinin derin izleri kaldı ardında. Karlara bata çıka, sırtında taşıdığı küreğiyle ağır ağır yürümekteydi. Uzun, sert ve kararlı adımlara alışık olan Albay Sebastiano Procolo adım atmakta öyle zorlanıyordu ki, hiç kimse uzaktan kendisini tanıyamazdı.</p>

  <p class="p8">Vadinin aşağılarına doğru dik bir yamaçtan inerek ağaçların arasından içeri girdi. O bölgede köknar ağaçları seyrek, görüş açısı alabildiğine genişti. Sonunda Lentaccio Vadisi&rsquo;ne ulaştı. Ağaçsız, geniş kanyonda, dağdan düşen çığın izleri açıkça görülmekteydi. Etraf sessiz ve ıssızdı.</p>

  <p class="p8">Albay titreyen adımlarıyla çığın düştüğü yere geldi. İnanılması güç olmakla birlikte, Sebastiano Procolo&rsquo;nun o dakikalarda kendisine yardım etmesi için birini ararcasına etrafına bakındığı söylenmektedir.</p>

  <p class="p8">Benvenuto&rsquo;nun bedenine ulaşmak için karları küremeye başladı. Çığ kütlesi belki de yüz elli metre yüksekliğindeydi. Albay uzun süre, hiç durmadan çalıştı. Ara sıra sert bir şeye rastladığını sanıyor, yanıldığını anlayıncaya kadar var gücüyle kazmaya devam ediyordu.</p>

  <p class="p8">22.15&rsquo;te nereden geldiği bilinmeyen, o vadinin yabancısı, öfkeli küçük bir rüzgâr çıkageldi ve ortalığı birbirine katarak kanyonun içinde esmeye başladı. Ay ışığında pırıl pırıl parlayan karlar, yerden yaklaşık bir buçuk metre yükseklikte daireler çizerek hızla dönüyordu.</p>

  <p class="p8">&nbsp;</p>
</body>
</html>
