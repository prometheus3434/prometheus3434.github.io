<html xmlns="http://www.w3.org/1999/xhtml">
	<head>
		
		<title>yeredusen</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="chapter">
				<p class="indentmetin">uyku, karanlık denizi hayatın.</p>
				<p class="indentmetin">bir var bir yok hızında, hem kısa, hem de fazlasıyla derin.</p>
				<p class="indentmetin">hadi uyan Sağgöz, zamanı geldi</p>
				<p class="indentmetin">üşü ve hisset.</p>
				<p class="indentmetin"> </p>
				<p class="indentmetin">sen uyurken Yâşur çoktan katılaştı,</p>
				<p class="indentmetin">kar kokusu kana çözüştü bile.</p>
				<p class="indentmetin">tepelerin ardına dek tümüyle Yâşur kokuyor buralar.</p>
				<p class="indentmetin"> </p>
				<p class="indentmetin">içine girdiğin gövde</p>
				<p class="indentmetin">hayvanların ruhunu kışkırtıyor,</p>
				<p class="indentmetin">ve ruhlar çoğu zaman vahşice de olsa</p>
				<p class="indentmetin">yalnızca yeryüzünde bulabiliyor hayatı.</p>
				<p class="indentmetin">ötesi, tutkuya sıvalı sonsuz bir boşluk.</p>
				<p class="indentmetin">uyan Sağgöz, çevren korkunç hırıltılarla sarılı.</p>
				<p class="indentmetin"> </p>
				<p class="indentmetin">ne beterdir açlık çekmek, ne kışkırtıcı!</p>
				<p class="indentmetin"> </p>
				<p class="indentmetin">bir değil, üç değil, kalabalık bir sürü!</p>
				<p class="indentmetin">at leşinden gelen iki nabız onları huzursuz ediyor</p>
				<p class="indentmetin">kaldı ki kim ürkmez iki kalpli ölüden?</p>
				<p class="indentmetin">durma hadi, hepsi sizi bekliyor.</p>
				<p class="indentmetin"> </p>
				<p class="indentmetin">Adamkadın silkinerek uyandı bak,</p>
				<p class="indentmetin">kımıldamadan bir süre ortalığı dinliyor</p>
				<p class="indentmetin">her zamanki soğukkanlılığıyla kulağına sokulup</p>
				<p class="indentmetin">berrak bir sesle</p>
				<p class="indentmetin">ve inanmayacaksın ama bu kez bildiğin dilde,</p>
				<p class="indentmetin">uyan, dedi sana.</p>
				<p class="indentmetin">"uyan..."</p>
				<p class="indentmetin"> </p>
				<p class="indentmetin">sakince okşuyor seni</p>
				<p class="indentmetin"> </p>
				<p class="indentmetin">nasıl oluyor da</p>
				<p class="indentmetin">Adamkadın her keresinde bekletebiliyor zamanı?</p>
				<p class="indentmetin"> </p>
				<p class="indentmetin">nasıl oluyor da</p>
				<p class="indentmetin">her keresinde odaklandığı ana yatay bir koridor kazıyor</p>
				<p class="indentmetin">kimseye duyurmadan?</p>
				<p class="indentmetin"> </p>
				<p class="indentmetin">göğün girdabında salınan bir taneysem ben,</p>
				<p class="indentmetin">anın binde biri herhangi bir kesitinde</p>
				<p class="indentmetin">havada nasıl hareketsiz duruyorsam, o da aynı öyle.</p>
				<p class="indentmetin">onun yanında bütün ölümler çok uzun,</p>
				<p class="indentmetin">bütün soğumalar yavaş,</p>
				<p class="indentmetin">bütün uykular dipsiz.</p>
				<p class="indentmetin"> </p>
				<p class="indentmetin">bu yüzden kıl kadar merhameti hak etmiyor.</p>
				<p class="indentmetin"> </p>
				<p class="indentmetin">ha ısırdı ha ısıracak kocaman çeneler sokuluyor içeri!</p>
				<p class="indentmetin">bıçak nerde, bıçak?</p>
				<p class="indentmetin">uyansana be çocuk! dışarı at kendini!</p>
				<p class="indentmetin">Adamkadın dışarı çıkarken dehşetli bir bağırış koparıyor.</p>
				<p class="indentmetin">   "hığğğöörhığaaaAAAA!"</p>
				<p class="indentmetin"> </p>
				<p class="indentmetin">dizlerinin üstünde yaylanarak sürünün üstüne yürüyor.</p>
				<p class="indentmetin">gözleri yalımlı, küçük elleri birer pençe,</p>
				<p class="indentmetin">iyice esneyen omur kemiği saldırı öncesi kamburu çiziyor</p>
				<p class="indentmetin">öne doğru uzayan başı, o çenesi, o elmacıkkemikleri,</p>
				<p class="indentmetin">toslamaya hazır o daracık alnıyla</p>
				<p class="indentmetin">kim önce gelirse boynundan kavramaya hazır.</p>
				<p class="indentmetin"> </p>
				<p class="indentmetin">şimdi bir kurt denli aç, gözü pek, saldırgan...</p>
				<p class="indentmetin"> </p>
				<p class="indentmetin">karşısında boz rengi vahşi bir sürü,</p>
				<p class="indentmetin">muhteşem kürkleriyle devasa hayvanlar.</p>
				<p class="indentmetin">nerde başlıyor bunların gözleri, hani nerde bitiyor?</p>
				<p class="indentmetin">tehditkâr bir biçimde başlarını uzatıp</p>
				<p class="indentmetin">keskin dişlerini gösteriyorlar.</p>
				<p class="indentmetin">bir hayvan böyle mi bakar avına,</p>
				<p class="indentmetin">hem tutkulu hem de kızgınlıkla?</p>
				<p class="indentmetin"> </p>
				<p class="indentmetin">seni görüyorum Sağgöz.</p>
				<p class="indentmetin">yine Adamkadın'ın gerisinde,</p>
				<p class="indentmetin">dizlerinin üstüne çökmüş,</p>
				<p class="indentmetin">başını omuzlarının arasına gömmüşsün.</p>
				<p class="indentmetin">Yâşur'un pıhtılaşmış kanıyla sıvalı yüzün.</p>
				<p class="indentmetin">olan biteni korkunç bir düş sanıp</p>
				<p class="indentmetin">bel bel sürüye bakıyorsun.</p>
				<p class="indentmetin">zihnin karmakarışık, yüzün anlatımsız.</p>
				<p class="indentmetin">öyle şaşkınsın ki korkamıyorsun bile.</p>
				<p class="indentmetin"> </p>
				<p class="indentmetin">belli belirsiz bir çember çiziyor sürü.</p>
				<p class="indentmetin">sivri dişlerle çepeçevre kuşatıldınız.</p>
				<p class="indentmetin"> </p>
				<p class="indentmetin">yapacak bir şey yok, yeter ki daha fazla uzamasın, diyeceksin,</p>
				<p class="indentmetin">biliyorum.</p>
				<p class="indentmetin">aynı Yâşur'unki gibi</p>
				<p class="indentmetin">bir ergin taneyle konuşurcasına olsun seninki de,</p>
				<p class="indentmetin">değil mi(?!)</p>
				<p class="indentmetin">bunca yaşamışlıktan sonra</p>
				<p class="indentmetin">sen hâlâ erişilmez hayaller peşinde,</p>
				<p class="indentmetin">gevele Sağgöz gevele!</p>
				<p class="indentmetin"> </p>
				<p class="indentmetin">oysa hiçbiri düş değil bunların, inan</p>
				<p class="indentmetin">olabildiğince temkinli, yavaş yavaş çizilen bir çemberin</p>
				<p class="indentmetin">tam göbeğindesin şimdi.</p>
				<p class="indentmetin">yanında bir at ölüsü, az ötede hırlayıp duran bir kadın...</p>
				<p class="indentmetin">yeter artık uyan!</p>
				<p class="indentmetin">sen hâlâ canlısın.</p>
				<p class="indentmetin"> </p>
				<p class="indentmetin">bir patlama!</p>
				<p class="indentmetin"> </p>
				<p class="indentmetin">art arda yankılar...</p>
				<p class="indentmetin">biz bin tanecik, hızla başka yöne savruluyoruz.</p>
				<p class="indentmetin">sonra bir kurşun vızıltısı!</p>
				<p class="indentmetin">canhıraş bir iykleme!</p>
				<p class="indentmetin"> </p>
				<p class="indentmetin">kalbi olan herkesin içini kanırtan, hayvansı bir ağlayış...</p>
				<p class="indentmetin"> </p>
				<p class="indentmetin">derin bir yara açılıyor</p>
				<p class="indentmetin">kesif barut kokusu sarıyor ortalığı.</p>
				<p class="indentmetin">çember darmadağın...</p>
				<p class="indentmetin">yaralı dişiyi arkalarında bırakarak dört bir yana kaçışıyorlar.</p>
				<p class="indentmetin">boz rengi kuyrukların savruluşu bir tek.</p>
				<p class="indentmetin">ağaçlardaki kar öbekleri yığın yığın dökülüyor.</p>
				<p class="indentmetin"> </p>
				<p class="indentmetin">uzakta bir adam...</p>
				<p class="indentmetin">karın dilini çözmüş, soğuğun yasalarını bilen biri.</p>
				<p class="indentmetin">tüfeğinde ince bir duman,</p>
				<p class="indentmetin">gözleri hiç görmediğin renkte.</p>
				<p class="indentmetin"> </p>
				<p class="indentmetin">uyan Sağgöz,</p>
				<p class="indentmetin">bir avcı sana bakıyor</p>

		</div>
		</body>
</html>