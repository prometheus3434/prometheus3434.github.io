<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.5.7"/>
<link rel="stylesheet" type="text/css" href="../Styles/style.css"/>
<title></title>
</head>
<body>
<p class="p1"><br/></p>

<p class="p2"><span class="t4"><b>9</b></span></p>

<p class="p1"><br/></p>

  <p>"Traş olmuşa pek benzemiyorsun, Rusch," dedi Grassioli her zamanki sinirli ses tonuyla.</p>

  <p>"Zaten olmadım, başçavuş," dedi Andy, masadaki rapor destelerinden başını kaldırarak. Başçavuş, sekreter odasına giderken detektiflerin olduğu bölümün önünden geçmiş, gözüne Andy ilişmişti; oysa Andy onunla karşılaşmadan mıntıkadan ayrılmayı ummuştu. Hızla düşündü. "Bu akşam üstü Gemikent'te bazı ipuçlarını takip edeceğim, göze batmak istemedim. O civarda Allah bilir bir tane ustura yoktur." idare ederdi, işin aslı şuydu ki, sabahleyin geç kalmıştı, Chelsea Park'tan doğruca buraya gelmiş ve traş olmaya fırsat bulamamıştı.</p>

  <p>"İyi. Soruşturma nasıl gidiyor?"</p>

  <p>Andy, sadece dün akşamdan beri üzerinde çalışmaya başladığını hatırlatmak istedi, ama sonra vazgeçti.</p>

  <p>"Olayla ilgili bir tek olumlu şey öğrendim." Etrafına bakındı, yakınlarda hiç kimse yoktu, sesini alçaltarak devam etti.</p>

  <p>"Teşkilata neden bu kadar baskı yapıldığını öğrendim."</p>

  <p>"Neden?"</p>

  <p>Başçavuş Nick Cuore ve adamlarının resimlerini karıştırırken, Andy de pencerenin üstündeki kalbin anlamını ve cinayetle ilgilenen adamların kimliğini anlattı.</p>

  <p>"Pekâlâ," dedi Grassioli sözünü bitirdiğinde, "raporlarına bunları yazayım deme, Cuore'ye işaret eden ciddi bir şey bulmadıkça tabii, ama olan her şeyi bana anlatmanı istiyorum. Şimdi, kımılda, burada yeterince zaman öldürdün."</p>

  <p>Sıcaklık rekor derecedeydi. Günler geçiyor ama sıcak aynen devam ediyordu. Sokak, sıcak, pis bir hava teknesi gibiydi, öyle kıpırtısız ve kir, ter ve çürüme kokusuyla öyle doluydu ki solumak mümkün değildi. Fakat, sıcak dalgası başladığından bu yana ilk kez Andy bunun farkında değildi. Dün gece hâlâ inanılmaz ama capcanlı bir hatıra olarak gözünün önünden gitmiyordu. Deniyordu, yapacak bir sürü işi vardı ama Shirl'ün yüzü veya vücudu birden karşısına çıkıyor, havanın sıcaklığına rağmen, içini başka türlü bir sıcaklık duygusuyla dolduruyordu. Bu böyle olmayacaktı! Sağ yumruğunu avucuna hızla vurdu; yanından geçen insanların şaşkın bakışlarını görünce de gülümsedi. Onu tekrar görmeden önce yapılacak bir sürü şey vardı.</p>

  <p>Chelsea Park'ın arkasında, kale hendeğinin kenarındaki kilitli garajların arasından uzanan yola saptı, burası binaların servis girişine açılıyordu. Arkasından bir tekerlek gürültüsü duyunca yana çekildi; iki adam, eski oto tekerlerinin üzerine yerleştirilmiş kare bir kutu şeklindeki bir gövdeden oluşan koca bir çekme-kamyonu çekerek yanından geçti. Adamlar iki kat olmuşlar, yorgunluklarından başka hiçbir şeyin farkında değillerdi. Birkaç adım ötesinden ağır ağır ilerlerlerken Andy, koşum kayışlarının nasıl adamların boyunlarını kestiğini gördü, kayışlar omuzlarındaki kapanmayan yaralara bastırıyor, yaradan çıkan irinler gömleklerini ıslatıyordu.</p>

  <p>Andy çekme-kamyonun arkasından yavaş yavaş yürüdü, servis girişine gelmeden durdu, hendeğin kenarından aşağıya eğildi. Dibindeki beton zemin çöp ve öte beriyle dolmuş, çimentonun düştüğü yerlerde ara ara granit bloklar açığa çıkmıştı. Hava karardıktan sonra duvardan aşağı inmek kolaydı, yakınlarda hiç ışık yoktu. Gündüz bile, içeri girmeye çalışan biri olursa, ancak en yakın pencerelerden bakanlar görebilirdi. Andy kenardan atlayıp yavaş yavaş aşağı inerken kimse bakmıyordu; sanki bir fırına giriyormuş gibiydi, yüksek duvarlar sıcaklığı öyle tutuyordu. Elinden geldiğince bunu unutmaya çalışarak iç duvar boyunca yürüdü, üzerinde kalp çizili pencereye geldi; pencereyi tespit etmek çok kolaydı, muhtemelen gece bile kolayca görülebilirdi. Bodrum pencerelerinin tam altında bir pervaz vardı, bunun üzerine çıktı — ayakta duracak kadar yer vardı. Evet, burada durup pencereyi bir demir çubukla açmak bayağı mümkündü; katil binaya bu şekilde girmiş olabilirdi. Çenesinden damlayan terler pervazın üstünde koyu izler bırakıyordu; sıcaklık etkisini göstermeye başlamıştı.</p>

  <p>"Orada ne yapıyorsun be adam! Kafanı kıracaksın!" diye bağırdı bir ses, doğrulup hendeğin üstündeki çekme köprüye bakınca, kapıcıyı gördü, orada durmuş yumruğunu sallıyordu. Andy'yi tanıyınca sesi hemen değişti. "Afedersiniz, sizin olduğunuzu fark etmedim, memur bey. Yardım edebileceğim bir şey var mı?"</p>

  <p>"Evet, beni burdan çıkar. Bu pencereler açılır mı?"</p>

  <p>"Biraz ilerleyin, hah, başınızın üstündeki pencere lobi penceresidir." Kapıcı gözden kayboldu; birkaç dakika sonra pencere gıcırtıyla açıldı ve adamın geniş yüzü meydana çıktı.</p>

  <p>"Elini uzat," dedi Andy, "piştim vallahi." Kapıcının elini tuttu ve yukarı tırmandı. Hendeğin kaynayan havasından sonra lobi loş ve serindi. Mendiliyle yüzünü sildi. "Konuşabileceğimiz bir yer var mı, oturabileceğim bir yer?"</p>

  <p>"Bekçi odası var, memur bey, beni takip edin."</p>

  <p>İçeride iki adam vardı; içeri girdiklerinde, bina üniformasını giymiş olanı ayağa fırladı. Öteki Tab'di. "Kapıya git Newton," diye emretti kapıcı. "Sen de onunla gider misin Tab?"</p>

  <p>Tab detektife baktı. "Tabii, Charlie," dedi ve bekçinin peşinden dışarı çıktı.</p>

  <p>"Burada biraz suyumuz var," dedi kapıcı. "Bir bardak ister misiniz?"</p>

  <p>Harika olur," dedi Andy, bir sandalyeye çökerek. Plastik kupayı alıp yarısını bir dikişte içti, geri kalanını da yudumlamaya başladı. Karşısında, lobiye bakan gri renkli bir pencere vardı; içeri girerken pencere gördüğünü hatırlamıyordu. "Tek yönlü cam ha?" diye sordu.</p>

  <p>"Öyle. Apartman sakinlerinin güvenliği için. Öteki yanda bir ayna var."</p>

  <p>Hendeğin içinde nerde olduğumu gördün mü?"</p>

  <p>Evet, efendim, şu demirle açılan bodrum penceresi yok mu, tam onun dışında gibiydiniz."</p>

  <p>Evet. Hendeğin öbür yanından aşağı indim, arka yolun ordan, yürüyerek pencereye geldim ve tırmandım. Gece olsaydı beni görebilecek miydin dersin?"</p>

  <p>"Ee..."</p>

  <p>"Evet mi hayır mı? Niyetim sana tuzak filan kurmak değil."</p>

  <p>"Bina yönetimi güvenlik konusu üzerinde çalışıyor, alarm sistemiyle başımız dertte. Hayır, gece karanlıkta, orda, hendeğin dibinde sizi görebileceğimi sanmıyorum, memur bey."</p>

  <p>Bence de. Öyleyse biri binaya bu şekilde görülmeden girmiş olabilir yani?"</p>

  <p>Charlie'nin ufak, domuz gibi gözleri kısılmıştı, yardım aranıyordu. "Herhalde," diye kabul etti sonunda, "katil bu şekilde içeri girmiş olabilir."</p>

  <p>"Güzel. Şu bodrum odası da içeri girmek için ideal. Pencereye yanaşması kolay, bozuk alarm telleri, her şey hazır, içeri giren her kimse, dışarıdan tekrar bulabilsin diye pencereye kalp çizmiş olabilir. Demek ki binada daha önce bulunmuş ve etrafı incelemiş."</p>

  <p>"Olabilir," diye kabul etti Charlie ve hafifçe gülümsedi.</p>

  <p>"Belki de işareti içeri girdikten <i>sonra</i> koydu, içeriden yapılmış süsü vermek için."</p>

  <p>Andy başını salladı. "Düşünmeye başladın, Charlie. Ama her halükârda, önce içeriden işaretlenmiş olabilir, benim de bu noktadan hareket etmem gerek. Bana şimdiki bütün görevlilerin bir listesi lazım, yeniler ve son iki yıl içinde işten ayrılmış olanlar, kiracıların ve eski kiracıların listesi de. Böyle bir şey kimde bulunur?"</p>

  <p>"Bina yöneticisinde, üst katta bir ofisi var. Yerini göstereyim mi?"</p>

  <p>"Bir dakika, önce bir bardak su daha içeyim."</p>

<p class="p1"><br/></p>

  <p>Andy, O'Brien'ın dairesinin iç kapısında durdu, bina yöneticisinden aldığı isim listesiyle meşgulmüş gibi yaptı. Shirl'ün kapıdaki TV monitöründen onu seyrediyor olabileceğini biliyordu, onun için hem kafası hem elleri bir şeyle meşgulmüş gibi görünmeye çalıştı. O sabah evden çıktığı zaman kız uyuyordu ve dün geceden beri onunla konuşmamıştı — o zaman da pek konuşmuş oldukları söylenemezdi ya. Utanıyor değildi, sanki her şey gerçekdışıymış gibi geliyordu hâlâ. Kız buraya aitti, kendisiyse değildi; o hiçbir şey olmamış gibi davranırsa ve hiç sözünü etmezse, kendi nasıl edebilirdi? Edebileceğini sanmıyordu. Kapıyı açması uzun sürdü, belki de evde yoktu. Hayır, badigard Tab aşağıdaydı, yani o da hâlâ binada demekti. Bir şey mi olmuştu? Katil geri mi gelmişti yoksa? Aptalca bir düşünceydi ama güm güm kapıya vurmaya başladı.</p>

  <p>"Kapıyı kıracaksın!" dedi Shirl açarken. "Temizlik yapıyordum, duymadım." Başına bir örtü bağlamıştı, ayakları da çıplaktı. Soluk yeşil bir atlet ve şort hariç her tarafı ortadaydı.</p>

  <p>Harika görünüyordu.</p>

  <p>"Afedersin, bilmiyordum," dedi ciddi ciddi.</p>

  <p>Pek önemli değil zaten, diye güldü kız, "öyle üzgün durma." Öne eğilip dudağına sıcak bir öpücük kondurdu. Kendisi bir şey diyemeden arkasını dönüp hole girmişti bile. Şortu çok kısaydı, üstelik çok, çok yuvarlak. Kapı arkasından kilitlenince, Andy birden çok mutlu olduğunu fark etti. Evin içi son derece serindi.</p>

  <p>İşim bitti sayılır, dedi Shirl, birden ufak bir motorun gürültüsü duyuldu. Şimdi iki dakikaya kalmaz ortalığı toplarım." Oturma odasına girdiği zaman halının üstünde bir elektrik süpürgesi dolaştırdığını gördü. "Niye bir duş yapmıyorsun?" diye bağırdı Shirl makinanın sesini bastırmaya çalışarak. "Su faturası Mary O'Brien Haggerty'ye gidecek, onun için merak etme."</p>

  <p>Duş! diye düşündü heyecanla. "Mary Haggerty ile tanıştığım için, faturayı ona yollamakta bir sakınca görmüyorum," diye bağırdı, gülüştüler.</p>

  <p>Yatak odasından geçerken, burası O'Brien'ın öldürüldüğü oda diye hatırladı — dün gece hiç aklına gelmemişti bu. Zavallı O Brien, hayattayken herhalde tam bir orospu çocuğuydu ki onu özleyen veya öldüğüne gerçekten üzülen tek bir kişi yoktu. Shirl dahil. Onun hakkında ne düşünmüştü? Artık önemi yoktu. Giysilerini yere attı ve eliyle suyun sıcaklığına baktı.</p>

  <p>Dolabın içinde yeni bıçaklı bir ustura vardı, üstündeki gri kılları yıkayıp temizlerken kendi kendine neşeyle mırıldandı, sonra yüzünü köpürttü. Her nedense ölü bir adamın yerinde olmak onu hiç rahatsız etmiyordu. Hatta çok da hoşuna gidiyordu. Ustura cildinden yağ gibi kaydı.</p>

  <p>Üstünü giyinip tekrar oturma odasına girdiği zaman bütün temizlik malzemeleri ortadan kaybolmuştu; Shirl saçını açmış, makyaj yapmıştı. Ama atletle şort hâlâ üzerindeydi, buna içinden binlerce teşekkür etti. Hayatında daha tatlı, yok, daha güzel bir kız daha görmemişti. Bunu keşke ona söyleyebilseydi, ama kolay kolay yüksek sesle söyleyebileceği cinsten bir şey değildi bu.</p>

  <p>"Soğuk bir içeceğe ne dersin?" diye sordu Shirl.</p>

  <p>"Çalışıyor olmam lazım, niyetin beni yoldan çıkarmak mı?"</p>

  <p>"Bira verebilirim, dolaba birkaç tane koymuştum. Yirmi küsur şişe daha var, ben de pek sevmem." Kapıdan dönüp gülümsedi. "Hem, çalışıyor sayılırsın. Beni sorguya çekiyorsun. Ben önemli bir tanık değil miyim?"</p>

  <p>Soğuk bira yudumları boğazından huşu içinde indi. Shirl karşısına oturmuş soğuk kofe içiyordu. "Dava nasıl gidiyor, yoksa bu resmi bir sır mı?"</p>

  <p>"Sır olacak bir şey yok, her dava gibi yavaş gidiyor. Televizyona bakıp aldanma sen, polis işi hiç de orada gösterdikleri gibi değildir. Çoğunluğu sıkıcıdır, oraya buraya git, not tut, rapor yaz, bir güvercinin sana tiyo vermesini bekle."</p>

  <p>"Güvercin mi, yani muhbirler! Onlar sahiden var mı?"</p>

  <p>"Onlar olmasa biz dükkânı kapatırdık. Yaptığımız tevkiflerin çoğu bu tiyolar sayesindedir. Çoğu düzenbazlar aptal olur, gevezelik etmeyi çok severler, konuşmaya başladıkları zaman da genellikle etrafta dinleyecek birileri olur. Keşke bu sefer de biri konuşsa, çünkü bu dava başka türlü çözülmeyecek."</p>

  <p>"Nasıl yani?"</p>

  <p>Birayı biraz daha yudumladı; harika bir şeydi. "Bu şehirde otuz beş milyonun üstünde insan var, bunlardan herhangi biri yapmış olabilir. Eski bina görevlilerini bulup sorguya çekeceğim, sonra tekerlek demirinin nerden geldiğini araştıracağım ama ben bütün bunları bitirmeden, tepedeki herifler O'Brien davasıyla uğraşmaktan vazgeçecekler, beni de soruşturmadan çekecekler, olacağı bu."</p>

  <p>"Karamsar gibisin."</p>

  <p>"Haklısın, öyleyim. Yapmak istediğin, yapmayı sevdiğin bir işin olsa, ama yapmana izin vermeseler sen de karamsar olmaz miydin? İşimiz başımızdan aşkın, ben polisliğe ilk başladığım zamandan beri bu böyle. Hiçbir şey tamamlanmıyor, hiçbir vaka takip edilmiyor, katiller her gün resmen ellerini kollarını sallaya sallaya ortada dolaşıyorlar, kimsenin umurunda değil. Koca Mike olayındaki gibi politik bir sebep varsa, o başka, o da sırf kendi popolarını düşündükleri için."</p>

  <p>"Daha fazla polis işe alamazlar mı?"</p>

  <p>"Neyle? Şehrin bütçesinde para yok, olan para da Sosyal Yardım'a gidiyor. Onun için maaşımız çok düşük, polisler rüşvet alıyor, sonra... neyse, dertlerimle niye kafanı şişiriyorum ki!" Bardağındaki birayı bitirince kız hemen ayağa fırladı.</p>

  <p>"Dur bir tane daha getireyim."</p>

  <p>"Yok, sağol, boş mideyle bu kadarı yeter."</p>

  <p>"Kahvaltı etmedin mi?"</p>

  <p>"Bir parça yosun krakeri atıştırdım, başka bir şey yemeye vaktim olmadı."</p>

  <p>"Dur, bize öğle yemeği hazırlayayım. Bifteğe ne dersin?"</p>

  <p>"Shirl, yeter — kalp krizi geçirteceksin bana."</p>

  <p>"Ciddiyim. Mike için biftek almıştım, geçen sabah... o gün. Hâlâ buzlukta duruyor."</p>

  <p>"En son ne zaman et yediğimi hatırlamıyorum — hatta bir parça soymer göreli bile uzun zaman oluyor." Ayağa kalkıp kızın ellerini tuttu. "Bana çok iyi bakıyorsun."</p>

  <p>"Bu hoşuma gidiyor," dedi Shirl ve bir öpücük daha kondurdu. Dönüp mutfağa yöneldiği zaman Andy'nin elleri yuvarlak kalçalarındaydı.</p>

  <p>Komik bir kız, diye düşündü kendi kendine, dilini dudağındaki ruj izine değdirerek.</p>

  <p>Shirl oturma odasındaki büyük masada yemek istedi ama mutfakta da masa vardı, pencerenin altında, Andy orada oturmayı tercih etti. Biftek de biftekti yani, eli kadar büyük koca bir et parçası, tabağına koyarken ağzı sulandı.</p>

  <p>"Yarı yarıya," dedi, yarısını kesip öbür parçayı kızın tabağına koydu.</p>

  <p>"Genelde etin suyunda biraz yulaf ezmesi kızartırım kendime..."</p>

  <p>Onu da tatlı niyetine yeriz. Bu yeni bir çağın başlangıcı, erkek ve kadına eşit haklar.” Shirl gülümsedi ve başka bir şey demeden sandalyesine oturdu. Allah kahretsin, diye düşündü Andy, biraz daha gülümsese bütün eti ona vereceğim.</p>

  <p>Etin yanında deniz teresi, etsuyunu sıyırmak için yosun krakerleri ve bir şişe daha soğuk bira vardı, kız bundan küçük bir bardak da kendi aldı. Et tarif edilmez derecede güzeldi, küçük küçük parçalara bölüp, her parçayı yavaş yavaş çiğnedi. Hayatında böyle güzel bir yemek yememişti. Bitirdiği zaman arkasına yaslandı ve memnuniyetle iç geçirdi. Her şey çok güzeldi, üstelik fazla güzel, çok sürmeyeceğini biliyordu: <i>ölü bir adamın yerinde</i> diye geçirdi aklından ve sinirle irkildi.</p>

  <p>"Dün gece içkiyi biraz fazla kaçırdım galiba, kusura bakma." Çok acemiceydi, söyler söylemez pişman oldu.</p>

  <p>"Kusura bakmadım zaten. Bence çok tatlıydın."</p>

  <p>"Tatlı mı!" Kendi kendine güldü. "Hakkımda başka pek çok şey dediler ama bunu hiç dememişlerdi. Geri geldiğimden beri bana kızgın olduğunu sanıyordum."</p>

  <p>"Meşguldüm, o kadar, evin içi darmadağınıktı, sen de açtın. Galiba ne istediğini biliyorum."</p>

  <p>Sandalyeden hop diye kalkıp Andy'nin kucağına oturdu, kollarını boynuna doladı, kadınsı sıcaklığı üzerine yayıldı. Hatırladığı cinsten bir öpücük verdi; bluzunun önünde iki düğme ilişti gözüne, bunları çözdü ve yüzünü teninin kokusuna gömdü.</p>

  <p>"İçeri gidelim," dedi kız kısık bir sesle.</p>

<p class="p1"><br/></p>

  <p>Kız sonradan yanında sakin sakin, utançsızca yatarken, parmaklarını mükemmel vücudunun üzerinde gezdirdi. Kapalı pencereler ve perdelerden ara sıra sızan sesler, yatak odasının loş yalnızlığını daha da belirginleştiriyordu. Kızı dudağının köşesinden öpünce hafifçe gülümsedi, gözleri yarı kapalıydı.</p>

  <p>"Shirl," dedi ama arkasını getiremedi. Duygularını dile dökmeye alışık değildi. Kelimeler dilinin uçundaydı ama yüksek sesle söyleyemiyordu. Ama teninde dolaşan eli, duygularını sözlerden çok daha iyi ifade ediyordu; kızın bedeni cevaben ürperdi, iyice yanına sokuldu. Fısıldadığı halde sesinde bir boğukluk vardı.</p>

  <p>"Yatakta gerçekten iyisin, farklısın — biliyor muydun? Daha önce hiç böyle hissetmemiştim." Andy'nin kasları birden gerildi, kız ona döndü. "Buna kızdın mı? Şimdiye kadar yattığım tek erkek sensin gibi mi davranayım?"</p>

  <p>"Tabii ki hayır. Beni ilgilendirmez, etkilemez de." Gergin vücudu sözlerini yalanlıyordu.</p>

  <p>Shirl sırt üstü döndü, perdenin aralığından sızan ışıkta parıldayan toz taneciklerine baktı. "Bahane bulmaya çalıştığımı sanma, Andy, sadece sana anlatmak istiyorum. Gerçekten tutucu bir ailede büyüdüm, hiç dışarı çıkmaz, hiçbir şey yapmazdım, babamın gözü hep üstümdeydi. Pek umurumda da değildi, yapacak bir şey yoktu çünkü. Babam beni seviyordu, benim için doğru olanı yaptığını düşünüyordu muhakkak. Emekliydi, elli beş yaşında emekliye ayırdılar, emekli aylığı ve evden gelen parası vardı, onun için bütün gün oturur, içki içerdi. Sonra, yirmi yaşındayken, bir güzellik yarışmasına katıldım ve birinci oldum. Ödül parasını babama verdiğimi hatırlıyorum, onu bir daha da görmedim. Jüridekilerden biri o gece dışarı çıkmayı teklif etmişti, ben de onunla gittim, sonra da onunla yaşamaya başladım."</p>

  <p>Pat diye mi? dedi Andy kendi kendine, ama konuşmadı. Kendine güldü: ne hakkı vardı ki?</p>

  <p>"Bana gülmüyorsun ya?" diye sordu kız, parmağını dudaklarına değdirerek, sesinde hafif bir kırgınlık.</p>

  <p>"Ne münasebet! Kendime gülüyordum çünkü —bilmek istiyorsan— seni biraz kıskandım. Oysa buna hakkım yok."</p>

  <p>"Bal gibi de hakkın var," dedi, yavaşça, uzun uzun öperek. "Benim için bu çok farklı. O kadar çok erkek tanımadım, tanıdıklarım da hep Mike gibiydi. Yanlarındaydım, o kadar, kendimi..."</p>

  <p>"Sus bakayım," dedi. "Umurumda değil." Doğruydu da. "Önemli olan tek şey şu anda burada oluşun, başka hiçbir şey değil."</p>
</body>
</html>