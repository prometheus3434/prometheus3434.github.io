<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Yeşil Peri Gecesi</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <h1>Kuyrukluyıldızın kuyruğu</h1>

    <p>“Delirdin mi? Adam evli!” dedi Gün.</p>

    <p>“O onun sorunu,” dedim, elimde fırça.</p>

    <p>Stüdyoyu boyuyorduk. Ortalığı adam etmek Gün’ün yeni yılda yapılacak işler listesinin ilk sırasındaydı. Gün buna “To do list” derdi, dalga geçerek, daha o zamanlar, İngilizce henüz anadilimiz olmamışken. Hep bir to do list’i olurdu onun, hiçbirini yapmadığı. Ama bunun yapılması şarttı. Çünkü Kubi otuzbir dergilerine, ucuz takvimlere fotoğraf çekme dönemini kapatmıştı. Biraz daha eli yüzü düzgün işler almaya başlamıştı. Müşterileri değişiyordu artık. Aslında dış görünüşe önem vermiyormuş da, Allah kahretsin ne giyse yakışıyormuş gibi şekil yapmış, cep telefonu sahibi olduğunu göstermek için ansızın bir yerleri araması gereken yeni-çağdaş-modern-uçuk-eskiyeölüm herifler gelip gidiyordu stüdyoya. Ceplere sığmayacak kadar büyük cepler antenliydi daha. Çıt! Çekiyorlardı anteni. Allalla.. çekmiyor mu burdan? Çekmiyor anam! Pencereye git, pervaza çık, belki ordan çeker! Bu ukalalar stüdyoya girer girmez tarz yoklaması, özgüven muayenesi yapıyorlardı. Ama Gün öyle eşsiz bir yaratıktı ki, stüdyonun leşlik ve dağınıklığına bile özgün bir tarz havası vermeyi başarıyordu. Varlığı yetiyordu aslında. Bal gözlerinde özgüvenin Allahıyla.</p>

    <p>Ama ortalığın gerçekten boku çıkmıştı. Sağlam bir temizlik, boya-badana zamanı gelmişti. Biz de az kaçık değildik. Günler torbaya girmiş gibi yılbaşı günü kolları sıvamıştık. Önce leş odayı boşaltmıştık. İçerdeki döküntülerin hepsini atmıştık. Devasa istiridye imitasyonunu çöpe koymadan önce, Kubi bizi içine oturtup bir yığın resmimizi çekmişti. Bize alüminyum folyodan denizkızı kuyrukları yapmıştı. Başımızdan konfetiler dökmüştü. Dudaklarımızı kırmızıya boyamıştı. Hepsi birbirinden gülünç pozlar vermiştik. Gülmekten kırılmıştık. Sonra soğuktan kıçımız dona dona, yürüyerek ve gülüşerek Günlere gitmiştik. Yeni bir yıla daha girmiştik.</p>

    <p>Şimdi tamamen boşalttığımız, bütün pislikleri attığımız, adamakıllı temizlediğimiz stüdyoyu ellerimizle boyuyorduk.</p>

    <p>Gün şaka yaptığımı sandı.</p>

    <p>“Haluk Hoca baban yaşında be!” dedi, kıkırdayarak.</p>

    <p>Ben gülmedim.</p>

    <p>“Daha iyi ya.. yaşıtlarımdan bi hayır mı gördüm?”</p>

    <p>“Yuvasını yıkacaksın yani.. saçma saçma konuşma allaşkına!”</p>

    <p>Birden sinirlendim. Elimdeki fırçayı duvara fırlattım. Bas bas bağırdım.</p>

    <p>“Sana ne ya? Yıkarım yıkmam, sana ne!”</p>

    <p>Gün şaşırmıştı. Ciddi olduğumu anlamıştı.</p>

    <p>“Yıkamazsın! O benim hocam! Hem de en sevdiğim hocam!”</p>

    <p>“Benim bir fiskemle yıkılacaksa, zaten ayakta durmasın en sevdiğin hocanın yuvası! Âşık oldum diyorum ya, anlamıyor musun? Âşık!”</p>

    <p>“Sen ona olmadın manyak! O sana oldu! Sana herkes âşık olur!”</p>

    <p>Doğru.</p>

    <p>Bana herkes âşık olur. <em>Her gören göğsüme taksam seni der. Kimi ateş gibi yaktı beni der. Kimi billur bakışımdan söz eder.</em> Kimileri bir an için tutulur. Kimileri benimle ölmek ister. Ben de bana âşık olan herkese âşık olmak isterim. Oldum sanırım. Olmadığımı anlarım. Bazen bir anda, bazen bir ayda.</p>

    <p>Ama bu kez âşık falan olmadığımı ben de gayet iyi biliyordum. Bu kez sadece yuva yıkmak istiyordum. Daha önce de yıkmıştım, zevkliydi. Bir daha yıkmak istiyordum.</p>

    <p>Çünkü bir gün önce, gecenin bir vaktinde Çatlak Çeşme Sokağı’ndaki eve geldiğimde, ortalığı gene bok götürüyordu. Masanın üstünde gene gazete seriliydi. (Milliyet. Başlığında kocaman harflerle: Körfez’de savaş rüzgârları.) Babam kriz anlarında (sık sık) duvara fırlattığı için eğri büğrü olan kara tavamız, içinde donmuş sucuk yağıyla gene masada duruyordu. Babamın oturduğu koltuğun dibi ekmek kırıntısı doluydu. Halıya bira dökmüştü. Çorapla basmıştım. Ayağım ıslanmıştı. Babam gülmüştü. Bu kez tavayı ben fırlatmıştım duvara, bu acıklı manzaradan hırsımı almak için.</p>

    <p>“Bıktım artık bıktım!”</p>

    <p>Sucuğun donmuş yağları tavadan sıçrayıp duvara yapışmıştı. Bir bu eksik! Şimdi bunları temizlemem lazım. Elimde deterjanlı bulaşık süngeri, sil Allah sil. Babam kanepede, uzandığı yerden bıt bıt bıt konuşuyor.</p>

    <p>“Ne bu sinir gene? Niye fırlattın tavayı? İşte böyle uğraşırsın şimdi.”</p>

    <p>Baba öl de kurtulayım. Ya da ben öleyim kurtulayım. Ya da en iyisi, ikimiz de ölelim kurtulalım. Baba duydun mu? Annem Frau Liebisch olmuş. Vatuş söyledi. Bundan sonra anneme Bayan İbiş diyelim baba. Annem için bir şarkı besteledim baba. Söyleyeyim mi? Bayan İbiş / Olmuş Liebisch / Bi hıyar bulmuş / Berlin’e gitmiş / Berlin güzelmiş / Hıyar şoförmüş / Bayan İbiş / Frau Liebisch / Mutlu musun?/ Mutsuz musun?/ Mutlu musun?/ Mutsuz musun?</p>

    <p>Nasıl ama?</p>

    <p>Benim annem Vatuş’tu asıl. Benim için gerçekten içi titreyen yaşlı kız. Özlediğim kucağı ise bütün gezegende, hatta koskoca ıssız evrende, kendimi kayıtsız şartsız güvende hissettiğim tek yer. O da beni bağrına bastığında kendini yalnız hissetmiyordu, biliyordum. Yılbaşı gecelerinde, paskalyada filan, yarım saatliğine bile olsa mutlaka uğrardım Vatuş’a. O yılbaşı gidememiştim. Niyetliydim aslında. Şirin Şarküteri’den topik, dolma, çerez filan alacaktım. Vatuş muhakkak tavuk yapmış olacaktı. Bütün geceyi kucak kucağa televizyonun karşısında geçirecektik. İlk özel TV kanalımız, liberal ekonominin medar-ı iftiharı Star 1’de dansöz seyredecektik.</p>

    <p>Savaş rüzgârları kuvvetle esiyordu. Günlerin çok sevdikleri, yakın bir arkadaşları askerdeydi. Hem de Güneydoğu sınırında. Türkiye savaşa girerse, ilk onun birliği girecekti Irak’a. Çocuk kırk yılda bir arayabiliyordu. Aradığında da korkunç şeyler anlatıyordu. Özal bir koyup üç alacağımızı iddia ediyordu. Birileri Musul-Kerkük hesabı yapıyordu. Petrolümüz olacak diye birilerinin ağzının suyu akıyordu. Haber programlar kıyamet gibiydi. Savaş kıtlığını, ekmek karnelerini görmüş yaşlı teyzeler makarna, çiçekyağı stokluyordu. Tadımız yoktu. Bu yılbaşı parti marti yapmayalım demiştik. Ben de Vatuş’a giderim.</p>

    <p>Ama Gün’le stüdyoyu boşaltıyoruz, leşleri atıyoruz diye uğraşırken gecikmiştik. Sonra azmış, kudurmuş, alüminyum folyodan denizkızı kuyruklarımızla poz vermiş, çok gülmüştük. Taş Basamak Sokağı’ndaki nohut-bakla ölçekli evde iç pilavlı tavuk pişirmiştik. (Üç kişi koca hindi yiyecek halimiz yok.) İç pilavın içine kestane yerine fındık koymuştuk. Bir dal adaçayı ufalamıştık. Çok lezzetli olmuştu. Küp gibi de içmiştik. On ikiye beş kala, elimizde bir köpüklü şarap şişesiyle (İnci Damlası) evden fırlamıştık. Sarhoş sarhoş Boğaz’a inmiştik. Tam on ikide köpüklü şarabı patlatmıştık. Şişeden, ağızdan ağza geçirerek içmiştik. Bağıra bağıra şarkı söylemiştik. <em>Yarınlaaar bizim için geç artık! Çok geç artık sana dönmek. Hani giderken, bana demiştin ya sen. Yolcu yolunda gereeek!</em></p>

    <p>Yarınsızdık, ama acı acı gülebiliyorduk. Ali kim bilir nerede, nasıl, kimlerle giriyor yeni yıla. Gideli dört-buçuuuuk yıl olmuş!</p>

    <p>Yılbaşı gecesi gidemeyince, Vatuş’u 6 Ocak’ta bari göreyim, Noel’ini kutlayayım, ayine gitmeden yetişeyim diye koşturmuştum. Tuşba’dan bir şişe vişne likörü, Garo’nun mağazasından da bir yün şal almıştım. Boşuna telaş etmiştim. Ayine gitmeyecekti. Hastaydı zavallım. Evi buz gibiydi. Babamın Çatlak Çeşme’ye taşınırken ona bıraktığı sobaya gaz yetiştiremiyormuş. Sabah akşam yakıyormuş sadece. O bile çok pahalıya geliyormuş. Odun daha ucuzmuş, ama her gün üç kat odun taşıyacak hali kalmamış. Benim de o sırada paralı, cömert bir sevgilim veya üç-beş kuruş kazanacağım bir işim yok ki, diyeyim: Vatuşum oturma soğukta. Yirmi dört saat yak sobanı. Gaz parasını da düşünme, ben öderim.</p>

    <p>Canımın içi. Uçtu sevinçten beni görünce. Hemen sobayı yaktı. Mavi mavi yanan bir kibrit, ardından güp güp güp bir ses ve yavaşça yayılan, gevşeten bir sıcak. Battaniyenin altında, kucak kucağa oturuyoruz Vatuşumla. Elimizde vişne likörüyle dolu yüksük kadehler.</p>

    <p>“Sireli.. senin mayr aradı bugün, Surp Dzınunt kutlamaya. Evlenmiş.”</p>

    <p>Şaşırdım. Birden kopkoyu bir öfke her yerimi tırmaladı.</p>

    <p>“Alman’mış kocası, otobüs şoförüymüş. Dedi ki, kızımı çok özledim.”</p>

    <p>Biliyorum, Vatuş ekliyor beni özlediğini.</p>

    <p>Gene ağlamaya başladım. Gene. Ölesiye mutsuzdur inşallah!</p>

    <p>Berlinli otobüs şoförü kocasından bir önceki sevgilisiyle Antalya’da tanışmıştı annem. Nasıl olduysa uzun süre çalışmayı başardığı tatil köyüne tatil yapmaya gelen, kendini turizmci diye tanıtıp annemi peşine takan, Berlin’e götüren, orada turizmci falan değil, sahtekârın teki olduğu ortaya çıkan, günde üç posta dayak atan Türk’ten zor bela kurtulmuşmuş. Üç ay önce evlenmişmiş bu şoförle. Bir Türk doktorun yanında çalışıyormuş şimdi. Rahatı iyiymiş.</p>

    <p>Demek rahatı iyiymiş! Oh oh!</p>

    <p>Nefret ediyordum annemden, üç ay olmuş evleneli ha! Vatuş’u arayıp söylemese öğreneceğim yok. Öğrenmek ister miydim onu da bilmiyorum. Hüngür hüngür ağlıyordum. Bütün gün otobüsüyle Berlin sokaklarını dolanan Herr Liebisch’in yaşlılıktan ve şişmanlıktan memeleri çıkmış, kötü huylu, eli ağır bir ayyaş olmasını diliyordum. Bir oturuşta bir kasa bira içen, bağırdı mı camları zangırdatan cinsten. Hayatı zehir eden.</p>

    <p>Değildi maalesef. Aksine, annemin hiç hak etmediği kadar hoş biriydi. Pek çok açıdan.</p>

    <p>O akşamüstü Vatuş’un koynunu tükenesice gözyaşlarımla ıslatırken bir gün Berlin’e gideceğimi, bembeyaz fırça saçlı, değnek gibi ince uzun, ama eli ayağı düzgün, güler yüzlü, şefkatli otobüs şoförüyle tanışacağımı, hırsımı alamayıp annemin kafasını gözünü yarmaya kalktığımda üflesen uçacak kadar zayıf adamcağızın aslanlar gibi annemi savunacağını (söylediklerinden tek kelime anlamasam da), bana da bir şeyler söyleyeceğini (annen seni çok seviyor filan gibi şeyler herhalde), bunun annemi son, şoförü de ilk ve son görüşüm olacağını bilmiyordum.</p>

    <p>Sefiliz biz Bayan İbiş / Frau Liebisch. Sefilliğimiz kimin suçu? Babamın kopan koluyla scarface’ini suçlamak çok kolay. Kopan kolla dağılan yüzü, çeneye uzanan cılk pembe yara izini, yarısı yok olan kaşı, ikide bir düşen gözkapağını suçlamayalım da n’apalım peki? Çöküşümüz böyle başlamadı mı?</p>

    <p>Babam kaza geçirmeseydi ailemiz dağılmayacaktı. Annem Ekrem hayvanıyla evlenmeyecekti. Ondan ayrılıp Bahariye’de, cadde üstünde bir apartmanda genç sevgilisi Can’la oturmayacaktı (illet köpekleri hevevev). Can hevesini alıp da tekmeyi koyunca, annem Antalya’ya göçmeyecekti. Genç sevgili ile sahtekâr Türk’ün arasında sayısını bilmediğim kadar çok adam yer almayacaktı. Annem Antalya’ya göçmese, o sahtekâr Türk’ün kıçına takılıp Berlin’e gitmeyecekti. Heriften adamakıllı dayak yediği bir gece, evden kaçarken bindiği otobüsün şoförü Herr Liebisch’le tanışmayacaktı. Herr Liebisch ona kol kanat germeyecekti. Annem Herr Liebisch’le evlenip, Leipziger Strasse’de, Doğu Alman yapımı yirmi küsur katlı bir apartmanın on dördüncü katında, bir oda bir salon daireye yerleşmeyecekti. Dairesinin salonunda kulpları çiçek biçiminde çekmeceleri, taba rengi geniş deri koltukları, duvardan duvara parliament mavisi halıları olmayacaktı.</p>

    <p>Demek ki neymiş? Her şey bir kazayla başlamış. Kader!</p>

    <p>Ne yani, naturamızın hiç mi suçu yok çöküşümüzde?</p>

    <p>Bu hikâyede, babam hastanede ölümle pençeleşirken annemin bacaklarının arasında hareket eden etbeninin yeri neresi? Hayat bize sağlam bir kafa attı baba. Öyle sağlamdı ki (ya da biz çok gevşek duruyorduk), sallanmadık bile, direkt yıkıldık. Bu kadar zayıfmışız işte. Natura! İyi de ben niye annemin kaderini yaşıyorum? Hatta ileriye taşıyorum? Niye fersah fersah aşıyorum? Annemden bana geçen güzellik lanetli miydi? Virüslü müydü? Güzelliğim niye beni kemiriyor? Benim hayatım niye girip çıkan adamlarla delik deşik oldu? <em>Kızlarının mutsuzluğu annelerin zaferi midir?</em> Ali kalsaydı.. gitmeseydi.. o beni terk etmeseydi..</p>

    <p>Gün’le çok fena birbirimize girdik o gün. Aşk ve evlilik hakkında, en klişesinden, en pespayesinden ahkâmlar kesiyordum.</p>

    <p>“Âşığım ya! Aşk için her yol mubah değil mi? Hani evlilik boktan bi kurumdu? Hani insanın doğasına aykırıydı?”</p>

    <p>“Onlar mutlu geri zekâlı, anlamıyor musun? Mutlu! Evlilik başka mutluluk başka!”</p>

    <p>“Mutluysa neden beni arayıp duruyor? Neden dün akşam bir saat konuştuk telefonda? Neden bana gel diye yalvardı?”</p>

    <p>“Kapılmıştır sana! Olabilir! Ama geçici bir şey bu. Sen üstüne gitme. Haluk Hoca’dan uzak dur, n’olursun..”</p>

    <p>“Ben de ona kapıldım Gün! Niye anlamıyorsun?”</p>

    <p>“Saçmalama ya! Adam elli yaşında, elli!”</p>

    <p>“İyi işte. Giderayak manyak bir aşk yaşatayım da feleğini şaşırsın!”</p>

    <p>Vicdansızca konuşuyordum. Aşağılıkça, arsızca. İğrenç bir dille ve gülüşle. Güm diye bir ses geldi. Gün de elindeki fırçayı fırlatmıştı yeni boyadığımız duvara. Üzerime yürüdü. Beni omzumdan şiddetle itti. Sendeledim.</p>

    <p>“Siktir git! Siktir git, bir daha da gelme buraya!”</p>

    <p>Bana ilk kez bu kadar ciddi küfrediyordu. Bal gözlerinden ateş çıkıyordu. Öyle bir haldeydim ki, söylediklerimi geri alamazdım. Ciddi değildim Gün, şaka yaptım diyemezdim. Ciddi olduğumu, yıkacak bir yuva aradığımı anlamıştı. Şaka yaptığımı söylersem yalan söylemiş olurdum (zaten inanmazdı). Bana olan o ablaca, annece, o kollayıcı güveni sarsılırdı. Binlerce hata yapsam da kötü niyetli olmadığımı, hatalarımın sadece bana zarar verdiğini bilirdi. Varoluşumun amacının kendimi yıkmak olduğunu en iyi o bilirdi. Kendime zarar vermemi önlemeye çalışırdı. Ama bu kez, şaka yaptım dersem, hata olmaktan çıkardı. Kumpasa girerdi. (Sen şaka söyledim sanmaya devam et, ben saman altından yürütürüm suyumu.) Gün’le aramız da bir daha düzelmezdi.</p>

    <p>Vurdum kapıyı çıktım. “Sen siktir git manyak!” diye söyleniyordum. Ama Gün’ün haklı olduğunu da biliyordum. İçim nasıl eziliyordu üzüntüden.</p>

    <p>Tamam, âşık değildim, ama Haluk Hoca çok hoş bir adamdı. Çok saygındı, saygın da bir çevresi vardı, etkileyiciydi. Kırk yaş bunalımını hasarsız atlatmış, elliye gelince tökezlemişti. Bana çatmıştı çünkü. Benim en buhranlı ve fakat en fettan, en taze meyve zamanıma. Hâlâ bir anne kucağı aradığım üstelik. Ama annemin tam da Frau Liebisch olduğunu öğrendiğim.</p>

    <p>Kubi Haluk Hoca’nın yeni kitabı için Mimar Sinan’ın bir köprüsünün fotoğraflarını çekmişti. Gün onları götürecekti. “Sen de gel,” demişti bana. “Hoca harika ders anlatır, dinleriz.” Mırın kırın etmiştim baştan. Sonra gitmiştim. Üniversite denen yere ilk girişimdi. Nasıl eziğim. Kendimi nasıl cahil, işe yaramaz, zavallı hissediyorum. Nasıl pişmanım, babam kahrolsun, annem mahvolsun diye okulu bıraktığım için. Yatılı okuldan kovulunca gittiğim lisede, benim ne mal olduğumu bilmeyen öğretmenlerim yalvarmışlardı. Kızım yapma etme. Devamsızlık edip istikbalini mahvetme! Çok zeki bir kızsın sen, liseyi bitir, üniversiteyi gözü kapalı kazanırsın. Haklılardı. Muhakkak bir yeri kazanırdım girseydim. Zekiydim, kitap kapağı açmasam da derste kulak verdiklerim bile yeterdi. Ama inat etmiştim. Babam kudursun, annem delirsin istemiştim. Süleyman Amca keza! Övünüyor ya oğlu işletme okudu, kızı öğretmen oldu diye.</p>

    <p>Şimdi bu üniversite amfisinde otururken acı bir pişmanlık içindeydim. Utanıyordum kendimden. Sanki yüzümde gizli bir elin kocaman harflerle kamuya yazdığı bir açık mektup var: Ey ahali! Bu kız çok genç, çok güzel. Ama ne yazık ki sizin gibi üniversiteli değil. Ayrıca da fena kaşar, hatta kevaşenin teki. On beş yaşından beri yatağına girip çıkanın haddi hesabı yok. Ona göre.</p>

    <p>Amfide, en arkada oturuyorduk. Aşağılık kompleksinden ölüyordum. Dudaklarımı kemiriyordum gerginlikten. Benim yaşımda öğrenci kızlar, oğlanlar kendi aralarında konuşuyorlardı, hocalar, sınavlar, vizeler, tezler, bitirme ödevleri hakkında. Gün’ü fena halde öldüresim vardı, beni buraya getirip kapatamayacağım eksiğimle yüzleştirdiği için. (Niyeti bu değildi, hatta halimi fark etmemişti bile.) Eziktim, üzgündüm. Ama biliyordum öte yandan, ben aslında bu sınıfı dolduran pürneşe öğrencilerin hepsini çarpa çarpa okuturum. Okuturum da, kaç yazar, sonuçta diploma alacak, insan sırasında sayılacak olan onlar.</p>

    <p>Haluk Hoca amfiye girdi, kürsüye çıktı. Karatahtanın başına geçti. Kristal gibi ışıltılı bir gözlük, beyaz ama gür ve hareketli saçlar, gerçekten hoş bir hava gözümü aldı. Kılık kıyafeti konuşuyor, metrelerce uzaktan bile hocanın farklı biri, önemli biri olduğunu söylüyor. Hoca bir-iki espri yaptı ve Gün’ün dediği gibi, hakikaten harika ders anlatmaya başladı.</p>

    <p>Öyle akıcı ve lezzetli anlatıyordu ki, sanki dünyanın bütün üniversite kürsüleri onun için yapılmıştı. Sanki sanat tarihi denen disiplin, amfileri tıklım tıklım dolduran öğrencileri teslim alsın diye icat edilmişti. Sanki Komnenos, külliye, müderris, Zeyrek, Bizans, narteks, şapel, apsis, tonoz, ikonoklast, nef, Pantokrator ve daha bir yığın sözcük onun ağzında bala dönüşsün de damlasın diye keşfedilmişti.</p>

    <p>Kollarını izliyordum Haluk Hoca’nın. Havada geniş geniş hareket eden, güzel ve tam ellerini, alyanslı uzun parmaklarını.</p>

    <p>Baktıkça babamlaşıyordu. Babamın ellerini kollarını sallayarak, coşkuyla yol inşaatı hikâyeleri anlattığı zamanları hatırlıyordum, çok uzak bir geçmişte kalmış kısacık anlar olarak. İzne geldiği günlerin mutlu akşamları. Baysungur Sokağı’ndaki karanlık kira evimizde bir ağustos gecesi mesela. Bütün pencereler açık. Hasır sepetten avizemizin altındaki yemek masamızda çoban salatası, yaprak sarması, içi kıymalı patates köftesi ve buz gibi zeytinyağlı çalıfasulyesi yiyoruz. Annem nasıl güzel gene. Cildi sedef gibi parlıyor. Eyeliner’lı gözleri buğulanmış rakıdan. Harikulade saçları sırtına dökülüyor. Babam yol yapmak için koca bir dağı nasıl dilim dilim kestiklerini anlatıyor. Makineleri, vinçleri tarif ediyor heyecanla ve elleri kollarıyla. Babam amele yanığı olmuş diye gülüyoruz annemle. Eli yüzü kolları kapkara babamın. Omuzlarında ve göğsünde atlet izi, bembeyaz. Nasıl sağlıklı görünüyor. Babamın çalışmaktan kolları kalınlaşmış, omuzları kocaman olmuş. Heyecanlı hikâyeler anlatırken ağzından bal damlıyor. Mola verdiklerinde karayılan yakalayan işçileri anlatıyor. Başlarının iki yanından kıstırdıkları yılanları birbirlerinin üstüne atıp güldüklerini. Yakın köylerden gelip onlara ayran satan köylü çocuklarını. Sabahları yüzlerini yıkamak yerine, bir dolu teknisyenle birlikte donla çayda yüzdüklerini. Güneş batıp da dağlara karanlık çökünce, işçilerin barakalarının önlerine attıkları taburelerde oturup saz çalarak Yârim <em>İstanbul’u mesken mi tuttun / Gördün güzelleri beni unuttun</em> türküsünü söylediklerini, çay bardaklarından rakı çekerek. Güzel sesiyle anneme türkü söylüyor babam. Şımarıyor. Sofradan kalkıp annemi öpmeye başlıyor. Yârim beni unuttun mu yoksa diyor. Ben seni unutmadım, seni unutacağıma ölürüm daha iyi diyor. Onlar cilveleşirken, ben Vatuşumun sardığı yaprak sarmalarını açıp üzümlerini ayıklamakla meşgulüm. Çocuğum daha, yaprak sarmasının üzümlerini, biber dolmasının biberlerini yemiyorum. Patlıcanla baklayı, bir de bamyayı hiç sevmiyorum.</p>

    <p>Fazla basit diye düşünmüştüm, Haluk Hoca’yı babamlaştırmam. Tam, bütün, eksiksiz bir bedende babamı görmek istiyor olmam fazla basit. İnsan bir terapiste anlatmaya bile utanır bunu. Ama Ali’yi bile böyle sevmedim mi ben?</p>

    <p><em>Aşk hayranlıkla başlar.</em> Ama kuru hayranlıkla da aşk gemisi yüzmüyor. Hayranlık çünkü kelebek ömürlüdür. Ben Haluk Hoca’ya değil, hocanın kürsüdeki varoluşuna âşık olmuştum. O da bir ders boyu sürmüştü. Sonra odasına gitmiştik. Gün’le Haluk Hoca sıkı sıkı kucaklaşmışlardı (hocanın gözü bende ve hiç de hoca gibi değil). Baba-kız gibiydiler. Ben bu hocayla baba-kız gibi olamam. Ama Haluk Hoca ile genç sevgilisi (aşırı genç, henüz yirmi dört) olabiliriz. Ayrıca da hocanın yatağına girmek, üniversiteye girmek demektir bir yerde.</p>

    <p>Berbat bir aşktı. Yaşadıklarımın en kötüsü. İlk kez içimi böylesine kanırtan bir suçluluk duygusu çekiyordum. İlk kez zarar gören değildim. Zarar verendim. Gün’ü çok özlüyordum. Beni stüdyodan kovuşu aklımdan çıkmıyordu. Hem adamla sevişiyordum, hem vicdanımın ağrısından uyuyamıyordum. Haluk karısına sürekli yalan söylüyordu. Çok kıvrak yalanlar söylüyordu. Sevgilim şu oldu, bu oldu, bu akşam gelemeyeceğim. Bana duyduğu şey (aşktan çok, gençliğime manasızca tutulmasıydı) yuvasını yıkma korkusunu yok ediyordu.</p>

    <p>Ben yüreğimi kıpırdatmayan, aksine, giderek acı veren bu ilişkiyi bitirmek istedikçe, daha beter üstüme düşüyordu. “N’olur, görüşmeyelim artık. Yuvanı yıkmak istemiyorum!” diyordum, bu amaçla başladığım halde. Seni artık sevmiyorum veya aşkım bitti veya başkası var demiyordum. Israrla, yuvanı yıkmak istemiyorum diyordum. Suçluluğum en çok burada düğümleniyordu. O ise babam yaşında olduğunu ve benimle aşk yaşayarak zamanla ümitsiz bir savaşa girdiğini kabul etmemek için abuk sabuk aşk sözleri döktürüyordu. Aşkı ben sende tattım, seni tanıyıncaya kadar aşk nedir bilmiyormuşum, seninle yeniden doğdum türünden, milyonlarca ağızdan milyonlarca kere çıkmış sözler söylüyordu. İlişkiyi bitirmeye ikna edemeyince kaçıyordum. Kaçışım onu daha da tahrik ediyordu. Yaşını, başını, saygınlığını, karısını, benim yaşımdaki çocuklarını unutuyordu. Eski zamanların filinta, genç, kenar mahalleli âşıkları gibi, Çatlak Çeşme Sokağı’nın başında saatlerce beni bekliyordu. Yağmurda ıslanıyordu. Yıpranıyordu. Ona dönmem için yalvarıyordu. “Sensiz yaşayamam!” diyordu.</p>

    <p>Galata’nın tarihi apartmanlarından birinde bir daire almıştı. Restore ettiriyordu. Galata entel merkezi olmamıştı daha. Tekinsiz tipler oluyordu sokaklarda. Orada buluşuyorduk. Ne zaman denk gelirse. İşçilerin işi bittiğinde. Boş gezenin boş kalfasıyım nasıl olsa. Her saat bana uygun. Daire Galata Kulesi’yle karşı karşıyaydı. Kule bütün fallik heybeti ve Cenevizli taşlarıyla pencereyi dolduruyordu. Kule küçük küçük pencereleriyle sanki bizi gözetliyordu sevişirken, ayıplıyordu. Tam da kaşar değilmişim demek ki, ruhum acıyabiliyordu.</p>

    <p>Haluk bir gece fenalaştı.</p>

    <p>“Kalp krizi geçiriyorum. Beni hastaneye götür,” dedi.</p>

    <p>Tam da beni ölümüne sevdiğine inanmak üzereydim. Biri beni gerçekten seviyor işte, daha ne istiyorum? Aşk karşılıklı bir şey olsa Ali beni terk etmezdi. <em>Sevmek acı bir arzu. Sevilmiyor sevenler.</em> Karısı Haluk’u seviyor. Haluk beni seviyor. Ben Ali’yi seviyorum. Ali Paris’te bir kadını seviyor. Demek ki şarkının bir bildiği varmış, sevenler sevilmiyormuş.</p>

    <p>Ama ölüm korkusu da aşk maşk tanımıyormuş. Tanık oldum. Ölümle burun buruna gelince, zaman kendi gerçeğini ispat etmişti. Haluk, çocuğu yaşında bir kadınla birlikte olmanın zamanın aktığı gerçeğini değiştirmediğini anlamıştı. Haluk anında benden vazgeçmişti. Artık beni değil, yaşamayı istiyordu. “Çabuk ol!” diyordu hırıldayarak nefes almaya çalışırken. “Ölüyorum, çabuk ol!”</p>

    <p>Çırılçıplaktı. Giydirdim. Koluna girdim. Sekiz kat merdiven indirdim. Neredeyse sırtımda taşıdım. Sokakta ince bir yağmur yağıyordu. Araba farları, dükkân vitrinleri, şehrin ışıkları yerlerdeki su birikintilerine yansıyordu. Haluk’u bir taksiye attım. Alman Hastanesi’ne götürdüm. Acildekiler yasak aşk sarrafıydılar. Paçalarından saygınlık akan bu ellilik adamın kızı olmadığımı öğrendiklerinde dudaklarının ucunda müstehzi bir tebessüm. Yüzlerinde, bu uygunsuz aşklar da hep böyle biter işte tecrübesi.</p>

    <p>Haluk beni yanında istemiyordu. Beni artık görmek istemiyordu. Acildeki hemşireye “Karıma haber verin,” dedi. Görevliler Haluk’u alıp götürdüler. Acilin kapısında kalakalınca, Gün’ü aradım. Gün affet beni. Gün haklıydın. Gün ben rezilin tekiyim. Gün ben insan zararlısıyım. Gün ben mutluluğun düşmanıyım. Gün ben çok yalnızım, kimsem yok. Gün gel, yalvarırım gel.</p>

    <p>Karısı Gün’den önce geldi. Nasıl hoş, nasıl asil, olgun bir kadın. Onca ustalıklı, kıvrak yalana rağmen, olup biten her şeyin farkında. Sanki aylardır bu anın gelmesini bekliyormuş gibi bakıyor bana. Benim gözyaşlarım sel olmuş gene, utançtan ve acıdan.</p>

    <p>Kadına “Beni asla affetmeyin, hak etmiyorum,” dedim.</p>

    <p>Sanırım etkileyici bir sahneydi. Buna hazırlanmış değildim. Samimiydim. Bir sahne olsun, bir mizansen olsun da şu kadına bir şov yapayım, aklını uçurayım demiş değildim. Ama neticede hayat dediğimiz şey ne? Bir dizi sahne. Haluk’un karısına bütün samimiyetimle beni affetmeyin diyordum. Ama öte yandan, siz olgunsunuz, asilsiniz de ben değil miyim? Benim de kendime göre bir asaletim var demek istiyordum. Ayrıca pardon, çok gencim daha, hele size göre. Tamam beni affetmeyin, Haluk’u affedin ama. Gün haklıydı. Mutluydunuz siz. Mutluluğunuzun, affedersiniz, içine sıçtım. Özür dilerim hanfendi. Kullandığım kelimeler için. Lütfen affetmeyin beni, bakın çok rica ediyorum. Beni ne kadar aşağılasanız, yüzüme tükürseniz yeri. Yapmazsınız gerçi, çok nazik birisiniz. Çok da şıksınız ayrıca. Tarz sahibisiniz. Profesörsünüz hödöhödö anabilim dalında. Siz çocukken bale de yapmışsınızdır. İdil Biret dinleyerek büyümüşsünüzdür.</p>

    <p>Gün gelmişti o sırada, bizi izliyordu. Benim gözyaşlarımı. (İçim başka ağlıyordu dışım başka.) Sevgili hocasının asil ruhlu karısının asil tavrını görüyordu. Haluk’a derhal müdahale eden ve onu hayata döndüren kardiyolog da bizi izliyordu. Acildeki hemşireler, hastalar, hasta yakınları. Yasak aşk kitabını okumuş ya da birilerinden dinlemiş olanlar, bildiğini sananlar. Seçkin dedikoduya meraklı bir yığın seyircim vardı.</p>

    <p>Karısı gülümsedi. Hakkını yiyemem, gerçekten iyi niyetli, olgun bir yüzle gülümsedi ve fakat altın vuruşunu yaptı. “Sandığımdan çok daha güzelmişsiniz.” O kadar. Ağzından çıkanın hepsi bu. İltifat öldürücü olabilir. Bütün o asil varlığıyla, Tod’s çantası ve ayakkabılarıyla, özgün tasarım zarif takılarıyla, çok Anglosakson bir incelikle, anlıyorum diyordu. Kocamı anlıyorum. Sizi de anlıyorum genç, güzel, çekici şey. İstemeseniz de affediyorum sizi. Anlıyorum çünkü. Kocam çok cazibeli bir adamdır. Kaldı ki gençlik ve böylesi bir güzellik de affedilmeye değerdir. Asil pabuçlarının asil topukları üzerinde asil asil yürüyerek, çok kadınca bir kıvraklıkla, kocasının yanına gitti. Sonunda kazandığı zaferin tadını çıkararak.</p>

    <p>Titriyordum. Gün geldi, bana sımsıkı sarıldı. Hemen ısındı içim. Gün! Allahım Gün tek dostum benim. Ablam, annem, babam, cankurtaranım, ruh bağım! Haylaz çocuğunu “Vallahi bi daha yapmıycak komserim,” diye dil döküp karakoldan alıp götüren sevecen bir anne gibi “Yürü Allahın cezası,” dedi bana, omzumdan itekleyerek. Birkaç ay süren vahim bir yanlışı muzır bir kabahate dönüştürdü. “İlla kendini üzecek bir şeyler yapacaksın di mi? Yürü başımın belası!”</p>

    <p>Taksiye bindik. Onlara gittik. Evde bir dolu genç insan. Hep birlikte mangal yaptık. Soslu tavuk kanatları, terbiyeli çöp şişler, ortadan yarılmış cazır cazır kızaran acılı sucuklar, taze ekmeğin arasına koyup yediğimiz. Askerdeki arkadaşları sağ salim dönmüştü. Onu kutluyorlardı. Korkunç şeyler anlatıyordu çocuk. Geceleri dağlardan açılan taciz ateşinin altında, ne işim var lan benim burda? Benim savaşla mavaşla ne alakam var? diye diye askerliğini bitirmişti. Körfez Savaşı’nın, bir sınır boyu uzağından tanığıydı.</p>

    <p>“Geberdik oğlum korkudan.. altımıza sıçtık!” diyordu. “Niye abi, niye? Niye geçecektik sınırı? Niye hiç tanımadığımız insanların köylerini bombalayacaktık? Veriyor gazı yüzbaşılar binbaşılar, petrolümüz olacak! Lan bize ne elâlemin petrolünden? Ama komutanlar bizden daha fazla sıçıyordu aslında, biri höh dese yüzükoyun kapaklanıyorlardı yere.”</p>

    <p>Kar altındaki İdil kırsalında eksi yirmi derecede nöbet tutarken donan ayakları kesilen erleri anlatıyordu (zayiat diye adlandırılan). Komik hikâyelere geçti sonra. Birliğe su almak için gittikleri bir Süryani köyünün yıkık dökük kilisesine nasıl dadandıklarını anlattı. Kafa dengi rahibin erlere maşrapayla şarap verdiğini. O köye gidip su almak için milletin birbirini ezdiğini. Kafayı bulup şarkı türkü döndüklerini köyden.</p>

    <p>Deli gibi rakı içtik o gece. Körkütük sarhoş olduk. Bahar geldi diye ser ser sevindik.</p>

    <p>Sanki Gün’ün beni stüdyodan siktir ettiği an ile acilin kapısında sımsıkı sarıldığı an arasında kalan o zaman parçası hiç yaşanmamış gibi, stüdyonun duvarlarını boyadığımız güne geri döndük. İki anı kaynaştırdık. Aradaki zamanı sildik.</p>

    <p>Galiba, mitolojiler, mesnetsiz hikâyeler, efsaneler ve renkli yalanlardan örülen görkemli kuyruğum ilk o gün, Alman Hastanesi’nin acil servisinde doğdu. Ünlü ve saygın bir hocayla sıradışı bir aşk yaşamış genç ve güzel kız ile hocanın asil ruhlu mükemmel karısı seyircili bir ortamda karşı karşıya. Klasik, şık ve bir parça gizemli bir hikâye. Bu pek saygın hoca bu kızda gençlik ve güzellik dışında da bir şeyler bulmuş olmalı. Hocanın pek Anglosakson ruhlu ve pek olgun karısı kıza bu kadar asilce davrandığına göre, bu hikâyenin derininde gerçekten hoş ve meraklı bir şeyler var.</p>

    <p>Böylece ağızdan ağıza dolaşan şık bir hikâye doğmuştu. Doğmakla kalmamış, ilerlemişti. Haluk Hoca çünkü ölümden dönünce yine peşime düşmüştü. Bu kez kendisine benzeyen saygın-zengin kişilerin müdavimi olduğu şık mekânlardan birine çağırmıştı beni, ölümden dönen adamların edebi-adabı unutan cesaretiyle. Karşılıklı buzlu viski içerken zarifçe reddetmiştim tazelenmiş aşkını.</p>

    <p>“Kalbimi tazeleyip geldim sana. Aşkımı tazeleyip geldim.”</p>

    <p>Alışmış kudurmuştan beterdir diye boşuna dememişler. Gözlerime bakıyor yine. Ama o ışıklı gözlerde bu kez aşk değil şehvet açıkça okunuyor. Temel içgüdü işte. Eşeğe altın semer de vursan, libido gene libidodur. Allahım ben de ölüyorum incelikten, olgunluktan. Anlayıştan yarılıyorum. Nasıl kuru, nasıl boş cümlelerim. Nasıl inanmıyorum kendi söylediklerime.</p>

    <p>“Hayır Haluk! Hayır, asla! Karına, çocuklarına bunu bir daha yaşatamam! Eşin harika bir kadın! Kıymetini bil.” Bıdıbıdı! Bıdıbıdı! Bıdıbıdı!</p>

    <p>İçim konuşuyor bir yandan. Hocam pardon, sen demin aşkımı tazeledim de geldim mi dedin? Tazelenmiş demek ‘aslında bayat’ demektir. Bayatlamıştı, ama tazeledim, vallahi, fırına attım, ısıttım. Hocam çok aşağılıksın, özür dilerim. Sen ölümün kıyısındayken beni satmadın mı! Acilde karını istedin hayvan! Bok gibi bıraktın beni onca seyircinin önünde! İkile şimdi.</p>

    <p>Biz karşılıklı kibar kibar konuşurken birbirimize bakarak, gözlerimizin ardındaki düşünceleri açık bir kitap gibi okurken bu kez, yine dikkatli ve aşka düşkün seyircilerimiz vardı. Kuyrukluyıldızdım, kuyruğuma bir yaldızlı toz kütlesi daha eklenmişti.</p>
  </div>
</body>
</html>
