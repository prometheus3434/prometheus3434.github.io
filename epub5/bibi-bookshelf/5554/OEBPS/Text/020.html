<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.5.7"/>
<link rel="stylesheet" type="text/css" href="../Styles/style.css"/>
<title></title>
</head>
<body>
<p class="p1"><br/></p>
<p class="p0"><span class="t4"><b>14</b></span></p>

<p class="p1"><br/></p>

<p class="p1">Polisler kim olduğunu bilseler ve peşinde olsalar bile şans ondan yanaydı: Billy Chung bunu kendi kendine tekrarlayıp duruyordu. Bazen bunu bir süre unutunca titremeye başlıyordu ve yine şansın ondan yana olduğunu düşünmeye zorluyordu kendini. Polisler o evde değilken gelmemiş miydi — bu şans değil de neydi? Onlara görünmeden kaçmıştı — bu da şanstı. Her şeyi geride bırakmak zorunda kaldıysa ne olurdu ki? Şortu üzerindeydi, ayakkabısının içinden kaybeder korkusuyla, bir gün önce bütün parasını şortuna dikmişti. Yani ganimet hâlâ kendindeydi, başka bir şeye de ihtiyacı yoktu. Kaçmıştı ama akıllıca kaçmıştı; önce Madison Meydanı'ndaki bitpazarına gitmiş ve tezgâhın arkasında uyuyan adamlardan birini uyandırıp bir sandalet satın almıştı. Sonra şehrin merkezine yönelmiş, kendi mahallesinden giderek uzaklaşmıştı. Su merkezleri açıldığında elini yüzünü yıkamış, sonra başka bir tezgâhtan eski bir gömlek satın almıştı, biraz da yosun krakeri, bunları yürürken yemişti. Çin Mahallesi'ne vardığında daha çok erkendi ama sokaklar dolmaya başlamıştı bile; tek yapacağı şey, duvarın dibinde boş bir yer bulmak, kıvrılıp uyumaktı.</p>

  <p>Uyandığında, burada kalamayacağını biliyordu, polislerin ilk arayacakları yer burasıydı, devam etmeliydi. Sokakta yatanların bazısı ona tuhaf tuhaf bakmaya başlamıştı bile, eşkali yayınlanmışsa, bir iki D için onu aniden ele vereceklerini biliyordu. Doğu Yakası'nda Çinliler olduğunu duymuştu bir keresinde, o yana yöneldi. Bir yerde çok uzun kalırsa fark edilirdi, hem hava böyle sıcak olduğu sürece nerede yatsa olurdu. Başlangıçta bilinçli bir plan değildi bu ama birkaç gün sonra, sokaklar kalabalık olduğu zaman hareket ettiği müddetçe kimsenin ona aldırış etmediğini keşfetti, sessiz bir yer bulabilse gündüz de uyuyabilirdi, gece de. Civarda Çinliler'in bulunduğu bir yerde durduğu müddetçe hiç kimse onu fark etmiyordu. Devamlı hareket halindeydi, bu da onu meşgul ediyordu, bu şekilde, başına ne geleceği hakkında çok fazla düşünmemiş oluyordu. Parası çıkıştığı sürece önemli değildi. Ya sonra... o zaman ne olacağını düşünmek istemiyordu, onun için de düşünmüyordu.</p>

  <p>Yağmur fırtınasından sonra, sığınacak bir yer bulması gerektiğine karar verdi. Yağmura tutulmuş, sırılsıklam olmuştu, önce çok kötü değildi, ama sonra... Binlerce evsizle beraber Williamsburg Köprüsü'nün yüksek yollarının altına sığınmıştı, ama burası bile pek kuru değildi, rüzgâr estikçe ıslanıyordu. Bütün geceyi ıslak ve üşümüş bir halde geçirmiş, hiç uyuyamamıştı, sabahleyin merdivenden köprüye tırmanıp güneşte durdu. Yaya yolu nehrin üzerinden uzanıyordu, biraz güneş yüzü görüp ısınmak için buradan yürümeye başladı. Hiç bu kadar yükseğe çıkmamıştı, nehre ve şehre tepeden bakmak yepyeni bir histi onun için. Gri bir nükleer yük gemisi nehrin yukarısına doğru süzülüyor, bütün küçük yelkenliler ve kayıklar önünden kaçışıyordu. Aşağıya bakarken parmaklıkları sıkı sıkı tutmak zorunda kaldı. Yolun yarısında, Manhattan'dan çıkmış olduğunu anladı — hayatında ilk defa. Hiç durmadan ilerlese polis onu zor bulurdu. Önünde Brooklyn uzanıyordu, göğe garip şekiller çizen bir duvar, tamamen yeni ve korkutucu bir yer. Burayı hiç bilmiyordu ama öğrenebilirdi. Polis onu bu kadar uzakta aramayı hiç düşünemezdi, yüz yıl geçse bile.</p>

  <p>Köprüden inince korkusu da yatışır gibi oldu — burası da tıpkı Manhattan gibiydi, insanları, sokakları değişikti, o kadar. Giysileri kurumuştu, kendini fena hissetmiyordu, yalnız yorgundu ve çok uykusu vardı. Sokaklar birbirine açılıyordu, kalabalık ve gürültülü; rastgele yürürken, yolun bütün bir yanı boyunca uzanan ve sonsuz gibi görünen yüksek bir duvara geldi. Bunu takip etti, öbür yanında ne var acaba diye merak ediyordu; kilitli bir demir kapıya geldi, üzerinden millet tırmanmasın diye, paslı bir dikenli tel sarkıyordu. BROOKLYN DONANMA ARSASI-GİRİLMEZ diye yazıyordu yıpranmış bir tabelanın üstünde. Kapının parmaklıkları arasından bakınca, mühürlenmiş binalar, boş barakalar, paslı öteberi yığınları, gemi parçaları, beton ve enkaz tepecikleri görünüyordu. İçeride gri üniformalı, şişko göbekli bir bekçi yürüyordu, elinde neredeyse sopa denebilecek kadar kalın bir cop vardı, şüpheli şüpheli Billy'ye baktı, o da kapıdan uzaklaşıp yürümeye devam etti.</p>

  <p>İçeride yüzlerce kilometrelik bir saha vardı ve hiç insan yoktu, kapatılmış, unutulmuş bir yere benziyordu, işine yarayabilirdi. Bekçiye görünmeden içeri girebilse, böyle bir yerde sonsuza kadar saklanabilirdi. İçeri girmenin bir yolu varsa tabii. Duvarın dibinden yürümeye devam edince, bir yer geldi ki, taş ve beton yerini paslanmış ve bel vermiş kafesli bir çite bıraktı. Bunun da üzerinde dikenli tel vardı ama top top olmuş, yer yer de yırtılmıştı. Sokağın bu kısmında fazla insan da yoktu, sadece eski depoların boş duvarları. Bu noktada çitin üstünden atlamak zor olmazdı.</p>

  <p>Çiti incelerken, bu fikrin ilk kendi aklına gelmediği meydana çıktı. Öbür yanda bir hareket oldu ve kendinden çok da yaşlı olmayan bir adam belirdi. Bir an durdu, dışarıdaki sokağa bir aşağı bir yukarı bakıp yakınlarda kimse olmadığından emin oldu, tel çitin altına eğilip dibine kırık dökük bir beton parçası sıkıştırdı. Sonra, bu işi daha önce yaptığını belli eden bir hareketle kıvrıldı, çitin altından süründü çıktı, çiti kaldıran beton parçasını çekti, çit tekrar yere inince de ayağa kalktı ve yürüdü gitti.</p>

  <p>Billy adam gözden kayboluncaya kadar bekledi, sonra aynı noktaya gitti. Toprak hafifçe çökmüştü, dikkat çekecek kadar değil ama çitin alt kısmı kaldırılınca altından sürünecek kadar. Adamın yapmış olduğu gibi o da betonu buraya yerleştirdi, etrafına bakındı —görünürde onu seyreden kimse yoktu— ve çitin altından kayıverdi. Çok kolaydı. Betonu tekmeleyip bir kenara attı, çit düştü, o da en yakındaki binaya sığınmak üzere koştu.</p>

  <p>Bu boş ve sessiz arazi korku vericiydi; daha önce hiç bu kadar yalnız olmamıştı. Yavaş yavaş, binanın güneşten ısınmış tuğlalarına değe değe yürüdü, köşeye gelince durup ihtiyatla etrafına bakındı, ileride geniş, enkaz kaplı bir boşluk yatıyordu. Tam karşıya geçecekken yoldan bir ses geldi, tekrar duvarın dibine sindi, gri üniformalı bir bekçi ağır ağır geçti yanından. Adam uzaklaşınca Billy de ters istikamette, kuru bir yüzer havuzun paslı çelik direklerinin gölgesine sığınarak, acele acele yürüdü.</p>

  <p>Enkazdan enkaza ilerledi, içine saklanıp uyuyabileceği bir barınak arıyordu. Etrafta başka bekçiler de vardı ama kolayca görünüyorlardı; geniş yollardan yürümeyi tercih ediyorlar, binalara yaklaşmıyorlardı. Şu kilitli yapılardan birine girebilse kimse onu bulamazdı. Bir tanesi fena görünmüyordu, uzun, alçak bir binaydı, damı çökmüş, pencereleri kırılmıştı. Duvarları asbest levhalarla kaplanmıştı, levhaların çoğu çatlaktı, bir tanesi de neredeyse tamamen yırtılmıştı. Yaklaşıp içeri baktı ama sadece karanlığı görebildi. Çökük dam, zeminden sadece bir metre kadar yukarıdaydı, karanlık ve sessiz bir mağara gibi duruyordu. Ona lazım olan da tam buydu. Esnedi ve açıklıktan içeri süründü; koca bir demir parçası yan tarafına çarpınca acı içinde bağırdı.</p>

  <p>Karanlık, kırmızı acı dilleriyle doldu, açıklıktan sürüne sürüne geri çıktı ve kendini yere attı. Başının yanından ağır bir şey uçtu, duvara çarptı, duvarı çatlattı. Billy ayağa kalktı, girişten uzaklaştı ama arkasından gelen yoktu. Olabildiğince çabuk, yan tarafını tuta tuta, topallarken açıklığın içinde sadece sessizlik hüküm sürüyordu, gözlerini çevirip korkuyla binaya baktı. Köşeyi döndü, bina gözden kaybolunca durdu, gömleğini sıyırdı, kaburgalarının tam altındaki çürüğü inceledi, morarmaya başlamıştı bile. Kötü bir ezikten fazla bir şey değildi ama öyle acıyordu ki.</p>

  <p>Dövüşecek bir alete ihtiyacı vardı. O binaya geri döneceğinden değil tabii — asla! Ama bu yerde bir çeşit silaha ihtiyacı olacağı kesindi. Etrafta kırık beton parçaları vardı, eline oturan bir tanesini aldı, içinden kırık uçlu paslı bir demir sarkıyordu. Burada saklanma fikri çok kişinin aklına gelmiş olmalıydı, çitin altından çıkan adamı gördüğünde bunu anlamalıydı. Bekçilerden uzak duruyorlardı, bunun zor bir tarafı yoktu. Sonra bir yer bulup ele geçiriyor, başka herkesi kovuyorlardı. Bu binalardan her birinin bir girişi olabilir, hepsinde de biri saklanıyor olabilirdi. Bunu düşününce ürperdi, elini çürük yanına bastırıp bir binanın gölgesinden uzaklaştı. Belki en iyisi hâlâ tek parçayken buradan çıkıp gitmekti. Ama kaçırılmayacak kadar iyi bir yerdi burası. Saklanacak bir yer bulabilse, ideal olacaktı, başka ne isteyebilirdi ki? Vazgeçmeden önce biraz daha dolaşmalıydı. Dövüşmek için de şu beton parçasından daha iyi bir şey bulmalıydı. Yürürken gözleriyle etrafı tarıyordu ama arsanın yıkık döküklüğüne bakarak, etrafta silah olarak kullanılabilecek şöyle ufak tefek, ele gelir hiçbir şey yoktu. Sanki kendinden önce pek çok kişi aynı amaçla buradan geçmiş gibiydi. Betonu sıkı sıkı tutarak topallaya topallaya ilerledi.</p>

  <p>Çok geçmeden bu çöken, paslı ormandan kaçmak istedi ama yolunu kaybetmişti, çıkamıyordu. Güneş tepesinde parlıyor, çevresindeki çatlak kaldırımlara çarpıp yansıyordu. Geniş ve sessiz bir kuru havuzun kenarından yürüdü, boş ve unutulmuştu, döküntü dolu bir sessizlik çukuru — dünyanın kenarından sürünen bir böcek gibi hissetti kendini. Ötede, Doğu Nehri'nin yağlı akıntısı onu Manhattan’ın uzak kulelerinden ayırıyordu; nefes aldığı zaman böğrü acıyor, yalnızlık bir yük gibi omuzlarına çöküyordu.</p>

  <p>Suyun kenarında, kalasların üzerinde, parçalanmış bir gemi yatıyordu, istemeye istemeye sudan çekilmiş, derisi enkazcılar tarafından yüzülmüştü, paslı kaburgaları ölü bir deniz canavarının iskeleti gibiydi. Adamlar başladıkları işi bitirmemişlerdi; geminin arka tarafı neredeyse dokunulmamıştı, üst güverte salonunun bir kısmı ve kıç bozulmadan duruyordu. Yer seviyesinde hiçbir girişi yoktu —gemi bir tankerdi, çapraz bölmesi hâlâ yerindeydi— ama yukarıda lombarlar, bir de kapı vardı. Burdan yukarı tırmanmak zor olmazdı; benden önce buraya gelen var mı acaba diye düşündü Billy. Gelmiş de olabilirlerdi, gelmemiş de, belli değildi. Dinlenmek zorundaydı; gemi evini hatırlatmıştı. Bir yerden başlamak zorundaydı. Beton parçasını taşımak tırmanmayı güçleştiriyordu ama yine de elinden bırakmadı.</p>

  <p>Güverte salonunun kapısının önünde sırf kenarları tırtıklı bir güverte parçası kalmıştı, genişliği bir metre kadardı. Billy kendini buraya çekip yukarı çıktı, kabinin kapısız girişiyle yüzyüze geldi, betonu hazırda tutuyordu.</p>

  <p>"İçerde biri var mı?" diye seslendi usulca. Bir zamanlar lombarlar içeren yuvarlak delikler, iç tarafa güneş ışınları yansıtıyordu, etrafın karanlığını daha da yoğunlaştıran parlak noktalar. "Kimse yok mu," diye seslendi Billy yine, ama sessizlikten başka bir cevap gelmedi.</p>

  <p>Çekine çekine kapıya adımını attı ve odanın karanlığına girdi. Bu sefer kendine vuran olmadı. Hiç hareket yoktu, dışarıdaki güneşin parlaklığından sonra kararmış gözlerini kırpıştırdı, koyu bir şekil gördü, ama bir çöp yığınından başka bir şey değildi. Dip köşede bir yığın daha vardı, bunun bir adam olduğunu anlamadan önce iki kere bakmak zorunda kaldı; adam duvarın dibine oturmuş, bacaklarını karnına çekmişti, dikkatle Billy'ye bakıyordu.</p>

  <p>O şeyi yere bırak, o elindekini," dedi adam neredeyse fısıltı kadar kısık bir sesle. Uzun kolunu uzatıp kıvrık bir boruyu yere vurdu. Billy gözleri faltaşı gibi açılmış ona baktı, böğrünün ağrısını hatırladı. Beton parçasını yere bıraktı.</p>

  <p>"Akıllılık ettin," dedi adam, "akıllılık ettin." Marangoz cetveli gibi kıvrılarak ayağa kalktı; bir deri bir kemik, kolları örümcek gibi, uzun boylu bir adamdı. Güneşin düştüğü yere gelince, Billy, yanaklarındaki derinin gepgergin olduğunu ve başında hemen hemen hiç saç olmadığını gördü, gerilmiş dudaklarının arasından uzun sarı dişleri görünüyordu. Gözleri bir çocuğunkiler gibi yuvarlaktı, öyle sulu bir maviydi ki hemen hemen şeffaf gibiydi. Boş değil ama, öte yanda bir şey görmeden içinden bakılan pencereler gibi. Billy'ye bakıp duruyordu, boruyu ağır ağır sallıyor, hiçbir şey söylemiyordu, dudakları dişlerinin üstünde gerildi, bir sırıtma da olabilirdi, çok farklı başka bir ifade de.</p>

  <p>Billy kapıya doğru bir adım gerileyince borunun ucu kıpırdadı ve onu durdurdu. "Ne arıyorsun burda?" diye sordu fısıltı.</p>

  <p>"Bir şey aramıyorum, gidiyorum."</p>

  <p>"Ne arıyorsun?"</p>

  <p>"Yatacak bir yer arıyordum, yorgunum, bela istemiyorum."</p>

  <p>"Adın ne?" diye fısıldadı ses, gözler hiç kırpılmıyor, kıpırdamıyordu.</p>

  <p>"Billy..." Niye hemen cevap vermişti ki! Dudağını ısırdı: niye asıl adını söylemişti?</p>

  <p>"Yanında yiyecek bir şey var mı Billy?"</p>

  <p>Yalan söyleyecekti ama vazgeçti. Elini gömleğinin içine soktu.</p>

  <p>"Biraz yosun krakerim var. ister misin? Biraz kırılmış."</p>

  <p>Boru güverteye düştü, yuvarlandı gitti; adam iki elini çanak yaparak geldi, Billy'nin başına kule gibi dikildi. '"Ekmeğini suların yüzüne at: birçok günlerden sonra onu bulacaksın.' Bunun nerden geldiğini biliyor musun?" diye sordu.</p>

  <p>"Hayır, bilmiyorum," dedi Billy huzursuzca, krakerleri uzanmış elin içine atarak.</p>

  <p>"Bileceğini sanmıyordum," diye sızlandı adam, sonra duvarın dibine aynı yere oturdu. Düzenli, otomatik bir hareketle yemeye başladı. "Putperestsin herhalde, sarı bir putperest, ama önemi yok. Sen ve Onun diğer yarattıkları için önemi yok. Uyumak istiyorsan uyu. Burası iki kişiye de yeter."</p>

  <p>"Gidebilirim, burayı önce sen bulmuşsun."</p>

  <p>"Benden korkuyorsun, değil mi?" Billy kıpırtısız bakışlardan gözünü çekti, adam başını salladı. "Korkmamalısın, çünkü korkunun sonuna çok yaklaştık. Bu ne demek biliyor musun? Bu yılın önemini biliyor musun, ha?"</p>

  <p>Billy sessizce oturdu. Ne cevap vereceğini bilmiyordu. Adam son kırıntıları da bitirdi, ellerini pis pantolonuna sildi ve derin bir iç geçirdi. "Bilemezsin. Uyu, kaygılanacak bir şey yok burda. Kimse seni rahatsız etmez, topluluğumuzda katı mülk kurallarımız vardır. Genellikle senin gibi yabancılar bozar bu kuralları, gerçi öbürleri de yapar, değeceğini bilseler. Ama buraya gelmezler, göz dikecekleri bir şeyim olmadığını biliyorlar. Rahatsız olmadan uyuyabilirsin."</p>

  <p>Bu acayip adamın gözü üstündeyken uyumayı düşünmek bile imkânsızdı, ne kadar yorgun olursa olsun. Billy köşedeki duvara yaslanıp yattı, gözleri açık ve tetikteydi, ne yapması gerektiğini düşünüyordu. Adam kendi kendine mırıldanıyor ve ince gömleğinin altından kaburgalarını kaşıyordu. Tiz bir vızıltı geldi Billy'nin kulağına, sivrisineğe vurdu. Bir başkası bacağını ısırınca, orayı kaşımaya başladı. Burada bir sürü sivrisinek vardı. Ne yapsın? Gitmeyi denesin mi?</p>

  <p>Aniden irkildi; uyumuş olduğunu ve güneşin batıda alçaldığını anladı, açık kapıdan doğruca üstüne vuruyordu. Doğrulup etrafına bakındı ama kamara boştu. Böğrü feci halde ağrıyordu.</p>

  <p>Metalik tangırtı yine duyuldu, onu uyandıranın bu olduğunu anladı. Ses dışarıdan geliyordu. Olabildiğince sessizce kapıya gidip aşağı baktı. Adam ona doğru tırmanıyordu, taşıdığı boru metale sürtünüyor, onu rahatsız eden sesi çıkarıyordu. Adam boruyu önden attı, kendini yukarı çekip güverte parçasına çıktı, Billy hemen geri çekildi.</p>

  <p>"Su merkezleri bugün açılmadı," dedi elinde tuttuğu eski, çentikli bir boya kutusunu göstererek. "Ama dünkü yağmurdan su birikmiş bir yer buldum. Biraz ister misin?" Billy başını salladı, boğazının kuruduğunu fark etmişti birden, uzatılan kutuyu aldı. Yarısına kadar temiz suyla doluydu, altının yeşil boyası görünüyordu. Su çok tatlıydı. "Biraz daha iç," dedi adam. "Ben orada yeterince içtim."</p>

  <p>"Adın ne?" diye sordu kutuyu geri alırken.</p>

  <p>Bu bir tuzak mıydı? Bu adam adını hatırlıyor olmalıydı, başka bir isim söylemeye cesaret edemedi. "Billy," dedi.</p>

  <p>"Bana Peter diyebilirsin, istersen burada kalabilirsin. Elinde kutu içeri girdi, boruyu unutmuşa benziyordu. Billy şüpheyle boruya baktı, tereddüt etti.</p>

  <p>"Borunu burada bıraktın," diye seslendi.</p>

  <p>"Getir istiyorsan. Ortalıkta bırakmamam lazım. Şuraya koy," dedi Billy boruyu getirince. "Bunun gibi bir parça daha olacak buralarda bir yerde, burdan çıktığın zaman yanına alırsın. Komşularımızın bazıları tehlikeli olabilir."</p>

  <p>"Bekçiler mi?"</p>

  <p>"Hayır, onlar önemsiz. Onların yaptığı, salla başını al maaşını, ne onlar bizi rahatsız etmek isterler, ne de biz onları. Bizi görmedikleri sürece biz burda yokuz, onun için onlardan uzak dur yeter. Kendilerini tehlikeye atmadan paralarını alabiliyorlar, onun için niye atsınlar ki? Niye sıkı sıkı bizi arasınlar? Mantıklı adamlardır, sen de görürsün yakında. Çalmaya veya almaya değer her şey yıllar önce bitti. Bekçiler duruyor çünkü kimse burayı ne yapacağına karar veremedi, en kolay çözüm de yokmuş gibi davranmak. Onlar, kültürümüzün içinde bulunduğu çürümüşlüğün canlı sembolleri, tıpkı bu boş arazinin çok daha önemli bir sembol oluşu gibi, ben de onun için hurdayım." Ellerini ayak bileklerine dolayıp öne eğildi, kemikli çenesini de dizlerine dayadı. "Bu yerin kaç girişi var biliyor musun?" Billy kafasını hayır anlamında salladı, Peter'ın neden bahsettiğini merak ederek.</p>

  <p>"O zaman anlatayım. Sekiz tane — ve sadece biri açık, bekçiler tarafından kullanılıyor. Ötekiler kapalı ve mühürlü, yedi mühür. Bu sana bir şey ifade etmiyor mu? Yedi mühür? Hayır, belli ki etmiyor. Ama başka işaretler de var, bazısı gizli, bazısı herkesin görebileceği kadar açık. Dahası da gelecek ve teker teker kendilerini bize ifşa edecek. Bazısı yüzyıllardır yazılagelmekte, Babil adlı büyük fahişe gibi, onun Roma olduğuna dair yanlış bir inanış vardır. Şuradaki şehrin adını biliyor musun?"</p>

  <p>"Burası mı? New York mu yani?"</p>

  <p>"Evet, adlarından biri bu, ama kimsenin kullanmadığı başka bir adı daha var, o da Babylon-on-Hudson<a id="k3" href="../Text/DiPNOTLAR.xhtml#a3"><sup>[3]</sup></a>. Yani büyük fahişe işte bu ve mahşer günü burda olacak, ben de onun için geldim. Ben bir zamanlar papazdım, inanır mısın?"</p>

  <p>"Neden inanmayayım?" dedi Billy ve esnedi, duvarlara ve kapıya bakındı.</p>

  <p>"Kilise'nin bir papazı doğruyu konuşmak zorundadır, ben de konuştum, onlar da beni bu yüzden defettiler, onlar ki Mesih düşmanlarını huzurlarına çağıran aynı kişiler. Kardinaller kurulu Papanın çocuk hayatının yok edilmesi konusundaki yasağı kaldırmasını tavsiye etti, o da bunu düşünüyor, üstelik Tanrı'nın kanunlarını bile bile. O dedi ki üreyin ve çoğalın, biz de öyle yaptık, O bize hastayı iyileştirecek, zayıfı güçlendirecek aklı verdi, işte gerçek burda yatıyor. Şimdi binyıl geldi çattı, dünya dolusu can O'nun çağrısını bekliyor. İşte gerçek binyıl <i>bu</i>. Sahte mesihler 1000 senesidir dediler ama şu anda bu tek şehirde o zaman bütün dünyada olmadığı kadar insan var. Vakit <i>şimdidir,</i> yaklaştığını görüyoruz, işaretleri okuyoruz. Dünyada daha fazlasına yer yok, insan yığınlarının ağırlığı altında çatlayıp parçalanacak — ama yedi borazan çalana kadar değil, bu Yeni Yıl, bu Yüzyıl Günü. Kıyamet günü o zaman gelecek."</p>

  <p>Sesi kesilince, sivrisineklerin tiz vızıltısı durgun havayı doldurdu, Billy bacağına vurup birini öldürdü, bacağına sıçrayan kanı da elinin kenarıyla sildi. Peter'ın kolu güneşteydi, Billy kolun eski ısırık yaralarıyla kaplı olduğunu gördü.</p>

  <p>"Hiç burdaki kadar çok sivrisinek görmemiştim," dedi Billy. "Hem de gündüz. Daha önce beni gündüz gözüyle hiç ısırmamışlardı." Ayağa kalkıp çöp dolu odayı arşınlamaya başladı, vızıldayan sineklerden kaçmaya çalışıyor, kirden sertleşmiş paçavralara, ufalanan tahta parçalarına tekme atıyordu. Arka bölmenin ortasında ağır, çelik bir kapı vardı, birkaç santim aralık duruyordu. "Burda ne var?" diye sordu.</p>

  <p>Peter duymadı, veya duymamış gibi yaptı; Billy kapıya yüklendi ama menteşeler paslanmış, yerinden kıpırdamaz hale gelmişti. "Burda ne var biliyor musun?" diye tekrar sordu, bu sefer daha yüksek sesle; Peter kıpırdandı, döndü. "Hayır, dedi, "hiç bakmadım. "</p>

  <p>"Uzun zamandır kapalı kalmış, bakarsın içerde işimize yarar bir şeyler vardır. Bakalım açabilecek miyiz?"</p>

  <p>Beraberce iterek, çelik boruyu da levye gibi kullanarak birkaç santim daha kıpırdatmayı başardılar, arasından geçilebilecek kadar açılmıştı. Önce Billy girdi, ayağı güvertenin üzerinde bir şeye takıldı; eğilip yerden aldı.</p>

  <p>"Şuna bak, bir şey buluruz dememiş miydim. Bunu satabilirim veya bir süre yanımda saklarım." Çelik bir manivelaydı, otuz santimden uzundu, yıllar önce bir işçi bırakmış olmalıydı. Yüzeyi pasla kaplanmıştı ama hâlâ sağlamdı. Billy kıvrık ve sivri ucunu menteşelerin arasına soktu ve ağırlığını öbür yanına verdi; paslı menteşeler gıcırdadı ve kapı sonuna kadar açıldı. Öbür yanda ufak bir platform vardı, metal basamaklar karanlığa doğru iniyordu. Billy yavaşça inmeye başladı, bir eliyle manivelayı diğeriyle de trabzanı sıkı sıkı tutuyordu; beşinci basamakta ayak bileğine kadar suya girdi. "Burası sırf karanlık değil, suyla dolu," dedi.</p>

  <p>Peter içeri girip aşağı baktı, sonra yukarıdaki iki parlak lekeyi işaret etti. "Görünüşe bakılırsa üst güverte yağmur alıyor, o da şu deliklerden buraya süzülüyor. Yıllardır birikiyor olmalı."</p>

  <p>"Sivrisineklerin nereden geldiği meydana çıktı." Kapalı mekân vızıltılarıyla uğulduyordu. "Bu kapıyı kapatıp onları uzak tutabiliriz."</p>

  <p>"Gayet mantıklı," diye kabul etti Peter ve aşağılarındaki karanlık yüzeye baktı. "Çitin öbür tarafındaki su merkezine gitmemize de gerek kalmayacak. Burda ihtiyacımız olandan da fazla su var, hiç bitiremeyeceğimiz kadar."</p>
</body>
</html>