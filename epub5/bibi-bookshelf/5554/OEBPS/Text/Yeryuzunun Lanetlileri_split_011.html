<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>tummetin</title>
  <link href="../Styles/stylesheet1.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
                @font-face {
    font-style: normal;
    font-family: "Liberation", serif, sans-serif;
    font-weight: normal;
    src: url(../Fonts/LiberationSerif-Regular.ttf)
    }

                @font-face {
    font-style: italic;
    font-family: "Liberation", serif, sans-serif;
    font-weight: normal;
    src: url(../Fonts/LiberationSerif-Italic.ttf)
    }

                @font-face {
    font-style: bold;
    font-family: "Liberation", serif, sans-serif;
    font-weight: bold;
    src: url(../Fonts/LiberationSerif-Bold.ttf)
    }
</style>
</head>

<body class="calibre">
  <div class="calibre1" id="calibre_pb_0"></div>

  <div class="chapter">
    <p class="baslik">AFRiKA ŞAFAĞI</p>

    <p class="normal">(Gitar)</p>

    <p class="normal">Şafak söküyordu. Neredeyse bütün gece tamtam sesleriyle dans etmiş olan küçük köy yavaş yavaş uyanıyordu. Kavallarını çalan partal çobanlar sürülerini vadiye sürüyorlardı. Su testilerini başlarının üzerinde taşıyan kızlar tek sıra halinde kuyuya yönelmişti. Marabout avlusunda bir grup çocuk hep birlikte Kuran’dan ayetler okuyordu.</p>

    <p class="normal">(Gitar)</p>

    <p class="normal">Şafak söküyordu. Günle gece arasındaki savaş. Mücadeleden tükenen gece yavaşça son nefesini verdi. Günışığının zaferini müjdeleyen birkaç güneş ışığı, ufukta mahcup ve solgun oyalanırken, son yıldızlar da çiçeklenmiş alevden ağaçların rengindeki bulut kümelerinin ardına kaydı.</p>

    <p class="normal">(Gitar)</p>

    <p class="normal">Şafak söküyordu. Çevresi eflatun rengi geniş ovanın kenarında iki büklüm toprağı eşeleyen bir adam silueti: Naman’ın silueti, çiftçilik yapan köylü. Çapasını her kaldırışında korkan kuşlar uçuşuyor, büyük Nijer nehri Joliba’nın sakin kıyılarına doğru hızla kanat çırpıyorlardı. Çiğden ıslanmış gri pamuklu pantolonu iki taraftan otlara sürünmekteydi. Terlemeyen, hiç yorulmayan, sürekli iki büklüm duran Naman, çapasıyla yağmurlar başlamadan tohumları ekmek için becerikli ellerle çalışıyordu.</p>

    <p class="normal">(Kora müziği)</p>

    <p class="normal">Şafak söküyordu. Şafak hâlâ söküyordu. Yaprakların arasına kümelenmiş serçeler yaklaşan günü müjdeliyordu. Küçük ok sadağını omzunda taşıyan bir çocuk ovadaki ıslak patikada Naman’a doğru koşmaktaydı. Çocuk seslendi: “Naman kardeş, köy başkanı toplantı ağacının altına gelmeni istiyor.”</p>

    <p class="normal">(Kora müziği)</p>

    <p class="normal">Sabahın bu kadar erken saatinde çağrılmasına şaşıran Naman, çapasını bıraktı ve yükselen güneşin ışıklarıyla parlamaya başlayan köye doğru yürüdü. Köyün yaşlıları çoktan ağacın altına yerleşmişti, her zamankinden daha ciddi duruyorlardı. Yanlarında üniformalı bir adam, bir bölge muhafızı, sakin sakin piposunu içiyordu.</p>

    <p class="normal">(Kora müziği)</p>

    <p class="normal">Naman koyun derisinin üstüne oturdu. Köy başkanının sözcüsü topluluğa ihtiyar heyetinin kararını açıklamak üzere ayağa kalktı: “Beyazlar bir muhafız yollayarak köyden ülkelerindeki savaşa gidecek bir erkek göndermesini istemişler. ihtiyar heyeti konuyu görüştükten sonra beyaz adama biz Mandingoların her zaman özelliği olmuş cesaretimizi kanıtlamak üzere ırkımızı en iyi temsil edecek genci yollamaya karar verdi.”</p>

    <p class="normal">(Gitar)</p>

    <p class="normal">Ürkütücü iriyarılığı ve kaslarıyla köy kızlarının gece türkülerinin öznesi olan Naman oybirliğiyle seçildi. Genç karısı Kadia, bu haberden sarsılarak mısır öğütmeyi birden bıraktı, havanı ambarın altına koydu ve tek bir şey demeden şanssızlığına sessiz hıçkırıklarla ağlamak için kulübeye kapandı. Ölüm ilk kocasını elinden aldığından, şimdi beyazların bütün umudunu bağladığı Naman’ı alacaklarına inanamıyordu.</p>

    <p class="normal">(Gitar)</p>

    <p class="normal">Bir sonraki gün, Kadia’nın bütün gözyaşlarına ve ağıtlarına karşın, savaş tamtamları Naman’a köyün küçük limanına kadar eşlik etti.Naman bölge başketine gidecek bir mavnaya bindi. O gece köy kızları her zamanki gibi köy meydanında dans edeceklerine Naman’ın sofasına gittiler ve orada sabaha kadar ateşin başında hikâyelerini anlattılar.</p>

    <p class="normal">(Gitar)</p>

    <p class="normal">Naman’dan hiç haber alınamadan birkaç ay geçti. Genç Kadia o kadar endişeliydi ki, komşu köyün putçubaşına bile gitti. ihtiyar heyeti bile konuyla ilgili gizli bir toplantı yaptı, ama bundan bir şey çıkmadı.</p>

    <p class="normal">(Kora müziği)</p>

    <p class="normal">Sonunda bir gün Kadia’ya bir mektup geldi. Kadia kocasının başına gelenlerden kaygı duyduğundan o gece köyden çıktı ve saatlerce yürüdükten sonra bölge başkentine gitti, bir çevirmen bulup mektubu okuttu.</p>

    <p class="normal">Naman Kuzey Afrika’daydı; sağlığı iyiydi ve hasadın, balık bayramının, dansların, toplantı ağacının ve köyün nasıl olduğunu soruyordu...</p>

    <p class="normal">(Balafon)<a class="calibre2" href="../Text/Yeryuzunun%20Lanetlileri_split_021.html#footnote-600-38" id="footnote-600-38-backlink">[38]</a></p>

    <p class="normal">O gece köyün yaşlı kadınları genç Kadia’nın, en yaşlıların toplandığı meydanda geleneksel ağacın altında yapılan toplantıya katılmasına izin verdiler. Naman’dan haber gelmesinden çok memnun olan köy başkanı çevredeki bütün dilencilere büyük bir şölen verdi.</p>

    <p class="normal">(Balafon)</p>

    <p class="normal">Gene birkaç ay geçti, gene herkes kaygılanmaya başladı, çünkü Naman’dan başka haber alınamamıştı. Kadia ikinci mektubu aldığı sıralarda putçubaşına danışmayı düşünüyordu. Naman, Korsika ve italya’dan sonra şimdi de Almanya’ya gelmişti ve madalya aldığı için gururluydu.</p>

    <p class="normal">(Balafon)</p>

    <p class="normal">Daha sonra yalnızca bir kart geldi. Naman’ın Almanlar tarafından tutsak alındığı yazıyordu kartta. Bu haber köye tüm ağırlığıyla çöktü. ihtiyar heyeti toplandı ve bundan böyle Naman’ın Douga dansını, yani önemli bir başarı göstermemiş hiç kimsenin yapmasına izin verilmeyen bu kutsal akbaba dansını, her bir adımı Mali’nin tarihinde bir dönemi temsil eden bu Mandingo imparatorlarının dansını yapmasına izin verilmesini kararlaştırdı. Kadia kocasının ulusal kahraman onuruna yükselmesiyle teselli buldu.</p>

    <p class="normal">(Gitar)</p>

    <p class="normal">Zaman geçti... Yıllar yılları kovaladı... Naman hâlâ Almanya’daydı. Artık mektup yazmıyordu.</p>

    <p class="normal">(Gitar)</p>

    <p class="normal">Güzel bir gün köy başkanı Dakar’dan Naman’ın yakında evde olacağı haberini aldı.</p>

    <p class="normal">Hemen tamtamlar çalmaya başladı. Şafağa kadar danslar edildi, şarkılar söylendi. Köy kızları onun eve gelişi için yeni şarkılar yazdılar, çünkü ona ithaf edilen eski şarkılar Douga dansından söz etmiyordu.</p>

    <p class="normal">(Tamtamlar)</p>

    <p class="normal">Ama bir ay sonra, Naman’ın yakın arkadaşı Onbaşı Moussa, Kadia’ya trajik bir mektup yazdı: “Şafaktı. Tiaroye-sur-Mer’deydik. Bizimle Dakar’ın beyaz polisleri arasındaki büyük çarpışmada Naman vuruldu. Senegal topraklarında yatıyor.”</p>

    <p class="normal">(Gitar)</p>

    <p class="normal">Gerçekten de şafak söküyordu. Güneşin ilk ışınları denizin yüzeyini yalayarak köpük köpük dalgalara altın rengini veriyordu. Esintiyle ürperen palmiyeler, bu sabah savaşından hasta olmuşlar gibi gövdelerini okyanusa doğru eğdiler. Kargalar çenebaz sürüler halinde Tiaroye’deki şafağı kana bulayan trajediyi komşulara haber verdiler... Gökyüzünün kavruk mavisinde Naman’ın bedeninin tam üstünde dev bir akbaba ağır ağır döndü. Sanki ona, “Naman! Adımın verildiği dansı yapmadın. Başkaları yapacak,” diyordu.</p>

    <p class="normal">(Kora müziği)</p>

    <p class="normal">Bu uzun şiiri seçmemin nedeni tartışmasız pedagojik değeridir. Burada her şey açık. Giderek gelişen, titiz bir anlatı bu. Bu şiiri anlamak yalnızca zihinsel değil aynı zamanda siyasal bir eylemdir. Bu şiiri anlamak, oynamamız gereken rolü anlamak, yaklaşımımızı belirlemek ve savaşa hazırlanmaktır. Bu şiirin mesajını anlamayacak tek bir sömürge insanı yoktur. Naman, Avrupa’daki çarpışmaların kahramanı, metropolün iktidarına ve sürekliliğine sonsuza dek destek veren Naman, tam eve dönerken polis tarafından katledilen Naman; 1945’teki Setif’tir bu, Fort-le-France’dır, Saygon, Dakar ve Lagos’dur. Fransa’nın özgürlüğünü ya da ingiltere uygarlığını savunmak için savaşan tüm “nigger”lar ve tüm “pis Araplar”, Keita Fodeba’nın bu şiirinde kendilerini tanıyacaklardır.</p>

    <p class="normal">Ama Keita Fodeba daha ilerisini de görür. Sömürgecilik yerli halkları savaş alanlarında kullandıktan sonra bağımsızlık hareketlerini kırmak için eğitimli askerler olarak da kullanır. Sömürgelerdeki kıdemli asker dernekleri var olan en milliyetçilik-karşıtı güçlerden biridir. Şair Keita Fodeba, Fransız sömürgeciliğinin örgütlediği komploları sonuçsuz bırakması için Gine Cumhuriyeti içişleri Bakanı’nı hazırlıyordu. Fransız gizli servisi, diğer şeylerin yanı sıra, yeni bağımsız Gine devletini yıkmak için gerçekten de eski kıdemli askerlerin yardımını almıştır.</p>

    <p class="normal">Halkı için yazan sömürge aydını, geçmişi kullanırsa bunu halkı geleceğe açmak için, onları eyleme teşvik etmek ve umut beslemek için yapmalıdır. Ama bu umudu sağlamak ve ona bir öz verebilmek için eyleme katılmalı, kendisini ulusal mücadeleye ruh ve bedeniyle adamalıdır. istediğiniz her şeyden söz edebilirsiniz, ama bir insanın yaşamında yeni ufuklar açmakla ilgili bir şeyden söz etmeye, ülkenizi aydınlatmaya ve kendi halkınızın yanında dimdik durmaya gelince, o zaman kas gücü gerekir işte.</p>

    <p class="normal">Sömürge aydını, yalnızca kendi ulusal kültürüne karşı sorumlu değildir, yalnızca bir veçhesini kültürün oluşturduğu ulusun tümüne karşı sorumludur. Sömürge aydını, ulusal mücadelenin nerede ve ne zaman verileceğini belirlemekle ilgilenmemelidir. Ulusal kültür için savaşmak, öncelikle ulusun kurtuluşu için, içinde bir kültürün gelişeceği bu somut döl yatağı için savaşmak demektir. Kültür için savaş, halkın mücadelesinden ayrı verilemez. Örneğin Cezayir’de Fransız sömürgeciliğine karşı dişiyle tırnağıyla savaşan tüm erkek ve kadınlar hiç de Cezayir kültürüne yabancı insanlar değildir. Ulusal Cezayir kültürü, savaş sırasında, cezaevlerinde, giyotin altında, tüm Fransız mevzilerinin ele geçirilmesi ve yok edilmesinde biçimlenir.</p>

    <p class="normal">Bu yüzden sömürgeciliğin bozma ve küçültme girişimlerini boşa çıkaracak somut örnekler bulmak için halkın geçmişine dalmakla yetinmememiz gerekir. Geleceği kurmak ve filiz vermeye şimdiden başlayan bir zemin hazırlamak için halkla aynı ritimde çalışmalı ve savaşmalıyız. Ulusal kültür, soyut popülizmin gerçeği ortaya çıkardığına inandığı bir folklor değildir. Saf davranışlar kütlesi, diğer bir deyişle halk gerçekliğiyle giderek daha az ilişkisi olan davranışların donuk kütlesi değildir. Ulusal kültür, halkın güçlerini birleştirmek ve güçlü kalmak için yaptığı eylemleri tanımlamak, meşrulaştırmak ve övmek üzere kolektif düşünce sürecidir. Azgelişmiş ülkelerde ulusal kültür, bu ülkelerin verdiği kurtuluş mücadelesinin tam göbeğinde yer almalıdır. “Zenci-Afrika” kültürü için hâlâ savaşan ve bu kültürü birleştirmeye adanmış konferanslar düzenlemeye devam eden Afrikalı aydınlar, bugün, sikkeleri ve lahitleri kıyaslamaktan öte bir iş yapamayacaklarını kavramalıdır.</p>

    <p class="normal">Senegal ve Gine ulusal kültürleri arasında ortak bir kader yoktur, ama aynı Fransız sömürgeciliğinin tahakkümünde olan Senegal ve Gine uluslarının kaderleri ortaktır. Senegal ulusal kültürünün Gine ulusal kültürüne benzemesini istiyorsak, iki ülkenin liderlerinin bağımsızlık, sendikalar ve ekonomi sorunlarını aynı bakış açılarıyla ele almaları yeterli değildir. O zaman bile tam bir aynılıktan söz edilemez, çünkü halkla liderlerin hızı aynı değildir.</p>

    <p class="normal">Tümüyle aynı iki kültür diye bir şey olamaz. Bir siyah kültür yaratmanın mümkün olduğuna inanmak, onların yaratanların ekonomik ve kültürel üstünlüklerinin yıkıldığına tanık oldukları için, “Zenci”lerin yok olma sürecinde olduğunu nedense unutmaktır.<a class="calibre2" href="../Text/Yeryuzunun%20Lanetlileri_split_021.html#footnote-600-39" id="footnote-600-39-backlink">[39]</a> Siyah kültür diye bir şey asla olamaz, çünkü siyah cumhuriyetleri var etmenin görevi olduğunu hisseden tek bir politikacı yoktur. Sorun, bu insanların halklarına biçtiği rolü, kurmaya karar verdikleri toplumsal ilişkiler türünü ve insanlığın geleceği için düşüncelerini bilmektir. Önemli olan budur. Geri kalanı boş lâf ve göz boyamadır.</p>

    <p class="normal">1959’da Roma’da biraraya gelen Afrikalı aydınlar birlik sözünü ağızlarından düşürmediler. Ama bu kültürel birliğin önde gelen savunucularından biri, Birleşmiş Milletler Genel Kurulu’nda Cezayir halkına karşı oy kullanan hükümetini destekleyen, bugün Madagaskar hükümetinin bakanı Jacques Rabemananjara’ydı. Rabe, kendisine karşı dürüst olsaydı hükümetten istifa eder ve Madagaskar halkının iradesini temsil ettiğini iddia edenleri kınardı. Doksan bin ölü Madagaskarlı, Rabemananjara’ya Birleşmiş Milletler Genel Kurulu’nda Cezayir halkının isteklerine karşı çıkma yetkisini vermemişti.</p>

    <p class="normal">“Zenci-Afrikalı” kültürü şarkılar, şiirler ya da folklorla değil, halkların mücadelesiyle derinleşir. Afrika Kültür Derneği üyesi de olan ve Afrika kültürü konusunda bizimle çalışan Senghor, delegasyonuna Cezayir’deki Fransız hattını desteklemesi direktifini vermekten hiç çekinmedi. “Zenci-Afrikalı” kültürüne ve Afrika’nın kültürel birliğine verilen destek halkın kurtuluş mücadelesine koşulsuz destek olmanın ilk koşuludur. Bu kültür için gerekli koşulların yaratılmasına, yani tüm kıtanın kurtuluşuna gerçekçi bir katkıda bulunmadığı taktirde kimse Afrika kültürünün gelişmesini bekleyemez.</p>

    <p class="normal">Kültüre ilişkin hiçbir konuşma, hiçbir açıklamanın bizi temel görevlerimizden –ulusal topraklarımızı kurtarma, sömürgeciliğin yeni biçimlerine karşı sürekli mücadele; ve liderler olarak zirvede kendimize hayran olmayı inatla reddetme– alıkoyamayacağını bir kez daha belirtelim.</p>
  </div>

  <div class="calibre1" id="calibre_pb_18"></div>
</body>
</html>
