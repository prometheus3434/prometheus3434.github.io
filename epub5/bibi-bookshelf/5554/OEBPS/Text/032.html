<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.5.7"/>
<link rel="stylesheet" type="text/css" href="../Styles/style.css"/>
<title></title>
</head>
<body>
<p class="p1"><br/></p>
<p class="p2"><span class="t4"><b>10</b></span></p>

<p class="p1"><br/></p>

<p class="p1">"Andy, bir şey yap, bu insanlar beni çıldırtacak."</p>

  <p>"Sakin ol, Shirl, o kadar da kötü değil," dedi Andy. Sandalyenin üzerine çıkmış, bir bidondan duvardaki depoya su dolduruyordu, ona cevap vermek için dönünce, suyun bir kısmı çalkalanıp yere döküldü. "Önce şunu bitireyim, sonra tartışırız, olur mu?"</p>

  <p>"Tartışmıyorum, sadece hissettiklerimi söylüyorum. Şunu bir dinle."</p>

  <p>İnce bölme her sesi geçiriyordu. Bebek ağlıyordu, bunu gece gündüz devamlı yapıyor gibiydi; uyuyabilmek için kulak tıkacı kullanıyorlardı. Çocukların bazısı kavga ediyor, babalarının, "durun, yapmayın," demesine aldırış bile etmiyorlardı. Bütün bunlar yetmiyormuş gibi, bir tanesi ağır bir şeyle yere vurup duruyordu. Alt katta oturanlar yakında yine şikâyete çıkarlardı; işe yaradığı yoktu ya. Shirl yatağın kenarında oturmuş, parmaklarını büküp duruyordu.</p>

  <p>"Şunu duyuyor musun?" dedi, "Hiç durmuyor, nasıl böyle yaşıyorlar bilmem. Sen gidiyorsun, onun için en kötüsünü işitmiyorsun. Onları buradan çıkaramaz mıyız? Yapabileceğimiz bir şey olmalı.”</p>

  <p>Andy bidonu boşalttı, aşağı indi, kalabalık odada kendine yol açtı. Sol'un yatağını ve gardrobunu satmışlar ama diğer her şeyi buraya tıkmışlardı, adım atacak yer kalmamıştı odada. Bir sandalyeye çöktü.</p>

  <p>Denedim, biliyorsun. Belicher'ları çıkarabilirsek şu anda barakalarda yaşayan iki devriye polisi her an taşınmaya hazır. Ama işin zor yanı da bu zaten. Kanun onlardan yana."</p>

  <p>"Böyle insanlara tahammül etmemizi söyleyen bir kanun mu var?" Çaresizce ellerini büküyor, bölmeye bakıyordu.</p>

  <p>Bak, Shirl, bunu başka bir zaman konuşamaz mıyız? Birazdan çıkmam lazım..."</p>

  <p>Şimdi konuşmak istiyorum. Geldiklerinden beri erteleyip duruyorsun, iki hafta oldu, daha fazla dayanamayacağım."</p>

  <p>"Hadi, o kadar kötü değil. Gürültü alt tarafı."</p>

  <p>Oda çok soğuktu. Shirl bacaklarını kendine çekip eski battaniyeye iyice sarındı. Yatağın yayları ağırlığının altında gıcırdayınca öteki oda bir an sessizleşti, sonra tiz bir kahkaha sesi geldi.</p>

  <p>Duyuyor musun? diye sordu Shirl. "Ne çarpık beyinleri var. Yatak kıpırdadıkça gülmekten kırılıyorlar. Hiçbir mahremiyetimiz yok, şu bölme kartondan ince, yaptığımız her şeyi dinliyorlar, söylediğimiz her şeyi duyuyorlar. Onlar gitmeyecekse, biz taşınamaz mıyız?"</p>

  <p>'Nereye? Mantıklı ol, bu kadarcık bir odamız olduğu için bile şanslıyız. Sokakta uyuyan kaç kişi var biliyor musun, her sabah kaç ceset taşınıyor?"</p>

  <p>Umurumda değil. Ben kendi derdimdeyim."</p>

  <p>"Lütfen, şimdi değil." Ampul titredi, karardı, sonra tekrar yandı. Aniden, pencereye dolu taneleri çarpmaya başladı. "Geri gelince konuşuruz, geç kalmam."</p>

  <p>Hayır, şimdi halledelim, erteleyip duruyorsun. Şimdi gitmen gerekmez."</p>

  <p>Andy kendine hâkim olarak paltosunu aldı. "Ben geri gelene kadar bekleyebilir. Sonunda Billy Chung'dan haber aldığımızı söylemiştim —muhbirin biri Gemikent'ten ayrılırken görmüş— herhalde ailesini görmeye geldi. Bu eski haber gerçi; on beş gün önce olmuş ama muhbir bize hemen bildirecek kadar önemsememiş. Herhalde oğlanın geri geleceğini umuyordu, ama gelmemiş. Ailesiyle konuşup ne biliyorlar öğrenmem lazım."</p>

  <p>"Şimdi gitmen gerekmez, kaç zaman önce oldu diyorsun..."</p>

  <p>"Ne ilgisi var? Başçavuş sabah bir rapor isteyecek. Ona ne diyeceğim, bu gece dışarı çıkmak istemediğimi mi?"</p>

  <p>"Ne dersen de umurumda değil..."</p>

  <p>"Senin değil, ama benim umurumda. İşim bu, yapmak zorundayım."</p>

  <p>Sessizce, birbirlerine gözleriyle ateş püskürdüler. Bölmenin öbür yanından tiz bir çığlık ve çocuksu bir hıçkırık sesi geldi.</p>

  <p>"Shirl, kavga etmek istemiyorum," dedi Andy. "Gitmem gerekiyor, işte o kadar. Geldiğimde konuşuruz."</p>

  <p>"Geldiğinde beni bulursan." Shirl ellerini sıkı sıkı kavuşturmuştu, yüzü sapsarıydı.</p>

  <p>"Ne demek istiyorsun?"</p>

  <p>"Ben de bilmiyorum. Bir şeylerin değişmesi gerektiğini biliyorum, o kadar. Lütfen, şimdi halledelim..."</p>

  <p>"İmkânsız diyorum, anlamıyor musun? Geri geldiğimde konuşuruz." Kapıyı açtı, kulp elinde durdu, kendine hâkim olmaya çalışıyordu. "Şimdi kavga etmeyelim. Birkaç saate kadar dönerim, o zaman düşünürüz, oldu mu?" Shirl cevap vermedi; Andy bir dakika bekledikten sonra çıktı ve kapıyı küt diye çekti. Öbür odanın pis, ağır kokusu çarptı yüzüne.</p>

  <p>"Belicher," dedi, "burayı temizlemen lazım. Kokuyor."</p>

  <p>"Duman için bir şey yapamam, bir baca uydurmam lazım." Belicher burnunu çekti, yere çömelmiş, tüten bir öbek deniz kömürünün üstünde ellerini ısıtıyordu. Kömür, kumla dolu bir jant kapağının içindeydi, göz yakıcı, yağlı bir duman dolduruyordu odayı. Sol'un ocağın bacası için dış duvara açtığı delik, ince bir plastikle kapatılmıştı, rüzgâr estikçe çıtırdıyor, şişiyordu.</p>

  <p>"Duman burdaki en iyi koku," dedi Andy. "Çocuklar tuvaletlerini yine buraya mı yapıyor?"</p>

  <p>"Gece gece o kadar merdiveni inmelerini mi söyleyeyim?" diye sızlandı Belicher.</p>

  <p>Andy ses çıkarmadan köşedeki paçavra yığınına baktı, Bayan Belicher ve küçük oğlanlar ısınmak için oraya büzülmüşlerdi. İki oğlan sırtlarını dönmüş bir şey yapıyorlardı köşede. Ufak ampulün ışığı, yerde birikmeye başlamış çöplerin üstüne uzun gölgeler düşürüyor, duvara yeni kazınmış yazıları aydınlatıyordu.</p>

  <p>Burayı temizleşen iyi edersin," dedi Andy ve kapıyı Belicher'ın mızmız cevabını dinlemeden küt diye çarpıp çıktı.</p>

  <p>Shirl haklıydı, bu insanlarla yaşamak imkânsızdı, bir şey yapmak zorundaydı... Ama ne zaman? Elini çabuk tutsa iyi ederdi, kızın tahammülü kalmamıştı. İstilacılara kızgındı, Shirl e de. Evet, durum kötüydü, ama olaylara göğüs germek gerekiyordu. Hâlâ günde on iki, on dört saat çalışıyordu, bu, evde oturup çocuk bağırtısı dinlemekten daha kötüydü.</p>

  <p>Sokak karanlıktı, rüzgar esiyor ve buzla karışık kar yağıyordu, kaldırımlar tutmuş, kar, duvarların köşelerinde kümelenmeye başlamıştı. Andy başı yerde ağır ağır ilerledi. Belicher'lardan nefret ediyor, Shirl'e kızmamaya çalışıyordu.</p>

  <p>Gemikent'in geçitleri ve bağlantı köprüleri buzla kaplıydı, kayıyordu; Andy adımlarını dikkatle atıyordu, aşağıdaki kara suların farkındaydı. Karanlıkta bütün gemiler birbirine benziyordu, el fenerini kullanarak burunlarında yazılı isimleri okumaya çalıştı. <i>Columbia Victory</i>'yi bulana kadar üşümüş, ıslanmıştı, güvertenin altına açılan ağır çelik kapıyı açtı. Metal basamaklardan inerken, ilerideki geçitte bir ışık yandığını gördü. Kapılardan biri, çarpık bacaklı, ufak bir çocuk tarafından açılmıştı; Chung dairesine benziyordu.</p>

  <p>Bir dakika," dedi Andy, çocuk kapatamadan kapının önüne geçerek. Küçük oğlan, gözleri faltaşı gibi açılmış, sessizce yüzüne bakakaldı.</p>

  <p>"Chung'ların dairesi burası, değil mi," diye sordu, içeri girerek. Sonra orada duran kadını tanıdı. Billy'nin ablasıydı, daha önce karşılaşmıştı. Anneleri duvarın dibinde bir sandalyeye oturmuştu, kızının yüzündeki aynı donakalmış korku ifadesi onda da vardı, kapıyı açan oğlanın ikizine sarılmıştı. Kimseden cevap gelmedi. Bu insanlar polisi çok seviyor canım, diye düşündü Andy. Aynı anda, hepsinin de dip duvardaki kapıya bakıp hemen gözlerini kaçırdıklarını fark etti. Dertleri neydi ki?</p>

  <p>Arkaya uzanıp kapıyı kapattı. Mümkün değildi, ama Billy Chung'ın burada görüldüğü gece de böyle fırtınalı bir geceydi, yani bir kaçak için idealdi. Şansım sonunda açıldı mı ne? diye düşündü. Buraya gelmek için tam gecesini mi seçmişti?</p>

  <p>Bu düşünceler kafasında şekillenirken yatak odasının kapısı açıldı ve Billy Chung dışarı çıktı, bir şey söyleyecek gibiydi. Kelimeleri annesinin tiz bağırtıları ve ablasının uyarı çığlıklarıyla boğuldu. Başını kaldırıp durdu, Andy'yi görünce afalladı.</p>

  <p>"Teslim ol," dedi Andy, kelepçeleri almak için kemerine uzanarak."</p>

  <p>Hayır! diye soludu Billy ve belinden bir bıçak çıkardı.</p>

  <p>Tam bir karmaşaydı. Yaşlı kadın durmadan, nefes almadan ciyak ciyak bağırıyordu, kız kendini Andy'nin üstüne attı, gözlerini tırmalamaya çalışıyordu. Andy ellerini yakalayıp uzaklaştırana kadar kız yanaklarını tırmalamıştı bile. Bütün bunlar olurken gözü Billy'deydi, bir bıçak dövüşçüsünün çömelmesiyle ilerlerken, uzun, parlak bıçağı önünde tutmuş, sallıyordu.</p>

  <p>"Şunu yere at," diye bağırdı Andy, ve kapıya yaslandı. "Burdan çıkamazsın. Daha fazla bela yaratma." Kız Andy'nin yüzüne erişemeyince, elinin tersini tırmıklayıp kanatmayı başardı. Andy kızı bir kenara itti ve silahına davrandı, kızın düştüğünün farkında bile değildi.</p>

  <p>"Yeter artık!" diye bağırdı ve tabancayı havaya doğrulttu. Uyarı ateşi açmak istiyordu ama kompartımanın çelikten yapılmış olduğunu, kurşunun duvara çarpıp sekeceğini anladı: içeride iki kadın ve iki çocuk vardı.</p>

  <p>"Yeter Billy, burdan çıkışın yok," diye bağırdı silahı oğlana doğrultarak, Billy bıçağı deli gibi sallayarak odayı yarılamıştı.</p>

  <p>"Bırak geçeyim," diye hıçkırdı. "Seni öldürürüm! Niye peşimi bırakmadınız ki?"</p>

  <p>Duracağı yoktu, anlaşılmıştı. Bıçak keskindi ve oğlan nasıl kullanılacağını biliyordu. Bela istiyorsa, belasını bulacaktı.</p>

  <p>Andy silahı Billy'nin bacağına çevirdi, tam tetiği çektiği anda oğlan tökezledi.</p>

  <p>38'lik kurşunun gümbürtüsü kompartımanı doldurdu, Billy öne doğru sendeledi ve kurşun kafasına geldi, yere düştü, çelik zemine serildi. Bıçak elinden uçtu ve Andy'nin ayaklarında durdu. Ateş sesini bir sessizlik izledi, hava keskin bir barut kokusuyla dolmuştu. Andy hariç hiç kimse kıpırdamadı, eğilip oğlanın bileğini tuttu.</p>

  <p>Andy arkasındaki kapıya güm güm vurulduğunu fark etti, uzandı, yüzünü dönmeden açmaya çalıştı.</p>

  <p>"Ben polis memuruyum," dedi. "Biri, Yirmi Üçüncü Sokak takı 12-A Mıntıkası'na gitsin ve bu olayı derhal rapor etsin. Billy Chung burda deyin — ölü olarak ele geçirildi."</p>

  <p>Kurşun şakağına saplanmıştı; Koca Mike O’Brien'la aynı noktadan, diye düşündü Andy.</p>

<p class="p1"><br/></p>

  <p>Berbat bir iş olmuştu. Billy yüzünden değil, o ölmüş gitmişti. Annesiyle ablasıydı ortalığı karıştıran; ona bağırmış çağırmış, küfür etmişlerdi; ikizlerse birbirlerine sarılmış hıçkırıyorlardı. Sonunda Andy koridorun karşısında yaşayan komşuların bütün aileyi içeri almasını sağlamış, mıntıkadan Steve Kulozik ve bir devriye gelene kadar cesetle yalnız kalmıştı. İki kadını ondan sonra bir daha görmemişti, görmek de istememişti doğrusu. Bir kazaydı, o kadar, bunu anlamaları gerekiyordu. Çocuk yere düşmese, kurşun bacağına isabet edecek ve olay sona erecekti. Gerçi o ateş açmış açmamış polisin umurunda olmazdı ya, hiç değilse olay daha fazla bürokrasiye gerek kalmadan kapanmış olurdu, mesele şu iki kadındı. Eh, ne yapalım, onlar da kendisinden nefret etsinler; bunun ona bir zararı dokunmazdı, onları bir daha görecek değildi. Oğulları, kardeşleri bir şehitti, katil değil — onu o şekilde hatırlamayı tercih ederlerse. Her halükârda dava kapanmıştı.</p>

  <p>Andy eve geldiğinde saat geç olmuştu, gece yarısını geçiyordu. Cesedi taşımak ve bir rapor yazmak uzun zaman almıştı. Her zamanki gibi Belicher'lar kapıyı kilitlememişlerdi; umurlarında değildi, kaybedecek veya çalınacak bir şeyleri yoktu. Odaları karanlıktı; el fenerini tuttu, birbirine sokulmuş vücutları ilişti gözüne, gözlerinde bir yansıma. Uyanıktılar, ama en azından sesleri çıkmıyordu, bebeğin bile. Anahtarını kilide sokunca, karanlıkta arkasından boğuk bir kıkırtı duydu. Neye gülüyorlardı acaba?</p>

  <p>Sessiz odanın kapısını açarken Shirl'le o akşam tartıştıklarını hatırladı ve ani bir korku sardı yüreğini. El fenerini kaldırdı ama sıkmadı. Arkasından yine gülüşmeler geldi, bu sefer daha yüksek.</p>

  <p>Işık odayı taradı, boş sandalyeleri, boş yatağı. Shirl yoktu. Bu bir şey demek değildi, aşağı, tuvalete de inmiş olabilirdi.</p>

  <p>Ama giysilerinin ve bavullarının orada olmadığını daha gardrobu açmadan anladı.</p>

  <p>Shirl gitmişti.</p>
</body>
</html>