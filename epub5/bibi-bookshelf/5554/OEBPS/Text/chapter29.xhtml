<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Yeşil Peri Gecesi</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <h1>Carpe diem</h1>

    <p>Akşam bize de gelirdi eskiden, çok eskiden.</p>

    <p>Baysungur Sokağı’nda otururken, bize akşam işten dönen annemle gelirdi, sesinde obur bir yaşama sevinci, sesinde bir saadet, bir şetaret ve cilve, hele babam gelecekse, ayrı geçen haftalardan sonra.</p>

    <p>Babam yoksa, bize her akşam Vatuş gelirdi, elinde bir tabak tatlıyla, annemle benim hiç de hüzünlü olmayan yalnızlığımıza ortak olmak için, hüzünlü ayak sesleriyle.</p>

    <p>Biz eskiden, çok eskiden, akşamları mutluyduk.</p>

    <p>Ama bu akşam, akşam, bazılarına mutluluk yüklenerek gelmiyordu.</p>

    <p>Uluçmüdür’ün ipini çekme toplantılarıyla, ikili-üçlü gizli görüşmelerle, kararlar, telefon konuşmaları ve acil ibareli maillerle, inanamazlıklar, kesin montajdır’lar, çok pis bi komplo bu, Uluçmüdür yapmaz öyle şey’lerle, adamın düşmanı ibadullah’larla, üstün teknolojik laboratuarlarda incelemeler ve ‘montaj değil âmirim, maalesef’lerle geliyordu akşam, bu akşam. Uluçmüdür’ün hayatını kaydırdığı, ekmeğiyle oynadığı adamların ve yerinde gözü olanların sevinçten içleri içlerine sığmıyor olmalıydı. CD’leri gönderdiğim yirmi kalın adamın kıçları yer görmemiş olmalıydı bugün. Necip medyanın tepe yöneticileri CD’yi izleyince ne halt edeceklerini şaşırmış olmalıydılar. Eşi benzeri olmayan bu pornoyu Ankara’da yüksek zevata ulaştırarak işe başlamışlardı muhakkak, hayret ve şok içinde: Sayın bakanım bize böyle pis bi şey geldi, haberiniz olsun..</p>

    <p>İstanbul’un değil insana, gariban kuşa, masum karıncaya bile dünyanın kaç bucak olduğunu göstermekten çekinmeyen emniyet müdürünün içkili, kokainli ve sabahlara kadar orjisini görmezden gelmek delilik olurdu. Bu yüzden skandalı sekiz sütun manşete sermek, bu adi pornonun birazcığını bari (buzlayıp elbette) şok şok şok!.. flaş flaş flaş!.. ibareli son dakika haber bültenlerinde göstermek için devlet-i âlinin âli yöneticileriyle ne pazarlıklar yapmışlardı kim bilir. Bu kalın adamların ‘Uluçmüdür’ü günahım kadar sevmem’cileri haris bir sevinçle işe koyulmuş, görüntülerin en akıl uçurucu, en havsala almaz kısımlarını kesip birleştirip dünya âleme yollamış olmalıydılar. Tarife sığmaz bu görüntüler çoluk çocuğun bile posta kutusuna düşmüş, Youtube’a konmuş, daha şimdiden on bin kere tıklanmış, ışık hızıyla yayılıyor olmalıydı. Ülke sınırlarını aşmış, dünyayı dolaşmaya başlamış olmalıydı. Uluçmüdür’ün avukatlar ordusu her türlü yayına yasak koydurmak ve hadiseyi tezgâhlamış olması muhtemel düşmanlara dava açmak için mahkeme kapılarında vaziyet almış olmalıydı. Skandaldan haberdar olan Hünkâr Hanımefendi, tansiyonu yirmiye fırlayınca hastanelik olmuş, oğulları babalarına çok benzeyen bir herifin yer aldığı bu iğrenç komployu düzenleyen kişileri bulup kurşuna dizmek için yemin etmiş olmalıydılar. Tombalacık Leylacık’la aptal annesi şaşkınlıktan donakalmış, “termesifon” fabrikatörü babacığı kayınbiraderine destek vermek için yanına koşmuş olmalıydı. Koşarken aceleden ayakları kıçına vuruyor olsa gerekti. Uluçmüdür’ün kudreti çünkü onun da kudretiydi bir yerde. Birinin ikbali biterse öbürününki de biterdi. Teoman’a ve Osman’a haber uçmuş, Teoman mahvoldu parlak istikbalim diye fenalaşmış, utançtan değil korkudan lal olan Osman fare gibi bir deliğe saklanmış olmalıydı. Uluçmüdür, şoför-fedaisine emir vermiş, beni bulup konuşturmasını, kimin köpeği olduğumu öğrenmesini, ardından beni itlaf etmesini istemiş olmalıydı. Pezevenk bakışlı şoför sorgu ve katliam ekibini toplayıp İstanbul sokaklarına salmış, hatta vurucu tim evimizi basmış, çelik kapımızı levyelerle kanırtıp açmış, iğne deliğinde bile beni aramış olmalıydı. Uluçmüdür delirmişti kesin. Öfkeden beyni çatlıyordu yüzde yüz. Hırsını almak için açık arazide bir yerlere şarjörler dolusu mermi boşaltmış, ardından o pis şeydeki şahıs ben değilim bakanım, yemin billah ederim bakanım, Kur’an nimet çarpsın bakanım, beni yakmak isteyenler var bakanım, tufaya getiriyorlar sizi bakanım, ayağınızı öpeyim bakanım, bokunuzu yiyim bakanım, hatta cümle bakanlarım, başbakanım, cumhurum, kim varsanız, alayınız, kaç kişiyseniz, kapınızda köpeğiniz olayım (değilmiş gibi) demek için Ankara’ya uçmuş olmalıydı.</p>

    <p>Yetmiş küsur saat önce sona eren o korkunç gecenin verdiği utancın büyüklüğünü anlatabilecek bir sözcük yoktu. Ruhumdaki ağrıyı anlatabilecek bir sözcük de yoktu. Dünyanın hiçbir dilinde yoktu.</p>

    <p>Neyse ki ölüm vardı, büyük temizlikçi.</p>

    <p>Ölünce insan zaten hiç yaşamamış gibi oluyordu. Sanki arkasında utanılacak bir hikâye bırakmamış oluyordu. Bu dünyada insan ancak ölünce tertemiz oluyordu.</p>

    <p>Ama şimdi bütün bunlar benden uzaktaydı.</p>

    <p>Bana çünkü akşam gelmişti. Akşam, bu akşam, Ali’ yle ikimize, yıkılmış bir dünyanın hüznüyle gelmişti. Son arzuyla gelmişti. Bize akşam, yıllar-yıllar-yıllar sonra, mahvolmuş bir dünyanın sonuna ağıt yakar gibi sevişmemizle gelmişti.</p>

    <p>Sevişirken döktüğümüz gözyaşlarımızla ıslanan bedenlerimize akşam gelmişti.</p>

    <p>Dilimizden dökülerek o eski güzel dünyanın bütün sevgilerini anlatan sözcüklerimize, yaşlarımızın birbirine karıştığı gözlerimize, yanan dudaklarımıza, hangisinin hangimize ait olduğunu bilmediğimiz damarlarımıza, öpüşen ayak parmaklarımıza, yıllardır sızlayan ruhlarımıza akşam gelmişti. Ali’nin koynuna sokulduğum, onun beni öptüğü an gelmişti güzel akşam, canım akşam.</p>

    <p>Ali’nin korlaşmış parmak uçlarında, işkenceli tecavüzlerden artakalmış bir bedeni okşamanın iç titreten çekingenliğini hissetmiştim. Demiştim ki Ali bak, bunun adı aşk, hem de sonsuzdan gelen ve sonsuza giden.</p>

    <p>Böylece ben olmuştu Ali ve ben Ali olmuştum.</p>

    <p>Öyle kesif, öyle derin sevişiyorduk ki, biz sevişirken gece olmuştu.</p>

    <p>Bize güzel akşamın hediyesi olan güzel geceyi getiren yeşil perilerimiz dans ediyordu çevremizde, sanrılarımızın o tatlı perileri.</p>

    <p>Yemyeşil perilerimizle fısıldaşıyorduk.</p>

    <p>Diyorduk ki: Ey yeşil periler, ey ruhumuzun sonsuz gecelerinin eceleri. Söyleyin! Yolları ölümle birleşecek olan bu iki hayat başka türlü yaşanabilir miydi?</p>

    <p>Carpe diem! diyordu yeşil periler, elbette her şey sonsuzca başka türlü olabilirdi. Ama çok geç artık, anı yaşayın, zaman çünkü yalnızca ileriye akar.</p>
  </div>
</body>
</html>
