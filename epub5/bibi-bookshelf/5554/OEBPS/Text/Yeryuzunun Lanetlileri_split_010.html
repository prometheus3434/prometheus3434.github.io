<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>tummetin</title>
  <link href="../Styles/stylesheet1.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
                @font-face {
    font-style: normal;
    font-family: "Liberation", serif, sans-serif;
    font-weight: normal;
    src: url(../Fonts/LiberationSerif-Regular.ttf)
    }

                @font-face {
    font-style: italic;
    font-family: "Liberation", serif, sans-serif;
    font-weight: normal;
    src: url(../Fonts/LiberationSerif-Italic.ttf)
    }

                @font-face {
    font-style: bold;
    font-family: "Liberation", serif, sans-serif;
    font-weight: bold;
    src: url(../Fonts/LiberationSerif-Bold.ttf)
    }
</style>
</head>

<body class="calibre">
  <div class="calibre1" id="calibre_pb_0"></div>

  <div class="chapter">
    <h1 class="baslik1" id="calibre_toc_6">4 - Ulusal Kültür Üzerine</h1>

    <p class="normal">“Afrika devriminin bir parçası olmak için devrimci bir şarkı yazmak yeterli değildir, bu devrimi gerçekleştirmek için halkla birleşmek gerekir. Halkla birleşince şarkılar kendiliğinden gelecektir.</p>

    <p class="normal">Bir eylemin özgün olması için Afrika’nın ve onun düşünce tarzının canlı bir parçası olmalısınız, Afrika’nın kurtuluşu, ilerlemesi ve mutluluğu için seferber olan bu halk enerjisinin bir parçası olmalısınız. Bu biricik mücadele dışında, Afrika’nın ve ıstırap içindeki insanlığın verdiği büyük savaşta halkla birlikte seferber olmamış ve kendini adamamış ne sanatçıya ne de aydına yer vardır.”</p>

    <p class="normal">Sékou Touré.<a class="calibre2" href="../Text/Yeryuzunun%20Lanetlileri_split_021.html#footnote-600-32" id="footnote-600-32-backlink">[32]</a></p>

    <p class="normal">Her kuşak görece alacakaranlıkta kendi misyonunu keşfetmeli, ya bu misyonu yerine getirmeli ya da ona ihanet etmelidir. Azgelişmiş ülkelerde daha önceki kuşaklar sömürgeciliğin ardından gelen erozyona direnirken bugünün mücadelesinin ortaya çıkmasının da yolunu açtılar. Şimdi savaşın göbeğindeyken atalarımızın çabalarını küçümseme ya da onların suskunluklarını ve pasifliklerini anlamamış gibi yapma alışkanlığından kurtulmalıyız. Atalarımız o zaman ellerinde bulunan silahlarla mümkün olduğunca iyi savaştılar ve mücadeleleri uluslararası alanda yankılanmamışsa bunun nedeni kahraman olmamalarına değil, temelde farklı uluslararası duruma atfedilmelidir. Bugün zaferimizden emin, ayakta sağlam durmamız için birden fazla sömürge insanının “Artık yeter!” demesi, birden fazla kabilenin isyan etmesi, birden fazla köylü isyanının bastırılması, birden fazla gösterinin dağıtılması gerekiyordu.</p>

    <p class="normal">Sömürgeciliğin sırtını yere getirmeye kararlı olan bizlerin tarihsel misyonu, her ayaklanmayı, her umarsızca hareketi, kan gölünde boğulan ya da başarısız kalan her saldırıyı düzenlemektir.</p>

    <p class="normal">Bu bölümde bir ulus olma meşru iddiası gibi temel bir konuyu analiz edeceğiz. Ne var ki, halkı harekete geçiren siyasi parti bu meşruluk konusuyla pek ilgilenmez. Siyasi partiler yalnızca günlük gerçeklikle ilgilenir ve bu gerçeklik adına, erkek ve kadınların bugününü ve geleceğini etkileyen bu aciliyet adına harekete geçme çağrısı yapar. Siyasi parti ulus adına duygusal terimlerle konuşabilir, ama asıl olarak dinleyenlerin, halkın, var olmak istiyorlarsa mücadeleye katılmalarını sağlamakla ilgilidir.</p>

    <p class="normal">Ulusal mücadelenin ilk aşamasında sömürgeciliğin ekonomizme başvurarak milliyetçi talepleri etkisizleştirmeye çalıştığını artık biliyoruz. ilk hak talepleri kendini gösterdiğinde sömürgecilik ülkenin büyük ekonomik ve toplumsal reformlar gerektiren ciddi bir azgelişmişlik içinde olduğunu göstermelik bir alçakgönüllülükle kabul ederek anlamış gibi yapar.</p>

    <p class="normal">Aslında orada burada işsizler için işyerleri açılması gibi bazı göstermelik önlemlerin ulusal bilincin oluşumunu birkaç yıl geciktirdiği doğrudur. Ama sömürgecilik, sömürge kitlelerin isteklerini karşılayacak ekonomik ve toplumsal reformları uygulamaya koyamayacağını er ya da geç kavrar. insanların karınlarını doyurma konusunda bile sömürgecilik doğuştan güçsüz olduğunu kanıtlar. Sömürgeci devlet milliyetçi partileri tamamen ekonomik düzeyde silahsızlandırmaya yönelik her tür girişimin, kendi ülkesinde yapmayı istemediği şeyleri sömürgelerde uygulamaya denk düştüğünü hemen keşfeder. Bugün hemen her yerde Cartierizm doktrininin gelişmesi hiç de rastlantı değildir.</p>

    <p class="normal">Birçok Fransız kötü bir yaşam sürerken Fransa’nın beslemek zorunda olduğu halklarla bağlarını koruma inatçılığı yüzünden Cartier’nin acı hayal kırıklığı, sömürge sisteminin partizan olmayan bir yardım programına dönüşmesi konusundaki yeteneksizliğini yansıtır. Bu yüzden “köle olarak tıkabasa doymaktansa onurlu bir şekilde aç kalmak evladır” sözünü tekrar etmekle zaman kaybetmeye gerek yok. Tam tersine, sömürgeciliğin sömürge halklara onur kaygısını unutturabilecek maddi koşullar sağlamasının mümkün olmadığına ikna olmamız gerekir. Sömürgecilik toplumsal reform taktiklerinin kendisini nereye sürüklediğini kavrar kavramaz, eski reflekslerine geri dönerek polisi güçlendirir, askeri birlikler getirir ve kendi psikolojisiyle çıkarlarına daha uygun bir terör rejimi kurar.</p>

    <p class="normal">Siyasi partiler içinde, daha doğrusu onlara paralel olarak, kültürlü sömürge aydınları sınıfını buluruz. Bir ulusal kültür talebi, bu kültürün var olma hakkının tanınması onların en sevdiği mücadele alanıdır. Politikacılar eylemlerini gerçekliğin içine yerleştirirken aydınlar kendilerini tarih bağlamına yerleştirirler. Sömürgeciler, sömürgecilik öncesi barbarlık kuramına saldırgan bir tepki göstermeye karar veren aydınlar karşısında suskun kalır. Genç sömürge entelijensiyasının öne sürdüğü düşünceler metropoldeki uzmanlarca kabul gördüğünden özellikle suskun kalır. Aslında on yıllardır sayısız Avrupalı araştırmacının Afrika, Meksika ve Peru uygarlıklarını dirilttiği yaygın bir görüştür. Sömürge aydınlarının ulusal kültürlerini tutkuyla savunmaları bazılarını şaşırtabilir, ama bu tutkuyu abartılı bulanlar, kendi ruhlarının ve benliklerinin, değeri kanıtlanmış ve karşı çıkılmayan bir Fransız ya da Alman kültürünce korunduğunu nedense unutma eğilimindeler.</p>

    <p class="normal">Bir Aztek uygarlığının gerçekten var olmasının bugünkü Meksika köylüsünün yemeğinde pek bir şey değiştirmediğini kabul ediyorum. Bir zamanlar güçlü bir Songhai uygarlığının var olduğuna dair kanıtlar varsa bile bugünkü Songhailerin okuması yazması olmayan, bakımsız, havanın ve suyun insafına bırakılmış, boş bakışlı ve boş akıllı insanlar olduğunu kabul ediyorum. Ama defalarca belirttiğimiz gibi, sömürge döneminden önce var olan bu tutkulu kültür arayışı, sömürge aydınlarının kendilerini Batı kültüründen uzaklaştırma ve kendisini yutmaya hazır bu kültüre iyice bir bakma ortak isteğiyle açıklanabilir. Kendilerini kaybetme ve dolayısıyla kendi halklarının gözünde yok olma sürecinde olduklarını tam olarak kavrayınca, deli gibi atan bir yürek ve öfkeli bir zihinle halklarının en eski ve sömürgecilik döneminden en uzaktaki özüyle bağlarını yenilemeye çalışırlar.</p>

    <p class="normal">Daha da derine inelim: Belki de bu tutku ve öfke, bugünün sefaletinin ötesinde, bu kendinden nefretin, bu vazgeçme ve inkârın ötesinde, kendimizin ve diğerlerinin gözünde bizi saygın kılacak muhteşem ve parlak bir dönem keşfetme gibi gizli bir umutla beslenir ya da en azından yönlendirilir. Daha da derine inmeye karar verdiğimi söylemiştim. Belki de sömürge aydınları bilinçaltlarında ezilen halklarının tarihiyle barışamadıkları için, şu anki barbarlık durumlarında övünülecek çok az şey olduğu için, ileri gitmeye, daha derine inmeye karar vermişlerdir; geçmişte utanılacak hiçbir şey olmadığını, tam tersine onur, başarı ve ciddiyet olduğunu keşfedince aşırı mutlu olmuş olmalılar. Geçmişe sahip çıkmak yalnızca bir ulusal kültür umudunu canlandırmakla ya da meşrulaştırmakla kalmaz, sömürge insanının psikolojik etkilenme dengesi açısından temel önemde bir değişimi de tetikler. Sömürgeciliğin, sömürge ülkenin bugününe ve geleceğine kendi yasasını dayatmakla yetinmediğini belki de yeterince gösteremedik. Sömürgecilik halkı ağına düşürmekle ya da sömürge halkın beyninden her tür biçim ve özü boşaltmakla tatmin olmaz. Bir tür sapkın mantıkla sömürge halkın geçmişine yönelir, bu geçmişi bozar, biçimsizleştirir ve yok eder. Sömürgecilik öncesi tarihin değersizleştirilmesi girişimi bugün diyalektik bir önem taşır.</p>

    <p class="normal">Sömürge dönemine özgü kültürel yabancılaşmayı sağlamak için kullanılan kaynakları dikkate alırsak, hiçbir şeyin şansa bırakılmadığı ve sömürgeciliğin nihai amacının yerli halkı karanlıktan kurtarmak olduğuna inandırmak istendiği anlaşılır. Sömürgeciliğin kasıtlı olarak ileri sürdüğü gibi, bu durumun sonucu, sömürgeci yerleşimciler çekip giderlerse, barbarlık, bayağılaşma ve hayvanlık gibi küçültücü bir yaşama geri döneceklerini yerli halkın kafasına kazımak olur. Dolayısıyla sömürgecilik, bilinçaltında, yerli nüfus tarafından çocuğunu düşman bir ortamdan koruyan, tatlı, yumuşak bir anne gibi değil, daha çok sapık çocuğunu intihar etmekten ve kör içgüdülerine yol vermekten koruyan bir anne gibi görülmek ister. Sömürgeci anne çocuğunu kendisinden, benliğinden, fizyolojisinden, biyolojisinden ve ontolojik şanssızlığından korumaktadır.</p>

    <p class="normal">Bu bağlamda sömürge aydınının talepleri bir lüks değildir, tutarlı bir program talebidir. Mücadelesini meşru bir temele dayamak isteyen, kanıt bulmada ısrar eden ve bedeninin tarihini daha iyi sergilemek için çırılçıplak kalmayı kabul eden sömürge aydını, halkının en derinine inen yolculuğa yazgılıdır.</p>

    <p class="normal">Bu derinlere yolculuk özellikle ulusal değildir. Sömürgeci yalanlarına karşı savaşa girmeye karar veren sömürge aydını kıta ölçeğinde savaşmaktadır. Geçmiş yeniden değer kazanır. Bütün ihtişamıyla sergilenmek üzere geçmişten çıkarılan kültür onun kendi ülkesinin kültürü değildir. Ayrıntılandırma çabasına girmemiş olan sömürgecilik “pis zenci”nin vahşi olduğunu iddia etmiştir her zaman, Angolalı ya da Nijeryalı değil, yalnızca “pis zenci”. Sömürgeciliğe göre bu geniş kıta boş inançlar ve fanatiklik dolu, hor görülmeye alışmış, Tanrı’nın lanetlediği bir vahşiler ini, yamyamlar ülkesi, “pis zenciler” ülkesidir. Sömürgeciliğin aşağılaması kıta ölçeğindedir. Sömürgeciliğin, sömürgecilik öncesi dönemin insan ruhunun karanlığına benzer olduğu iddiası tüm Afrika kıtasını kapsar. Sömürge halkın canlanma ve sömürgeciliğin pençelerinden kurtulma çabası da aynı mantık kurallarına uyar. Batı kültürünün içine iyice batmış ve kendi kültürünün varlığını kanıtlamaya girişmiş sömürge aydını bunu hiçbir zaman Angola ya da Dahomey adına yapmaz. Sahip çıkılan kültür, Afrika kültürüdür. Kendini asla beyaz tahakkümü altındaki kadar “Zenci” hissetmeyen siyahlar, kültürünü kanıtlamaya ve kültürlü bir insan gibi davranmaya karar verdiğinde, bu tarihin ona çoktan tanımlanmış bir coğrafyayı dayattığını, onu çok özgül bir yola soktuğunu ve bir “Zenci” kültürünün var olduğunu göstermesinin beklendiğini keşfeder.</p>

    <p class="normal">Düşüncenin ırksallaştırılmasının ya da en azından bunun uygulanma tarzının başlıca sorumluluğunun Avrupalılarda olduğu çok doğrudur; Avrupalılar beyaz kültürü öteki kültürsüzlerin karşısına çıkarmaktan hiç vazgeçmedi. Sömürgecilik farklı ulusal kültürleri birbiri ardına inkâr etmekle zaman kaybetmeyi düşünmüyordu. Bu yüzden sömürge halkların tepkisi hemen kıta ölçeğinde oldu. Afrika’da son yirmi yılın sömürge yazını, ulusal değil “Zenci” yazındır. Örneğin zencicilik kavramı, beyaz adamın insanlığa hakaretinin mantıksal değilse bile duygusal bir antitezidir. Zenciciliğin beyaz adamın hakaretine karşı çıkışı bazı alanlarda tek başına tabu ve aforozları kaldırabilecek güçte olduğunu kanıtlamıştır. Yeni Gine ve Kenya aydınları genel bir dışlanma ve sömürgecinin genel aşağılamasıyla karşılaştıkları için tepkileri özsaygı ve kendilerini övme olmuştu. Avrupa kültürünün koşulsuz kabul edilmesinin ardından Afrika kültürünün koşulsuz kabul edilmesi geldi. Zencici şairlerin hepsi Avrupa düşüncesine karşı genç Afrika’yı, donuk mantığa karşı şiiri ve bozucu mantığa karşı taşkın Doğa’yı çıkarır; bir yanda kaskatılık, tören, protokol ve kuşkuculuk dururken öte yanda saflık, canlılık, özgürlük ve gerçekten de lüks vardı. Ama aynı zamanda da sorumsuzluk vardı.</p>

    <p class="normal">Zencici şairler kıtanın sınırları dışına ulaşmakta tereddüt etmedi. Amerika’dan siyah sesler nakaratı daha geniş bir ölçekte devraldı. Siyah dünya varlık kazandı ve Gana’dan Busia, Senegal’den Birago Diop, Mali’den Hampate Ba ve Chicago’dan Saint-Clair Drake ortak bağlara ve birbirine eş düşünce çizgilerine sahip çıkmada hızlı davrandı.</p>

    <p class="normal">Şimdi Arap dünyasına bakmak için uygun bir zaman olabilir. Arap topraklarının büyük kısmının sömürge tahakkümüne girdiğini biliyoruz. Sömürgecilik, bu bölgelerde, yerli nüfusun kafasına, sömürgecilikten önce tarihlerinin barbarlık tarihiyle aynı olduğu düşüncesini kazımak için aynı taktikleri kullandı. Ulusal kurtuluş mücadelesi yaygın olarak islam’ın uyanışı diye bilinen kültürel bir olguya bağlandı. Çağdaş Arap yazarlarının halklarına Arap tarihinin büyük bölümlerini hatırlatırken sergiledikleri tutku, işgalci güçlerin söylediği yalanlara bir tepkidir. Arap yazınının büyük isimleri kaydedilir ve Arap uygarlığının tarihi Afrika uygarlıklarınınkiyle aynı coşku ve hırsla ortaya konulur. Arap liderler on ikinci, on üçüncü ve on dördüncü yüzyıllarda parlak bir etki yaratmış olan ünlü Dar-ül islam’ı canlandırmaya çalışmışlardır.</p>

    <p class="normal">Bugün, siyasal düzeyde, Arap Birliği geçmişin mirasını yeniden canlandırma ve doruğa vardırma kararlılığının somut bir örneğidir. Bugün, Arap doktorlarla Arap şairler yeni bir Arap kültürü, yeni bir Arap uygarlığı kurma çabasıyla sınırlar ötesinden birbirlerini selamlıyor. Düşüncelerine kılavuz ışığı olan Arapçılık adına güçlerini birleştiriyorlar. Ne var ki Arap dünyasında hatta sömürge tahakkümü altında bile milliyetçi duygu Afrika’da görülmeyen bir yoğunlukla canlı tutulmuştur. Bunun sonucunda grup üyeleri arasındaki kendiliğinden dayanışma belirtileri Arap Birliği’nde görülmez. Tam tersine, paradoksal olsa da, her üye kendi ulusunun başarılarına övgüler düzmeye çalışır. Kültürel unsur Afrika dünyasına özgü farklılıksızlıktan kurtarılmış olsa da, Araplar bir amaç karşısında her zaman ortak kimliklerini unutmayı başaramaz. Kültürel yaşantı ulusal değil Arap’tır. Sorun henüz ulusal bir kültür oluşturmamak, henüz ulusların mücadelesine katılmamak değil, sömürgecinin topyekûn aşağılamasına karşı bir Afrika ya da Arap kültürünü ileri sürmektir. Hem Afrika hem de Arap perspektifi açısından sömürge aydınlarının talepleri Araplarda herkesi kucaklayıcı, kıta ölçeğinde ve küreseldir.</p>

    <p class="normal">Afrikalı aydınların içinde bulunduğu bu tarihsel zorunluluk, taleplerini ırksallaştırmak, bir ulusal kültür yerine Afrika kültürünü vurgulamaya yönelik bu tarihsel yükümlülük, onları çıkmaz sokağa sürükleyecektir. Örneğin Afrika Kültür Derneği’ni ele alalım. Bu dernek, karşılıklı düşünce, deneyim ve araştırma alışverişi yapmak isteyen Afrikalı aydınlar tarafından kurulmuştur. Dolayısıyla bu derneğin amacı bir Afrika kültürünün varlığını onaylamak, bu kültürü farklı uluslar düzleminde çeşitlendirmek ve ulusal kültürlerden her birinin dinamizmini açığa çıkarmaktı. Ama bu dernek aynı zamanda başka bir talebi de karşılıyordu: Evrensel Kültür Derneği’ne dönüşmekle tehdit eden Avrupa Kültür Derneği saflarında yerini alma gereği. Dolayısıyla bu kararın altında, Afrika kıtasının ta içinden fışkıran bir kültürle silahlanmış olarak, evrensel arenada eşit düzlemde yerini alma saplantısı vardı. Ne var ki, bu dernek bu farklı görevleri omuzlayamayacağını çok çabuk kanıtladı ve üyelerin faaliyetleri Avrupalılara Afrika kültürünün gerçekten var olduğunu kanıtlamak ve Avrupalıların narsisizmine ve gösterişçiliğine karşı çıkmak gibi teşhirci tezahürlere indirgendi. Böyle bir tutumun normal olduğunu ve meşruluğunu Avrupalı aydınların propagandasını yaptığını yalanlardan aldığını göstermiştik. Ama zencicilik kavramı işlendiği zaman bu derneğin amaçları ciddi bir değer kaybına uğrayacaktı. Afrika Kültür Derneği, Siyah Dünyanın Kültür Derneği haline gelecek, siyah diaspora’yı, yani iki Amerika kıtasına yayılmış milyonlarca siyahı içine almak zorunda kalacaktı.</p>

    <p class="normal">Amerika Birleşik Devletleri’nde ve Orta ya da Latin Amerika’da yaşayan siyahlar gerçekten de kültürel bir ana yatağa bağlanma gereğini duyuyorlardı. Sorunları Afrika’dakilerden temelde farklı değildi. Amerika’daki beyazlar onlara beyaz sömürgecilerin Afrika’ya davrandığından daha farklı davranmıyordu. Beyazların bütün “Zenci”leri aynı kefeye koyduğunu görmüştük. 1956’da Paris’te toplanan Birinci Afrika Kültür Derneği Kongresi’nde, siyah Amerikalılar, kendiliğinden, sorunlarını Afrikalı kardeşleriyle aynı bakış açısıyla ele aldılar. Afrikalı aydınlar, eski köleleri Afrika uygarlığıyla bütünleştirerek onlara kabul edilebilir bir sivil konum verdi. Ama siyah Amerikalılar kendi var oluş sorunlarının Afrikalı siyahlarınkilerden farklı olduğunu yavaş yavaş kavradı. Chicagolu bir siyahla Nijeryalılar ya da Tanganikalılar<a class="calibre2" href="../Text/Yeryuzunun%20Lanetlileri_split_021.html#footnote-600-33" id="footnote-600-33-backlink">[33]</a> arasındaki tek ortak payda, hepsinin kendisini beyazlara göre tanımlamasıydı. Ama ilk kıyaslamalar yapıldıktan ve öznel duygular yatıştırıldıktan sonra siyah Amerikalılar nesnel sorunların temel olarak aynı olmadığını kavradı. Siyah ve beyaz Amerikalıların ırkçı ayrımcılığa karşı savaşırken kullandığı özgürlük ilkesi ve amacı, Angola halkının Portekiz sömürgeciliğinin eşitsizliğine karşı verdiği kahraman mücadeleyle çok az ortak yana sahiptir. Bu yüzden Afrika Kültür Derneği’nin ikinci kongresinde siyah Amerikalılar bir Amerikan-Afrika Kültürü Derneği kurmaya karar verdi.</p>

    <p class="normal">Dolayısıyla zencicilik ilk sınırıyla, yani insanların tarihselleştirilmesini dikkate alan olgularla karşılaştı. “Zenci” ya da “Zenci-Afrikalı” kültürü parçalandı, çünkü bu kültürü var etme işine girişen insanlar, her kültürün öncelikle ulusal olduğunu ve Richard Wright ya da Langston Hughes’u uyanık tutan sorunların Leopold Senghor ya da Jomo Kenyatta’nın karşılaşabileceği sorunlardan temelde farklı olduğunu kavradılar. Aynı şekilde, Arap Rönesansına muhteşem ilahiler yazmış olan bazı Arap devletleri coğrafi konumlarının ve bölgelerinin ekonomik karşılıklı bağımlılığı canlandırmaktan daha önemli olduğunu kavradılar. Dolayısıyla bugün Arap devletleri organik olarak Akdeniz toplumlarıyla ve kültürleriyle bağlantılıdır. Bunun nedeni, bu devletlerin modern baskılara ve yeni ticaret kanallarına maruz kalmaları, oysa Arap yayılmacılığı dönemindeki büyük ticaret yollarının artık yok olmuş olmasıdır. Ama hepsinden önemlisi, bazı Arap devletlerindeki siyasal rejimler birbirleriyle öyle alakasız ve birbirlerine yabancıdırlar ki kültürel düzeyde buluşmaları bile anlamsız kalır.</p>

    <p class="normal">Dolayısıyla bazı sömürge ülkelerde kültür sorununun ortaya konuluş tarzı ciddi belirsizliklere yol açabilir. “Pis zenciler”in kültürsüz olduğu ve Arapların doğası gereği barbar olduğu yönündeki sömürgeciliğin ısrarı, kaçınılmaz olarak ulusal değil kıtasal ve ırksal hale gelen kültür olgusunun göklere çıkarılmasına yol açar. Afrika’da aydınların mantığı siyah Afrikalı ya da Arap Müslüman’dır; yoksa özel olarak ulusal değildir. Kültür gerçeklikten giderek uzaklaşır. Parlamak için kıvılcım bekleyen duygularda güvenli bir sığınak bulur ve kendisine üretkenlik, türdeşlik ve yoğunluk verebilecek düz bir yol bulmakta güçlük çeker.</p>

    <p class="normal">Sömürge aydınının davranışları, tarihsel olarak sınırlı olsa da, politikacıların tavırlarını destekler ve haklı çıkarır. Sömürge aydınının tavrının bazen bir kült ya da bir din özelliği aldığı da doğrudur. Ama dikkatle incelenirse, halkıyla son bağını koparma riskine atıldığının farkında olduğunu yansıtır. Bir ulusal kültürün varlığına yönelik bu açık inanç, aslında herhangi bir şeye geri dönmek için yakıcı, umarsız bir istektir. Sömürge aydını, kurtuluşunu garantilemek, beyaz kültürün üstünlüğünden kaçmak için bilinmeyen köklerine dönme ve bedeli ne olursa olsun barbar halkının içinde kaybolma gereğini hisseder. Yabancılaşmakta olduğunu, yani aşılmaz olma tehlikesi içeren çelişkiler yumağına dönüştüğünü hissettiği için, sömürge aydını, onu içine çekip alabilecek bataklıktan kendini kurtarır ve bulduklarına inanmaya kararlı olarak her şeyi yüreğiyle ve ruhuyla kabul eder. Her şeye ve herkese yanıt vermekle sorumlu bulur kendini. Yalnızca savunu haline gelmekle kalmaz, ötekilerin arasına karışmayı kabul eder ve bundan böyle geçmiş korkaklığına gülmeyi bile başarır.</p>

    <p class="normal">Ne var ki acılı ve zor olsa da bu kopuş gereklidir. Yoksa çok ciddi psikolojik zararlarla karşılaşırız: ufuksuz, hudutsuz, renksiz insanlar, vatansızlar, köksüzler, melekler. Sömürge aydınlarının “Bir Senegalli ve Fransız olarak...”, “Bir Cezayirli ve Fransız olarak...” dediğini duymak da bizi şaşırtmayacaktır. Hem Arap hem Fransız ya da hem Nijeryalı hem ingiliz olan aydın, iki uyruk, iki belirlenmeyi üstlenme gereği karşısında tökezleyince, kendisine karşı dürüst olmak istiyorsa, bu iki belirlenmeden birini inkâr etmeyi seçer. Bir seçim yapamayacağından ya da yapmak istemediği için bu aydınlar çoğunlukla onları şartlandıran tüm tarihsel belirleyici etmenleri bir araya getirir ve tam bir “evrensel perspektif” benimser.</p>

    <p class="normal">Çünkü sömürge aydını kendisini baştankara Batı kültürünün içine atmıştır. Ancak psikolojik durumunda minimum bir güvenlik sağlandığı zaman yeni aile ortamını sorgulamaktan vazgeçen evlatlık bir çocuk gibi, sömürge aydını da Avrupa kültürünü benimsemeye çalışır. Rabelais ya da Diderot, Shakespeare ya da Edgar Allen Poe’yu bilmekle yetinmeyecek, onlarla tümüyle özdeşleşene kadar zihninin sınırlarını genişletecektir.</p>

    <p class="siir">“Kadın yalnız değildi</p>

    <p class="siir">Kocası vardı onun</p>

    <p class="siir">iyi, saygın bir koca</p>

    <p class="siir">Racine ve Corneille’i</p>

    <p class="siir">Voltaire ve Rousseau’yu</p>

    <p class="siir">Victor Hugo ile Musset’yi</p>

    <p class="siir">Gide ve Valery’yi</p>

    <p class="siir">Diğerlerini de okuyabilen ezberden.”<a class="calibre2" href="../Text/Yeryuzunun%20Lanetlileri_split_021.html#footnote-600-34" id="footnote-600-34-backlink">[34]</a></p>

    <p class="normal">Ne var ki, bazı durumlarda, partiler ulusal bağımsızlık adına halkı seferber ettiği an, sömürge aydını birden yabancılaştırıcı olduğunu hissettiği bu kazanımları reddeder. Ama bunu söylemek yapmaktan daha kolaydır. Kültür aracılığıyla Batı uygarlığına sızmış, Avrupa uygarlığını kendisinde cisimleştirmeyi, daha doğrusu bedenini değiş tokuş etmeyi başarmış aydın, özgünlük adına benimsemek istediği kültür modelinin işgalcinin uygarlığının birçok örnek ismiyle kıyaslanabilecek sözde mevki sahibi kişiler sunamadığını keşfeder. Kuşkusuz Batılıların Batılılar için yazmış olduğu tarih, dönem dönem Afrika tarihinin belli bölümlerini öne çıkartabilir. Ama ülkesinin bugünkü koşullarıyla karşı karşıya kalan ve sahip çıkmak istediği kıtasının gerçekliğini soğukkanlıca ve nesnel olarak gözlemleyen aydın, orada gördüğü boşluk, akılsızlık ve vahşilikten dehşete düşer. Gene de bu beyaz kültürden kaçması gerektiğini hisseder. Başka bir yere, herhangi bir yere bakmalıdır; sömürgecinin gösterdiği muhteşem manzarayla kıyaslanabilecek kültürel uyarıcılar olmadığından, sömürge aydını sık sık ateşli tartışmalara girişir ve abartılı bir duyarlılık, hissiyat ve kuşkuculuğun egemen olduğu bir psikoloji geliştirir. Psikolojik mekanizmasında ve fizyonomisinde bir petitio principii’den<a class="calibre2" href="../Text/Yeryuzunun%20Lanetlileri_split_021.html#footnote-600-35" id="footnote-600-35-backlink">[35]</a> kaynaklanan bu geri çekiliş hareketi, her şeyden önce akla bir refleksi, bir kas gerilimini getirir.</p>

    <p class="normal">Bu vazgeçiş, özgürleşmekte olan bilincin bu aşamasını ifade etmeye karar veren sömürge aydınlarının tarzını açıklamaya yeter. Çatışmalı, son derece hayali –çünkü hayal, bilinçaltı güçlerin çevredeki çayırlara yayılmasına izin veren açılıp kapanabilen köprüdür– bir tarz. içinden can fışkıran ritimlerle dolu enerjik bir tarz. Renklidir de, bronzlaşmış, güneşlenmiş ve sert bir tarz. Bir zamanlar Batılıların sinir bozucu bulduğu bu tarzda, tersi iddialara karşın, ırkçı bir yan yoktur, ama her şeyden önce tek başına verilen bir savaşı yansıtır ve aydının kendisini yaralamasının, kıpkızıl kanlar dökmesinin ve zaten çürümeye başlamış olan kısmından kendisini kurtarmasının ne kadar gerekli olduğunu ortaya koyar. Kasın kaçınılmaz olarak kavramın yerini alacağı acil, acılı bir çatışma.</p>

    <p class="normal">Bu yaklaşım şiir alanında alışılmadık boyutlara taşınmışsa da, varoluş düzeyinde çoğunlukla çıkmaza saplanıp kalır. Aydın, eskiden kim olduğundan ya da şimdi kim olduğundan bağımsız olarak, halkıyla temas kurarak ateşli hastalıktan kurtulduktan sonra günlük hayatın rutinine dönmeye karar verince, serüvenlerinden geriye getirdiği tek şey, korkunç kısır klişeler olur. Gelenek göreneklere ve âdetlere vurgu yapar, ama acılı zoraki arayışı bayağı bir egzotiklik arayışından başka bir şey olamaz. Aydınların yerli ortamının en ufak göstergelerini bile yücelttiği bir dönemdir bu. Çiçekli bubu elbisesi kutsal görülür ve Paris ya da italya’dan gelen ayakkabılar yerini Müslüman terliği babuş’lara bırakır. Sömürgecinin dili birdenbire dudaklarını yakar. insanın kendi halkını bulması bazen bu aşamada bir “zenci” olmak, istisna bir zenci değil, gerçek bir “zenci”, beyaz adamın tanımladığı türde “pis zenci” olmayı istemek anlamına gelir. Kendi halkını yeniden keşfetmek “pis Arap” olmak, olabildiğince yerlileşmek, tanınmaz hale gelmek anlamına gelir; büyümesine izin verilen kanatları kesmek anlamına gelir.</p>

    <p class="normal">Sömürge aydını sömürge dünyasının karakteristiği olan eski kötü alışkanlıklarının bir listesini çıkarmaya karar verir ve halkının, doğrunun bekçisi olarak atanmış bu halkın iyiliğini aceleyle hatırlar. Bu yaklaşımın sömürge yerleşimcilerde yol açtığı skandal, aydının kararlılığını daha da biler. Asimile ettiği bu aydınlar üzerindeki zaferlerinden sarhoş olan sömürgeci yerleşimciler, kurtardıklarını sandıkları bu adamların “zenci pislik”lerle birleşmeye başladığını kavradığında tüm sistem sarsılır. Kazanılmış her sömürge aydını, itirafta bulunan her sömürgeli, işe yaramaz olmaya karar verdiğinde, yalnızca sömürge girişimine karşı bir engeli temsil etmekle kalmaz, başarılmış bütün işlerin yararsızlığını ve yüzeyselliğini de simgeler. Hattın öbür yanına geçen her sömürge aydını, rejimin ve yöntemlerin radikal anlamda mahkûm edilişi demektir ve bunun yarattığı gürültü onun vazgeçişini haklı çıkarır, azimle ilerlemesi için onu teşvik eder.</p>

    <p class="normal">Sömürge yazarların kitaplarında bu çeşitli gelişim aşamalarını incelersek, önümüze üç aşama çıkar. Birinci aşamada sömürge aydını sömürgecinin kültürünü asimile ettiğini kanıtlar. Çalışmaları metropoldeki muadillerininkilerle noktası noktasına denk düşer. Esin kaynağı Avrupa’dır ve bu eserlerle metropol yazınındaki iyi tanımlanmış akımlar arasında kolayca bağlantı kurulabilir. Bu, sömürge aydınları arasında Sembolistleri, Sürrealistleri ve Parnasyenleri bulduğumuz tam bir asimilasyon dönemidir.</p>

    <p class="normal">ikinci aşamada sömürge yazarının inançları sarsılmıştır ve zihinsel bir geriye yolculuk yapmaya karar verir. Bu dönem, aşağı yukarı, biraz önce tarif ettiğimiz kendini adama dönemine denk düşer. Ama sömürge yazar halkıyla bütünleşmemiş olduğundan, onlarla dıştan biri gibi ilişki kurduğundan, hatırlamakla yetinir. Eski çocukluk anıları derinliklerinden çıkarılır, eski efsaneler ödünç alınmış estetizmin ve başka gökyüzlerinin altında keşfedilen bir dünya kavramının ışığında yeniden yorumlanır. Bu savaş hazırlığı yazını kâh mizah ve alegoriye, kâh acı, kötülük, ölüm ve iğrenmeye batmıştır. Ama bu kendinden iğrenmenin altından kahkaha sesi duyulabilir.</p>

    <p class="normal">Son olarak, üçüncü aşama, sömürge yazarın halkı arasında kaybolmaya çalıştıktan sonra, halkla birlikte halkını uyandıracağı savaş aşamasıdır. Halkın uyuşukluğunun hüküm sürmesine izin vermek yerine kendisi halkın uyandırıcısı haline dönüşür. Savaş yazını, devrimci yazın, ulusal yazın ortaya çıkar. Bu aşamada o zamana kadar yazmayı hiç düşünmemiş çok sayıda erkek ve kadın, artık kendilerini istisnai koşullarda, cezaevinde, direnişte ya da idam arifesinde bulurlar, uluslarına sahip çıkma, halklarının portresini çizme gereği duyarak harekete geçmiş yeni bir gerçekliğin sözcüsü haline gelirler.</p>

    <p class="normal">Ne var ki, sömürge aydını, bir halkın varlığının kültürle değil, işgalci güçlere karşı halk savaşıyla kanıtlandığını er ya da geç kavrar. Hiçbir sömürgeci sistem meşruiyetini, işgal ettiği toprakların kültürel olarak var olmadığı gerçeğinden alamaz. Gün yüzüne çıkmamış kültür hazineleri gözüne sokuldu diye sömürgeci asla utanmaz. Sömürge aydını bir sanat eseri yaratmaya başladığı anda, işgalciden ödünç aldığı teknik ve dili kullandığının farkına varmaz. Bu araçları, ulusal olmasını istediği, ama nedense egzotiklik kokan bir tarzda kullanmakla yetinir. Sanat eserleriyle halkına geri dönen sömürge aydını aslında bir yabancıdır. Halkın olabildiğince yakınında olma isteğini göstermek için bazen şive kullanmakta tereddüt etmez, ama ifade ettiği düşünceler ve kafasını kemiren kaygılar ülkesinin erkek ve kadınlarının günlük yaşamıyla hiç mi hiç örtüşmez. Aydının eğilim gösterdiği kültür çoğu zaman bölgesel özellikler stoğundan başka bir şey değildir. Halkına sıkı sıkı yapışmak isteyen aydın yalnızca görünürdeki sıvaya yapışır. Ama bu sıva sürekli kendini yenileyen, derinlerde, yerin altındaki bir yaşamın yansısıdır yalnızca. Kör gözüm parmağına halk karakteristiği olan bu somutluk, aslında radikal değişimlerle dolu olan daha temel bir özün birçok ama her zaman tutarlı olmayan uyarlamalarının hareketsiz, zaten geçerliliği kalmamış ürünüdür. Aydın, bu özü aramaya koyulmak yerine, artık pekişerek tam tersine olumsuzluk, eskilik ve sahteliği gösteren mumyalanmış parçalarla hipnotize olmasına izin verecektir. Kültür hiçbir zaman geleneğin şeffaflığına sahip olmamıştır. Kültür her tür basitleştirmenin elinden kaçar. Kültür, özünde, her zaman kültürün deformasyonu olan geleneğin tam karşıtıdır. Geleneğe bağlı kalma ya da bir kenara bırakılmış gelenekleri canlandırma isteği yalnızca tarihe karşı çıkmak değil, aynı zamanda kendi halkına karşı çıkmak anlamına da gelir. Halk acımasız sömürgeciliğe karşı silahlı mücadeleye, hatta siyasal mücadeleye girdiğinde geleneğin anlamı değişir. Geçmişteki pasif direniş teknikleri bu aşamada radikal biçimde başarısız kalabilir. Silahlı mücadele veren azgelişmiş ülkede gelenekler temelde sağlam değildir ve merkezkaç güçlerce devre dışı bırakılır. Aydınların çoğu zaman çağının gerisine düşme riskine girmesi de bu nedenledir. Mücadele içindeki halklar demagojiye giderek daha da kapalı olur ve bunları yakından izlemeye çalışan aydın da vülger bir oportünist olmaktan, hatta zamanının gerisine düşmekten başka bir şey yapmaz.</p>

    <p class="normal">Örneğin görsel sanatlar alanında ne pahasına olursa olsun ulusal önemde bir eser yaratmak isteyen sömürge sanatçısı kendini klişe ayrıntılarla sınırlar. Modern teknikleri çok iyi bilen ve çağdaş resim ve mimarideki ana eğilimlerden etkilenen bu sanatçılar, yabancı kültüre sırt çevirir, bu kültüre meydan okur ve gerçek bir ulusal kültür ararken, ulusal sanatın sağlam özellikleri olarak düşündükleri şeylere öncelik verirler. Ama düşünce biçimlerinin, beslenme tarzlarının, modern iletişim tekniklerinin, giysi ve dilin halkın bilincini diyalektik olarak yeniden düzenlediğini ve sömürge döneminde korkuluk olmuş sabit özelliklerin muazzam radikal değişimlerden geçme sürecinde olduğunu unuturlar.</p>

    <p class="normal">Ulusun gerçeğinin portresini çizmeye karar veren sanatçı, paradoksal ama, geçmişe döner ve bugün geçerliliğini kaybetmiş olan şeye bakar. Gözünü diktiği şey, toplumsal düşünce artıkları, dış görünüşler, kalıntılar, zaman içinde donmuş bilgilerdir. Ama kültürel özgünlük peşinde koşan sömürge aydını, ulusal hakikatin her şeyden önce ulusal gerçeklik olduğunu kavramalıdır. Bilginin habercilerinin bulunduğu taşkınlık içindeki yere varana kadar da devam etmelidir.</p>

    <p class="normal">Bağımsızlıktan önce sömürge ressamı ulusal manzaraya duyarsızdı. Dolayısıyla figüratif olmayan sanatı yeğliyordu ya da daha çok natürmort konusunda uzmanlaşmıştı. Bağımsızlıktan sonra, halkıyla yeniden bütünleşme isteğiyle, ulusal gerçekliğin bire bir temsiliyle kendisini sınırlar. Oysa bu düz, bozulmamış, hareketsiz, yaşamdan çok ölümü hatırlatan bir gerçektir. Aydın çevreler hakikatin böyle dikkatle dile getirilmesiyle kendilerinden geçerler, ama bu hakikatin gerçek olup olmadığını, aslında modası geçmiş, geçersiz olup olmadığını ya da halkın tarihe yürüyüşündeki kahramanlık destanının bu hakikati sorgulayıp sorgulamadığını sorma hakkına sahibiz.</p>

    <p class="normal">Aynı şey şiir alanında da söylenebilir. Uyaklı şiirle dolu asimilasyon döneminden sonra şiirsel tamtamın ritmi patlak verir. Bu ayaklanma şiiridir, ama aynı zamanda açıklayıcı ve analitik bir şiirdir de. Ne var ki şair, silahlı halkın yanında mücadeleye akılcı ve geri dönüşsüz bağlılığın yerini hiçbir şeyin alamayacağını anlamak zorundadır. Depestre’den bir alıntı daha yapalım:<a class="calibre2" href="../Text/Yeryuzunun%20Lanetlileri_split_021.html#footnote-600-36" id="footnote-600-36-backlink">[36]</a></p>

    <p class="siir">“Kadın yalnız değildi</p>

    <p class="siir">Bir kocası vardı onun</p>

    <p class="siir">Her şeyi bilen bir koca</p>

    <p class="siir">Ama doğruyu söylemek gerekirse hiçbir şey bilmiyordu</p>

    <p class="siir">Çünkü taviz vermeden kültür sahibi olunmaz</p>

    <p class="siir">Etinizi ve kanınızı teslim etmeden</p>

    <p class="siir">Kendinizi ötekilere teslim etmeden</p>

    <p class="siir">Bir taviz ki değer</p>

    <p class="siir">Klasisizm ve Romantizme</p>

    <p class="siir">Ve ruhumuzu besleyen her şeye.”</p>

    <p class="normal">Ulusal önemde bir sanat eseri yaratma kaygısı duyan ve halkını betimlemekte ısrar eden sömürge şairi amacına ulaşamaz, çünkü kalemi kâğıdın üstüne koymadan önce henüz Depestre’nin söylediği temel tavizi vermeye hiç mi hiç hazır değildir. Fransız şair René Char, “Şiir öznel bir çaba ve nesnel bir seçimden kaynaklanır. Bir şiir, böyle bir yükümlülüğü öne çıkaran bir kişiyle konu açısından ilişkili olan belirleyici özgün değerlerin hareketli bir araya gelişidir,”<a class="calibre2" href="../Text/Yeryuzunun%20Lanetlileri_split_021.html#footnote-600-37" id="footnote-600-37-backlink">[37]</a> derken bunu tam olarak anlamıştı.</p>

    <p class="normal">Evet, sömürge şairinin ilk görevi, yaratısının öznesi olan halkı net bir şekilde tanımlamaktır. Önce yabancılaşmamızı kavramazsak, emin adımlarla ilerleyemeyiz. Öteki taraftan her şeyi aldık. Oysa öteki taraf binlerce dolambaçlı yolla bizi kendi yönüne çekmek, bizi kandırmak, cezbetmek ve hapsetmeyi başarmak dışında bize hiçbir şey vermedi. Almak bazı düzeylerde alınmak anlamına da gelir. iddiaları ve inkârları biriktirerek kendimizi kurtarmaya çalışmak yeterli olmaz. Artık var olmadıkları bir geçmişte halkla yeniden buluşmak yeterli olmaz. Birden her şeyi sorgulayacakları ve kafalarında tasarladıkları hareketlerinde onlarla yeniden buluşmamız gerekir; halkın bulunabileceği o gizli değişim bölgesine odaklanmamız gerekir; çünkü, hiç kuşkunuz olmasın, orası ruhların apaçık ortaya çıktığı ve algıların, yaşam soluklarının dönüştürüldüğü yerdir.</p>

    <p class="normal">Gine Cumhuriyeti’nde bugün içişleri bakanı olan Keita Fodeba, “Afrika Balesi”nin yöneticisi olduğu dönemde Gine halkının gerçekliğiyle kurnazlık yapmadı. Ülkesinin bütün ritmik imgelerini devrimci bir bakış açısıyla yeniden yorumladı. Ama daha fazlasını da yaptı. Az bilinen şiirlerinde mücadelenin kesin tarihsel anını tanıma, doğru olarak tanımlama, halkın iradesinin net olarak ortaya çıkacağı eylem yeri ve düşünceleri tanımlama saplantısı vardır onda. Ketia Fodeba’nın bizim gözümüzü açan, savaşa ve düşünmeye samimiyetle davet eden bir şiirini ele alalım.</p>
  </div>

  <div class="calibre1" id="calibre_pb_17"></div>
</body>
</html>
