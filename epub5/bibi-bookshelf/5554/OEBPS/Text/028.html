<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.5.7"/>
<link rel="stylesheet" type="text/css" href="../Styles/style.css"/>
<title></title>
</head>
<body>
<p class="p1"><br/></p>
<p class="p0"><span class="t4"><b>6</b></span></p>

<p class="p1"><br/></p>

<p class="p1">"Vay canına, güzele benziyor," dedi Bayan Miles; uzun tezgâhın ucunda bekliyor, Sosyal Yardım görevlisi küçük paketi Shirl'e doğru kaldırırken seyrediyordu. "Ayilenizde hasta mı var?"</p>

  <p>"Eski paket nerde, bayan?" diye sızlandı görevli. "Eskisini vermeden yenisini alamayacağınızı biliyorsunuz. Bir de üç D"</p>

  <p>"Pardon," dedi Shirl, pazar çantasından buruşuk plastik zarfı çıkarıp parayla beraber adama uzattı. Adam bir şeyler homurdandı, sonra kayıt defterlerinden birine bir işaret koydu. "Sıradaki," diye seslendi.</p>

  <p>"Evet," dedi Shirl Bayan Miles'a; kadın, paketin üzerindeki yazıyı okumaya çalışırken ağzını kıpırdata kıpırdata harfleri heceliyordu. "Sol hasta, bir kaza geçirdi. Apartmanı onunla paylaşıyoruz, yaşı yetmişin üzerinde olmalı. Kalçasını kırmış, yataktan kalkamıyor; bu onun için."</p>

  <p>"Et gevrekleri, sesi bile güzel," dedi Bayan Miles paketi geri verip, paket Shirl'ün çantasına girene kadar gözleriyle takip ederek. "Nasıl pişiriyorsun?"</p>

  <p>"Ne istersen yapabilirsin, ama ben güzel bir çorba yapıyorum, içine de yosun krakeri atıyorum, o şekilde yemesi daha kolay. Sol hiç oturamıyor."</p>

  <p>"O haldeki bir adamın hastanede olması gerekir, hele o yaşta."</p>

  <p>"Hastanedeydi ama yer kalmamış. Bir apartmanda yaşadığını öğrenir öğrenmez Andy ile temasa geçtiler ve Sol'u eve getirmesini sağladılar. Gidecek yeri olan herkesi gönderiyorlar. Bellevue ağzına kadar dolu, Peter Cooper Köyü'ndeki üniteleri de onlar almış, ekstra yatak koyup kullanıyorlar, ama o bile yetmiyor." Shirl bugün Bayan Miles'da bir değişiklik olduğunu fark etti: ilk defa olarak yanında küçük oğlan yoktu. "Tommy nasıl, daha iyi mi?"</p>

  <p>"Ne daha iyi, ne daha kötü. Kvaş aynen devam ediyor, ama bana göre hava hoş çünkü hissemi almaya devam ediyorum." Çantasındaki plastik bardağı gösterdi, içinde ufak bir top fıstık ezmesi vardı. "Hava soğuk onun için Tommy'nin evde kalması lazım, bütün çocuklara yetecek giysi yok, Winny her gün okula gidiyor. Çok akıllı kız, üç seneyi de bitirecek. Seni kaç zamandır su kuyruğunda görmüyorum."</p>

  <p>"Suyu Andy getiriyor, ben de Sol ile kalıyorum."</p>

  <p>"Evde hasta biri olduğu için şanslısın, hisseni almaya geliyorsun. Şehrin geri kalanı için bu kış yosun krakeri ve suyla geçecek."</p>

  <p>Şanslı mı? diye düşündü Shirl, eşarbını çenesinin altında bağlayarak, Sosyal Yardım Özel Hisse bölümünün karanlık, çıplak odasına baktı. Tezgâh odayı ikiye bölüyordu, bir yanda memurlar ve yarısı boş raflar, öbür yanda da yorgun argın insan kuyrukları. Burada solgun yüzlü, titrek bacaklı hastalar vardı, özel perhize ihtiyacı olan insanlar; şeker hastaları, kronik yatalaklar, vitamin eksikliğinden mustarip hastalar ve çok sayıda hamile kadın. Bunlar mıydı şanslı olan?</p>

  <p>"Yarın yemeğe ne yapacaksın?" diye sordu Bayan Miles, tozla kaplı pencereden dışarı bakıp gökyüzünü görmeye çalışarak.</p>

  <p>"Bilmiyorum, her zamankini herhalde. Niye?"</p>

  <p>"Kar yağabilir. Belki karlı bir Şükran Günü geçiririz, küçük bir kızken hatırladığım gibi. Biz balık yiyeceğiz, bunun için kaç zamandır para biriktiriyorum. Yarın Perşembe, 25 Kasım. Unuttun mu yoksa?"</p>

  <p>Shirl başını salladı. "Unutmuşum ya. Sol hastalanalı beri her şey allak bullak oldu."</p>

  <p>Rüzgârdan korunmak için başlarını eğerek yürüdüler, Dokuzuncu Cadde'nin köşesinden On Dokuzuncu Sokağa dönerken Shirl karşı taraftan gelen birine çarptı, kadın duvara çıktı.</p>

  <p>"Özür dilerim," dedi Shirl, "sizi görmedim..."</p>

  <p>"Kör müsün," dedi öteki kadın, "İnsanlara çarpa çarpa yürüyorsun." Shirl'e bakınca gözleri irileşti. "Sen!"</p>

  <p>"Özür diledim ya, Bayan Haggerty. istemeden oldu." Yürümeye koyuldu ama kadın önüne atılıp yolunu kesti.</p>

  <p>"Seni bulacağımı biliyordum," dedi Bayan Haggerty zafer edasıyla. "Seni mahkemeye vereceğim, kardeşimin bütün parasını çaldın, bana hiçbir şey bırakmadı, hiçbir şey. Ödemem gereken bütün faturalar da cabası, su parası, her şey. O kadar para tuttu ki ödemek için eşyaları satmak zorunda kaldım, yine yetmedi, adamlar peşimde geri kalan için. Bunu ödeyeceksin!"</p>

  <p>Shirl Andy'nin yaptığı duşları hatırladı, düşünceleri yüzüne yansımış olmalı ki Mary Haggerty'nin bağırtısı tiz bir ciyaklama halini aldı.</p>

  <p>"Bana gülme, ben dürüst bir kadınım! Senin gibi bir yaratık sokağın ortasında durup bana gülemez. Ne mal olduğunu bütün dünya biliyor, sen..."</p>

  <p>Sesi, Bayan Miles'ın yüzüne kuvvetli bir şamar indirmesiyle kesildi. "Şu pis çeneni kapa bakayım, hanım," dedi Bayan Miles. "Kimse benim arkadaşımla böyle konuşamaz."</p>

  <p>"Bunu bana yapamazsın!" diye haykırdı Mike'ın kız kardeşi.</p>

  <p>"Yaptım bile — biraz daha durursan yine yersin tokadı."</p>

  <p>İki kadın karşı karşıya durdu, Shirl bir an için unutulmuştu. Yaşları ve yetişme tarzları aynıydı, Mary Haggerty evlendiğinden bu yana bir kademe yükselmişti, o kadar. Ama bu sokaklarda büyümüştü ve kuralları biliyordu. Ya dövüşecekti, ya da geri çekilecekti.</p>

  <p>"Bu senin üstüne vazife değil," dedi.</p>

  <p>"Vazife olsa ne olurmuş," dedi Bayan Miles, yumruğunu sıkıp kolunu geri götürerek.</p>

  <p>"Üstüne vazife değil," dedi Mike'ın kız kardeşi ama aynı anda birkaç adım geri çekildi.</p>

  <p>"Kaybol," dedi Bayan Miles zafer edasıyla.</p>

  <p>"Tekrar karşına çıkacağım!" diye seslendi Mary Haggerty omuzunun üstünden, şerefinden geri kalan parçaları toparlayıp uzaklaşırken. Bayan Miles soğuk soğuk güldü ve arkasından tükürdü.</p>

  <p>"Seni de karıştırdığıma üzüldüm," dedi Shirl.</p>

  <p>"Memnuniyetle," dedi Bayan Miles. "Keşke biraz daha aransaydı. Bir güzel pataklardım. Bunları iyi tanırım."</p>

  <p>"Ona para filan borcum yok..."</p>

  <p>"Kimin umurunda? Borcun olsa daha iyiydi. Onun gibi birini yolmak bir zevktir."</p>

  <p>Bayan Miles Shirl'e apartmanın önüne kadar eşlik etti, sonra alacakaranlıkta sert adımlarla uzaklaştı. Shirl birdenbire kendini çok bitkin hissederek apartmanın uzun basamaklarını tırmandı ve kilitli olmayan kapıyı itti.</p>

  <p>"Çok yorgun gibisin," dedi Sol. Üstü kat kat battaniye doluydu, sadece yüzü görünüyordu; yünlü beresini kulaklarının üstüne indirmişti. "Şu zımbırtıyı da kapa lütfen. Yakında hem kör hem sağır olacağım."</p>

  <p>Shirl çantasını yere koydu ve bangırdayan TV'yi kapattı. "Dışarısı soğuyor," dedi. "Burası daha da soğuk. Bir ateş yakayım, biraz da çorba ısıtayım bu arada."</p>

  <p>"Şu iğrenç et gevreğinden mi yine," diye şikâyet etti Sol yüzünü buruşturarak.</p>

  <p>"Öyle konuşma," dedi Shirl sabırla. "Hakiki et var içinde, tam ihtiyacın olan şey."</p>

  <p>"Benim ihtiyacım olan şey artık bulunmuyor. Et gevreği ne biliyor musun? Bugün TV'de işittim, istediğimden değil ama lanet şeyi nasıl kapatabilirdim ki? Florida'daki insan girmemiş arazileri işleme konusunda büyük bir reklam programı. Ne arazi ama, bunu Florida Plajında duymalılar. Bataklıkları boşaltma çabalarından vazgeçtiler, onun yerine bunlarla acayip şeyler yapıyorlar. Salyangoz çiftlikleri — nasıl ama? Dev Batı Afrika salyangozu yetiştiriyorlar, her kabukta iki yüz gram et. Bunu çıkarıyorlar, kesiyorlar, kurutuyorlar, ışına tabi tutuyorlar, paketleyip, vakumlayıp burda, soğuk Kuzey'deki açlıktan ölen köylülere yolluyorlar. Et gevrekleriymiş. Buna ne diyorsun?"</p>

  <p>"Kulağa hoş geliyor doğrusu," dedi Shirl, kahverengi, tahtaya benzer et parçacıklarını tencereye koyarak. "Bir keresinde TV'de bir film görmüştüm, salyangoz yiyorlardı, sanırım Fransa'daydı. Hem de çok özel bir yemek olduğu söyleniyordu."</p>

  <p>"Fransızlar için belki, benim için değil..." Sol öksürük nöbetine tutuldu, öksüre öksüre bitkin düştü, yastığın üstündeki yüzü iyice sarardı, hızlı hızlı nefes almaya başladı.</p>

  <p>"Biraz su vereyim mi?" diye sordu Shirl.</p>

  <p>"Yok, iyiyim." Öfkesi öksürükle beraber çıkıp gitmiş gibiydi. "Sana yüklendiğim için özür dilerim kızım, bana bakıyorsun, ediyorsun. Yatmaya alışık değilim ya ondan. Hayatım boyunca formumu korudum, düzenli egzersiz sayesinde, kendi kendime baktım, hiç kimseden bir şey istemedim. Ama önüne geçemeyeceğin bir şey var." Gamlı gamlı yatağa baktı. "Zaman ilerliyor. Kemikler zayıflıyor. Bir yere düş, tamam, çenene kadar alçıya alıyorlar."</p>

  <p>"Çorba hazır..."</p>

  <p>"Şimdi içmem, aç değilim. TV'yi açsan mı acaba... yok, yok, bırak kapalı kalsın. Bugünlük bu kadar yeter. Haberlerde, Acil Durum Yasası'nın, sadece iki aylık bir gevezelikten sonra, Kongre'den geçeceğe benzediğini söylediler. İnanmıyorum. Çoğu insan bunun ne olduğunu bilmiyor, ya da umursamıyor, o yüzden Kongre'nin üstünde bir şey yapması için yeterince baskı yok. Hâlâ kadınlarımız var ki on çocuğu da açlıktan ölüyor ama yine de küçük bir aile sahibi olmanın kötü bir şey olduğunu düşünüyor. Herhalde bunun suçlusu çoğunlukla Katolikler, doğumları kontrol etmenin iyi bir şey olduğuna tam ikna olmuş değiller."</p>

  <p>"Sol, lütfen, Katolik-karşıtı olma. Annemin ailesi..."</p>

  <p>"Hiçbir şey karşıtı olduğum yok, annenin ailesini de seviyorum. Cotton Mather'in yaşlı kadınları pişirmeye yardım eden, cadı yakan bir aptal olduğunu söylüyorum diye Püriten karşıtı mı oluyorum? Bu tarihe karıştı. Senin Kilisen bütün doğum kontrol önlemlerine karşı alenen savaş açtı diye kayda geçti. Bu da tarih. Sonuç —ki onların haksız olduğunu kanıtlıyor— şu pencerenin dışında işte. İnançlarını hepimize zorla kabul ettirdiler, böylece hep beraber bok yoluna gidiyoruz."</p>

  <p>"Sandığın kadar kötü değil. Kilise doğum kontrolü fikrine karşı değil aslında, bunun uygulanma şekline karşı. Ritm tekniğini her zaman onaylamışlardır..."</p>

  <p>"Bu yetmez. Hap da öyle, herkes için geçerli değil. Spirale ne zaman tamam diyecekler? Asıl işe yarayan bu işte. Biliyor musun ne kadar zamandır kullanılıyor, tamamiyle etkili, emniyetli, zararsız, filan? Taa 1964'ten beri, Johns Hopkins'teki parlak çocuklar bütün problemleri ve yan etkileri hallettiklerinden beri. Birkaç kuruş maliyeti olan şu plastik parçası tam otuz beş yıldır biliniyor. Bir defa yerleştirildi mi yıllarca kalabiliyor, vücut işlevlerinin hiçbirini etkilemiyor, düşmüyor, kadın orda olduğunu bile bilmiyor — ama orda olduğu müddetçe hamile kalmıyor. Çıkartınca yine çocuk sahibi olabiliyor, değişen bir şey yok. İşin komik tarafı kimse nasıl çalıştığını bilmiyor. Bir sır. Belki büyük harf S ile yazmak lazım ki Kilisen kabul etsin, aletin çalışıp çalışmayacağı Allah'ın emridir desin."</p>

  <p>"Sol... kâfirlik etme."</p>

  <p>"Ben mi? Asla! Ama Allah'ın ne düşündüğünü tahmin etmeye herkes kadar benim de hakkım var. Neyse, zaten bunun O'nunla hiç ilgisi yok. Katolik Kilisesi'nin şu aleti kabul edip acı çeken insanoğlunu biraz rahatlatması için bir bahane bulmaya çalışıyorum sadece."</p>

  <p>"Şimdi düşünmeye başladılar."</p>

  <p>"Harika. Yalnız, otuz beş yılcık geç kaldılar. Yine de işe yarayabilir, bundan kuşkuluyum ya. Yine 'çok az ve çok geç' hikâyesine geliyoruz. Dünya cehenneme gitmiş durumda — gitmekte değil— onu oraya itmekten de hepimiz sorumluyuz."</p>

  <p>Shirl çorbayı karıştırıp ona gülümsedi. <i>"Birazcık</i> abartmıyor musun? Bütün problemlerimizi fazla nüfusa bağlayamazsın."</p>

  <p>"Afedersin ama, bal gibi de bağlarım. Güya yüzyıllarca yetmesi gereken kömürün hepsi deşilip çıkartıldı çünkü ısınmak isteyen onca insan vardı. Petrol de öyle, o kadar az kaldı ki yakmaya korkuyorlar, kimyasallara, plastiğe filan dönüştürülmesi gerekiyor. Ya nehirler: onları kim kirletti? Su: onu kim içti? Humus tabakası: onu kim eritti? Her şey silinip süpürüldü, kullanıldı, tüketildi. Elimizde ne kaldı — tek doğal kaynağımız? Eski otoparklar, işte bu. Başka her şey kullanıldı, bunun karşılığında gösterebileceğimiz tek şey de paslanıp giden milyarlarca eski araba. Bir zamanlar koskoca bir dünya vardı elimizde ama onu yedik, yaktık, bitirdik. Bir zamanlar kırlar bufalo doluydu, çocukken okul kitaplarında öyle yazardı, ama ben hiç görmedim çünkü hepsi biftek ve güveli halılar halini almıştı çoktan. Ama insan ırkı bundan etkilendi mi sanıyorsun? Veya balinalardan, güvercinlerden, turnalardan, veya yeryüzünden sildiğimiz yüzlerce diğer türden? Ne münasebet. Ellili ve altmışlı yıllarda, çöl canlansın falan filan diye deniz suyunu arıtmak için atom gücü santralları yapmaktan bahsediliyordu. Ama sırf lafta kaldı. Olan bitenden bazılarının haberdar olması, başkalarını da uyarabilecekleri anlamına gelmedi. Tek bir tane atom santrali yapmak en az beş yıl alıyor, yani <i>şimdi</i> ihtiyacımız olan su ve elektriği sağlayacak olanların <i>o zaman</i> inşa edilmiş olması lazımdı. İnşa edilmedi. O kadar basit."</p>

  <p>"Basit diyorsun ama Sol, insanların yüz yıl önce yapması gereken şeylerin kaygısını çekmek için biraz geç değil mi?"</p>

  <p>"Yüz değil, kırk, ama sayan kim?"</p>

  <p>"Bugün ne yapabiliriz? Bunu düşünmek daha doğru değil mi?"</p>

  <p>"Sen düşün tatlım, ben düşününce moralim bozuluyor. Olayların hızına yetişebilmek için tam hız koşmaktan ve dua etmekten başka bir şey yapamayız artık bugün. Belki ben geçmişte yaşıyorum, ama geçerli sebeplerim var. O zaman her şey daha iyiydi, sorunlar hep gelecekteydi. Fransa vardı, büyük, modern bir ülke, kültür yuvası, ilerleme yolunda dünyaya önderlik etmeye hazırdı. Fakat doğum kontrolünü yasaklayan bir kanunları vardı, bundan bahsetmek doktorlar için bile bir suçtu. İlerlemeymiş! Gerçekler apaçık ortadaydı ama bakan kim? Doğal kaynakları koruma taraflıları usullerimizi değiştirmemizi, yoksa kaynakların yakında kuruyacağını söyleyip durdular. Kurudu da. O zaman da çok geçti, ama yine de bir şeyler yapılabilirdi. Dünyanın her ülkesindeki kadınlar, ailelerini makul bir çapla sınırlayabilsinler diye doğum kontrolü hakkında bilgi edinebilmek için yalvarıyordu. Ellerine tek geçen şey bir sürü laf kalabalığı ve pek az hareket oldu. Mevcut her bir aile planlama kliniğinin yerinde beş bin tane olsa yine de yetmeyecekti. Bebekler, sevgi ve seks, insan için duygusal açıdan en önemli ve en mahrem konular sanırım, onun için bu konuları açık açık tartışmak imkânsızdı. Serbest tartışmalar olmalıydı, doğurganlık araştırmaları üzerine tonlarca para harcanmalıydı, dünya çapında aile planlaması, nüfus kontrolünün önemi üzerine eğitici programlar olmalıydı, hepsinden de önemlisi, fikir özgürlüğü için konuşma özgürlüğü olmalıydı. Ama olmadı, şimdi yıl 1999, yüzyılın sonu. Ne yüzyıl ama! iki hafta sonra yeni bir yüzyıl başlayacak, bu belki ayvayı yemiş insan ırkı için hakikaten de yepyeni bir yüzyıl olacak. Hiç sanmıyorum ya — üzülmüyorum da. Nasıl olsa ben görmeyeceğim."</p>

  <p>"Sol, böyle konuşma."</p>

  <p>"Neden? Tedavisiz bir hastalığım var. Yaşlılık."</p>

  <p>Tekrar öksürmeye başladı, bu sefer daha uzun sürdü ve nöbet geçtiğinde bitkin vaziyette yattı kaldı. Shirl battaniyelerini düzeltmek için yanına geldiğinde eli eline değince gözleri iri iri açıldı, soluğu kesildi.</p>

  <p>"Ne sıcaksın, yanıyorsun. Ateşin mi var?"</p>

  <p>"Ateş mi?" Kıkırdamaya başladı ama kıkırtısı yine öksürüğe dönüştü, bu sefer iyice halsiz düştü. Konuştuğunda sesi kısık çıkıyordu. "Bak hayatım, ben eski kurdum. Kıçım kırık yatakta sırt üstü yatıyorum, hareket edemiyorum, burası da demir bir maymunu donduracak kadar soğuk. Her tarafımın tutulacağı kesin de, zatürreeye yakalanacağım garanti."</p>

  <p>"Hayır!"</p>

  <p>"Evet. Gerçeklerden kaçmak bir işe yaramaz. Zatürreeysem zatürreeyimdir! Şimdi cici kız ol da çorbayı iç, ben aç değilim, biraz kestireceğim." Gözlerini kapattı ve yastığa yerleşti.</p>

  <p>Andy eve geldiğinde saat akşamın yedisiydi. Shirl koridordan gelen ayak seslerini tanıdı ve gidip kapıyı açtı, parmağıyla sus işareti yaparak Andy'yi öbür odaya yöneltti, hâlâ uyuyan ve hızlı hızlı nefes alan Sol u gösterdi.</p>

  <p>"Nasıl?" diye sordu Andy, sırılsıklam paltosunun düğmelerini çözerek. "Ne gece, karla ve buzla karışık yağmur yağıyor."</p>

  <p>"Ateşi var," dedi Shirl, parmaklarını bükürek. "Zatürree diyor. Olabilir mi? Ne yapabiliriz?"</p>

  <p>Andy paltosunu tam çıkartırken durdu. "Çok mu ateşi var? Öksürüyor muydu?" diye sordu. Shirl başını salladı. Andy kapıyı açıp Sol'un nefes almasını dinledi, sonra sessizce kapatıp paltosunu geri giydi.</p>

  <p>"Hastanede uyarmışlardı," dedi. "Yatağa tıkılan yaşlılar için bu ihtimal hep varmış. Antibiyotik vermişlerdi birkaç tane. Onları verelim. Ben de Bellevue'ye gidip biraz daha almaya çalışayım, bakayım bir de tekrar oraya yatırabilir miyiz. Oksijen çadırında olması gerek."</p>

  <p>Sol hapları yutarken yarı uykuluydu, Shirl başını tutup kaldırınca cildinin yandığını hissetti. Andy bir saate kalmadan geri döndüğünde hâlâ uyuyordu. Andy'nin yüzü ifadesizdi, ne hissettiğini anlamak imkânsızdı, Shirl, buna "onun profesyonel yüzü" diyordu. Bunun tek bir anlamı olabilirdi.</p>

  <p>"Başka antibiyotik yok." diye fısıldadı. "Grip salgını yüzünden. Oksijen çadırları ve yataklar için de durum aynı. Boş yok, hepsi dolu. Doktor bile göremedim, sırf resepsiyondaki kızla konuşabildim."</p>

  <p>"Bunu yapamazlar. Çok hasta. Cinayet bu."</p>

  <p>"Bellevue'ye gidersen, şehrin yarısı hasta gibi, her yer insan dolu, sokağa bile taşmışlar. Herkese yetecek kadar ilaç yok, Shirl. Sanırım yalnızca çocuklara veriyorlar, diğer herkesin işi şansa kalmış."</p>
</body>
</html>