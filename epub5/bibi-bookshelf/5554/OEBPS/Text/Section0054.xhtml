<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <h2>Kısım 49</h2>

  <p>Alçak direkli yelkenli, Chesapeake Körfezi'nin koyu mavi sularında yol alıyordu. Tam arkasından esen on beş millik güneybatı rüzgârının etkisiyle sabit bir şekilde ilerliyordu. Austin üstü açık geniş kokpitte oturuyordu, tek kolu korkuluklara dayalı, tek kolu dümendeydi. Gözleri tekne trafiğini tararken avını arıyordu.</p>

  <p>Avı elinde iki bardakla mutfaktan çıkan Nina tarafından hoş bir şekilde bozuldu. “Rom ve portakal suyu,” dedi.</p>

  <p>NUMA tişörtü ve uzun bacaklarıyla pürüzsüz tenini vurgulayan kısa kesimli bir şort giymişti. Austin onun çekiciliğine karşı kayıtsız değildi, ama üzerinde bulunduğu işe bütün dikkatini vermişti. Birkaç teşekkür sözcüğü mırıldanıp gözlerini tekrar denize çevirdi.</p>

  <p>“İşte, benim güzelim,” dedi Oz Büyücüsü’ndeki kötü cadı gibi. Bir çift dürbün alıp yedi buçuk metre boyundaki beyaz fiberglas tekneye bakmaya başladı.</p>

  <p>Austin içkisinden bir yudum alıp dümeni tekneye paralel gitmesini sağlayacak şekilde kırdı. Diğer teknenin kokpitindeki iki adama el salladı, otostopçu gibi parmağını kaldırdı, sonra rüzgârı kendi yanına alarak geniş bir açı çizdi.</p>

  <p>Teknenin tayfası iyi niyetli yarış davetini kabul etti.</p>

  <p>Austin pruvayı rüzgâra yaklaştırdı ve diğer tekne takibe başladı. Şimdi paralel gidiyorlardı, belki aralarında otuz metre vardı. Başlamak için manevra yaptılar.</p>

  <p>Austin yelkeni gerdi.</p>

  <p>Diğer adamlar da aynı şeyi yaptılar ve kısa süre içinde iki yelkenli körfezin köpüklü sularını yararak ilerlemeye başladı. Diğer tekne hızlı ve bakımlıydı, adamlar da iyi denizciydiler. Ama aradan kısa süre geçtikten sonra Austin diğer tekneyi geçmeye başladı. Sırtını korkuluklara dayayıp içkisini içerken bir rahatlık tablosu çiziyordu. Tekne çok gerilerde kalmıştı.</p>

  <p>“Az önce ne yaptın sen?” diye sordu Nina</p>

  <p>“Birkaç denizciye bu şey küvete benziyor diye küvet gibi gitmek zorunda olmadığını gösterdim.”</p>

  <p>“Bence bu harika bir tekne. Büyük güvertesi var. Yalnızca beş buçuk metre boyunda bir teknenin altında bu kadar büyük bir alanın olması inanılmaz.”</p>

  <p>“Geceyi sık sık burada geçiririm. Yemek pişirme ve uyuma olanaklarından gördüğün gibi rahatlığı ve gerinecek kadar geniş alanı severim. Tek yelkenli küçük gemi aslında çalışma teknesi olarak yapılmıştı. Bir kişi tek yelkeni idare edebilir ve günün sonunda hafif rüzgârı yakalayacak kadar da büyüktür. Ayrıca başka bir gemiyi batıracak bir rüzgâra karşı dayanıklıdır. En iyi özelliği de hızlı olması ve bunu göstermemesi. Böylece deminki tekne gibi şüphelenmeyen adamların yanına sokulup tozumu yutmalarını sağlayabiliyorum. İşte geldik.”</p>

  <p>Küçük bir adanın burnuna gelmişlerdi. Austin demir attı. Piknik sepetlerindekileri çıkararak tekne rüzgârda hafifçe sallanırken öğle yemeğinin tadını çıkardılar. Yemekten sonra Nina, Austin'e yaklaşarak omzuna yaslandı.</p>

  <p>“Beni yelkenline davet ettiğin için teşekkürler.”</p>

  <p>“Son birkaç haftadan sonra dikkatimizi dağıtacak bir şeyin ikimiz için de iyi olacağını düşündüm.”</p>

  <p>Nina düşünceli bir şekilde uzaklara baktı. “Ama o korkunç adam- lan düşünmeden edemiyorum. Ne kötü bir son.”</p>

  <p>“Onlar için üzülme. Guzman yüzlerce insan öldürdü, Andrea Doria'yı batırmasından söz etmiyorum bile. Bir bakıma boğulmak ona uygun bir ölüm şekli oldu. Eğer Halcon'un planı başarılı olsaydı binlerce insan daha ölebilirdi. Guzman şanslıydı. Halcon hatalarını düşünecek zaman bulabilirdi. Mezarın bulunduğu odadaki hava, suyu bir süre daha dışarda tuttu, ama birkaç saat sonra orası da suya teslim olacaktı. En iyisi de Kardeşliğin de onunla birlikte ölmüş olması. Yalnızca değerli hazinesine ne olduğunu görecek kadar yaşamış olmasını umuyorum.”</p>

  <p>“Amiral Sandecker'e şapka çıkarıyorum,” dedi Nina konuyu değiştirmek hevesiyle. “Hazinenin dünyadan yoksulluğun ve hastalıkların yok edilmesine yardımcı olacak uluslararası bir fona konması teklifi dâhiceydi.”</p>

  <p>“Alternatif bir kazananın çıkmayacağı yıllarca süren mücadele demek olacaktı. Sahipleri kim? Fenikelilerin soyundan gelenler mi? Romalılar mı? Meksikalılar mı? Guatemalalılar mı?”</p>

  <p>“Yoksa Kristof Kolomb mu?” Nina başını salladı. “Ne kadar ironik, değil mi? Halcon gibi altın saplantısı öldürdü onu.”</p>

  <p>“Otopsi raporuna göre denize açılmadan önce de sağlığı pek iyi değilmiş. Beşinci yolculuğuna hiç çıkmamış olsa da yakında Ölürmüş. En azından bu şekilde hak etsin ya da etmesin her zamankinden daha ünlü oldu. Üstelik, Kris'e bir borcum var. Eğer onun bu saplantısı olmasaydı tanışamazdık.”</p>

  <p>Nina, Austin'in elini tutarak, “O yolculuğun sonuçlarını bilebilseydi keşke.” dedi. “Cesedini ve hazineyi sudan çıkarmak dünyadaki bütün ulusların ve hükümetlerin işbirliğiyle tarihin en büyük arkeoloji projesi olacak. İşe başlamak için sabırsızlanıyorum. İnsanları bir araya getirmek için hayattayken yaptıklarından çok daha fazlasını yaptı ölümünden sonra. Amerika'nın kâşifi olarak mirasının zarar görmesi çok kötü.”</p>

  <p>“Bu pek önemli gibi görünmüyor. Ona Madrid'de yapacakları büyük mezar planlarını gördüm. Cesedi için Washington ve San Salvador'dan da teklif varmış.”</p>

  <p>“Kimse Yeni Dünya'ya ayak basan o isimsiz Fenikeli ve Afrikalılar için bir anıt yapmayı teklif etmedi,” dedi Nina.</p>

  <p>“Belki onlar ilk değillerdi.”</p>

  <p>Nina kaşlarını kaldırdı. “Pardon? Bu olasılığı destekleyecek kanıtın var mı, Profesör Austin?”</p>

  <p>“Belki. Gemideki oymalara bir kez daha baktım. Elmas şeklindeki nesneden sarkan adamın resmini hatırlıyor musun?”</p>

  <p>“Evet. Bir tür tanrı olduğunu düşünmüştüm.”</p>

  <p>“Ben çok farklı bir açıdan yaklaşıyorum. Mayaların Kukulcan'ın çenelerini resmederken kuş bakışı görünümü nasıl elde ettiklerini merak ediyordum. Sanırım dev uçurtmalar kullandılar.”</p>

  <p>“Uçan Maya! Bu bir roman teorisi. Bunu yapmayı nereden öğrenmiş olabilirler?”</p>

  <p>Austin'in cep telefonu konuşmalarını böldü. Su geçirmez ceketinin cebine uzanıp telefonu kulağına götürdü. Hattaki sesi duyunca çatık kaşları gevşedi, yüzünde bir gülümseme belirdi. Birkaç dakika konuşup telefonu kapattı.</p>

  <p>“Angelo Donatelli hastaneden arıyordu,” dedi. “Birkaç gün içinde hastaneden çıkıyormuş.”</p>

  <p>“Ölmemiş olması bir mucize.”</p>

  <p>“Mucizeden de öte. Kuzeni Antonio üzerine atılınca Halcon'a hedefini şaşırtmış.”</p>

  <p>“Buna sevindim. Anlattığın kadarıyla Bay Donatelli iyi bir adam.”</p>

  <p>“Onu kendin tanıma fırsatı bulacaksın. Nantucket'deki evinde büyük bir aile partisi düzenliyor. Davetlisin. Paul ve Gamay da orada olacak.”</p>

  <p>“Gelmeyi çok isterim.”</p>

  <p>“Güzel, o halde bu bir randevu sayılır. Şimdi uçurtma teorimin geri kalanını duymak ister misin?”</p>

  <p>Nina başını salladı.</p>

  <p>“Bence Mayalar dünyanın en iyi uçurtmacılarından ders aldılar. Japonlardan.”</p>

  <p>Nina bir kahkaha attı. “Oraya gideceğimi sanmıyorum.”</p>

  <p>“Nereye gitmek isterdin o zaman?”</p>

  <p>Nina cep telefonunu aldı. “Buna ihtiyacın olmayan bir yere.” Telefonu teknenin kenarından aşağıya bıraktı.</p>

  <p>Sonra gözlüklerini çıkarıp gülümsedi ve dolgun dudakları davetkâr bir şekilde aralandı. Austin vaat ettiği kadar sıcak ve tatlı olan bu daveti kabul etti.</p>

  <p>“Aşağıya gidip ne demiştin, gerinmeye ne dersin?” diye fısıldadı Nina.</p>

  <p>Austin tek kelime bile etmeden onun elini tuttu, geniş kabine götürdü ve kapılarını dünyaya kapattı. En azından bir süre için.</p>

  <p style="text-align: center;">BİTTİ</p>

  <p style="text-align: center;"></p>
</body>
</html>
