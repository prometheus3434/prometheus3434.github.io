<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.5.7"/>
<link rel="stylesheet" type="text/css" href="../Styles/style.css"/>
<title></title>
</head>
<body>
<p class="p1"><br/></p>
<p class="p0"><span class="t4"><b>1</b></span></p>

<p class="p1"><br/></p>

<p class="p1">"Herkes şimdiye kadar görülen en soğuk Ekim diyor, ben de daha soğuğunu hiç görmedim. Bir de yağmur, barajı filan dolduracak kadar çok yağmıyor ama adamı ıslatıp üşütecek kadar yağıyor. Öyle değil mi?"</p>

  <p>Shirl başını evet anlamında salladı, kelimeleri dinlemiyordu ama kadının sesinin tonundan bir soru sorduğunun farkındaydı. Kuyruk ilerledi, konuşan kadının arkasından bir iki adım o da ilerledi; kadın şekilsiz bir giysi yığınıydı, yırtık bir plastik yağmurluk giymiş, belini bir iple bağlamıştı, büyük bir çuvala benziyordu. Sanki ben çok mu iyi görünüyorum, diye düşündü Shirl, ardı arkası kesilmeyen çiselemeden kaçınmak için battaniyeyi kafasına iyice çekerek. Bundan sonra çok beklemezdi, önünde sadece birkaç düzine insan kalmıştı, ama umduğundan çok daha uzun sürmüştü; hava neredeyse kararmıştı. Su arabasının üstünde bir ışık yandı, siyah yüzeyini parlattı, atıştıran yağmur perdesini aydınlattı. Kuyruk yine ilerledi, Shirl'ün önündeki kadın çocuğu peşinden çekiştirerek paytak paytak yürüdü; çocuk da annesi gibi sarılmış sarmalanmış, şekilsiz bir yığın, yüzü bir örtüyle saklanmış, devamlı mızıldanan bir yaratıktı.</p>

  <p>"Kes şunu," dedi kadın. Shirl'e döndü, şişman yüzü, hemen hemen dişsiz ağzının karanlık deliğinin etrafında kırmızı bir yumru gibiydi. "Ağlıyor çünkü doktora gittik, kendini hasta sanıyor ama sadece kvaşmış.” Oğlanın şişmiş, balon gibi olmuş elini kaldırdı. "Şiştikleri zaman, bir de dizlerinde siyah benekler çıktığı zaman anlaşılıyor. Bellevue kliniğinde bir doktora görünebilmek için iki hafta oturduk, o da zaten bildiğimden fazla bir şey söylemedi. Ama kâğıdı ancak bu şekilde imzalatabiliyorsun. Bu şekilde fıstık ezmesi karnesi aldım. Kocam buna bayılır. Sen de benim apartmanda oturuyorsun değil mi? Galiba daha önce gördüm seni."</p>

  <p>"Yirmi Altıncı Sokak," dedi Shirl, bidonun kapağını çıkarıp paltosunun cebine koyarak. Donmuştu, garanti gribe yakalanacaktı.</p>

  <p>"Tamam işte, görünce tanıdım. Hemen gitme de beni bekle, beraber yürürüz. Geç oldu, bir sürü serseri olur suyu kapmak için, istedikleri gibi satabilirler. Benim binada bir Bayan Ramirez var, biraz acayip ama iyi kadın, ailesi İkinci Dünya Savaşı'ndan beri binada yaşamış, gözüne öyle bir yumruk yemiş ki gözü şişmiş, göremiyor, iki de dişi kırılmış. Serserinin biri sopayla saldırmış, suyunu çalmış gitmiş."</p>

  <p>"Evet, seni beklerim, iyi fikir," dedi Shirl, kendini aniden yapayalnız hissederek.</p>

  <p>"Kartlar," dedi devriye memuru; adama üç Sosyal Yardım Kartı uzattı, kendininkini, Andy'ninkini, Sol'unkini. Adam bunları ışığa tuttu, sonra geri uzattı. "Altı litre," diye seslendi musluktaki adama.</p>

  <p>"Bu doğru değil," dedi Shirl.</p>

  <p>"Bugünkü miktar azaldı bayan, ilerleyin, daha bekleyen bir sürü insan var."</p>

  <p>Bidonu uzattı, muslukçu ağzına büyük bir huni geçirdi ve suyu doldurdu. "Sıradaki," diye seslendi.</p>

  <p>Bidon, yürüdüğü zaman çalkalanıyordu ve son derece hafifti. Gidip polisin yanında durdu kadın gelene kadar; kadın bir eliyle çocuğu çekiyor, öbür eliyle de hemen hemen dolu yirmi litrelik bir teneke taşıyordu. Büyük bir ailesi olmalıydı.</p>

  <p>"Gidelim," dedi, çocuk kolunun ucunda mızıldayarak peşisıra yürüyordu.</p>

  <p>On İkinci Cadde'deki demiryolu yan hattını geçtikten sonra hava iyice karardı, yağmur cılız ışıkları yutuyordu. Buradaki binalar çoğunlukla içeride gizlenmiş kiracıları saklayan eski depolar ve fabrikalardı, kaldırımlar ıslak ve boştu. En yakın sokak lambası bir blok ötedeydi. "Kocam bu kadar geciktiğim için küfürü basacak," dedi kadın köşeyi dönerken. Önlerindeki kaldırımda iki kişi belirdi ve yolu kestiler.</p>

  <p>Yakındaki, "Suyu verin," dedi, uzak ışığın parıltısı elinde tuttuğu bıçağa yansıdı.</p>

  <p>"Hayır, lütfen yapmayın!" diye yalvardı kadın ve su tenekesini arkasına sakladı. Shirl duvarın dibine sindi; yollarını kesenler kendilerine doğru gelince iki genç çocuk, iki yeniyetme olduklarını gördü. Ama ellerinde bıçak vardı yine de.</p>

  <p>"Suyu ver!" dedi ilki, bıçağını kadına sallayarak.</p>

  <p>"Al," diye ciyakladı kadın, tenekeyi sanki bir ağırlıkmış gibi salladı. Çocuk sakınamadan teneke küt diye başının yanına çarptı, çocuk uluyarak yere düştü, bıçak elinden uçtu. "Sen de istiyor musun?" diye bağırdı kadın öbür çocuğun üstüne yürüyerek. Onun silahı yoktu.</p>

  <p>"Hayır, bela istemiyorum," diye yalvardı çocuk, öbürünün kolunu çekiştirdi ama kadın yaklaşınca geri çekildi. Kadın eğilip bıçağı aldığında öbür çocuğu ayağa kaldırmayı başarmıştı, köşeye doğru sürükledi. Olay birkaç saniye sürmüş ve Shirl bu zaman boyunca duvarın dibinde korkudan titreyerek kalakalmıştı.</p>

  <p>"Nasıl şaşırdılar ama," diye gakladı kadın, eski ekmek bıçağını havaya kaldırıp inceleyerek. "Bunu onlardan iyi kullanırım. Serseriler işte, çocuklar." Heyecanlı ve mutluydu. Bütün bu zaman boyunca çocuğun elini hiç bırakmamıştı; çocuk yüksek sesle hıçkırmaya başladı.</p>

  <p>Başka problem çıkmadı, kadın Shirl'ü kapısına kadar götürdü. "Çok teşekkür ederim," dedi Shirl. "Sen olmasan ne yapardım bilmiyorum."</p>

  <p>Dert değil," diye gururlandı kadın. "Ona ne yaptım gördün, bıçağı bile aldım elinden!" Bir elinde ağır teneke, ötekinde çocuk, uzaklaştı. Shirl içeri girdi.</p>

  <p>"Nerde kaldın?" diye sordu Andy kapıdan girdiğinde. "Bir şey mi oldu diye merak etmeye başlamıştım." Oda sıcacıktı, hafif balık kokan bir duman vardı, o ve Sol ellerinde içki, masada oturuyorlardı.</p>

  <p>"Su kuyruğu bir blok kadar vardı. Sadece altı litre verdiler, miktar yine kesilmiş." Kızgın bakışını görünce yoldaki olayı anlatmamaya karar verdi. O zaman iki katı kızardı, yemeğin mahvolmasını istemiyordu.</p>

  <p>"Bu harika," dedi Andy istihzayla. "Miktar zaten azıcıktı — şimdi iyice azaltıyorlar. Üstündeki şu ıslak şeyleri çıkarsan iyi olur Shirl, Sol da bir Gibson hazırlasın sana. Ev yapımı vermutu oldu, ben de biraz votka aldım."</p>

  <p>"İç bakalım," dedi Sol, soğuk bardağı uzatarak. "Şu enerji süprüntüsüyle çorba yaptım, ancak öyle yeniyor, nerdeyse hazır olur. Açılış yemeği olarak onu yiyeceğiz, sonra da..." başını buzdolabına doğru sallayarak cümlesini bitirdi.</p>

  <p>"Neler oluyor?" diye sordu Andy. "Sır mı?"</p>

  <p>"Sır değil," dedi Shirl buzdolabını açarak, "bir sürpriz. Bugün pazardan aldım, hepimize birer tane." içinde üç soymer bifteği olan bir tabak çıkarttı. "Bunlar yenileri, TV'de gösteriyorlardı, tütsülü ızgara tadında."</p>

  <p>"Çok para tutmuştur," dedi Andy. "Ay sonuna kadar doğru dürüst yiyemeyeceğiz."</p>

  <p>"O kadar pahalı değil. Hem kendi paramı kullandım, bütçe parasını değil."</p>

  <p>"Fark etmez, para paradır. Bu şeylere verdiğin parayla bir haftalık yiyeceğimiz çıkardı."</p>

  <p>"Çorba hazır," dedi Sol, tabakları masaya koyarak. Shirl'ün boğazına bir yumru tıkanmıştı, konuşamadı; oturup tabağa baktı, ağlamamaya çalıştı.</p>

  <p>"Özür dilerim," dedi Andy. "Ama fiyatlar nasıl artıyor biliyorsun, ilerisini düşünmek zorundayız. Şehir gelir vergisi yükseldi, yüzde seksen oldu, yükseltilen Sosyal Yardım Parası yüzünden, onun için bu kış zor geçeceğe benzer. Takdir etmiyorum sanma..."</p>

  <p>"Ediyorsan niye çeneni kapatıp çorbanı içmiyorsun?" dedi Sol.</p>

  <p>"Sen karışma, Sol," dedi Andy.</p>

  <p>"Odamda kavga etmezseniz ben de karışmam. Hadi bakayım, böyle güzel bir yemeği mahvetmek olmaz."</p>

  <p>Andy cevap verecek gibi oldu sonra vazgeçti. Uzanıp Shirl'ün elini tuttu. "Güzel bir yemek olacak," dedi. "Tadını çıkartalım."</p>

  <p>"O kadar da güzel değil," dedi Sol çorbadan bir kaşık içince ağzını buruşturarak. "Şunu dene anlarsın. Ama biftekler ağzımızın tadını değiştirir."</p>

  <p>Çorbalarını kaşıklarken sessizlik hüküm sürdü, sonra Sol New Orleans hakkında Ordu hikâyelerinden birine başladı, öyle komikti ki gülmeden edemediler, böylece hava biraz yumuşamış oldu. Sol kalan Gibson'ları pay ederken Shirl de biftekleri dağıttı.</p>

  <p>"Yeterince sarhoş olsam, et tadı alacağım nerdeyse,” diye beyan etti Sol, neşeyle çiğneyerek.</p>

  <p>"Tadı güzel," dedi Shirl. Andy de başını salladı. Kız bifteğini hemen bitirdi, suyunu da bir parça yosun krakeriyle sıyırdı, sonra içkisini yudumladı. Eve gelirken yolda su için çıkan olayı unutmaya başlamıştı bile. Kadın çocuğun nesi var demişti?</p>

  <p>"Kvaş nedir biliyor musunuz?" diye sordu.</p>

  <p>Andy omuz silkti. "Bir çeşit hastalık galiba. Niye sordun?"</p>

  <p>"Su kuyruğunda önümde bir kadın vardı, onunla konuşuyordum. Yanında küçük bir oğlan vardı, onda varmış bu kvaş hastalığı. Yağmurun altında dışarı çıkarmamalıydı çocuğu, hasta hasta. Acaba bulaşıcı mı diye merak ettim."</p>

  <p>"Öyleyse meraklanma," dedi Sol. "'Kvaş', 'kvaşiorkor'un kısaltması. Sağlık konularına ilgi duyup benim gibi tıp programları seyretseydiniz, veya bir kitap açıp okusaydınız, siz de bilirdiniz. Bulaşıcı değil çünkü beriberi gibi vitamin eksikliğinden kaynaklanıyor."</p>

  <p>"Onu da hiç duymadım," dedi Shirl.</p>

  <p>"O hastalıktan pek kalmadı ama kvaş vakası çok. Yeterli protein yememekten ileri geliyor. Eskiden sadece Afrika da vardı ama şimdi bütün Amerika'ya yayıldı. Ne hoş, değil mi? Et yok, mercimek ve soya çok pahalı, onun için anneler çocuklarına yosun krakeri, şeker, yani ucuz ne bulurlarsa onu veriyorlar..."</p>

  <p>Lambanın ışığı titredi, sonra söndü. Sol odada tutuna tutuna buzdolabının tepesindeki tellerin arasında bir düğme buldu. Bataryalara bağlı cansız bir ampul yandı. "Şarj istiyor," dedi, "ama sabaha kadar bekleyebilir. Yemek yedikten sonra antreman yapmak doğru değil, kan dolaşımına ve hazma zararlı."</p>

  <p>"Evde bir doktor olması ne iyi," dedi Andy. "Benim de tıbbi bir sorum olacak. Problemim şu: yediğim her şey mideme gidiyor..."</p>

  <p>"Çok komik, Bay Ukala. Shirl, bu zevzeğe nasıl dayanıyorsun bilmem."</p>

  <p>Yemekten sonra hepsi de kendilerini daha iyi hissediyorlardı, bir süre sohbet ettiler, sonra Sol bataryalardaki cereyanı saklamak için ışığı söndüreceğini ilan etti. Deniz kömürü parçacıkları yanıp kül olmuştu, oda soğumaya başlıyordu. İyi geceler dediler, Andy içeri girip el fenerini çıkarttı önce; onların odası daha soğuktu.</p>

  <p>"Ben yatıyorum," dedi Shirl. "Pek uykum yok ama ısınmanın tek çaresi bu."</p>

  <p>Andy tepedeki ışık düğmesini boş yere denedi. "Cereyan hâlâ kesik, yapmam gereken bazı şeyler var. Ne kadar oldu, akşamları elektriği kestikleri bir hafta oldu mu?"</p>

  <p>"Yatağa gireyim de feneri çalıştırırım senin için, olur mu?"</p>

  <p>"Başka çare yok."</p>

  <p>Bloknotunu açıp şifonyerin üzerine koydu, yanına da tekrar kullanılabilen formlardan birini, sonra da bilgileri rapora aktarmaya başladı. Sol eliyle el fenerini yavaş yavaş ama düzenli bir şekilde sıkıyor, bu da devamlı bir ışık sağlıyordu. Şehir bu gece sessizdi, soğuk ve yağmur insanları içeri tıkmıştı; minik jeneratörün vınıltısı ve dolmakalemin plastik üzerinde ara sıra çıkardığı ses normalden yüksekmiş gibi geliyordu. Shirl'ün soyunmasına yetecek kadar ışık geliyordu fenerden, iç çamaşırları hariç üstündeki giysileri çıkarınca titredi, hemen kalın kışlık pijamasını giydi, ayağına uyurken giydiği yamalı çorapları geçirdi, üstüne de kalın kazağını. Çarşaflar soğuk ve nemliydi, su kesintilerinden beri değiştirilmemişlerdi, yine de mümkün olduğu kadar sık havalandırmaya çalışıyordu.</p>

  <p>"Ne yazıyorsun?" diye sordu.</p>

  <p>"Billy Chung hakkında elimde olan her şeyi, hâlâ onu bulmamı istiyorlar — böyle aptalca bir şey ilk defa başıma geliyor." Dolmakalemi bastırıp hızlı hızlı yazdı, elindeki fener tavana büklüm büklüm gölgeler yansıtıyordu. "O'Brien öldürüldüğünden beri mıntıkada iki düzine cinayet işlendi. Katilin birini daha karısı kan kaybından ölürken yakaladık — ama diğer bütün cinayetler unutuldu, işlendikleri gün hem de. Koca Mike niçin bu kadar önemli ki? Kimse bilmiyor ama hâlâ rapor istiyorlar. Onun için, çift mesai yaptıktan sonra bir de o veledi aramaya devam edeceğim. Bu gece de dışarıda olmam lazım, birileri güya onu görmüş, onu araştırmam lazım, ama gitmeyeceğim, Grassy yarın istediği kadar kafa ütülesin. Son zamanlarda ne kadar uyku uyudum biliyor musun?"</p>

  <p>"Biliyorum," dedi usulca.</p>

  <p>"Gecede iki saat — o kadar bile değil. Ama bu gece arayı kapatacağım. Gerçi sabah yedide işbaşı yapmam lazım, Union Meydanı’nda bir gösteri yürüyüşü daha var, onun için çok da uyuyacağım sayılmaz." Yazmayı durdurdu, el fenerini kıza verdi, fener söner gibi oldu, Shirl tekrar sıkmaya başlayınca aydınlandı. "Ben bir sürü kuru gürültü çıkarıyorum ama asıl şikâyet etmesi gereken sensin, Shirl. Benle tanışmadan önce hayatın çok daha iyiydi."</p>

  <p>"Bu sonbahar herkes için kötü, böylesini hiç görmemiştim. Önce su, şimdi de yakıt sıkıntısı, anlamıyorum..."</p>

  <p>"Onu demiyorum, Shirl... ışığı şu çekmeceye doğru tutar mısın?" Çekmeceden bir teneke yağ ve temizlik setini çıkardı, içindekileri de yatağın yanında bir paçavranın üstüne, yere serdi, "İkimizi kastediyorum. Burası alıştığın standartlarda değil."</p>

  <p>Kız da o da, Mike'ın evinde kalışı konusundan dikkatle kaçınıyorlardı. Bu hiç konuşmadıkları bir şeydi. "Babamın evi de tıpkı bunun gibi bir mahallede," dedi. "Değişen fazla bir şey yok."</p>

  <p>"Ben ondan bahsetmiyorum." Dizlerinin üzerine çöküp tabancasını açtı, temizleme fırçasıyla namlunun içini bir güzel ovaladı. "Evini terk ettikten sonra hayatın düzelmişti, demek istiyorum. Güzel bir kızsın, hem de çok güzel, peşinden koşan bir sürü adam olmalı." Gözünü işinden ayırmadan tereddütle konuşuyordu.</p>

  <p>"Burdayım çünkü burda olmak istiyorum," dedi kız, onun ifade edemediği şeyleri söze dökerek. "Çekici olmak bir kızın işini kolaylaştırıyor, bunun farkındayım, ama her şeyi halletmiyor. Benim istediğim... tam bilmiyorum ama... mutlu olmak sanırım. Gerçekten yardıma ihtiyacım olduğu bir zamanda bana yardım ettin, ayrıca hayatımda hiç yaşamadığım kadar keyifli günler yaşadım. Sana daha önce hiç söylemedim ama beni buraya çağırmanı umuyordum hep, öyle iyi geçiniyorduk ki."</p>

  <p>"Tek sebep bu mu?"</p>

  <p>Onu buraya çağırdığı geceden beri bu konuyu konuşmamışlardı, şimdiyse kendi duygularını açığa vurmadan kızın bütün duygularını öğrenmek istiyordu.</p>

  <p>"Beni neden buraya çağırdın Andy? Senin sebeplerin neydi?" Onun sorusundan kaçınmıştı.</p>

  <p>Ona bakmadan, silindiri tekrar tabancanın içine soktu, ve başparmağıyla çevirdi. "Senden hoşlanıyordum, hem de çok. Aslında, doğrusunu söylemek gerekirse," sanki söyleyecekleri utanç vericiymiş gibi sesini alçalttı, "seni seviyorum."</p>

  <p>Kız ne söyleyeceğini bilemedi, sessizlik uzuyordu. El fenerinin dinamosu vınlıyordu; bölmenin öbür yanından, Sol yatağa girerken gıcırdayan yayların sesi ve hafif bir homurtu duyuldu.</p>

  <p>"Ya sen, Shirl?” dedi Andy, Sol duymasın diye kısık sesle, ilk defa yüzünü kaldırıp kıza baktı.</p>

  <p>"Ben... ben burada mutluyum, Andy, ve burada olmak istiyorum. Bu konuyu pek düşünmedim."</p>

  <p>"Aşk, evlilik, çocuk? Bunları hiç düşündün mü?" Sesi sert bir havaya bürünmüştü.</p>

  <p>"Böyle şeyleri her kız düşünür, ama..."</p>

  <p>"Ama benim gibi bir kılıksızla böyle bir fare deliğinde değil, onu mu kastediyorsun?"</p>

  <p>"Benim yerime konuşma, ben öyle demedim, hatta bu aklımın ucundan bile geçmedi. Şikâyet etmiyorum — evde olmadığın berbat saatler hariç belki."</p>

  <p>"İşim öyle gerektiriyor."</p>

  <p>"Bunu biliyorum, ama artık seni hiç göremiyorum. Seninle tanıştıktan sonraki ilk haftalarda çok daha fazla beraberdik. Çok keyifliydi."</p>

  <p>"Başkasının malını yemek tabii keyifli olur, ama dünya hep böyle olamaz ki."</p>

  <p>"Neden olmasın? Her zaman değil tabii ama ara sıra, veya akşamları, veya bir pazar günü. Karşı karşıya oturup konuşalı bile haftalar oldu. Demiyorum ki her zaman romantik şeyler yapalım..."</p>

  <p>"İşim bu. işimden ayrılırsam, hayatımızda romantikliğe ne kadar yer olurdu sanıyorsun?"</p>

  <p>Shirl neredeyse ağlayacaktı. "Lütfen, Andy— seninle kavga etmek değil amacım. Bu istediğim en son şey. Anlamıyor musun...?</p>

  <p>"Bal gibi anlıyorum. Sendikadan büyük bir adam olsam, kız, esrar, LSD işlerine bulaşmış olsam, her şey daha farklı olurdu. Ama ben sadece, diğer pezevenkler parçalarken düzeni bir arada tutmaya çalışan küçük bir polisim."</p>

  <p>Konuşurken bir taraftan da silindirin içine kurşun dolduruyordu, kıza bakmıyor, yanaklarından süzülen sessiz gözyaşlarını görmüyordu. Yemek masasında ağlamamıştı ama şimdi kendini tutamıyordu. Soğuk hava, eli bıçaklı çocuk, su sıkıntısı, her şey üst üste gelmişti, şimdi de bu. El fenerini yere bırakınca ışık azaldı, sönecek gibi oldu. Andy feneri alıp çalıştırmaya başlamadan önce, Shirl yüzünü duvara dönmüş, örtüleri kafasına çekmişti.</p>

  <p>Andy'den hoşlanıyordu, bunu biliyordu — ama onu seviyor muydu? Onu artık hiç görmezken buna karar vermek çok zordu. Bunu neden anlamıyordu ki? Hiçbir şey saklamaya veya bir şeyden kaçınmaya çalışmıyordu. Ama hayatı onunla geçmiyordu ki, onun hemen hemen hiç gelmediği bu korkunç odada geçiyordu, bu sokakta yaşamak, bu insanlar, eli bıçaklı şu çocuk... Dudağını ısırdı ama kendini tutamıyordu.</p>

  <p>Andy yatağa girdiğinde hiçbir şey söylemedi, o da ne söyleyeceğini bilmiyordu. Andy yatağa girince yatak biraz daha ısınmıştı —tabanca yağı kokuyordu gerçi, demek ki ellerine bulaşmış, onu da iyice temizleyememişti— ve o yanında olursa kendini daha iyi hissediyordu.</p>

  <p>Koluna dokundu ve, "Andy," diye fısıldadı ama geç kalmıştı. Andy çoktan uyumuştu bile.</p>
</body>
</html>