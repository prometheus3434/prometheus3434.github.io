<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Yeşil Peri Gecesi</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <h1>Bugün yeni bir gün değil</h1>

    <p>Rüyamda kızgın bir güneş altında, İnönü Stadı’nın yanından Beşiktaş’a iniyordum. Ali’yi gitmeden yakalamam gerekiyordu. Ama asfalt eridiği için hızlı yürüyemiyordum. Asfalt tamamen erimişti. Sıvılaşmıştı. Simsiyah, dalgalanan bir denize benziyordu. Yakmıyordu, ama çok sıcaktı. Adımımı her attığımda dizlerime kadar sıcak asfalta batıyordum. Her batışımda bacaklarım uzuyordu. Çok doğal geliyordu bana bacaklarımın uzaması. Rüyamdaki bilgiye göre, asıl uzamazsa kötüydü. Bacaklarım uzadı, uzadı, o kadar uzadı ki, öğle sıcağında maç yapılan İnönü’yü kuşbakışı görür hale geldim. Stat tıklım tıklım doluydu. Çok fazla seyirci vardı, bütün dünya seyirci olmuştu. Ama dünyadan çıt çıkmıyordu. Seyirciler hiç tezahürat yapmıyorlardı. Ortada iki takım yoktu, hepsi aynı formadan giymiş bir sürü futbolcu vardı. Çok hızlı koşuyorlardı. İçlerinden hangisi Ali, bir türlü anlayamıyordum. Orta hakem Süleyman Amca’ydı. Baştan aşağı siyahlar giymişti. Durmadan düdük çalıyordu. Babam kaleciydi. Tek kollu olduğu için sürekli gol yiyordu. Her gol yediğinde Süleyman Amca babamı tokatlıyordu. Babam put gibi duruyordu, yediği tokatları hak etmiş gibi sessizce kabulleniyordu. Ben tek kollu bir adamın kaleci olmasını garipsemiyordum, tokatlanmasını da garipsemiyordum, sanki olması gereken buymuş gibi geliyordu. Birden bir gemi düdüğü duydum. Yanlış maçı izlediğimi anladım. Ali, başka bir statta oynuyordu. Stat gemiye taşınmıştı. Gemi kalkmak üzereydi. O yüzden düdük çalıyordu. Çok vakit kaybetmiştim. Ali’ye yetişmeliydim. Ama erimiş asfalt yüzünden yeterince hızlı koşamıyordum. Düdük sesi arttı, anlamsız bir gürültüye dönüştü, uyandım.</p>

    <p>Tanya hem zili çalıyor, hem kapıya güm güm vuruyordu. Fırladım yataktan. Koştum kapıyı açtım. İçeri girememişti, anahtarı kapının üstünde bırakmışız. Beni uyandırmak zorunda kaldığı için özür dileyip mutfağa gitti. Ben niye böyle bir rüya gördüğümü düşünüyordum. Gece bir ara futboldan konuşulmuştu. Ali olsa çok sıkılırdı diye düşünmüştüm, hoşlanmazdı futboldan. Tekrar yatağa gitsem mi gitmesem mi, karar veremeyerek salona göz attım. Osman ve ahmakları, her biri bir köşeye serilmiş, uyuyorlardı.</p>

    <p>Salonun havası korkunçtu. Salon geceden kalmaydı. Osman ve ahmakları umuttan ve pafküften kalmaydı. Ben hayattan ve gördüğüm bu çok acıklı, acıklı olduğu kadar gülünç rüyadan kalmaydım.</p>

    <p>Hiçbir şey değişmeyecek diye düşündüm. Bugün yeni bir gün değil. Yarın yeni bir gün olmayacak. Köylü babasının meşin kokusunu profesör payesiyle alt eden, ama alt ettiklerinin tortusuyla baş edemeyen bir jeoloğun oğlu olarak doğan, hayat hakkında sınıf atlamaktan daha fazlasını düşünmeyi aklına getirmeden günleri ardı ardına dizen Osman’ın hayatında yeni bir gün olmayacak. Salonun muhtelif yerlerine serilmiş uyuyan, ailelerinin ele avuca sığmaz birer dâhi sandığı bu gamsız ve fikirsiz dört gencin hayatlarında yeni bir gün olmayacak. Benim hayatımda da olmayacak. Bu tükeniş çağının orta sınıf hayaletleri olan bizler için, günün koşullarına göre yeri orta-üstle orta-alt arasında değişen (kriz hali malum, bir sürekliliktir ülkemizde), her gün biraz daha inceltmeye çalıştığı zevklerine sıkı sıkı tutunarak yaşayan biz zavallı hayaletler için yeni bir gün yok artık. Umut bitti.</p>

    <p>Umut Osman’a ve ahmaklarına ancak derin nefeslerle içlerine çektikleri bir esrar dumanıyla gelebilir artık, bir güzel-sanrı olarak, bir sanal-beklenti olarak, bir tatlı-oyalanma olarak. Umut bana, eskiden olduğu gibi, yine ancak öfke kılığında görünebilir. Umut bundan böyle ancak kısa ve öfkeli anların hükümdarlığı olabilir.</p>

    <p>Diye düşündüm.</p>

    <p>Hayatımın harabesi olan bu evin salonuna bakarken.</p>

    <p>Yere attığı mindere yüzünü gömmüş uyuyan perküsyoncunun parkeye dağılan uzun ve kirli saçlarına bile isteye basarak pencereye gittim. Kıpırdamadı bile (nasıl sızmışsa hayvan). Boş bira şişelerine çarptım. Fıstık tanelerine bastım. Osman’ın dolaptan eksik etmediği tahin helvasının boş tabağını itekledim. Salonu bok götürüyordu. Köpekli lokantacı ve moron karısıyla geçen geceden kalan anlar gözümün önüne geldikçe içimde bir öfke kabardı. Ah o puştun ayağını bulsam da gene ezsem! Salonda serilmiş uyuyan bu yaratıkların hepsini, Osman da dahil, çiğnemek istedim.</p>

    <p>Bütün camları açtım. Serin hava bir anlığına içimi tazeledi. Bir anlığına. Umut bu işte. Sadece bir an. Taze havanın yüzümüze çarptığı o kısacık an. Böyle yaşamaya devam ederiz ancak, beklenmedik anlarda yüzümüze taze bir havanın çarpmasıyla.</p>

    <p>Tanya kahve yapmıştı. Mutfakta oturup bir fincan içtim. Odama gittim. Giyindim. Evden çıkarken Tanya’ya, “Osman beni sorarsa, dolaşmaya çıktı dersin,” dedim. Sormaz ya, olsun. Sorarmış gibi yapalım. Keyfimiz yerindeymiş, yaşamak şahane bir şeymiş gibi yapalım. Oyuncuyuz ya. Dünya bir sahneymiş ya. Oynayalım işte. Nedir ki hayat zaten? Saçma sapan bir oyundan başka.</p>

    <p>Ali’nin dün gece Osman’ın ahmaklarından öğrendiğim evine yürüyordum. Saray Apartmanı. Saray Muhallebicisi. İstiklal’de trafiğin işlediği güzel çağ. (Gençliğim çünkü.) Saray Muhallebicisi’nde tavuklu pilav yiyorduk. Sinemadan çıkmıştık. Ali’nin bir an bir kadınla bakıştığını görmüştüm. Bir an. Umut nasıl ki bir andır, umudu yerle bir eden şey yine bir andır. Darmadağın olur her şey, yıkılır dünya. Tanışıyorlardı. Apaçıktı. Ali’nin yüzüne küçük bir şey konmuştu, bir ifade, hafif. İlk kadın kıskançlığı ateşiydi yaşadığım. Öncekilere benzemiyordu. Sanki içimden dışıma doğru bir alev makinesi harlamıştı. Kirpiklerimin bile yandığını düşünmüştüm.</p>

    <p>Ben ki kıskançlığın erimiş kurşunu damarlarımda dolaştığında, yüzünü yırtardım karşımdakinin. Yapmıştım bunu çok, Ali’den önce. Hiç de değer vermediğim sevgililerime. Kıskançlık değildi aslında, küçük düşmekti veya benim yerime başkasının tercih edilmesi. (Bu da bir tür kıskançlık elbet, yoksunluk daha çok.) Anne olabilir bu başkası, karı olabilir, başka bir sevgili, özbeöz kız ya da oğul, alakasız bir çocuk hatta durup dururken başı okşanan. Herhangi bir şey olabilir, bana ayrılması gereken bir vakitte başka bir şey yapmak. Bir tek Vatuş yapmamıştı bana bunu. Bir tek Vatuş her zaman beni tercih etmişti. Ağvor ağçig! Hiçbir koşulu olmadan beni seçmişti. Nedensizce üstelik. Halim yüreğine dokunduğu için sırf. Babam daima yitip giden koluna ağlıyor. Annem babamı terk ettiğinden beri konu dışı. Vatuş ağed! Hayatım ağed! Ah Vatuşum neredesin! Surp Vartanants’taki bomboş, hızlı cenaze. Papazın acelesi var. Eee, fakirin çanı kısa çalarmış, (Sait Faik öyle diyor bir öyküsünde). Üzülme Vatuş, kimsesiz gömülmek sana has değil.</p>

    <p>Kıskançlıktan, yoksunluktan veya başka bir nedenden dolayı tırnaklarımı geçirince karşımdakinin yüzüne, nasıl da güzel bir kuş uçardı içimde. Ama bedelini hemen ödetirlerdi. Bu yüzden akıllandım çabuk. Anladım ki tırnaklarına sahip ol. Klişelerin kralıdır, intikamın nefis bir zeytinyağlı olduğu. Acele etme. Tadını çıkar. Önce soğusun. Çok soğutmak da iyi değildir, tadı kaçar. Zamanını iyi ayarlayacaksın. Aşağılanmanın bedelini ödetmek zaman ister. Ansızın ortaya çıkan bir durumdur aşağılanmak. İçine düşmüşsündür. Çıkmak için çalışacaksın. Plan, kumpas, tezgâh planlayacaksın. Kafan çalışacak. En çok da sabır ve kin gerekir. Bekle, süründür senin ağzına sıçan, ruhunu lime lime eden Seçkin Bey’i. Takım elbise asla giymeyen, tüvit ceketler, içine balıkçı kazaklar, bahar gelir gelmez uçuk renkli gömlekler, kravatsız, Müdire Hanım’ın yarım ağız ihtarlarına rağmen. Müdire Hanım Seçkin Bey’e âşıktı. O yaşına rağmen flört ederdi adamla genç kız gibi. (Aferin ama, daima takdir etmişimdir böyle kadınları. Ve fakat hem takdir, hem alay etmişimdir.) Şimdi kaç yaşına gelmiştir ki? Görmüştür dünya kaç bucak. Saralı Dilara kaç oldu? Birkaç yaş büyüktü benden. Babasının biriciği. Sara denmez, ayıp, epilepsi denir. Niye ki, sarayla epilepsi aynı şey değil mi? Sara deyince avamlaşıyor tabii, halk hastalığı oluyor, epilepsi deyince talihsiz ama soylu, nörolojik bir piyango. Dilara ikide bir kriz geçirip düşer, kafası yarılır, okul ayağa kalkar. İngilizceci Seçkin Bey’le, tarihçi Filiz Hanım’ın yavrularına herkes kırılacak eşya muamelesi yapar. Dilara nişanlıydı bir atom mühendisiyle, evlendi mi acaba, çocuğu oldu mu? Seçkin dede, dedecim, grandpa. Hayatımı kaydırdın kaltak! Ödeştik işte, ne güzel. Karısının gözleri nasıl da acı yeşil bakardı. Bu kadın gibi. Ali bu kadını tanıyor, kesin tanıyor, kesin! Allah kahretsin, kadın güzel. Benim kadar genç değil. Benim kadar güzel değil, ama yine de güzel. Benden daha zeki olmalı. Ben üniversite okumadım. Gerçi inadımdan, aptal olduğumdan değil, aksine çok zeki olduğumu söylerdi bütün hocalarım. İsteseydim üniversiteyi de kazanabilirdim. Çocuk oyuncağıydı benim için. Ali’ye kim o kadın? diye sormak istiyordum. Ama dilim tutulmuştu. Kıskançlığın kurşunu damarlarımda donmuştu. Kaskatı kesilmiştim. Heykelleşmiştim. Gözlerim içten içten yanıyordu. Ağlamak istiyordum. Çok sulu gözlüyüm ben. Beni tanımlayacak bir kelime varsa o da çok sulu gözlü olduğumdur. Ali anlamıştı kıskandığımı. Saniyenin onda biri kadar kısa süren o bakışma anını yakaladığım için beni takdir ettiğini de hissetmiştim aynı anda. Anlayışla ama incecik bir alayla gülümsemişti, benden on beş yaş büyük olmanın verdiği olgunlukla. “Eski sevgilim. Geçen sene ayrıldık. Küsüz şimdi. Tavır koydu bana,” demişti. Sonra bir kız çocuğunu öper gibi başımın tepesinden öpmüştü beni. Ensemden tutup kendine çekerek. Heykel gibiliğim gitmeyince o sızılı, tarifsiz üçgenden bir de. Hemen yumuşamıştım.</p>

    <p>Aradan çok geçmemişti. Benden ayrılmak istemişti. Sormuştum.</p>

    <p>“Ona mı gidiyorsun?”</p>

    <p>O bir anlık bakışmayı unutamamıştım. O günlerde ne zaman buluşsak Ali’nin koltuğunun altında Fransızca dil kitapları, küçük bir sözlük, sık sık açıp bakıyor. Kendi kendine bir okuma parçası mırıldanıyor. Aklı bende değil, aklı Fransızca’da.</p>

    <p>“Hayır, Paris’e gidiyorum ben.”</p>

    <p>“Orada seni bekleyen biri var mı?”</p>

    <p>“Olacağını umuyorum.”</p>

    <p>İnanmıştım. İnanmıştım ve yıkılmıştım. Ali bana hiç yalan söylememişti. Evet, büyük ihtimalle orada bir kadın olacaktı. Ama beni bırakmasının sebebi bu değildi, gitmek istemesiydi.</p>

    <p>“Madem seni bekleyen kadınla ilgisi yok, beni de götür.”</p>

    <p>“Mümkün değil.”</p>

    <p>Gidişine dair bir yığın şey söylemişti, karışık ve sert cümleler. Hayatım bok gibi, çürüyorum, kokuyorum, bir şey yapmalıyım türünden, bildik klişeler. Ama o zamanlar klişe değildi benim için. Yepyeniydi, ürperticiydi. Kahrolmuştum ama saygı da duymuştum. Bok gibi hayatından kurtulmak için bir bilinmeze gitmeyi cesurca bulmuştum. Gidişimin seninle bir ilgisi yok. Sana verecek bir şeyim yok benim. Anla artık, kendi hayatını kur. Çok gençsin daha. Yapabilirsin. Bensizlik senin için daha iyi. Varlığım sana zarar veriyor, görmüyor musun? Buna benzeyen teselli cümleleri bir yığın. Kırılmayayım istiyor. Sanki sihirli sandığı bu cümlelerle kur dediği hayatımı kurabilirmişim gibi. Hokus pokus, kurdum işte Ali, bak? Bana verdiğin cümlelerle kurdum hayatımı, sağol, böylece ben de boğazıma kadar boka battım. Bir aşkın bitişinde teselliden daha kırıcı bir şey yok Ali. Sen de bunu anla. Gerçeği söyle. Gerçek bu, gidiyorum, sadece bu, gitmek. İnanmıştım. Ama gene de kırılmıştım, terk edilmiştim, yıkılmıştım.</p>

    <p>Ihlamur Yolu’ndan kıvrılıp Beşiktaş’a inen merdivenler boyunca, yamaca sıralanan dev apartmanlar, kibrit çöpünü andıran incecik köprülerle merdivenlere bağlanıyordu. On dört katlı Saray Apartmanı’na üçüncü katından girdim. Böyleydi bu tuhaf binalar. Önden beşinci kat, arkadan ikinci, önden üçüncü kat, arkadan bilmem kaçıncı.</p>

    <p>Ali beni görünce gülümsedi. Yorgun, hiç umut vermiyor, ama derinde bir yerde hâlâ sevgi kırıntıları var sanki. Olmasa da önemli değil, ben söylemek istediğim cümlelerle geldim. Sihirli olmayan, gerçek, acı cümleler.</p>

    <p>“Yılbaşı gecesi o kadınla gidince, seni bir daha göremeyeceğim diye içim parça parça oldu Ali.”</p>

    <p>“Beni bulacağını biliyordum.”</p>

    <p>Nasıl biliyordun ya! Ben bile bilmiyordum, sen nasıl biliyordun? Bu nasıl bir kendine güvendir Ali? Bu nasıl bir.. bir.. (bir bulsam ne olduğunu). Öyle hazin gülümsedi ki, sahici ve acı, yüreğimde için için yanan öfke ve küskünlük ateşi söndü. Yıllardır yolumu dolaştırdım, dolandırdım sana rastlamamak için der gibiydi hali. Her birimizin bir şekilde yollarının kesiştiği bu küçücük dünyada sana rastlayıp da altüst etmemek için düzenini.</p>

    <p>Hangi düzen Ali! Sen hayat sandığımız bu kaosa düzen mi diyorsun?</p>

    <p>Birbirimize bakıyorduk. Birbirimize bakarak aynı şeyi düşünüyorduk. Birbirimizden ayrı geçen yılların hikâyesini arıyorduk yüzlerimizde. Kalp kalbe karşı değildir, sadece bazı kalpler bazı kalplere karşıdır (o da her zaman değil).</p>

    <p>Konuşacak sonsuz şeyin olduğu ve hiçbir şeyin olmadığı o nadir anlardan biriydi. (İyi ki nadir, sık olsa yürek dayanmaz.) Ne konuşsan fazla, ne anlatsan hiç. Bunca yılın birkaç saatte sindirilmesi mümkün değil ki.</p>

    <p>“Kaç yıl oldu birbirimizi görmeyeli?”</p>

    <p>Yılbaşı gecesi sorduğu soruyu soruyordu gene. Belli ki laf olsun, torba dolsun işte, ayaküstü uğrayan, çoook eski bir sevgilinin karşısında.</p>

    <p>“Hatırlamıyor musun gerçekten?”</p>

    <p>Ben hatırlıyorum Ali. Ben çünkü günleri saydım, ben haftaları, ayları. Ben yılları saydım. Ben <em>seni günlere böldüm, seni aylara.</em> Bulamasaydım seni daha yıllara, yüzyıllara bölecektim.</p>

    <p>Neden yıllarca bir umut olarak tuttum seni içimde bilmiyorum diye düşündüm. Umut bile değildin aslında diye düşündüm. Ben bunca zamanı, eskimiş, ama birbirine derinden bağlı iki sevgiliden biri gibi yaşamıştım, her zaman cesaretsiz, her zaman arkada kalan, her zaman edilgin olan taraf. Sanki çiftin biri döneceğim diyerek gitmiş de, diğeri onu bekliyormuş gibi. Yıllarca çok saçma bir hali yaşamıştım seni bekleyerek. Hayata uymuyordu, ama aşka yakışıyordu. Seni her hatırladığımda, (yani günde en az bir kere), bir gün karşıma çıksan da bana gel desen, bütün dünyayı arkamda bırakıp sana koşacağımı, ama sana koşmadan önce Osman için iyi bir şeyler yapacağımı (ne olduğunu bilmiyorum, ama iyi bir şeyler işte), sensiz yıllarda hiç değilse onu avutmanın bana iyi geldiğini, arzın merkezine seyahat ederken yanımda onun olduğunu, Osman’a bu kadarını borçlu olduğumu düşünerek yaşamıştım.</p>

    <p>Sen benim saplantımdın Ali, takıntımdın, güzel obsesyonumdun, sen benim en sabit fikr-i sabitimdin.</p>

    <p>Ali’ye bunları söylemek için gelmiştim. Ama tuttum, sorulabilecek en sıradan soruyu sordum:</p>

    <p>“Ne yaptın Paris’te onca yıl?”</p>

    <p>“Hiç.. sürttüm.. buradaki gibi.”</p>

    <p>Ali de verilebilecek en sıradan cevabı verdi.</p>

    <p>Saat daha on bir bile olmamıştı. Günün en çekilmez saatleri. Nedensiz bir korkunun kalbime yerleştiği, uğraşacak bir şey aradığım, bulamadığım, her işin elimde kaldığı zaman dilimi. Kendime, <em>Ansikte mot Ansikte</em> der gibi, “anksiyete more anksiyete” diye tarif ettiğim saatler.</p>

    <p>Basit sözcük oyunlarıyla gülünçleştirmeye çalışırım zamanın etkisini. Zaman deyip geçme. <em>Zaman bir çocuktur, sahilde çakıl taşlarıyla oynar.</em></p>

    <p>Ali bir viski şişesi getirdi, iki bardak, bir kâse buz, bir kâse fındık. Şu anda öyle yabancıyız ki birbirimize, içelim tanışalım. İçelim güzelleşelim. İçelim unutalım. Daha ilk kadeh iyi geldi. Viski yorgunluğu alır derler. Kastettikleri günün yorgunluğudur. İstediğin kadar iç, hayatın yorgunluğu bâki kalır. Ama viski gene de iyi geldi. Ah ben niye akıl edemedim ki bunu yıllardır! Babam en doğrusunu yapıyormuş. Babam içerek, onun için de anksiyete more anksiyete olan saatleri (bütün gün içtiğine göre günün tamamını), bir hayalden ibaret yapıyormuş. Bugün mü dedi biri? Bugün yaşanmamış kadar hayaldi, geçti gitti. Yarın olur uyanırız, yeni bir gün başlar. Neye yarayacaksa!</p>

    <p>İçtik, tanıştık, güzelleştik.</p>

    <p>Hatırladık da ama. Pek çok şeyi, hatta ömürlerimizi baştan başa.</p>

    <p>Artık kırılmam Ali, korkma. Yıllar geçti, büyüdüm, yaşlandım. Arkamda ne hor görülmeler, ne arayışlar, çabalar, zavallılıklar bıraktım. Tek bir arkadaşa bağrımı açtım. Onun da kucağımda ölümünü izledim. Öyle çaresizdim ki, kendine iyimser bir anne aradığı gözünün bebeğinden okunan, bu arayışa tutulduğumu çok sonra anladığım bir adamı oyaladım yıllarca. Onun hem annesi hem karısı oldum. Onu kucakladım, başını göğsüme yasladım, avuttum. Sanki bende çok varmış gibi ona umut verdim. Ona bir ninni söylemediğim kaldı. Onu bir yeniden doğurmadığım kaldı. (<em>Bösodobeni!</em> Hatırladın mı? Ezberden okurdun bana bunu.)</p>

    <p>“Şimdi anlat bana, beni neden terk ettiğini.”</p>

    <p>“Çok gençtin, hatta çocuktun. Bana aşırı bağlanmıştın.”</p>

    <p>Cümleler, cümleler.. Gereksizdi diyemem, yalan dolandı diyemem. Madem ki bir açıklama istiyordum yıllar sonra, o da açıklıyordu. Üstelik doğru söylüyordu. Çocuk yaşta bir sevgili çok ağır bir yüktür. İnsan en olmayacak zamanda tükenir, indiriverir sırtından. Hele Ali gibi her an ceketini alıp gidesi olan bir adam.</p>

    <p>Özetle, yaşamak bir denge meselesidir. Birine aşırı bağlanmak dengesizliktir.</p>

    <p>İyi güzel de, benim dengemi sen bozmuştun Ali. <em>(Benim dengemi bozmayınız.)</em> Bana gereğinden fazla güzel gülümsemiştin. Gereğinden fazla aşkla bakmıştın. Bana hiç yalan söylememiştin (ki en kötüsü de buydu). Hem denge nedir bilirdim ben, iki kolundan biri koparsa dengen bozulur.</p>

    <p>“Paris’te seni beklemesini umduğun kişi, bekliyor muydu?”</p>

    <p>“Evet. Ama gerisi umduğum gibi olmadı.”</p>

    <p>Öyle olmuş, böyle olmuş. Bekleyenle beklenenin beklentilerinin birbirine uymadığı çabuk anlaşılmış. Bir kadından diğerine geçilmiş, bir evden başka bir eve, bir işten ötekine, bir umuttan bir umuda, bir yıldan bir yıla. Ama yarın dediğimiz şey ısrarla yüründüğünde illaki varılacak ferah bir düzlük değilmiş. Yaşamak, ağzında tuttuğu kendi kuyruğunun peşinde koşan bir köpek olmakmış. Zaten dünya da yuvarlakmış, başladığı yere dönmek eşyanın tabiatıymış.</p>

    <p>Bir şişe viski biter, kalkarım. Ali’yi yüzünde ‘gelişin bana acı verdi’ cümlesiyle bırakırım. Benim yüzümde ise, ‘vicdan sahiplerinin mağdur ettikleriyle imtihanı çok zorludur’ cümlesi. Asansör gelir. Ali zoraki gülümser.</p>

    <p>“Gene gel ara sıra,” der.</p>

    <p>Gene gel ara sıra mı? Donup kalırım. Sözcükler dökülür ağzımdan, parça parça olur.</p>

    <p>“Beni işte şimdi yıktın Ali. Beni şimdi gerçekten terk ettin!”</p>

    <p>Sarsılır Ali’nin yüzü, darmadağın olur. Söylenebilecek en yanlış şeyi söylediğini anlar. O güzelim siyah gözlerine acı, yıldırım gibi düşer, tepeden tırnağa yanar, bana bunu yapma der gibi bakar. Bana bunu yapma! Zayıf, boşlukta yüzen bir adam olduğumu yüzüme vurma!</p>

    <p>“Anla beni.. çok yorgunum..” der.</p>

    <p>Anlıyorum der gibi bakarım, mahzun, mağdur, mağrur.</p>

    <p>Birden gözlerinde yaş parlar. Beni tutar kolumdan. Sımsıkı sarılır. Ali’nin gözyaşlarıyla içim yıkanır.</p>

    <p>“Mutlaka gel, gene gel, n’olur gel..” der.</p>

    <p>Giderim.</p>
  </div>
</body>
</html>
