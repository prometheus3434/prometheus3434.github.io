<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.5.7"/>
<link rel="stylesheet" type="text/css" href="../Styles/style.css"/>
<title></title>
</head>
<body>
<p class="p1"><br/></p>
<p class="p2"><span class="t4"><b>4</b></span></p>

<p class="p1"><br/></p>

<p class="p1">Çoğu insan hava karanlıkken kalkmayı sevmediği için, su kuyruğunun en kısa olduğu zaman sabahleyindi. Shirl kuyrukta yer kapmak için acele acele yürürken yine de etrafta epey kişi vardı. Suyunu alana kadar güneş doğar, sokaklar daha emniyetli olurdu. Ayrıca, o ve Bayan Miles hergün buluşur olmuşlardı, kim önce gelse ötekine bir yer tutuyor, sonra da birlikte geri yürüyorlardı. Bayan Miles küçük oğlanı hâlâ beraberinde getiriyordu, çocuk da hâlâ kvaştan hasta gibiydi. Anlaşılan protein yüklü fıstık ezmesine çocuktan çok kocasının ihtiyacı vardı. Su hisseleri artırılmıştı. Bu o kadar iyi bir haberdi ki Shirl taşımasının zorlaştığını, merdivenlerden çıkarırken belinin ağrıdığını fark etmemeye çalışıyordu. Artık yıkanmak için bile yeterince su vardı. Su merkezleri en geç Kasım ortasına kadar açılacaktı, buna da çok kalmamıştı. Bu sabah, diğer çoğu sabah gibi, Shirl saat sekizden önce eve dönmüştü, apartmana girdiğinde Andy'nin giyinmiş ve çıkmak üzere olduğunu gördü.</p>

  <p>"Konuş şununla, Shirl," dedi Andy. "Taşkafalık etmemesi için ikna et. Bunuyor herhalde." Çıkmadan hoşçakal öpücüğü verdi. Kavganın üstünden üç hafta geçmişti, görünüşte her şey eskisi gibiydi ama alttan alta değişmiş olan bir şey vardı; bir emniyet —belki de sevgi— hissi aşınmaya uğramıştı. Bundan hiç bahsetmiyorlardı.</p>

  <p>"Ne oldu?" diye sordu, vücudunu sarmalayan giysilerin üst katını çıkarırken. Andy kapıda durdu.</p>

  <p>"Sol'a sor, eminim sana ayrıntılı olarak anlatmaktan çok hoşlanacak. Ama sözünü bitirdiği zaman, şunu unutma. Söylediklerinde haksız."</p>

  <p>"Herkesin görüşü kendine," dedi Sol istifini bozmadan, Nuh nebiden kalma bir tenekedeki yağı daha da eski bir çift Ordu botuna sürüyordu.</p>

  <p>"Görüş mörüş palavra," dedi Andy. "Kendine bela arıyorsun, işte o kadar. Gece görüşürüz Shirl. Dünkü gibi sakin geçerse çok geç kalmam." Kapıyı kapattı, kız da arkasından kilitledi.</p>

  <p>"Neden bahsediyor Allah aşkına?" diye sordu Shirl, ocakta yanan deniz kömürü parçalarının üstünde ellerini ısıtarak. Dışarısı soğuk ve nemliydi, rüzgâr pencereleri takırdatıyordu.</p>

  <p>"Protestodan bahsediyor," dedi Sol, botun cilalı, siyah siyah parlayan ucuna hayranlıkla bakarak. "Veya belki daha doğrusu protesto karşıtı konuşuyor. Acil Durum Yasası'nı duydun mu? Geçen hafta boyunca TV hiç durmadan gösterdi?"</p>

  <p>"Şu Bebek-katili Yasa dedikleri mi?"</p>

  <p>"Kim diyormuş?" diye bağırdı Sol, botu sinirle ovalayarak. "Onlar kim? Bir avuç salak hepsi de. Akıllarını Orta Çağ'da bırakmış, beyinleri örümcek tutmuş insanlar. Yani salaklar."</p>

  <p>"Ama, Sol... insanları inanmadıkları bir şeyi yapmaya zorlayamazsın. Çoğu kişi hâlâ bunun bebekleri öldürmek olduğunu düşünüyor."</p>

  <p>"Yanlış düşünüyorlar. Dünyanın mankafalarla dolu olması benim suçum mu? Doğum kontrolünün bebek öldürmekle uzaktan yakından alakası olmadığını sen de biliyorsun. Hatta onları kurtarıyor. Hangi suç daha büyük — çocukların açlıktan veya hastalıktan ölmesine göz yummak mı, yoksa daha ilk baştan istenmeyenlerin hiç doğmamasını sağlamak mı?"</p>

  <p>"Öyle düşünürsen farklı geliyor. Ama tabiat kanununu unutmuyor musun? Doğum kontrolü bunu çiğnemek olmuyor mu?"</p>

  <p>"Hayatım, tıp tarihinin kendisi tabiat kanununu çiğnemek demek. Kilise —hem Protestan hem de Katolik Kilisesi— anestezi kullanımını durdurmaya çalıştı çünkü bir kadının doğum yaparken acı çekmesi tabiat kanunuydu. İnsanların hastalıktan ölmesi de tabiat kanunuydu. Vücudun kesilip açılmaması ve tamir edilmemesi de tabiat kanunu. Hatta Bruno adında bir herif mutlak doğruluğa ve böyle tabiat kanunlarına inanmadığı için kazığa bağlanarak yakıldı. Bir zamanlar <i>her şey</i> tabiat kanununa karşıydı, şimdi doğum kontrolü de bunların arasına katılıyor. Çünkü bugün sıkıntılarımızın hepsi dünyada çok fazla sayıda insan olmasından kaynaklanıyor."</p>

  <p>"Bu çok basit bir açıklama, Sol. Her şey öyle siyah beyaz değil..."</p>

  <p>"Evet, öyle, kimse kabul etmek istemiyor, ama öyle. Bak, bugün berbat bir dünyada yaşıyoruz ve sıkıntılarımızın tek sebebi var. Çok fazla lanet olası insan. Söyle bakalım, nasıl oluyor da insanoğlunun bu yeryüzünde yaşadığı zamanın yüzde doksan dokuzunda hiç nüfus fazlası sorunumuz olmamış?"</p>

  <p>"Bilmiyorum, hiç düşünmedim."</p>

  <p>"Tek düşünmeyen sen değilsin. Sebep —savaş, sel, deprem gibi önemsiz şeyler hariç— herkesin köpek gibi hasta olması. Bir sürü bebek ölüyordu, bir sürü çocuk ölüyordu, herkes genç yaşta ölüyordu. Çin'de pirinçten başka bir şey yemeden yaşayan bir rençber otuzuna gelmeden yaşlılıktan ölüyordu. Bunu dün gece TV'de işittim, inanırım da. Senatörler'den biri, sömürge Amerikası'nda çocukların okuduğu bir okul kitabından bir alıntı yaptı; şöyle bir şeydi: 'Küçük kız veya erkek kardeşine iyi davran çünkü ömrü fazla olmayacak.' Sinek gibi üreyip sinek gibi ölüyorlardı. Çocuk ölümü diyorsun — hem de nasıl! Üstelik çok uzun zaman önce değil ha. 1949'da Ordu'dan ayrıldıktan sonra Meksika'ya gitmiştim. Ordaki bebekler senin benim hiç duymadığım hastalıklardan ölüyorlar. Bir yaşına gelmeden çocukları vaftiz etmiyorlar çünkü o yaşa gelene kadar çoğu ölüyor, vaftiz etmek de bir sürü para. Onun için orada hiç nüfus sorunu yoktu. Bütün dünya da koca bir Meksika'ydı, bir taraftan ürüyor, bir taraftan ölüyorlardı, ve eşitlik bozulmuyordu. "</p>

  <p>"Peki değişen ne oldu?"</p>

  <p>"Ne değişti söyleyeyim." Botu kıza doğru salladı. "Modern tıp geldi. Her şeyin çaresi bulundu. Sıtma yeryüzünden silindi, insanları genç yaşta öldürüp nüfusu aşağıda tutan onun gibi bir sürü hastalık da. Ölüm kontrolü geldi. Yaşlı insanlar daha uzun yaşamaya başladı. Önceden ölecek olan bebekler yaşar oldu, onlar da şimdi giderek uzun yaşayan yaşlı insanlar halini alıyor. Dünyaya durmadan insan takviyesi yapılıyor, ama aynı hızla dünyadan ayrılmıyorlar. Ölen her kişi başına üç kişi doğuyor. Böylece nüfus katlanarak artıyor ve giderek de daha çabuk artar hale geliyor. Dünyayı saran bir insan vebası, bir insan hastalığı var. Daha çok sayıda insan daha uzun yaşıyor. Daha az insan doğmalı, cevap bu işte. Ölüm kontrolü yar — bunu doğum kontrolüyle dengelememiz lazım."</p>

  <p>"İnsanlar bunun bebekleri öldürmek olduğunu düşünürlerken bunu nasıl yapacaksın anlamıyorum."</p>

  <p>"Kes şu ölü bebek lafını!" diye bağırdı Sol ve botu odanın bir köşesine fırlattı. "Bu işin içinde bebek filan yok —ne canlı, ne ölü— bu sadece, duyduklarını, tek kelimesini anlamadan, tekrar eden aptalların çarpık kafalarında. Sözüm meclisten dışarı," diye ekledi pek de samimi olmayan bir sesle. "Hiç var olmayan bir şeyi nasıl yok edebilirsin? Hepimiz yumurta yarışının galipleriyiz, ama yarışı kaybeden —biyolojik terimi hoş görürsen— spermlerin arkasından kimsenin ağladığını duymadım daha."</p>

  <p>"Sol, neden bahsediyorsun Allah aşkına?"</p>

  <p>"Yumurta yarışı. Her yumurta döllenirken bir, iki milyon sperm yüzüyor, bu işi yapmak için yarış ediyor. Ama içlerinden sadece bir tanesi yarışı kazanabilir çünkü döllenme olduğu anda diğer hepsi ayazda kalıyor. Kimse yarışı kazanamayan milyonlarca spermi umursuyor mu? Cevap, hayır. Öyleyse, doğum kontrolü için kullanılan bütün bu karışık çizelgeler, aletler, haplar, tapalar, ilaçlar nedir? O tek bir spermin de yarışı kazanmamasını sağlama yolları. Bebek bunun neresinde? Ben etrafta bebek filan göremiyorum."</p>

  <p>"O şekilde ifade edersen, ben de göremiyorum. Ama bu o kadar basitse, niçin bu konuda daha önce hiçbir şey yapılmamış?"</p>

  <p>Sol uzun bir iç çekti, gamlı gamlı gidip botu yerden aldı ve tekrar cilalamaya başladı.</p>

  <p>"Shirl," dedi, "Bunun cevabını bilsem beni yarın Başkan yaparlar. Cevap bulmaya gelince hiçbir şey o kadar basit değil. Herkesin kendine göre fikirleri var, onları kabul ettirip, başka herkesin canı cehenneme diyorlar, insan ırkının tarihi böyle. Bizi tepeye çıkaran bu oldu, şimdiyse raydan çıkarıyor. Sorun şu ki, insanlar her türlü sıkıntıya, ölen bebeklere, otuz yaşında yaşlanmaya katlanırlar, yeter ki bu böyle olagelmiş olsun. Bunu değiştirmeleri için gayret et, dedem için iyi olan benim için de iyidir diyerek sana karşı koyarlar, ölüm döşeğinde bile. Sonra da ölür giderler. Birleşmiş Milletler Meksika'da insanları öldüren sıtmayı taşıyan sivrisinekleri öldürmek için evleri DDT ile ilaçladığı zaman askerler insanları tuttu ki ilaçlama yapılabilsin. Mobilyaların üstüne sıkılan beyaz toz yerlilerin hiç hoşuna gitmemişti, göze hoş görünmüyormuş. Gözümle gördüm. Ama bu bir istisnaydı. Ölüm kontrolü insanlar farkında olmadan dünyaya giriverdi. Doktorlar gittikçe daha iyi ilaçlar kullanır oldu, su kaynakları iyileşti, kamu sağlık görevlileri hastalıkların eskisi gibi yayılmasını önledi. Kimse anlamadan, hemen hemen doğal bir şekilde oldu bu, ama şimdi dünyada çok insan var. Bu konuda bir şey yapılması lazım. Ama yapmak demek insanların değişmesi, bir çaba harcaması, akıllarını kullanması demek, çoğu insan da bunu yapmak istemiyor."</p>

  <p>"Yine de özel hayata müdahale gibi görünüyor, Sol. insanlara çocuk sahibi olamazsın demek."</p>

  <p>"Yeter ama! Ölü bebeklere geri döndük! Doğum kontrolü çocuk yapamazsın demek değil ki. insanların nasıl yaşamak istedikleri konusunda bir seçenekleri olması demek. Kösnüyen, düşünmeden üreyen hayvanlar gibi mi, yoksa mantıklı yaratıklar gibi mi? Evli bir çift bir, iki veya üç çocuk mu yapsa daha iyi —ki bu, dünya nüfusunu dengede tutacak ve herkese tam bir yaşama şansı sağlayacak makul bir sayı— yoksa düşünmeden, umursamadan dört, beş, altı çocuk yapıp, onları açlık, soğuk ve sefalet içinde büyütse mi daha iyi? Şu anki dünyada durum böyle işte," diye ekledi, pencereden dışarı işaret ederek.</p>

  <p>"Dünya böyle ise, o zaman herkes senin söylediğin gibi düşüncesiz ve bencil."</p>

  <p>"Hayır, ben insan ırkından umudu kesmedim. Onlara hiç anlatılmadı ki, çoğu hayvan gibi doğup hayvan gibi öldü. Ben eşşekkafalı politikacıları ve sözde halk liderlerini suçluyorum; bu konudan devamlı kaçındılar, örtbas ettiler çünkü tartışmalı bir konuydu — canı cehenneme dediler, etkisini gösterene kadar yıllar geçer, benden sonra gelecekler düşünsün. Böylece insanoğlu bir asır içinde, birikmesi milyonlarca yıl süren yeryüzü kaynaklarını sildi süpürdü ve üst kademede hiç kimse buna aldırış etmedi, onları uyarmaya çalışan sesleri dinlemedi, bıraktılar fazla üretelim ve fazla tüketelim; şimdi de petrol bitti, toprağın humus tabakası eridi gitti, ağaçlar kesildi, hayvanların soyu tükendi, yeryüzü zehirlendi, bütün bunların karşılığında elimizde ne var, geri kalan kırıntılar için savaş eden yedi milyar insan, sefil bir hayat süren ve hâlâ kontrolsüz bir şekilde üreyen insanlar. Onun için ayağa kalkıp bir şeyler söyleme zamanı geldi bence."</p>

  <p>Sol botları ayağına geçirdi, bağladı. Kalın bir kazak giydi, sonra gardroptan antika, güve yenikli bir muharebe ceketi çıkarttı. Üzerinde bir dizi nişan asılıydı, onların altında da keskin nişancı madalyası ve bir teknik okul rozeti duruyordu. "Çekmiş olmalı," dedi ceketi midesinin üstünde kavuşturmaya çalışırken homurdanarak. Sonra boynuna bir kaşkol doladı ve eski püskü paltosunu giydi.</p>

  <p>"Nereye gidiyorsun?" diye sordu Shirl şaşkın şaşkın.</p>

  <p>"Fikir beyan etmeye. Dostumuz Andy'nin deyişiyle bela aramaya. Yetmiş beş yaşındayım, bu kamil yaşa beladan uzak durarak eriştim, çenemi kapatıp hiçbir şeye karışmayarak, Ordu'da öğrendiğim gibi. Belki protestomu çok daha önce yapmalıydım, ama protesto edecek bir şey göremiyordum, şimdi görüyorum. Karanlığın güçleriyle aydınlığın güçleri bugün karşı karşıya geliyor. Ben de aydınlığın güçlerine katılacağım." Başına yünlü bir bere geçirdi ve kapıya yöneldi.</p>

  <p>"Sol, neden bahsediyorsun Allah aşkına? Söyle lütfen," diye yalvardı Shirl, gülsün mü ağlasın mı bilmeden.</p>

  <p>"Gösteri var. Bebeklerimizi Kurtarın sapıkları Valiliğe yürüyor, Acil Durum Yasası'nı tokatlamak için. Bir de başka miting var, yasa yanlıları toplanıyor, ne kadar çok kişi katılırsa o kadar iyi. Belki yeterince insan birleşip bağırırsa sesimizi duyurabiliriz, belki yasa bu sefer Kongre'den geçer. Belki..."</p>

  <p>"Sol..." diye seslendi, ama kapı kapanmıştı.</p>

  <p>Gece geç vakit Andy Sol'u eve getirdi ve iki ambülans görevlisinin sedyeyi yukarı çıkarmasına yardım etti. Sol sedyeye bağlanmıştı, yüzü bembeyazdı, şuuru yerinde değildi, ağır ağır soluk alıyordu.</p>

  <p>"Yürüyüş başladığı zaman bir sokak kavgası çıkmış," dedi Andy, "hemen hemen bir ayaklanma. Sol da içlerindeymiş. Yere devrilmiş. Kalçası kırılmış." Sedye içeri taşınırken gülümsemeden, yorgun argın Shirl'e baktı.</p>

  <p>"Yaşlılar için bu bayağı ciddi olabilir."</p>
</body>
</html>