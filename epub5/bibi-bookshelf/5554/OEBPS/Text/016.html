<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.5.7"/>
<link rel="stylesheet" type="text/css" href="../Styles/style.css"/>
<title></title>
</head>
<body>
<p class="p1"><br/></p>

<p class="p2"><span class="t4"><b>10</b></span></p>

<p class="p1"><br/></p>

<p class="p1">Andy neredeyse listenin sonuna gelmişti, tabanları patlıyordu. Dokuzuncu Cadde akşam üstü güneşinde parlıyor, her gölgelikte yere serilmiş insanlar göze çarpıyordu: yaşlılar, bebekli anneler, kafa kafaya vermiş, birbirlerine sarılmış gülen yeniyetmeler. Her yanda, her yaştan insan vardı, çıplak ve tozlu bacaklar, savaş sonrasında yerde yatan cesetler gibi oraya buraya saçılmıştı. Sadece çocuklar güneşte oynuyordu, onlar bile ağır hareket ediyor, fazla sesleri çıkmıyordu. Birdenbire bir kımıldanma oldu, bir çığlık; doklar tarafından gelen iki çocuğun etrafına üşüştüler, çocukların kolları ısırık izleri ve kan lekeleriyle doluydu. Bir ipin ucunda ganimetlerini taşıyorlardı: kocaman, gri, ölü bir sıçan. Bu gece ziyafet vardı. Kalabalık caddenin ortasında, çekme-kamyon trafiği kaplumbağa hızıyla ilerliyordu, yük hayvanı insanlar koşum kayışlarına bitkinlikle sarılmış, ağızları bir karış açık, nefes almaya çalışıyorlardı. Andy aralarından yol açarak yürüdü, Batı Postası ofisini arıyordu.</p>

  <p>Geçen hafta boyunca O'Brien'ın dairesine her giren çıkanı kontrol etmek imkânsızdı, ama hiç değilse en bariz ipuçlarını denemek zorundaydı. Binaya giren herhangi bir ziyaretçi, bodrumdaki sökük hırsız alarmını keşfetmiş olabilirdi, ama ancak daireye de girmiş biri bu alarmın da kesik olduğunu görebilirdi. Cinayetten sekiz gün önce bir kısa devre olmuş ve kapıdaki alarm tamir edilmek üzere sökülmüştü. Katil, veya bir muhbir, daireye girdiyse bunu kolayca tespit etmiş olabilirdi. Andy bir olasılık listesi yapmış, onları kontrol ediyordu. Hepsi de olumsuz çıkmıştı. Daireye sayaç okumak için hiç kimse girmemişti, bütün sevkiyatlar da bu işi yıllardır yapan kişilerce yapılmıştı. Bütün liste son sıraya kadar olumsuzdu.</p>

  <p>Batı Postası dersen, çok uzak bir ihtimal de oydu. O hafta boyunca binaya pek çok telgraf getirilmişti ve kapıcı bunlardan birkaçının O'Brien'a olduğundan emindi. Hem o, hem de asansörcü çocuk, cinayetten önceki gece bir telgraf geldiğini hatırlamışlardı, yeni bir kuryenin, Çinli bir oğlanın getirdiğini söylemişlerdi. Bunun bir anlam taşıma şansı binde birdi — ama yine de kontrol edilmesi gerekiyordu. Ne kadar önemsiz olursa olsun her ipucunu değerlendirmek gerekiyordu. Sonuç ne olursa olsun, en azından elinde başçavuşa rapor edecek bir şey olur, bir süre için kafasının etini yemesini engellerdi. Sarı-mavi tabela kaldırımın üstünde asılı duruyordu, altından geçip içeri girdi.</p>

  <p>Ofis uzun bir tezgâhla bölünmüştü, dipteki bankın üstünde üç çocuk oturuyordu. Dördüncü bir çocuk tezgâhın önünde sevk memuruyla konuşuyordu. Hiçbiri Çinli değildi. Tezgâhtaki çocuk adamdan bir mesaj tahtası aldı ve gitti. Andy adama doğru yürüdü ama daha ağzını açmadan adam sinirle başını salladı.</p>

  <p>"Burası değil," diye terslendi. "Telgraf için ön tezgâha gideceksin, ben sevk memuruyum, görmüyor musun?"</p>

  <p>Andy adamın yorgun, asık suratına, devamlı ağzını sıkmaktan yüzünde oluşmuş çizgilere, önündeki masada duran tahta, tebeşir, yazı makinesi teyplerine ve üzerinde <i>Bay Burgger yazılı</i> altın yaldızı dökülen küçük isim levhasına baktı. Yıllar yılı birikmiş karamsarlık, masanın dağınıklığında ve gözlerindeki nefrette kendini belli ediyordu. Bu adamdan pek medet umulmazdı. Andy rozetini gösterdi.</p>

  <p>"Polis soruşturması," dedi. "Konuşmak istediğim adam da sizsiniz, Bay Burgger."</p>

  <p>"Ben bir şey yapmadım, benimle konuşmanız gereken hiçbir konu yok."</p>

  <p>"Sizi suçlayan da yok. Bir soruşturmada kullanmak için bilgiye ihtiyacım var."</p>

  <p>"Size yardım edemem. Polise verilecek bilgim yok."</p>

  <p>"Buna ben karar veririm. Yirmi Sekizinci Sokak sevk alanınız içinde mi?"</p>

  <p>Burgger duraksadı, sonra ağır ağır ve gönülsüzce başını salladı, sanki bir devlet sırrını açığa çıkarmaya zorluyorlardı kendini.</p>

  <p>"Hiç Çinli kuryeniz var mı?"</p>

  <p>"Hayır."</p>

  <p>"Ama daha önce en az bir Çinli çocuk burda çalıştı, değil mi?"</p>

  <p>"Hayır." Bir tahtaya bir şeyler karaladı, Andy yokmuş gibi davranıyordu. Kel kafasının üstünde ter damlacıkları oluşuyor, kır saçlarının arasına süzülüyorlardı. Andy baskı yapmaktan hoşlanmazdı ama mecbur kalırsa yapardı.</p>

  <p>"Bu eyalette kanunlarımız var, Bay Burgger," dedi kısık, tonsuz bir sesle. "Sizi şu anda bir polis memurunun işine engel olma sebebiyle karakola götürüp içeri tıkabilirim, otuz gün yatarsınız. Bunu mu yapmamı istiyorsunuz?"</p>

  <p>"Ben bir şey yapmadım!"</p>

  <p>"Evet, yaptınız. Bana yalan söylediniz. Burda Çinli bir çocuğun hiç çalışmadığını söylediniz."</p>

  <p>Burgger sandalyesinde kıpırdadı, bir yandan korku, öbür yandan sorumluluk altına girmeme isteği arasında bocalıyordu. Sonunda korku ağır bastı.</p>

  <p>"Çinli bir çocuk vardı, sadece bir gün çalıştı, bir daha da görünmedi."</p>

  <p>"Hangi gündü bu?"</p>

  <p>Cevap gönülsüzce çıktı. "Bu pazartesi."</p>

  <p>"Hiç telgraf götürdü mü?"</p>

  <p>"Ben nerden bileyim?"</p>

  <p>"Çünkü bu sizin işiniz," dedi Andy, sözlerine yine sert bir hava vererek. "Nerelere telgraf götürdü?"</p>

  <p>"Bütün gün boş boş oturdu, ona ihtiyacım yoktu. ilk günüydü. ilk günlerinde çocuklara iş vermem, önce bankta oturmaya alışsınlar, havalara girerler yoksa. Ama o gece acele bir iş çıktı. Onu kullanmak zorunda kaldım. Sırf bir sefer."</p>

  <p>"Nereye?"</p>

  <p>"Bak bayım, sevkettiğim her telgrafı hatırlayamam ya. Burası işlek bir ofis, hem kayıt da tutmayız. Telgraf gelir, sevkedilir, alınır, bizim işimiz de orda biter."</p>

  <p>"Onu ben de biliyorum, ama bu telgraf çok önemli. Nereye gittiğini hatırlamaya çalışın. Yedinci Cadde miydi? Yoksa Yirmi Üçüncü Sokak m? Chelsea Park mı?"</p>

  <p>"Dur bakayım, galiba orasıydı. Çocuğun Chelsea Park'; gitmesini istemediğimi hatırlıyorum, orda yeni çocukları sevmezler, her zaman gelenleri isterler ama elimde başka kimse yoktu, onun için onu yollamak zorunda kaldım."</p>

  <p>"Ha, şimdi oldu işte," dedi Andy, bloknotunu çıkararak, "Çocuğun adı neydi?"</p>

  <p>"Çonçon bir isim, hatırlamıyorum. Sadece o gün çalıştı, bir daha da gelmedi."</p>

  <p>"Neye benziyordu peki?"</p>

  <p>"Çonçon bir çocuğa. Çocukların neye benzediğini hatırlamak değil işim." Somurtkan nefreti geri geliyordu.</p>

  <p>"Nerede oturuyordu?"</p>

  <p>Kim bilir? Çocuklar gelir, tahta parasını koyar, tek bildiğim odur. işim değil..."</p>

  <p>Hiçbir şey de işiniz değil yani, Bay Burgger. Sizi tekrar ziyaret edeceğim. Bu arada, çocuğun neye benzediğini hatırlamaya çalışın, sizden bazı cevaplar daha isteyeceğim."</p>

  <p>Andy dışarı çıkarken bankta oturan çocuklar kıpırdandı, Burgger nefret dolu bir bakış fırlattı onlara.</p>

  <p>Zayıf bir ipucuydu ama Andy neşelenmişti; hiç değilse Grassy'ye anlatacak bir şey çıkmıştı, içeri girdiğinde Steve Kulozik de başçavuşun ofısindeydi, birbirlerine başlarıyla selam verdiler.</p>

  <p>"Dava nasıl gidiyor?" diye sordu Steve.</p>

  <p>"Dedikodunuzu sonra yapın," diye araya girdi Grassioli; gözündeki tik bugün iyiydi. "Artık bir şeyler bulsan iyi edersin, Rusch, bu bir soruşturma, tatil değil, büyük küçük dinlemeyip herkesi sıçıp sıvıyorlar."</p>

  <p>Andy, sökük hırsız alarmını ve bu zaman zarfında apartmana girmiş olanların önemini açıkladı. Verimsiz mülakatların üstünden çabucak geçerek Batı Postası'ndaki çocuğa geldi; bunu ayrıntılı olarak anlattı.</p>

  <p>Peki bütün bunlar ne anlama geliyor?" diye sordu başçavuş, iki elini midesinin üstünde, ülserin olduğu noktada kavuşturmuştu.</p>

  <p>"Çocuk biri için çalışıyor olabilir. Kurye çocukların on D tahta depoziti vermesi lazım — bu kadar para kaç çocukta var? Belki çocuğu Çin Mahallesi'nden getirdiler, telgraf götürdüğü apartmanları kolaçan etsin diye de para verdiler. İlk işinde Koca Mike'ın kapısındaki sökük alarmı görünce, piyangoyu vurdu. Sonra, onu tutan her kimse, hırsızlığa kalkıştı, cinayeti işledi, sonra ikisi de ortadan kayboldular."</p>

  <p>"Pek zayıf kalıyor, ama şimdiye kadar bulmayı becerdiğin tek ipucu. Çocuğun adı ne?"</p>

  <p>"Kimse bilmiyor."</p>

  <p>"Allah kahretsin!" diye bağırdı Grassioli. "Bu fantazi, karmakarışık varsayımla ortaya çıkıyorsun ama, çocuğu bulmazsan bu neye yarar ki? Bu şehirde milyonlarca çocuk var, bu işi yapanı nasıl bulacağız?"</p>

  <p>Andy ne zaman susması gerektiğini bilirdi. Steve Kulozik ağır vücudunu duvara yaslamış, Andy anlatırken dinlemekteydi. "Bir şey söyleyebilir miyim, başçavuş?" diye sordu.</p>

  <p>"Ne var?"</p>

  <p>"Bir an için bütün bu davanın mıntıkamız içinde olduğunu farzedelim. Çocuk Çin Mahallesinden veya herhangi bir yerden gelmiş olabilir, onu unutalım. Diyelim ki Gemikent'ten geldi, burnumuzun dibinde, bu insanların nasıl dayanışma içinde olduğunu hepimiz biliyoruz, onun için belki de çocuğu kullanan başka bir Çinli'ydi. Farzedelim öyle."</p>

  <p>"Ne demeye getiriyorsun, Kulozik? Lanet olası sadede gel."</p>

  <p>"Geliyordum, başçavuş," dedi Steve hiç istifini bozmadan. "Diyelim ki çocuk veya patronu Gemikent'te yaşıyor. Eğer öyleyse, bizde parmak izleri olabilir. Benim zamanımdan önceydi ama siz yetmiş iki'de burdaydınız, değil mi başçavuş, General Kung'ın anakarayı istilası suya düştükten sonra bütün Formozalı mültecileri buraya getirdiklerinde?"</p>

  <p>"Burdaydım. O zamanlar henüz yeniydim."</p>

  <p>"Herkesin parmak izini almadılar mı, çocukların bile? Uçak havalanmadan önce belki aralarına Komünist bir ajan karışmıştır diyerek?"</p>

  <p>"Çok uzak ihtimal," dedi başçavuş. "Hepsinin parmak izi alındı, bakarsın iltica ederler diye sonraki iki yıl içinde doğan çocukların bile. Bu kartlar bodrumda duruyor. Onu düşünüyordun, değil mi?"</p>

  <p>"Evet, öyle. Bunları teker teker kontrol edin, bakalım cinayet aletindeki izlere uyan var mı içlerinde. Uzun iş ama denemekte fayda var."</p>

  <p>"Sen de duydun, Rusch," dedi Grassioli, bir deste raporu önüne çekerek. Aletteki izleri al, aşağı in, bak bakalım bir şey bulabilecek misin?"</p>

  <p>Başüstüne," diye cevap verdi Andy, Steve ile beraber dışarı çıktılar. "Ne iyi arkadaşmışsın," dedi Steve'e kapı kapanır kapanmaz. "Birazdan paydos edecektim, sayende bodruma tıkılacağım, Allah bilir bütün gece de kalırım."</p>

  <p>"O kadar kötü değil be," dedi Steve rahat rahat. "Bir keresinde ben de bu dosyaları kullanmak zorunda kalmıştım, bütün parmak izleri kodlu, onun için istediklerini çabucak bulabiliyorsun. Yardım ederdim ama akşam kaynım yemeğe geliyor."</p>

  <p>"Şu nefret ettiğin mi?"</p>

  <p>"Ta kendisi. Ama şimdi bir balıkçı teknesinde çalışıyor, bir balık çalmış, onu getirecek. Taze balık. Ağzın sulanmıyor mu:</p>

  <p>Hadi git şurdan, pis herif. İnşallah kılçıkları boğazında kalır."</p>

  <p>Parmak izi dosyaları pek de Steve'in tarif ettiği durumda değildi. O zamandan beri başkaları da kullanmıştı, kimi kartlar sırasızca dosyalanmış, bir kutu dolusu yere dökülmüş, sonra da rastgele geri tıkılmıştı. Bodrum yukarılara nazaran daha serin olmasına rağmen, havası çok tozluydu, neredeyse solunmayacak haldeydi. Andy saat dokuza kadar çalıştı; başı zonkluyor, gözleri yanıyordu. Yukarı çıktı, yüzüne biraz su çarptı, biraz temiz hava aldı. Bir iki dakika, işi bitirsin mi, sabahı mı beklesin karar veremedi, sonra Grassy'nin neler söyleyeceği aklına gelince tekrar aşağı indi.</p>

  <p>Kartı bulduğunda saat on bire geliyordu. Neredeyse es geçecekti çünkü izler çok küçüktü, bir bebeğe aitti, sonra çocukların büyüyeceği geldi aklına, büyütecin çizik çizik camından bakıp yakından inceledi.</p>

  <p>Hiç şüphe yoktu. Bu izler, pencerede ve tekerlek demirinde bulunan parmak izlerinin aynısıydı.</p>

  <p>"Chung, William," diye okudu. "Doğum: 1982, Gemikent Kliniği..." Öyle hızla ayağa kalktı ki sandalyesi devrildi. Başçavuş şimdi evinde, belki de yatağındaydı, uyandırılırsa iyice huysuzlanırdı. Ama önemli değildi.</p>

  <p>Bulmuştu.</p>
</body>
</html>