<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Yeşil Peri Gecesi</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <h1>Bebekler kadar masum</h1>

    <p>Osman gider gitmez, mutfağı toplayan Tanya’ya “Bırak, ben hallederim. Sen bugün izin yap,” dedim.</p>

    <p>Kadıncağız kulaklarına inanamadı. Gece yarılarına kadar çalıştırırdık Tanya’yı. İzin istediğinde surat asardık. Yorgunluktan bayılacak hale geldiğinde, eline bir taksi parası tutuşturup Feriköy’e, kendi gibi köleleşmiş Moldovalı arkadaşlarıyla birlikte yaşadığı evine yollardık. Taksiye binmezdi, onca yolu yürürdü. Kişinev’in bir kenar mahallesinde bıraktığı, yüzlerini aylardır görmediği çocukları için para biriktirmeye çalışıyordu.</p>

    <p>Çantasını kaptığı gibi fırladı. Fikrimi değiştiririm diye korkmuştu. Ara sıra yapardım. Ben de az aşağılık değildim. Tam gidecekken fikrimi değiştirirdim. Asansörü bekleyecek sabrı bile yoktu. Topukları eğrilmiş ayakkabılarının merdivenlerde çıkardığı sesi dinledim. Duyulmaz olunca kapıyı kilitledim. Zinciri taktım. Mutfağa dönüp dikildim.</p>

    <p>Nereden başlayacağımı düşündüm. Önce sakinleşmeliyim dedim. Kendime bir Türk kahvesi yaptım. Ayaküstü yarısını içtim. Mutfağı öylece bıraktım. Yatak odasına gittim. Şifoniyerin en alt çekmecesine koyup en dibe ittiğim paketi çıkardım.</p>

    <p>Osman’ın, içinde herhangi bir şey çalışılmayan çalışma odasına geçtim. Eşyanın çoğu babası merhum profesör Necmi Bey’den kalmaydı. Bir zamanlar bu taşyürek hocanın fakültedeki odasının demirbaşı olmuş, iki tarafı yere kadar çekmeceli, masif ağaç çalışma masasına gittim. Hocanın, orospu çocuğu Teoman’ın bir Osmanlı paşasından kaldığını iddia ettiği, şahane bir el işçiliği örneği olan ahşap döner koltuğuna oturdum.</p>

    <p>Panjurlar inikti. Oda karanlıktı. Osman’ın “Hakiki Bauhaus” dediği harika çalışma lambasını yaktım. Tepsi biçiminde, gerilmiş deri şapkasıyla ışığı yumuşacık kırıp dağıtan, gerçekten harika bir lambaydı. O da babasından kalmaydı. Babasına da dedesinden kaldığını söylemişti. Dedesinin ayakkabı imalatçısı olduğunu da söylemişti. Deriden ve köseleden çok iyi anladığını. Osman ayakkabıcı dedesinin bu Bauhaus lambayı nereden bulduğunu bilmiyordu. Çocuk yaşta Kastamonu’nun fakir bir köyünden çıkıp İstanbul’a gelen, burada ayakkabıdan servet yapan dedesinin Bauhaus dönemi bir lambadan ne anlamış olduğunu çok merak ediyordu. Alay ediyor, gülüyor, “Allahın çarıklısı.. ne anlıyordu acaba bundan? Altına oturup iki satır kitap mı okudu?” diyordu.</p>

    <p>Bauhaus kelimesini Osman’la tanıştıktan sonra duymuştum. Çaktırmadan, akıllıca sorular sormuş, biraz kitap karıştırmış, mimarlıkla, tasarımla ilgili okul gibi bir şey olduğunu öğrenmiştim. Daha fazlasını bilmem gerekmemişti.</p>

    <p>Çocukluğumdan beri çok okurdum ben. Ali’den sonra ve Osman’dan önce, hayatımın Gün’lü zamanlarında da çok-çok-çok okumuştum. Elime ne geçerse okumuştum. Elime hep iyi şeyler geçmişti. O zamanlar da şiir okuyordum. Özlüyordum çünkü şiiri. Ama şiir okuduktan sonra bir süre kendimi çok kötü hissediyordum. Kendimi kötü hissedince de roman okuyordum. Trajik romanlar şiirin acısını temizliyordu. Ama iyi romanlar beni gene şiire itiyordu.</p>

    <p>Şiir bana dokunuyordu. Daha doğrusu hayatımı sabitliyordu, acıyı daha derinden hissetmeme neden oluyordu. Krizlere giriyordum bu yüzden. Korkunç şeyler yapıyordum. Sarhoş oluyordum. Esrar çekiyordum. Hap atıyordum. Sürünüyordum. Her sabah başka bir yatakta uyanıyordum. Bazen yatakta bile olmuyordum. Çok aşağılanıyordum. Ama hiçbir şey hissetmiyordum. Bu hallere düştüğümde Gün kıyameti koparıyordu. Sarsıyordu beni, aklımı başıma getirmek için çırpınıyordu. Gün’ün de yardımıyla toparlanıyor, sefilliğimle barışıyor, biraz daha yaşamayı beceriyordum.</p>

    <p>Merhum profesörün telkâri gümüş bir çerçevede duran, Taşkışla’nın kapısında çekilmiş, cüppeli, siyah-beyaz fotoğrafını elime aldım. Ömrünü kendini çok önemli biri zannetmekle geçirdiği çatık kaşlı, aşırı ciddi yüz ifadesinden anlaşılan bu kalın bok profesöre baktım.</p>

    <p>Oğullarınızın halis birer orospu çocuğu olduklarından haberiniz var mı hocam? dedim. Sözün gelişi orospu çocuğu, diye ekledim. Yoksa muhterem ve zavallı anneleriyle bir ilgisi yok. Orospu olan benim annem.</p>

    <p>Siz ki hocam dedim. Siz ki yığınla talebe yetiştirmiş, bilhassa altmışlı yıllarda okutulan bir sürü kıymetli ders kitabının yanı sıra, bir de “Türk Gençlerine Altın Nasihatler” adında, hayata dair her konuda işkembeden attığınız, uğrunda ölünecek değerler sıralamasında namusu, vatanı ve bayrağı birinci sıraya koyduğunuz, kadınların makyaj yapmasının başta iffetsiz görünmek ve erken yaşlanmaya neden olmak gibi pek çok zararını sıraladığınız, genç Türk kızlarına daima iffetli olmayı, genç Türk erkeklerine ağırbaşlılığı ve otoriterliği öğütlediğiniz, aşkı sakınılması lazım gelen lüzumsuz bir his değişikliği, evliliği her gencin üstüne titremesi şart olan mukaddes beraberlik, mastürbasyonu “Zararlıdır, kısırlık yapar, sakın ha!” diye nitelediğiniz, ana babalara evlatlarının terbiyesi için her fırsatta tırnaklarını batırarak kulak çekmeyi ve muhakkak, ömür boyu unutulmayacak birkaç tokat atmayı tavsiye ettiğiniz bir akıl fikir kitabı yazmışsınız.</p>

    <p>Bu kitabın yazarı olan siz, oğullarınız birer orospu çocuğu olurlarken neredeydiniz? Osman’ın gözyaşları içinde anlattığı gibi, karınızı aşağılamakla mı meşguldünüz?</p>

    <p>Babasının kitabını Osman’la birlikte defalarca okumuştuk. Her okuyuşumuzda gülmekten ölmüştük. En çok “Kendini Elleme” bölümünde gülmüştük.</p>

    <p>“Sen de elleme o zaman,” demiştik.</p>

    <p>Osman “Hiç yapmış mıdır acaba?” demişti.</p>

    <p>“Yapmamış olması mümkün mü?” diye fikir yürütmüştük.</p>

    <p>Bir keresinde Osman’ın kafası adamakıllı dumanlıydı. Yeni evlenmiştik. Henüz mutluyduk. Osman koynumda yatıyordu. Saçları yumuşacıktı. Gülerken gülerken gözleri yaşarmış, sonra ağlamaya başlamıştı. Hıçkırarak ailenize neler yaptığınızı anlatmıştı.</p>

    <p>Karınız sizden habersiz dışarı çıkmasın diye ayakkabısının altına tebeşirle çarpı çizermişsiniz hani. Bu yöntemi bir hikâyede mi okumuşsunuz, ne yapmışsınız. Övünürmüşsünüz bununla. Akşam eve gelir gelmez karınızın ayakkabılarının altını kontrol edermişsiniz. Tebeşir silinmişse kadıncağızı dövermişsiniz. En çok ağzına vururmuşsunuz, karınızın ağzına takıkmışsınız. Yüzüne vurursam görünür, dövdüğüm anlaşılır diye düşünmezmişsiniz bile. Karınızı zaten dışarı çıkarmazmışsınız.</p>

    <p>Bir gün Osman çok hastalanmış. Annesi bir türlü size ulaşamamış. Üniversitede senato toplantısındaymışsınız. Bundan daha önemli bir işiniz olamazmış. Kadıncağız ne yaptıysa Osman’ın ateşini düşürememiş. İlaç alması gerekmiş. Eczaneye evde giydiği terliklerle gitmiş. Sokaklarda dize kadar kar varmış. Döndüğünde ayakları sırılsıklammış. Düştüğü durumdan o kadar utanıyormuş ki, sizin gelmenize yarım saat kalıncaya kadar, bağıra bağıra ağlamış. Yine de size isyan etmeyi aklından bile geçirmemiş.</p>

    <p>Sonra Osman ilkokula başlamış.</p>

    <p>Bir gün okuldan tebeşir getirmiş annesine. “Al sen çiz,” demiş. Annesinin o anki yüzünü hiç unutamazmış. Hileyle tanışmanın insanı kötülüğe iten hazzı varmış yüzünde. Dakikalarca, gözlerini ayırmadan elindeki tebeşire bakmış karınız. Sonra kocaman gülümsemiş.</p>

    <p>Ama siz Teoman’ı mükemmel bir yalaka, iyi bir muhbir, şahane bir küçük Hitler olarak yetiştirmişsiniz. O akşam eve döndüğünüzde, daha siz paltonuzu çıkarmadan annesini ve abisini size ihbar etmiş. Annesinin “gezmeye” gittiğini, Osman’ın okuldan “çaldığı” tebeşirle ayakkabısının altına çarpı çizdiğini söylemiş. En vurucu kelimeleri seçmeyi iyi biliyormuş.</p>

    <p>İkisini de cezalandırmışsınız. Osman’ın iki elini Henry Schwander piyanonun tuşlarına koydurmuşsunuz. Piyanonun kapağını indirip indirip parmaklarına kırasıya vurmuşsunuz. Sol el: Bu elinle mi çaldın o tebeşiri? Sağ el: Bu elinle mi verdin annene çaldığın tebeşiri? Gezmeye gittiği için annesinin dudaklarını yolmuşsunuz, paramparça kanatmışsınız. Küçük Hitler Teoman yanınızda dikilip izlemiş. Kaşı bile oynamamış. Ana-oğul birbirlerine sarılıp ağlamışlar. Osman kırılmaya çeyrek kalmış elleriyle annesinin yüzüne ıslak havlu koymuş.</p>

    <p>Küçük Hitleriniz size o kadar sadıkmış ki, tebeşirle çarpı çizmeyi bırakmışsınız. Gerek kalmamış. Teoman varmış artık.</p>

    <p>Yıllarca çalıştığı fakültenin amfilerinden birine adı verilen bu saygıdeğer hocanın resmine bakarken benim annemin de dövüldüğünü hatırladım. Babam dövmüştü. Babam da aynı Necmi Bey gibi, annemin yüzüne vurmuştu. Annemin yüzünü duvara vurmuştu. Ben de dövülmüştüm. Benim de yüzüme vurmuşlardı. Demek ki dayak ve güzellik kalıtımsaldı.</p>

    <p>Ama ben daha da dövülecektim. Hatta öldürülecektim. Sonsuza kadar kaçamazdım. Yaptığımı bana er-geç ödeteceklerdi. Hocanın fotoğrafta tıpkı Teoman’ınkine benzeyen yüzüne bakarken, başıma gelmesi muhtemel şeyleri, öldürülmem ihtimalini düşünmekten kaçındım. Düşünürsem yapamazdım. Hayatımın dışı başkalarını, içi beni yakıyordu. Çok fena yakıyordu. Artık dayanamıyordum. Hem artık korkunun ecele faydası yoktu.</p>

    <p>Çalışma masasının sağ tarafındaki çekmecelerden en alttakini çektim. Antika masa çok bakımsızdı. Çekmecelerin kenarları tahta kurdundan delik deşik olmuştu. Adamakıllı cilalanması, deliklerin ilaçla doldurulması gerektiğini düşündüm. Teoman’dan ve Osman’dan, onların babası olduğu için Necmi Bey’den ve onun her türlü hatırasından nefret ediyordum. Ama bu masayı seviyordum.</p>

    <p>Mutfakta neyin nerede olduğunu pek bilmesem de, burada neyin nerede olduğunu çok iyi bilirdim. Bu odayı Osman’dan çok ben kullanıyordum. Bu odada kitap okuyor, gündüzleri bu odada uyuyordum. En alt çekmeceden krem rengi, ipeksi dokulu bir tomar lüks zarf çıkardım. (Osman her şeyin en lüksünü kullanmayı severdi.) Zarfları siyah deri sumenin üstüne yaydım. Taşyürek profesörden kalma, altın uçlu Mont Blanc yazmıyordu. Mürekkebi bitmişti. Çekmeceden mürekkebi çıkardım. Kaleme koyu yeşil mürekkep çektim. Zarflardan birinin üstünü karalayarak kalemin iyi yazıp yazmadığına baktım. İyi yazıyordu. Ama mürekkep akıtıyordu. Yazarken parmaklarım yemyeşil lekeleniyordu.</p>

    <p>Zarflara alıcıların adlarını, adreslerini yazmaya başladım. Okunaklı, güzel bir yazı olsun istiyordum (saçmaydı). Ama titreyen elimi bir türlü kontrol edemiyordum. Her birine özenerek başlasam da, son kelimelere geldiğimde iyice bozuluyordu. Gene de hepsini okunaklı bir biçimde yazmayı başardım.</p>

    <p>Osman orospu çocuğu Teoman’ın pis rüşveti olan piyano mağazasını açabilmek ve kendini işadamı zannedebilmek için Berlin’de şirket şirket koştururken, hatta bir köşe başında, attığı tokatla beni yere yıktığından beri yüzünü görmeyi reddettiğim annemle burun buruna gelirken (hayat bu, olur olur), annem ve kocam birbirlerini tanımadıkları için geçip giderlerken yollarına, nasıl bir skandala yol açacağını kolayca tahmin edebildiğim ve sabırla çoğalttığım CD’leri, yetmiş küsur saattir göndersem mi göndermesem mi diye düşünüp durduğum CD’leri tek tek zarflara koydum.</p>

    <p>Her zarfa kendi el yazımla yazdığım bir not ekledim. Nota ne yazacağımı uzun boylu düşünmedim. Nasıl olsa görüntülerde her şey vardı. Her şey. Hâlâ anlamayanlar için, hâlâ Uluçmüdür’e toz kondurmak istemeyenler için tarihimizi bir de kameranın karşısına geçip anlatmıştım, ağlayarak. Bu nedenle kısa bir cümle yazdım.</p>

    <p>“Bu CD’de izleyeceğiniz her şey tamamen gerçektir. Bizzat kayda aldım ve kendi irademle gönderiyorum. Bundan sonra olacaklara hazırım.”</p>

    <p>Adım, kızlık ve evlilik soyadım. Tarih ve imzam.</p>

    <p>Hiçbir şeyi toplamadım. Mürekkep şişesinin ve taşyürek profesörün altın uçlu dolmakaleminin kapaklarını kapatmadım. Zarfların tomarını, kaliteli mektup kâğıtlarını, internette birer birer arayıp bulduğum adreslerin listesini ve çoğalttığım CD’lerden birini öylece masanın üstünde bıraktım. Telefonla kurye çağırdım.</p>

    <p>Kendimi gizlemiyordum. Aksine, ifşa ediyordum. Osman’ın bütün bunların benim elimden çıktığını anlamasını istiyordum. Artık inkâr edemesin, görmezlikten gelemesin.</p>

    <p>Boynumdaki şahdamarımın her zamankinden daha güçlü attığını duyabiliyordum. İçimde müthiş, sarhoş edici bir heyecan vardı. Ama hâlâ korkunun izi yoktu.</p>

    <p>Giriş kapısı çift kanatlı, kanatları bronz tutamaklı gösterişli palasımızın ahşap kafesli asansörü gene takılmıştı. Kurye mecburen merdivenleri tırmanıyordu. Botlarını sürüyor, ayak sesleri giderek yakınlaşıyordu. Altıncı kata ulaştı. Zili çaldı. Hemen açtım. Orta yaşı geçmiş, şişman, zavallı bir adamcağızdı. Öyle yorulmuştu ki, nefesi bir türlü düzelmiyordu. Makbuzu doldururken kaba, çatlak ellerine baktım, kıpkırmızıydı. Kalem parmaklarının arasında kayboluyordu. Haline acıdım. Bu zavallı kuryenin her günü yarını olmayan bir gün gibi yaşadığını, kısa bir gelecek için bile ümitlenemediğini düşündüm.</p>

    <p>Sanki ben farklıydım. Ben de hâlâ her günü yarını olmayan bir gün gibi yaşıyordum. Kaç günlük yarınım kaldığını tahmin bile edemiyordum. Adamcağıza zarfları teslim ettim. Parasını ödedim. Hiç değilse bugünü kurtarsın diye, gözlerinin hayretle açılmasına yol açacak kadar iyi bir bahşiş verdim. Kapıyı zincirleyip banyoya girdim.</p>

    <p>Banyoda her zamanki gibi kötü bir koku vardı. Oturduğumuz palas seçkindi, güzeldi, ama çok eskiydi. Çatısı akıyor, kanalizasyon boruları sızdırıyordu. Osman benim ısrarımla baş edememiş, sonunda ev sahibine “Şu boruları yaptır,” demişti. Ama adam “Sen önce kiranı öde,” diye cevap vermişti. Yedi aydır kirayı ödeyemiyorduk. Mahkemelik olmuştuk.</p>

    <p>Ama sonunda ödedik. Kredi kartları ve tüketici kredileri borçlarımız, Tanya’nın biriken aylıkları ve tüm faturalar ödendi. Bankaya para yattı. Ekonomimiz bir gecede düze çıktı. Ev yiyecek içecekle dolup taştı gene. İçki dolabımız eski haline geldi. Osman çılgınlar gibi giysi alışverişi yaptı. Yurtdışı tatili planları yaptı. Osman yeni hayal âleminin kapılarını aralamak için orospu çocuğu Teoman’la işbirliği yaptı. Başına taş düşmüştü sanki Teoman’ın. Abisi birdenbire kıymete binmişti. Kıymete binen şeyin ne olduğunu ben çok iyi biliyordum. Buna isyan ediyordum. Ama benim isyanım hep içe doğru yanmış, harlanamadan sönüp gitmişti.</p>

    <p>Bu kez öyle olmayacaktı.</p>

    <p>Aşkımızın ipini çektiğim o ilk geceden sonra, Teoman, abisine sağlam bir havale yapmış, sonra da bize gelmişti. Borçlar ödenene kadar yüzü belirsiz bir kederle kararmış, ufalmış görünen, hasta olup yatan Osman canlanmış, neşelenmişti. Yerinde duramıyordu. Teoman’a tüm kalbiyle minnettar görünmeye, onun ne kadar iyi yürekli, ne kadar harika bir kardeş olduğuna kendini ve beni inandırmaya çalışıyordu.</p>

    <p>Teoman sanki daha önceki sıkıntılarımızı da halletmiş, her defasında imdadımıza yetişmiş gibi konuşuyordu. Oysa hesaptan kitaptan hiç anlamayan, sonuçlarıyla mücadele etmekten korktuğu için toplama çıkarma bile yapmaktan kaçınan abisinin şirketteki hakkına daha yıllar önce el koymuştu. Burgazada’daki evi bile elimizden almıştı.</p>

    <p>Osman küçülürken Teoman büyümüştü.</p>

    <p>Teoman büyürken benim sırtıma basmıştı.</p>

    <p>“Abi sıkıntınız vardı da niye söylemedin? Halletmiştim çoktan,” demişti.</p>

    <p>Nasıl sahtekâr, nasıl yalancı ve iğrençti. Sanki Osman hiç yakınmamış, kaç kere kapısına gidip yalvarmamış gibi konuşuyordu. Bunu nasıl yapabiliyordu?</p>

    <p>“Tamam, kriz ağzımıza sıçtı, ama ölmedik. O kadar da değil. Kardeşiz oğlum biz!” demişti. Sonra bana bakarak ve sinsice, haince gülümseyerek eklemişti. “Daha ihtiyacınız olursa çekinmeyin. Bir şekilde ayarlarız!”</p>

    <p>Bir şekil! O şekil hayvanlıktı, insanlıktan çıkmaktı. Ama Osman ve Teoman bunu hiç sorun etmiyorlardı. Benim sorun etmemi de istemiyorlardı.</p>

    <p>Bu konuşmalar olurken İstanbul’a akşam iniyordu. Hava çok soğumuştu. Poyraz camları zorluyordu. Ama kaloriferler deli gibi yandığı halde benim içim titriyordu. Tanya market, şarküteri ve kasap alışverişini yapıp gelmişti. Mutfakta harıl harıl yemek yapıyordu. Mutfaktan kavrulan soğanın, ezilen sarmısağın, pişen etin kokusu geliyordu.</p>

    <p>Teoman kanepenin tam ortasına oturmuş, bacak bacak üstüne atmış, kollarını iki yana uzatmıştı. Kral gibi oturuyordu. Öyleydi, orospu çocuklarının kralıydı. Viski içiyordu. Badem ve çikolata yiyordu. Osman arada coşuyor, hep beraber, (tombalacık Leylacık da dahil) Kenya’da safari yapalım.. Arjantin’de karavan kiralayalım.. Alaska’ da Buz Otel’de kalalım.. Şarm El-Şeyh’e dalışa gidelim.. Norveç’te fiyortların üstünden uçalım.. gibi, servet gerektiren, abuk sabuk tatil önerilerinde bulunuyor, hayatımızı yoluna koyan Teoman kral kral oturup başını sallıyordu.</p>

    <p>Teoman bir Osman’a, bir bana bakıyordu. Gözlerimden ateş çıktığını gördükçe gülümsüyordu. Gülümsemesi kurşun gibiydi. Beni canevimden vuruyordu. Benim gözlerimden ateş çıktığını Osman da görüyordu. Görmemiş gibi yapıyordu.</p>

    <p>Garip ikililer halindeydik. Bir an Osman’la ben ikili oluyorduk. Aynı düşünceyi birbirimizin zihnine akıtıyorduk. Sonra Osman’la Teoman aynı düşünceyi paylaşarak ikili oluyorlardı. Ya da Teoman ve ben zehir gibi bakışarak ikili haline geliyorduk. Aynı sır üçümüzün arasında dönüyordu. Dönerken şekil değiştiriyordu. Üçümüz de o geceler boyunca neler olup bittiğini bildiğimiz halde bilmiyormuş gibi davranıyorduk.</p>

    <p>Ama ben onlardan fazla bir şey biliyordum. Bu fazla şeyin üçümüzün de sonunu getireceğini onlar bilmiyorlardı.</p>

    <p>“Yemeğe kalsana.. Tanya böfstrogonof yapıyor,” demişti Osman.</p>

    <p>Tanya harika bir aşçıydı. Kendi yöntemleri vardı. Mesela Rus salatasına kornişon yerine kapari çiçeği koyuyordu. Ispanağı sütle pişiriyordu. Pirinç pilavına limon sıkıyor, bir tane kesmeşeker atıyordu. Borş çorbası, pojarskiye ve piliç kievskide kimse eline su dökemiyordu. Tanya yemek yapmayı çok seviyordu. Osman’ın arkadaşları veya siftineceği dostları bize geleceği zaman, yemek yapacağı için, içi içine sığmıyordu.</p>

    <p>Teoman yemeğe kalmayı kabul etmemiş, “Leyla bekliyor, yemeğe çıkacağız,” demişti. Gülümsemiş, avucunu dizine vurup fırlamıştı. Zengin kalkışı yapmıştı. Haklıydı. O zengindi, işi gücü vardı. Osman’ınki gibi sınırsızca boş zamanı, mühim bir meşguliyet süsü verdiği oyalanmaları yoktu. Teoman’ın hayatının her saniyesi ölçülebilir bir değer taşıyordu.</p>

    <p>Teoman kapıya giderken abisini ensesinden tutup kendine doğru çekmiş, karnına yumruğuyla şakadan bir-iki vurmuş, he he he.. diye gülmüştü. Her ikisi de birbirlerine duydukları sevgiden ve coşkudan kanatlanmış gibi yapıyorlardı. Nerdeyse uçacaklardı.</p>

    <p>Teoman “Oğlum acayip iyi görünüyorsun ya.. salona her gün mü gidiyorsun, n’apıyorsun?” demişti.</p>

    <p>Salona her gün giden, ağırlık kaldırırken boyun damarları hortum gibi şişen Osman, “Sen de git be oğlum.. şu göbeğe bak. Leyla’ya ayıp lan..” demişti.</p>

    <p>Şekerli şekerli, ağdalı ağdalı, yapışık yapışık gülüşmüşlerdi. Sahte sevecenlikten ölüyorlardı. Teoman hazdan kudurmuştu. Sadece işini halletmiş, zenginliğe (değilmiş gibi), güce, bir çeşit iktidara yelken açmış olmanın hazzı değildi bu. Beni bitirmiş, abisini pezevenk yerine koymuş olmanın güçten de, paradan da büyük hazzıydı.</p>

    <p>Teoman giderken bir zamanlar birini çok sevdiğim bu iki kardeşten şimdi ölesiye tiksindiğimi düşünüyordum.</p>

    <p>Teoman tetikçi, Osman azmettirici ya da her ikisi de her ikisiydi. Ben kurbandım. Ben sadece kurbandım.</p>

    <p>Ama dürüst olmalıydım.</p>

    <p>Beni Teoman kurban etmemişti. Osman da etmemişti. Ben daha yıllar önce, kendimi bizzat, kendi irademle kurban etmiştim. Ben hayatta bir kurban olarak var olmuştum. Kurban olmayı kabul etmeyebilirdim. Ama etmiştim. Dünyaya kurban edilmeye hazır gözlerle bakmak, hayır demekten kolaydı. Mağdur olmak cesur olmaktan çok daha kolaydı. İnsan cesareti seçemezse kurban olmayı kendiliğinden seçmiş oluyordu. İnsan mağdur olmanın suçsuz olmak anlamına geldiğini sanıyordu. Oysa mağdur olmak, suçsuz olmak değildi. Ölesiye tiksindiğim iki kardeşe bakarken anlamıştım bunu. Hayatım boyunca kurban olmayı seçtiğimi anlayınca kendimden de tiksinmiştim.</p>

    <p>Ama madem ki kendimi kurban etmiştim, sonuna kadar gitmeliydim. Kurbanlıklar sonunda kesilirdi, ölürdü. Kurban olmanın doğası buydu.</p>

    <p>Biriken kiralarına kavuşan ev sahibi eve usta göndermişti. Usta banyoyu incelemiş, ultra anormal bir fatura çıkarmıştı. Ev sahibi “Bu kadar parayı hayatta ödemem!” demişti. Oysa onun ödemesi gerekiyordu. Borular evin demirbaşıydı.</p>

    <p>Osman’a “Kiradan keselim. Herife zaten çuvalla para ödüyoruz,” demiştim.</p>

    <p>Kabul etmemişti. Ev sahibiyle takışacak, itiraz edecek, diretecek gücü yoktu. Ama ev sahibiyle takışamam dememişti, boruların değiştirilmesi için yerlerin kırılması gerektiğini bahane etmişti.</p>

    <p>“Güzelim mozaikler mahvolur, yazık..” demişti, sanki çok umursuyormuş gibi.</p>

    <p>Oysa usta mozaiklere dokunmayacağını söylemişti. Sadece iki karo çıkaracak, sonra aynen yerine koyacaktı.</p>

    <p>Osman kötü kokunun kaynağını kurutamayınca, yokmuş gibi yaptı. Banyoda kokulu bir mum yakıyor, içerisi tropikal meyve veya lavanta veya hindistancevizi, limon, çikolata, çilek, vanilya kokuyor, böylece kanalizasyon boruları sızdırmıyormuş, hayatımız bok kokmuyormuş, her şey yolundaymış gibi oluyordu.</p>
  </div>
</body>
</html>
