<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Yeşil Peri Gecesi</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <h1>Compact disc</h1>

    <p>Ali’nin kanepesi pencereye bakıyordu. Penceresi İstanbul’a bakıyordu. Ali’nin geniş penceresinden için için kaynayan, huzursuz bir İstanbul görünüyordu.</p>

    <p>İstanbul beni konuştuğu için huzursuzdu.</p>

    <p>Öyle olmasını diliyordum.</p>

    <p>Korkudan titreyerek gökyüzüne bakarken, adımın ve yaptığım şeyin iğrenç kelimeler, galiz kahkahalar, kirli ihtiraslar, korkunç öfkelerle yüklenip çoğalarak atmosferde dolaşmaya başladığını düşünüyordum.</p>

    <p>CD’leri kuryeye teslim edeli üç saati geçmişti. Düğmeye basılmış olmalıydı. Sayısız telefon ve internet hattının ucunda, üçlü beşli grupların arasında adım telaffuz ediliyor olmalıydı.</p>

    <p>Taşları yerinden oynatmıştım. Duvarlar birbiri ardına yıkılmaya başlamış olmalıydı.</p>

    <p>Her biri diğerinden önemli, her biri diğeriyle rekabet ve çıkar çatışması içinde olan yirmi kalın adama gönderdiğim CD’deki görüntüler kopyalanıyor, sonsuz sayıda artıyor, böylece uzay bizim olabilecek en iğrenç görüntülerimizle doluyor olmalıydı. Bu keyfine düşkün, muktedir beyler filmi indirmeye üşenebilirler, açmadan çöpe atabilirler diye endişe ederek maille göndermemiştim. Gerçi tefrika edebilirdim. Yirmi kalın adam için daha heyecanlı olurdu. Ama internet başında parçaların yerlerine ulaşmasını bekleyecek sabrım yoktu. Ayrıca Osman’ın iş seyahati kısa sürebilirdi. Her an işadamı olamayacağını anlayabilir, bir anda yeni hayallerinden vazgeçebilir, erken dönebilirdi. Yakalanabilirdim.</p>

    <p>Sabırsızdım, pişman olmuştum. Maille de göndermeliydim diye düşünüyordum.. parça parça.. fragmanlar halinde.. Nasıl olsa kesip biçeceklerdi. Olduğu gibi yayınlamaları imkânsızdı.</p>

    <p>Belki de sandığım kadar hızlı gelişmeyecekti skandal. Kurye CD’leri yerlerine henüz ulaştırmış, bir kısmını daha ulaştırmamış bile olabilirdi. Belki birbirinden mühim bu yirmi adam, her biri kendi odalarında ferah ferah, geniş geniş kahvelerini içerken ve memleket ahvali üzerine geyik yaparlarken, sekreterlerinin teslim aldığı CD’de uyuyan hazineden habersizdiler.</p>

    <p>Belki çok yavaş başlayacaktı süreç. Biri merak edip izleyecek ve izleyince aklı duracak, ama haber atlatmak için çenesini kapatıp tedbir alacaktı. Belki subaşını tutmuş muktedirlerden biri olayı örtbas etmek isteyecekti. Bundan kendine de bir bok bulaşır, kendi kirli çamaşırları ortaya çıkar diye korkacaktı. Skandalın patlaması uzun sürebilirdi.</p>

    <p>Bilemiyordum.</p>

    <p>Ama çok da uzun süremezdi. Mümkün değildi. Birbirlerine karşıt, birbirlerinin yüzüne dost, arkalarından düşman adamlara göndermiştim. Yazdığım not fena halde kışkırtıcıydı. Notu okuyan yirmi adamın en azından biri, ne var bu CD’nin içinde diye merak edecekti.</p>

    <p>CD’yi izlediği anda dünya duracaktı.</p>

    <p>Daha ilk karede.</p>

    <p>Eğer skandal tahmin ettiğim hızla gelişirse, akşam haberlerinden itibaren sadece İstanbul değil bütün ülke, huzursuzca değilse de heyecanla beni konuşacaktı. Gündem olacaktım. Belki de olmuştum, ama ülke bunu henüz bilmiyordu. Yarattığım olayı izleyenler izlemeyenlere anlatacak, herkes televizyon başında gece haberlerinde tekrarını bekleyecekti.</p>

    <p>Daha ölmeden öldürülecek, yerden yere vurulacaktım.</p>

    <p>Ortalık karışacak, muhabirler seçkin palasımızın önünde kamp kuracaklardı. Phoenix ortaya çıkacaktı. Tüm ekranlarda, üzerini buzlayarak yayınlayacaklardı. Belki annemin varlığı keşfedilecek, Berlin’deki muhabirlere adı verilecek, acilen bulunması, kendisine mikrofon uzatılması ve benimle ilgili sorulara cevap vermesi istenecekti. Olup biteni öğrenince annem kalp krizi geçirecekti. Ölecekti. Belki de hiçbir şey olmayacaktı. “Öyle birini tanımıyorum, benimle bir ilgisi yok,” diyecekti. Diyebilirdi. Annem bunu yapabilecek biriydi.</p>

    <p>Ama Osman ve Teoman çılgına döneceklerdi.</p>

    <p>Sırtını Uluçmüdürdayısına dayamış, iktidardan itibar ve kuvvet devşiren ailenin el bebeciği gül bebeciği Leyla’nın da hayatı dağılacaktı. Hayatın çok büyük oranda kötülük, yalan ve acıdan yapıldığını, anne babasının ördüğü, Uluçmüdürdayısının bekçiliğini yaptığı güvenli kozanın içinde, kötülüğün çok uzağında olduğunu sanırken, bütün bunların gelip kendisini bulmasının mümkün olabileceğini öğrenecekti. Dengesini kaybedecek, üstüne bastığını bilmediği mayın patlayacaktı. Mini minnacık Leylacık dolaylı da olsa kötülükten etkilenecek, Teoman’la birlikte havaya uçacaktı. Uluçmüdürdayısıyla birlikte ailesinin devrilmesi bir yana, yakın bir gelecekte kurmayı hayal ettiği mutlu yuvanın efendisinin orospu çocuklarının kralı olduğunu öğrenince asıl, yıkılacaktı.</p>

    <p>Ama belki de mahvolacaklarını sanırken tamamen yanılıyordum. Onlar kendilerini kurtarmak için bir çıkar yol bulurlardı. Her defasında bulmuşlardı. Her defasında sütten çıkan ak kaşıklardı onlar. Gerçi bu defa bulamasınlar, çıkamasınlar, süt kadar lekesiz-bembeyaz-saf-temiz kalamasınlar diye elimden geleni yapmıştım.</p>

    <p>Neler olacağını tahmin edemesem de, Osman’a ve Teoman’a bir şeyler olacağı kesindi. Bu geceden itibaren hayatları dünkü gibi devam edemezdi.</p>

    <p>Büyük gürültü çıkacaktı.</p>

    <p>Ağlamalar, zırlamalar, korkular, avukatlarla toplantılar yaşanacak, dehşet tadılacak, Osman saklanacak, Teoman beni bulup gebertmek için kıvranacaktı. Hünkâr Hanımefendi hastanelik olacaktı. Oğulları çıldıracaktı. Uluçmüdür’ün kerli ferli, bond çantalı, iphone’lu ve blackberry’li, gömlek manşetleri kol düğmeli ve ipek iplikle inisyalli, şunlu bunlu avukatları ve daha bir sürü ilgili ilgisiz kişiler el birliğiyle beni suçlayacaklar, bu kötülük cephesinin karanlık tetikçileri ipimi çekmek için, beni asmak için, beynimi dağıtmak için, yaptığımı ödetmek için işe koyulacaklardı.</p>

    <p>Kuşkusuz, Uluçmüdür her şeyi inkâr edecekti. “Montaj!” diye haykıracaktı. Burnuna dayanan mikrofonlara alnının açık olduğunu, veremeyecek en ufak bir hesabının bulunmadığını, sapına kadar dürüst, cesur, mert, yiğit, kahraman, haysiyetli, şerefli, onurlu, nurlu, saygın, vesaire kişiliğiyle işlerini bozduğu suç çetelerinin düzenlediği adi, şerefsiz, ahlaksız, iğrenç, tiksinç, galiz, menfur, vesaire bir komployla karşı karşıya olduğunu, bunu asla ama asla yanlarına bırakmayacağını, gittiği yere kadar, gittiği yerde ölüm olsa bile dibine kadar gideceğini söyleyecekti. Uluçmüdür istifasını vermeyeceğini, çünkü kendisinin sütten çıkan en bembeyaz kaşığın, hatta ak ve helal sütün ta kendisi olduğunu iddia edecekti.</p>

    <p>Dimdik durup sağ elini pantolon cebine sokacak, sol eliyle iğrenç kravat iğnesine dokunacak, konuşurken ikide bir burnunu elleyecek (yalancılar böyle yapar), titanyum çerçeveli gözlüğünü geriye itecek, düşük iğrenç bıyıkları titreyecek, inandırıcı olmak için çırpınacaktı. Uluçmüdür bakanlığın ya da hesap vermek için nereye gidiyorsa artık, oranın kapısında, yolunu kesen muhabirlere ne kadar şerefli haysiyetli, bıdı bıdı bir adam olduğunu, tek leke bulunmayan mesleki mazisini sayısız takdirnamenin (cilalı pırıl pırıl) doldurduğunu anlatırken, birtakım karanlık kılıklı adamlar İstanbul sokaklarına dağılmış, yaptığımı ödetmek için tırım tırım beni arıyor olacaklardı.</p>

    <p>Cezam kesilecekti. Kim bilir daha başka neler olacaktı.</p>

    <p>İnşallah böyle olurdu.</p>

    <p>Böyle olursa aşkımızın da hayatımızın da ipini çektiğim gecelere değerdi.</p>

    <p>Aslında ipini çektiğim gecelerin de, aşkımız adı altında yaşadığımız yalan zamanların da bir önemi yoktu. Ama böyle olursa, bütün ömrüme, sefilliğime, düşe kalka, kusa kusa yaşadığıma değerdi.</p>

    <p>Ali’nin kanepesinde oturuyordum. Korku damarlarımda uğulduyordu.</p>

    <p>Ya değmezse? diye düşünüyordum.</p>

    <p>Ya bütün bunlar olmazsa.. öldüğümle kalırsam.. Teoman umurumda değil, gebersin.. ama ya Osman’ı da öldürürlerse.. Osman çok zavallı bir adam, ölümü de hak etmiyor.. hem güzel zamanlarım da oldu onunla.. ya öldürürlerse.. alnına silah dayadıklarında altına kaçırırsa.. köpekler gibi..</p>

    <p>Osman’ın ayakkabıcı dedesinin Gedikpaşa’daki imalathanesinde dayaktan öldürdüğü, korktuğu zaman ortalık yere işeyiveren köpeği Cambaz gibi.</p>

    <p>Cambaz zavallı bir sokak köpeğiymiş. Osman’ın gaddar dedesi geceleri imalathaneye bekçilik yapsın diye sokaktan almış. Adını Cambaz koymuş. Eğitebileceğini sanmış. Eğitmek için çok uğraşmış. Hayvanı köseleden yaptığı kırbaçla dövermiş. Cambaz çok korkakmış. İkide bir korkar, korkunca işer, işeyince dayak yer, dayak yiyince korkar, korkunca gene işer, işeyince gene dayak yermiş. Birkaç yıl içinde ölmüş.</p>

    <p>Osman liseye kadar geceleri yatağına işemiş. Annesi ve Osman, bu sırrı Teoman’dan saklamışlar. Ama çok zor olmuş. Osman’ın hayatının en zor eylemi korkunca altına işediğini kardeşinden saklamak olmuş.</p>
  </div>
</body>
</html>
