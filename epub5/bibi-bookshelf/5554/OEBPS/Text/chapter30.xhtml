<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Yeşil Peri Gecesi</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <h1>Donna Kişot</h1>

    <p>İstanbul’da gece başladığında sakindim. Hatta mutluydum. Büyük finali bekliyordum, görkemli kapanışı. Uluçmüdür’ün ipinin çekildiğinden, ikbalinin, istikbalinin ve itibarının elinden alındığından emindim. İçim içime sığmıyordu sevinçten.</p>

    <p>Bundan sonra bok görür valiliği, vekilliği ve de bir gün bakan olma rüyası yalan oldu. Gözden düşmüş bir polis olarak kalırsa öpsün de başına koysun. Hatta bu memlekette barınabilirse ne âlâ. Ülkemin karanlık tarihini yazanlardan biri olarak edindiği mülkler (araziden konağa, otelden hana hamama), pis işlerini gördürdüğü silahlı-külahlı, acımasız adamları (benim de sonumu getirecek olanlar), devletin yükseklerinde oturan, al gülüm ver gülüm dostları ve yollarını (legal, illegal) açık tutmakla mükellef olduğu yeraltı efendileri kurtarsınlar bakalım şimdi Uluçmüdürlerinin şerefini.</p>

    <p>Fakat bunda benim günahım yok muktedir müdür, kudret abidesi, karanlık âlemlerin hamisi, benim bunda hiç mi hiç suçum yok. Kendini, sen kendin yaktın. İşret gecesine o çakır gözlü çocuğu da çağırmayacaktın. Affedilmez bir suç işledin. Üstünde bir adamla görüntülenerek, parçası olduğun dünyanın anayasası olan erkeklik kitabını bok ettin. Sadece benimle görüntülenseydin, tamam, kariyerin epeyce hasar alırdı ama mesele bu kadar büyümezdi. Karın biraz ağlar, zırlar, kabullenirdi. Kimileri ayıp ayıp.. çok ayıp.. derler, sana surat ederler, kimileri de ne varmış, erkek adam, aslan gibi de müdür, o yapmayacak da kim yapacak allasen! derlerdi, hoh hoh hoh gülerek.. Hatta fantezi fukaralarından sözlü takdirname alırdın. İçki masalarında kafayı bulunca beni nasıl düzdüğünü anlatırdın detay detay. Ben, artı içki, artı kokain olsaydı, kokainin görünmesi (çekmen değil) yanlış olmuş olurdu. Çok uğraşırdın, burnundan gelirdi, ama bir şekilde yırtardın.</p>

    <p>Affedilmez olan, yapman değil zaten, yakalanmandı. Bu memlekette çünkü ifşa olmaktır suç olan. Kırık kolun yenden çıkması ölümcül sonuçlara yol açar. Seni affetmeyecekler müdürüm. Üzgünüm. Bedelini ödetecekler. Sen de tabii bana ödeteceksin. Bekliyorum, hazırım.</p>

    <p>Beni fazla hafife aldın. Muktedirin zulmünden, süründürmeli ölümlerden korkarım, konuşmam, ağzımı bile açamam sandın. Haklıydın aslında. Ben de insanım ve herkes gibi ben de korkarım ölümün en rahatından bile.</p>

    <p>Ne var ki insan, hakkında iyi düşünceler beslediği dünyanın mahvolmuş olduğunu keşfetmeye görsün bir kere. İnsanın altın çağının geri gelmeyeceğini, zaten hiç olmadığını, ömür denen şeyin boş bir umudu beslemekten ibaret olduğunu anlamaya görsün. İnsan, insan denen varlığın en iyimser oranla yarısının şerefsiz mahlûkat, diğer yarısının da bu şerefsiz mahlûkatın oyuncağı olduğunu fark etmesin bir kere.</p>

    <p>İşte orada yeni bir ülke başlar. Bu ülke bir hayaldir aslında, bir umut, öncesiz ve sonrasız, anlık bir anlamdır sadece. Ama burası en onursuzca çöküşten doğan onurun ülkesidir. Burası Phoenix müdürüm.</p>

    <p>Burada kendini yakarsın, kendinle birlikte zalimleri de yakarsın ve küllerinden yeniden doğarsın. Doğmasan da ne gam! Var olan dünya öyle kirli ki. Öyle acımasız, öyle gaddar ve haşin ki! Yeniden doğsan da aynı dünyaya geleceksin, gelme. Yeniden doğma. Phoenix’in küllerinde kal.</p>

    <p>Ali’yle eski, rengi soluk televizyonun karşısındaydık. Ali bir yandan internette dolaşıyordu. Haber ve magazin sitelerinde, en leş sayfalarda, bütün arama motorlarında sürekli Uluçmüdür’ün adını tarıyordu. İstanbul’un Allahı diye tarıyordu. Ünlü bir emniyetçi diye tarıyordu. Büyük seks skandalı diye tarıyordu. Ama hâlâ bir ses yoktu. Dakikalar koşuyordu. Saatler geçiyordu. Ana haber bültenleri bitmişti, süfli insanın deşifre edilme zamanı başlamıştı (her gece olduğu gibi), ama dünyadan çıt çıkmıyordu.</p>

    <p>Nasıl olur?</p>

    <p>Buna da mı eyvallah dediler? Buna da mı göz yumdular? Yirmi kalın adamdan biri bile umursamadı mı? Babamın ölümünden beri elime almadığım kameramın karşısına geçip, ağlayarak anlattığım feci öykü hiçbirinin içine dokunmadı mı? Kimse rahatsız değil mi bu kirlenmiş dünyadan?</p>

    <p>Nasıl olur?</p>

    <p>İmdat!</p>

    <p>Beni yatıştırmak istiyordu Ali. “Daha çok erken, pazarlıklar uzun sürer, tepelerde pek çok kişinin çamaşırı kirli,” diyordu.</p>

    <p>Sabırla bekliyorduk.</p>

    <p>Ali benimle ölmek istediğini tekrarlıyordu. Bundan böyle benim gövdem olacağını, ben olacağını, artık sen-ben değil biz olduğumuzu söylüyordu. Sözleri çok mutlu ediyordu beni. Ali çünkü kendini bana adıyordu. Ömrümde ilk kez beni bu kadar mutlu eden bir şey oluyordu. Ölünecekse eğer Ali de benimle ölmek istiyordu. Öyle güzel bakıyordu ki bunları söylerken, içimde en güzel akşamlar oluyordu. Mutluluktan delirecektim. Şu anı yaşadım ya, yeter, sefil ömrüm bir anlam kazandı böylece diyordum.</p>

    <p>Çok seviyordum Ali’yi, çocukluğumdakiler de dahil, hayatımdaki bütün sevgilerin toplamından daha fazla seviyordum. Onu çok sevdiğimi iliklerimde hissediyordum. Bu yüzden onun benimle veya bensiz ölmesini istemiyordum.</p>

    <p>“Yarın gideceğim Ali.. şu geceyi sağ çıkarayım da.”</p>

    <p>Ayaktaydım. Yüzüm penceredeydi. Işıltılı karanlığıyla gelen geceye bakıyordum. Ali gözyaşlarımı görsün istemiyordum. Ama düşüncelerimi okumuştu. Bana sırtımdan sarılmıştı sımsıkı. Kupkuru kafatasımı öpüyordu, dudakları ateş. “Ben artık sensiz yaşamam,” diyordu. Yaşayamam değil, yaşamam diyordu. “Seni bir kere ardımda bıraktım, artık gitmene izin veremem, ardından bakamam.” Ona yıllarca aradığı anlamı verdiğimi söylüyordu. Ali için benimle olmak ya da benimle ölmek gibi bir anlamı vardı artık yarının ve öbür günün ve sonraki günlerin. Acıklı bir anlamdı, ama gene de bir anlamdı.</p>

    <p>“Gidemezsin ya da birlikte gideriz, o kadar.”</p>

    <p>Yüzümü avuçlarına aldı. Dolu dolu baktı.</p>

    <p>“Sen aslında müthiş bir anarşistsin, farkında mısın?”</p>

    <p>Sonunu bilerek ve gözümü kırpmadan yaptığım şeyin eşi bulunmaz bir cesaret olduğunu söyledi. Kameramın karşısına geçip ağlayarak söylediğim sözlerin bu zavallı çağa yakışan bir yıkım manifestosu olduğunu söyledi.</p>

    <p>Demiştim ki bu CD’yi izleyecek olanlara: Riyanın altın çağını yaşadığı bu dünya artık bir çirkef çukurudur. Siz hâlâ bu dünyaya inanıyor musunuz?</p>

    <p>Gözyaşlarımın, zalimlerin mahvettiği dünyaya yakılmış bir ağıt olduğunu söyledi.</p>

    <p>“Yeter, çok abarttın,” dedim.</p>

    <p>Güldük. Deli gibi güldük.</p>

    <p>“Donna Kişot!” dedi bana.</p>

    <p>Yüzünde gerçekten hayranlığa benzer, saygıya benzer bir şey vardı. Ali’nin yüzündeki bu güzel şey içime akıyordu, beni mutlandırıyordu, insan yapıyordu.</p>

    <p>“Sen <em>çağımızın bir kahramanı</em>’sın,” dedi.</p>

    <p>Bu çağda artık kimsenin kahramanlığa inanmadığını, bu yüzden de her şeyin işte böyle can çekiştiğini söyledi. Oysa kahramanlığın en insan olan tarafımız olduğunu söyledi, değerli bir şey için kendini feda etmeyi göze almak. “Ama her şey öyle çürümüş ki, en insan olanımız bile hayatta hiçbir şeyin kendini feda etmeye değmediğini düşünüyor artık. Hangimizin hayatı bir değer için kendini feda etmekten daha kıymetli oysa?” dedi.</p>

    <p>Son devrimcilerin de öldüğünü söyledi, dünyanın devrimci doğurmadığını artık.</p>

    <p>İkimizin de çok sevdiği adam değil miydi “Nuh’ta geleceği okuma yeteneği olsaydı, kesinlikle gemisini yakardı,” diyen? Cioran.</p>

    <p>“İşte böyle bir zamanda yaptığın şeyle sen, dünyayı ‘çürümüştür’ diye damgaladın.”</p>

    <p>“Bana okuduğun ilk dizeyi hatırladığını bilseydim, yapamazdım,” dedim.</p>

    <p><em>Gökyüzü gibi bir şey bu çocukluk.</em></p>

    <p><em>Hiçbir yere gitmiyor.</em></p>

    <p>Gitmedi. Tepemde asılı kaldı ağır yaralı çocukluğum. Kahramanlar bazen böyle yoksunluklardan doğar işte. Yanıp kül oldukları yerden.</p>

    <p>Kahraman mıyım değil miyim bilmem, ama bu CD’ leri dünyaya göndererek, çirkefe itilenler adına çığlık attığımı biliyordum. Çakır gözlü oyuncu çocuk sıvıştıktan, Uluçmüdür deri kemerini takıp, sağa sola yalpalayarak çıkıp gittikten sonra çirkefin adı olan yatağımda kalakaldığım andan Ali’nin kapısını çaldığım ana kadar, yetmiş küsur saat boyunca bunu düşünmüştüm. Çevremde akıp giden hayattan kopmadan, sanki her şey yolundaymış gibi, sanki olağanüstü bir şey olmamış gibi, serinkanlı, soğukkanlı düşünüp durmuştum.</p>

    <p>Ne yapmalıyım?</p>

    <p>Bütün ülkenin duyacağı bu çığlığı atmalı mıyım?</p>

    <p>Hayatımın geri kalanını pornosu elden ele gezen bir kadın olarak yaşayabilir miyim?</p>

    <p>Hayır.</p>

    <p>Ama bana yaşattıkları Osman’ın, Teoman’ın, Uluçmüdür’ün yanına mı kalsın?</p>

    <p>Asla!</p>

    <p>O zaman haykırmam lazım. Çığlık atmam lazım. Bu zulmü dünyaya ilan etmem lazım.</p>

    <p>Ama yanıma bırakmazlar, beni öldürürler.</p>

    <p>Yaşamayı istiyor muyum ki zaten?</p>

    <p>Bilmiyordum.. bilmiyordum.. Ölmek ve böylece temizlenmek istiyordum, ama hâlâ canlıydım da öte yandan, hayattan kopamıyordum. Kendimi bildim bileli içimde acayip bir hayat enerjisi vardı. Bu yüzdendi gözü kara yürüyüşüm kendi cehennemime.</p>

    <p>Ama o geceyi dünyaya haykırmamak, geceyi olmamış gibi yapmıyordu. Susmak temizlemiyordu. Ben Osman gibi değildim. Yaşamamış gibi, olmamış gibi yapamazdım.</p>

    <p>Osman Berlin’den döndü. Gene bildiği halde bilmezden gelerek her şeyi, yorgunum deyip yattı. Bana “Hayalete benziyorsun,” deyip yattı. Çarşafları değiştirmemiştim. Anlamalıydı. Bir çirkef kokusu almalıydı. Almıyordu. Sormuyordu. Bebekler gibi mışıl mışıl uyuyordu. Olup bitenlere alışmıştı. Kabullenmişti. İnsanlıktan çıkmışlığı kabullenmenin rahatlığıyla uyuyordu. Ona bakarken kendimle birlikte seni de yakmaya hakkım var mı Osman diye düşündüm. Var. Bir bedeli olmalı bunca bilmezden gelmenin.</p>

    <p>Osman’ın bu bebek uykusuydu verdiren bana kararımı.</p>

    <p>Dedim ki, bu azap bitmeli.</p>

    <p>Sabah olsun, kalk git de işime bakayım Osman. Güzel bir kahvaltı yapalım ama önce. Son yemek olsun bu. Sen, ben ve ölmüşlerimizin ruhları çevremizde.</p>

    <p>Şimdi geceye yaklaşıyordu saat. Dünyadan ses çıkmadıkça, televizyonlar vur patlasın çal oynasına devam ettikçe kıvranıyordum. Hadi, olsun artık ne olacaksa!</p>

    <p>Bir şey olmuyordu. Niye olmuyordu? Ben öldüğümle mi kalacağım yani?</p>

    <p>Ali hâlâ internetin başındaydı. Gözleri faltaşı gibi açıldı birden.</p>

    <p>Anladım. İlk bedel ödendi. İçim kıyıldı her şeye rağmen, içim dilim dilim oldu. Teoman olsun Ali, lütfen.. Osman olmasın, biri illa hayatıyla ödeyecekse bunu Teoman olsun.</p>

    <p>“Osman mı?”</p>

    <p>“Hayır..”</p>

    <p>Derin bir nefes aldım.</p>

    <p>“Teoman..”</p>

    <p>Gene hayır. Peki kim? Kimin ölümü bu Ali’nin yüzünü karartan?</p>

    <p>Kanepeye uzanmıştım. Bir elimde kumanda, kanal kanal geziyordum flaş ibareli bir altyazıya rastlamak için. Bir yandan kırmızı şarap içiyordum. Sarhoş olmaya çalışıyordum. Ölüme sarhoş yakalanmak istiyordum. Fırladım yerimden bilgisayara koştum. Resmi görür görmez kalbime bir şey oldu. Fenalaştım, yere düştüm. Haykırıyordum.</p>

    <p>“Öldürdüler çocuğu! Öldürdüler çocuğu! Öldürdüler çocuğu!”</p>

    <p>Kendimi yerden yere çarpmaya başladım. Başımı sehpanın kenarına vuruyordum. Saçsız başımı, kafatasımı tırmalıyordum. Göğsümü yırtmak istiyordum. Tırnaklarımı kendi kalbime batırmak, kendi kanımı oluk oluk akıtmak istiyordum.</p>

    <p>Ali kucakladı beni, başımı kucağına aldı, yüzümü okşuyordu aralıksız. Paniğe kapılmıştı. Tarifsiz bir acıyla yalvarıyordu.</p>

    <p>“Yapma.. ne olur yapma.. ne olur yapma..”</p>

    <p>Magazin haberleri veren pespaye bir sitede kocaman bir resmi vardı çocuğun, çakır gözleri ışıl ışıl. Resminin üstünde flaş ibaresi, son dakika ibaresi yanıp sönüyordu. Altında bir satır yazı vardı. “Televizyon dizilerinin sevilen oyuncusu bugün akşam saatlerinde kendini beşinci kattan atarak intihar etti.”</p>

    <p>Hayır, ben böyle olmasını istemedim!</p>

    <p>Benim hesabım bu değildi, hayır!</p>

    <p>O da kurbandı. Gecenin en korkunç anında parmağını uzatıp gözyaşımı silen çakır gözlü çocuk, benim kadar olmasa da kurbandı.</p>

    <p>“Benim yüzümden öldü! Benim yüzümden öldü! Benim yüzümden öldü!”</p>

    <p>Taşı şimdi bu azabı taşıyabilirsen..</p>
  </div>
</body>
</html>
