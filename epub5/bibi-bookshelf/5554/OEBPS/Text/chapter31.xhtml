<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Yeşil Peri Gecesi</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <h1>“Korkuyorum yaşamaktan ki çok güzel”</h1>

    <p>Aradan saatler geçti.</p>

    <p>Yaşadığım gecenin o en korkunç anında gözyaşımı silmiş olmasaydı gene üzülür müydüm o çakır gözlü çocuk için diye düşünüyordum.</p>

    <p>Evet üzülürdüm, ama bu kadar çok değil.</p>

    <p>Hayır, üzülmezdim, hak etmişti.</p>

    <p>Sanırım. Bilmiyorum.</p>

    <p>Hâlâ ağlıyordum. Gözlerim biber gibi yanıyordu. Uluçmüdür’ün katliam timi tarafından aşağı atıldığından emin olduğum çocuk yere çakıldığı, o güzel başı yarılıp dağıldığı, başından kopan kemik parçaları çöp tenekelerinin dibine kadar sıçradığı, beyni kanına karışıp yerlere aktığı için değildi ağlayışım.</p>

    <p>Ağlayışım, kendim içindi. Ömrümün en korkunç gecesinde gözyaşımı silmiş birinin ölümüne sebep olduğum içindi. Bana ait olan bir hesaptan onun hissesine ölüm düştüğü içindi.</p>

    <p>Ama bu kârhane-i âlemde herkes az-çok bir hesap ödüyordu. Tamam, hiç ödemeyenler de vardı, kabul. Ama bu düşünceyle yaşanmıyordu. Birilerinin zerre hesap ödemeden, tereyağından kıl çeker gibi şu hayattan geçip gittiğini bilmek insanı fena yapıyordu. Bu yüzden bedduayı keşfetmişti insanoğlu, ilenmeyi, kargışlamayı, en kötü şeyleri dilemeyi. Beklenmedik felaketler karşısında neden ben? diye soran herkes, aslında içten içe kimin hesabını ödediğini soruyordu. Mesela ben. Annemin, babamın ve hayatıma girip çıkmış pek çok kişinin hesabının en azından bir kısmı bana düşmüştü. Biri de benimkini ödemiş olsun artık, ne yapayım! Piyango bu çocuğa vurdu, üzgünüm.</p>

    <p>Hem şu da sorulmamalı mı yani: Ey çakır gözlü güzel çocuk! Zirveye çıkmak uğruna dibe vurmaktan çekinmeyen genç yetenek! Uluçmüdür gibi zalimlerin fantezi partneri olarak kazandıklarının bir bedeli olmayacak mı sanıyordun? Su testisiydin madem, bir gün kırılacağın hiç aklına gelmedi mi? Gelecek vaat eden o güzel yüzünü televizyon dizilerinde gösterirken kazanın doğurduğuna inanıyordun da, öldüğüne niye inanmıyordun şimdi? Bak ben biliyordum en başından beri ve hesabımı ödemeye hazırım.</p>

    <p>Demiştim, benim yüzümden ölmüş bir zavallının arkasından habis düşüncelere ve çirkin dillere kayarak iyiden iyiye. Yine de bu çirkin diller, bu habis düşünceler yatıştırmıyordu beni. Biliyordum, sızlayacak bundan böyle içim, kalan ömrüm boyunca.</p>

    <p>Selda geldiğinde beresi, kabanı bembeyazdı. Kar başlamış çoktan, tutmuş, örtmüş bile İstanbul’u. Genç çocuğun ölümü demirden yumru gibi boğazıma oturmuşken, bu ölüm örnek olmuşken bana, benim de sonumu göstermişken, canım Ali kafatasımı tutarken iki eliyle sımsıkı vurmayayım diye duvara, sarsılarak ağlarken benimle birlikte ve öperken gözlerimi durmadan, gece koşmuş ilerlemiş, kar başlamış, tutmuş, İstanbul bembeyaz olmuştu.</p>

    <p>Bizim haberimiz olmamıştı.</p>

    <p>Öte yandan içimdeki çığlık yatak değiştirmişti.</p>

    <p>Ölmek istemiyorum! Ali ben ölmek istemiyorum, yaşamak istiyorum!</p>

    <p>Ali ne kadar ömrüm kaldıysa, kaç yılsa, kaç günse, hatta kaç saatse seninle yaşamak istiyorum. Ölümüm, ölümümüz bu zalimin elinden olsun istemiyorum! Sonumuz bu genç çocuğunkine benzememeli Ali!</p>

    <p>Diye çırpınırken içimden ve dışımdan, Selda’yı hatırlamıştım gecenin bir yerinde. Bıçakla kesilir gibi kesilmişti çığlıklarım.</p>

    <p>Albay dayının kızı. Benden birkaç yaş büyük olgun, akıllı, abla.</p>

    <p>Onu birkaç ay önce, bir gece zap yaparken ekranda görmüştüm. Akıl fikir adamlarına okkalı sorular soruyordu. Hepsini köşeye sıkıştırıyordu. Şaşırıp kalmıştım. Nasıl ya? O mu gerçekten? Ama bu kadın aptal aptal, romantik metinler okurdu radyoda bir zamanlar! (Haksızlık ettiğimi biliyordum. Hiç de aptal aptal olmayan, hayata dair küçük şeyler anlatıyordu o zamanlar. Ama büyük şeylerin kurbanı olan ben, büyük trajedilerin içinden geçen ben küçük şeylere inanmıyordum ki.)</p>

    <p>Evet, Selda bu. Kesinlikle o!</p>

    <p>O aptal metinlerden buralara gelmiş. Hayat bu kadar mı başka yollara taşır insanı?</p>

    <p>Beni niye taşımadın hayat! Beni niye çirkeften çıkarmadın? Kalk düştüğün o çukurdan, şu yoldan git demedin? Hayat beni niye kayırmadın bir parçacık?</p>

    <p>Bunu istedim mi ki? Ben değil miydim “İnsan denen varlık sadece düşer” diyen ve düşmek için kanatlarını sımsıkı kapatan, çırpmayı reddeden?</p>

    <p>Çok değişmişti. O da benim gibi yaşlanmıştı. Çocuk olduğum bir yaşta karlı bir öğleden sonrayı beraber geçirdiğimiz o üniversiteli genç kızdan eser kalmamıştı. Ama akıp giden yıllar içinde güçlenmişti. Çok cesur yürek görünüyordu. Kendine güveniyordu. Zor sorular soruyor, konuklarını terletiyordu.</p>

    <p>Tartışılan konunun ne olduğunu anlamamıştım. Dikkatimi konuya vermemiştim çünkü, Selda’ya vermiştim. Duygulanmıştım, içim çağıldamıştı.</p>

    <p>Odasının çok kız odası olduğunu söyleyerek onu incitmeye çalıştığım, yıllar öncesinde kalan bir güne gitmişti aklım. Selda’nın dengeli bir kız, başarılı bir kız, sevilen bir kız, umut vaat eden, gelecek vaat eden, gurur, iftihar, övünç vaat eden bir kız olduğunu anladığım ve çok kıskandığım bir gündü.</p>

    <p>Annemin hafta sonu seni almaya geleceğim deyip gelmediği yıllardı. Yatakhanede bir başıma kaldığımda ağlamamak için azıttığım, okuldan kaçıp sokaklarda sürttüğüm, bulduğum birkaç saatlik sevgililerle kuytularda düşüp kalktığım, çığrımdan çıktığım yıllardı.</p>

    <p>Annem beni almaya gelmeyince, içim patlayacak gibi olurdu. Kaçmamışsam okuldan, Hûban da evci çıkmamışsa, zulalarımızdan sigaralarımızı alıp çatıya çıkardık. Büyük ağaçlara bakardı çatı. Okulun bahçesini çevreleyen apartmanlara. Bahçenin bittiği yerde başlayan demiryoluna. Çatıya açılan kapının yanında küçük bir girinti vardı. Üstünden bir pervaz uzanırdı. Bizi ispiyoncu gözlerden gizlerdi. Hûban’la canımız sıkıldıkça birbirine vura vura kırdığımız kiremitlere otururduk. Sigaralarımızı yakardık. Hangi öğretmenlerden daha çok nefret ettiğimizi konuşurduk. Bunaldıkça bunalırdık.</p>

    <p>Çığlık atma oyunu bulmuştuk bir keresinde. Girintiye saklanıp kendimizi göstermeden çığlık atıyorduk. Hangimizin çığlığı daha acı olacak diye yarışıyorduk. İçimiz yırtılıyordu acımızdan. Çevredeki apartmanlarda oturanların nereden geliyor bu canhıraş feryatlar diye dikkat kesilmelerine bakıyorduk. Başlar uzanıyordu pencerelerden, bahçede oturan kızlar, yoldan gelip geçenler yukarı bakıyorlardı, gözler endişeyle çevreyi tarıyordu. Biz kahkahalarımızı boğmaya çalışıyorduk.</p>

    <p>Ama bütün oyunlardan çabuk sıkılıyorduk.</p>

    <p>Bir keresinde bahardı. Sıcak bir mayıs günüydü. Okuldan kovulacağım aşağı yukarı belli olmuştu. Disiplin kurulunun benimle daha fazla uğraşmaya niyeti yoktu. Hüzünlüydüm. Hûban’dan ayrılacağım için buruktum. Şaka gibiydi Hûban. Kına getirmişti. “Kıçımıza kına yakalım!” diye tutturmuştu. “Manyamış disiplin manyaklarının yerine biz kına yakalım kıçımıza!” “Saçmalama!” diyordum. Ama Hûban ısrar ediyordu. Bir deyimi deyim olmaktan çıkarmak istiyordu. Delirdiğini düşünmüştüm.</p>

    <p>Sonra benim de delirmem gerektiğini düşünmüştüm. Niye delirmeyeyim ki? Bana engel olan ne? Pantolonlarımızı, külotlarımızı sıyırıp yüzükoyun kiremitlere uzanmıştık. Birbirimizin kıçına kalp şeklinde kına koymuştuk. Güneşe karşı uzanıp kuruyuncaya kadar beklemiştik. Dövme modasının ufukta bile olmadığı yıllarda biz kınayla kıçımıza kalp dövmesi yapmıştık. (Hissediyorduk kalbimizin yerini.) Yatakhanedeki kızlara gösterip şarkı söylemiştik. <em>Ah kalbim, ben senden çok çektim, valla sen delisin delisin!</em> Delisin derken kıçlarımızdaki kalplere şaplak atmıştık.</p>

    <p>Seldalara gidişimiz okuldan kovulmamdan önceydi. Ruhum Seçkin Bey’in elinde paralandıktan sonra, azgınlığımın arttığı yıldı. Kış ortasında bir gün annem nasıl olmuşsa beni almaya gelmişti. Otobüslere, vapurlara binip Seldalara gitmiştik. Selda’nın babası yeni anayasanın maddeleri hakkında saatlerce konuşarak kafamızı ütülemişti. Çokbilmiş annesi Mükerrem Hocanım (matematikçi) bizi Selda’nın odasına göndermişti. Tanışalım, kız kıza oturalım, yakınlaşalım istemişti. Şimdi düşünüyorum da, iyi niyetli bir kadındı aslında. Muhtemelen bu arkadaşlığın ben mutsuz ve suratsız kıza iyi geleceğini sanmıştı.</p>

    <p>Ama gelmemişti. Ziyaretimizin Selda’yı memnun etmediğini hissetmiştim. Planlarını bozmuştum galiba. Benimle ilgilenmek zorunda kaldığı için müthiş sıkılıyordu. Kırışan alnından okunuyordu, kambur oturuşundan. Ama ben sıkıcı biri değildim ki. Ben unutulmuş, ihmal edilmiş, yatılı okula postalanmış olabilirdim. Tembel, azgın, sorumsuz bir baş belası olabilirdim. Ama sıkıcı değildim. Şaşırtma ustasıydım bir kere. Yersiz cümleler kurmakta bir numaraydım. Daha girer girmez, alaycı bir gülüşle “Çok kız odası burası ya,” diyerek aklımca Selda’ya geçirmiştim. Anlamıştım ailesinin üstüne titrediğini. Kızlarını önemsediklerini, çok-çok-çok sevdiklerini.</p>

    <p>Odasında bir dolu göz alıcı eşya vardı. Portatif bir pikap, şık bir yazı masası, hareketli bir çalışma lambası (içim gitmişti buna), çalar saat, janjanlı perdeler, cicili bicili yastıklar, oyuncaklar, pırıl pırıl duvar kâğıtları, kitaplar, kitaplar, kitaplar sonra, plaklar, aynalar, makyaj malzemeleri. Kitaplarının sırtlarını okumak için kıvranıyordum. Ölüyordum meraktan neler okuyor acaba diye. Ama kitabı küçümsüyormuş gibi görünmek için gözümün kuyruğuyla bile bakmıyordum. Selda için değerli, anlamlı olan ne varsa hiçbiri umurumda değilmiş gibi davranmaya çalışıyordum.</p>

    <p>Kuralları yıkmaya bayılıyormuşum, ahlaksızlıktan besleniyormuşum gibi yapmıştım. Gibi yapmıyordum aslında. Bütün duygularım gerçekti. Ama gösterme biçimim fazla doğrudandı. Kıskandığım çok belli oluyordu. Ahlaksız denince ne anlıyorsa bütün bir toplum, onun ta kendisiydim, (okuldan kovulurken ahlaksız olduğum ısrarla vurgulanmıştı). Ama böylesine ahlaksız ve kural tanımaz bir kız olduğum için bulutların üstünde yürüyor kadar hafif de değildim. Aksine, ayaklarıma demir külçeler bağlıydı. Her adım atışımda yoruluyordum hayattan, nefes nefese kalıyordum.</p>

    <p>İçimdeki isyan çok acıklıydı. Okuldan kaçıp sürtmekle, önüme gelenle yatmakla, içki içip okula sarhoş gelmekle, çatılardan çığlık atmakla sınırlıydı. İsyanım harlanmıyordu, tutuşmuyordu, tutuşturmuyordu. Kendi içime doğru yanıp kül oluyordum her gün.</p>

    <p>O gün, çok kız odası dediğim odada Selda’ya sezdirmemek için çırpındığım şey buydu.</p>

    <p>Şimdi, otuz küsur yıl sonra, bu kış gecesinde parlak sarı, güzel formlu, kafatasıma saplanması muhtemel o mermilerin soğukluğunu hayali bir rüzgâr gibi yüzümde hissederken, için için kıskandığım bu uzak akraba kızının medetine muhtaç olmuştum.</p>

    <p>Gerçi Selda’nın elinden bir şey geleceğine, benim için bir şeyler yapabileceğine ihtimal vermiyordum. Ona ulaşabileceğimden bile emin değildim. Ama her denize düşüp her yılana sarılmak zamanıydı. Kurttan kuştan yardım ummak zamanıydı. Selda deniz miydi, yılan mıydı, dost muydu, çoktan unutulmuş uzak bir akrabanın kızına el uzatır mıydı, bilmiyordum. Ama denemeliydim. Düşen burnumu yerden almak, Selda’yı bulup bu çirkef dünyayı ifşa etmek için imdat istemek zorundaydım.</p>

    <p>Çakır gözlü çocuğun çünkü vebali vardı üzerimde, sebebi olmuştum.</p>

    <p>Bu iş burada kalamazdı.</p>

    <p>Artık hiç kalamazdı.</p>

    <p>Elbette CD’lerin bir sonucu olacaktı. Elbette Uluçmüdür kararacak, hırsını Teoman’dan Osman’dan alacaktı. Ama bu kadarla kalmasını istemiyordum.</p>

    <p>Benim istediğim bundan çok daha fazla bir şeydi.</p>

    <p>Benim istediğim kuru samanların altından şarıl şarıl akan suları göstermekti. Her şey yolundaymış, dünya bok kokmuyormuş gibi yapan milyonlarca insana, ‘bir kere bari sağına soluna bak, çürüyor dünya görmüyor musun?’ demekti.</p>

    <p>Madem kurban etmiştim kendimi, postum Türk varlığına armağan olsun istiyordum.</p>

    <p>İstanbul’un Allahı Uluçmüdür’ü gazetecilerin karşısında kuyruğu dik tutmaya çalışırken, montaj, komplo, tezgâh, tuzak, cart curt derken görmek istiyordum.</p>

    <p>Beraberce sahneye koyduğumuz bu acıklı komedyada bir şerefsizin şerefi üzerine yemin etmesi birilerinin dikkatini çeksin istiyordum.</p>

    <p>Memleketim insanı, tamam, uyanmasın uykusundan, silkinmesin, ‘üç maymunu oynamaya son’ yazan pankartlarla koşmasın Taksim Meydanı’na, meclis karışmasın, gensoru önergeleri verilmesin, (İstanbul’u kimlere emanet ettiğinizin hesabını verin). Ama hiç olmazsa ‘yuh artık, bu kadar da olmaz!’ desin memleketim insanı ve çıksın ortaya çakır gözlü günahkâr çocuğun kendini atmadığı pencereden, aksine karanlık ellerin onu ittiği ve kimsenin hakkı olmadığı buna.</p>

    <p><em>Dilce susup / bedence konuşulan bir çağda / biliyorum kolay anlaşılmayacak.</em></p>

    <p>Biliyordum elbette. Ama denemeye değerdi.</p>

    <p>Bu gece büyük sınav gecesiydi ve bu saate kadar çıt çıkmadığına göre, gene boş kâğıt vermeye hazırlanıyordu memleketim.</p>

    <p>Tabii ki Uluçmüdür’ün ipini çekeceklerdi. Kırk bin polisin karşısında el-pençe divan durduğu adamı dertop edip gündelik tarihin arşivine iteleyeceklerdi. Aralarındaki bu çürük elmayı küt diye çöpe atıvereceklerdi.</p>

    <p>Ama böyle biterse, bu acıklı komedya eczası için için yanan, tutuşamadan sönen kibrit çöpüne benzeyecekti. Adalet saraylarında çakır gözlü çocuğun adı geçmeyecekti. Ben de öldüğümle kalacaktım.</p>

    <p>Kalmamalıydım. <em>(Korkuyorum yaşamaktan ki çok güzel.)</em> Bu nedenle Selda’yı aradım çalıştığı televizyondan. Bir şansımız olabilir Ali. Selda bize el uzatabilir Ali. Televizyonda gördüm. Cesur birine benziyordu.</p>

    <p>Yoktu. Yeni çıkmış. Bakın çok önemli. Mutlaka ulaşmam lazım kendisine. Numarasını rica etsem? Mümkün değilmiş, veremiyorlarmış. O zaman Selda beni arasın. Akrabasıyım. Kolsuz Cavit’in kızıymış deyin, o anlar. Lütfen, rica ediyorum sizden, bakın çok önemli, ölüm-kalım meselesi. Ölüm-kalım diyorum, ne olur!</p>

    <p>Umutsuzca kapattıktan on dakika sonra arayınca beni Selda (Ali’nin cebinden), anladım CD’ler yerini bulmuş da Ali’nin dediği gibi pazarlıklar sürüyor hâlâ.</p>

    <p>Tartışılan pek çok ihtimal olmalı.</p>

    <p>Yüksek bir yetkili, İstanbul valisi mesela ya da içişleri bakanı (belki de hükümet sözcüsü, kime düşüyorsa bu iş artık) acil bir basın toplantısı yapıp olayı tel’in edebilir: Vatandaşlarımız rahat uyusun, aramızdaki çürük elmayı temizledik!</p>

    <p>Medyaya haberin yerleştirilme ölçütleri verilebilir, konu şuraya ve şuraya bağlanmayacak, münferit bir hadisedir bu ona göre. (Devletim ne çok sever böyle şeylere münferit bir hadise demeyi.)</p>

    <p>Olayı tümüyle görmezden gelmeleri de bir ihtimal. Pek çok kişinin çamaşırı gerçekten kirliyse susup elbirliği etmek en iyisidir. Gene de sessiz sedasız işten el çektirilir müdürüme, yüz kızartıcı duruma düşmekten filan, ama fazla da büyütülmez. Bizim devletin geleneğinde zaten, hadise siyasi değilse mühim de değildir.</p>

    <p>Artık bir kıyı kasabasına yerleşip balık mı tutar müdürüm.. İsviçre bankalarında kuzu kuzu yatan paralarından bir kısmını getirir de güvenlik şirketi mi kurar kodamanlarının ferah feza sitelerini, çocuklarının pahalı spor arabalarını filan koruyacağı. Yahut eniştesinin yakında kombi de üretecek olan “termesifon” fabrikasına ortak mı olur. Ya da yeraltının efendileriyle kol kola mı girer daha sıkı bu kez, hatta kenetlenmiş biçimde, (ne de olsa her türlü illegal trafik için şahane bir merkez şu İstanbul).</p>

    <p>Artık bir yolunu bulur hiçbir şey olmamış gibi yaşamanın.</p>

    <p>Herkes bulur, bir ben bulamam.</p>

    <p>Selda şoktaydı. Olup bitenlerden sonra onu aradığım için iki kat şoktaydı. Telefondaki sesi şaşkınlık ve dehşet doluydu.</p>

    <p>“Bana yardım et!”</p>

    <p>“Nerdesin?”</p>

    <p>“Beni öldürecekler! Yardım et!”</p>

    <p>“Edeceğim! Nerdesin?”</p>

    <p>Selda’nın telefondaki sesine güvendim. Neden bilmiyorum, ama güvendim.</p>

    <p>Ali’nin evinin adresini verdim.</p>

    <p>Nefes nefese geldi. Saat ikiye geliyordu. Kapıyı Ali açtı. Konuştular. Kesik kesik geliyordu sesleri. Kulaklarım zonkluyordu benim. İyi duyamıyordum. Kanım kulaklarıma bile vuruyordu. İyi mi? / Korkuyor. / Haklı. / Size güvenebilir miyiz?</p>

    <p>Ölüm döşeğinde bir hastanın yakınıyla doktoru konuşuyorlar sanki. Çok ağrısı var. / İlaç veririz, hafifler. / Ne kadar ömrü kaldı? / Çok az. / Acı çekmesin. / Merak etmeyin.</p>

    <p>Huzurlu bir ölüm için elden gelen yapılıyor diye düşündüm, çok umutsuzum hâlâ.</p>

    <p>V<em>e korkuyorum yaşamaktan ki çok güzel.</em></p>

    <p>Ali’nin “Ona bir şey olursa sizi yaşatmam,” dediğini duydum. Tehdit ve inanç doluydu sesi. Öyle tuhaf bir anın içindeydik ki, insan böyle bir anda her şeyi söyleyebilir.</p>

    <p>Selda’nın öfkelendiğini hissettim. Öfkelendiğini ve çok acı çektiğini.</p>

    <p>“Ne sanıyorsunuz ki? İhbar mı edeceğim yerini? O benim kardeşim!”</p>

    <p>Gözpınarlarımın yeniden yaşla harlanmasına hayret ettim.</p>

    <p>Tipi vardı. Selda arabasını park ettiği yerden Saray Apartmanı’na yürüyene kadar kardan bembeyaz olmuştu. Yalnızdı. Yüzünde dehşetle ve sırt çantasında tüm ekipmanıyla gelmişti. Gerçekten yardım etmek, bana el uzatmak için gelmişti.</p>

    <p>Beni kazınmış kafamla görünce ürktü. Bir şeyleri kavraması zaman aldı. Birkaç saniye öylece durup bakıştık. Garip bir şekilde sevgi doluydu bakışmamız, birbirimizi doğru dürüst tanımadığımız halde. Ne diyeceğini bilemiyordu. Üstünü çıkardı. Dikiliyorduk karşılıklı.</p>

    <p>“Çok tuhaf.. yıllar sonra böyle karşılaşmak..”</p>

    <p>“Beni hatırladığına sevindim,” dedim.</p>

    <p>“Ben seni hiç unutmadım ki,” dedi.</p>

    <p>İnsan ölümün eşiğinde bile olsa unutulmadığı için seviniyor. Unutulmak çünkü ölümün provası, hatta bin beteri. Düşün. Bir bedenin var yeryüzünde ruhunun eşlik ettiği, yaşıyorsun ama hatırlayanın yok. Oysa ölmüşsen yoksun, umurunda mı artık kim anıyor adını, kim anmıyor.</p>

    <p>Ali beni unutmamıştı. Selda da unutmamış.</p>

    <p>“Seni o derginin kapağında gördüğümden beri, büyük bir şey yapmanı bekliyordum,” dedi. Acı acı gülümsedi.</p>

    <p>Beklediğin böyle bir şey miydi diye sormadım.</p>

    <p>Titriyordum. Selda birden sarıldı bana. Halime çok üzüldüğünü hissettim. Gülümsemeye çalıştım.</p>

    <p>“Korkma,” dedi.</p>

    <p>“Çok korkuyorum,” dedim. “Elimde değil..”</p>

    <p>“Korkma, bana güven..”</p>

    <p>Güvendim. Ali’yle tanıştırdım onu. “Sevgilim,” dedim, sözcüğün bütün anlamını hissederek. İçim ışık ışık oldu. Aynı anda hatırladım, şu sıralarda bir fare deliğinde sesli sesli ağlamakta olan bir kocam olduğunu. Söndü içimin ışığı.</p>

    <p>Ali bir içki isteyip istemediğini sordu.</p>

    <p>“Önce işimizi yapalım, sonra içeriz,” dedi Selda.</p>

    <p>İşimizi yapalım demesi ürpertti beni. İşim ben. Hayatımın kurtarılması bir iş. Başarılı da olunabilir, başarısız da. Ne sanıyordum ki? İnsan olduğumu mu? Bırak şimdi. Alınganlığın zamanı değil. Sırt çantasını açtı. Bilgisayar ve bir sürü şey çıkardı, alışkın, profesyonel. Kabloları bağlarken, hard diskleri takarken, şifreler yazıp bilgisayarını açarken anlattı günün nasıl geçtiğini medya âleminde.</p>

    <p>Konuştukça ferahlıyordum, içime su serpiliyordu.</p>

    <p>Oh! Gerçekten taşları oynatmışım!</p>

    <p>Duvarlar yıkılacak, kaçış yok artık!</p>

    <p>Olay öğle saatlerinde patlamış. Haber toplantıları yapıldıktan, sakin geçecek sanılan bir günün tembelliğiyle yemek sonrası kahveleri içildikten ve kuryenin o esnada getirdiği zarflara göz atıldıktan sonra. Bir anda çığrından çıkmış her şey. Bütün gazeteler ve televizyonlar ve haber siteleri karışmış. Ya montajsa, ya komplo, yalan haber tuzağına düşersek korkusuyla bir süre kilitlenip kalmış kalın adamlar. Gerçek olduğu anlaşılınca, kulaktan kulağa yayılmış. Söylentiye göre Uluçmüdür derhal Ankara’ya uçmuş. Montaj, yalan, komplo, şerefsizlik, tezgâh, düzen cart curt diyormuş. (Hah hah ha!) İşten el çektirildiği söyleniyormuş. Ama medyaya da denmiş ki el altından, ikinci bir emre kadar sakın ha! Tek satır sızmasın hiçbir yerden. Hâlâ toplantılar yapılıyormuş çünkü. Gizli görüşmeler sürüyormuş. Pek çokları bu rezaleti görmezden gelemeyiz diye bas bas bağırıyormuş. Kalın adamlar görüntüleri maille dağıtmaktan çekindikleri için (ne olur ne olmaz, telekulak ülkesi burası) bilgisayarlarını açıp meraklılara göstermekle yetinmişler. Pornomu izleyenler izlemeyenlere anlatıyorlarmış. Uluçmüdür bir kadın ve bir erkekle üçlü yaparken.. diyorlarmış. Hem de adamın altında.. diyorlarmış. Kokain çekiyor boru gibi.. diyorlarmış. Kadın güzel ama geçkin be.. diyorlarmış. Ama hiç utanmadan bir bir anlatıyor her şeyi.. diyorlarmış. Tamam, ağlıyor filan ama.. (Haklılar. Bu yüzyıl gözyaşına inanılacak bir yüzyıl değil.)</p>

    <p>Adımın geçtiğini duyunca Selda’nın kanı donmuş. Ama şaşırmamış açıkçası. Haber müdürüne demiş ki, “Kadının yüzünü göster bana. Görüntüleri izlemek istemiyorum, sadece yüzünü görmek istiyorum.” Haber müdürü gösterecek yer arıyormuş. Pis pis gülüyormuş, eski bir devrimciymiş, polisleri sevmezmiş. “Uluç denen herifin işi bitti, bundan sonra devlette kıyak gelecek yok ona,” diyormuş. Benim için üzülmüyormuş ama. Benimle Uluçmüdür’ün çektiği kokain arasında bir fark görmüyormuş.</p>

    <p>Selda hiç sesini çıkarmamış. Benim çünkü ne planladığımı, bu işin tam neresinde olduğumu bilmiyormuş. Bu kadın aşırı güzel olduğu için ailemizde sevilmeyen Hülya Hala’nın kızı dememiş. Bu kadının annesi babamın kuzenidir, bu kadını çocukluğundan beri tanırım, bu kadın dediğini yaptı, çocukken bana “Bir gün resimlerimi duvarlarına asacak insanlar” demişti, şimdi öyle bir şey yaptı ki, resimleri dünyaya yayıldı dememiş.</p>

    <p>Çok tehlikeli bir oyun oynamakta olduğumu düşünmüş. İçi titremiş benim için.</p>

    <p>Telefonlar susmuyormuş. Ter akıyormuş yöneticilerin yüzlerinden, hepsi odalarında nöbetteymiş, işaret geldiği anda görüntüleri yaymaya hazırlarmış.</p>

    <p>Çakır gözlü çocuğu anlattım, beşinci kattan atıldığını.</p>

    <p>“Öldüğünü duyunca hepimiz tahmin ettik,” dedi. “Utancından intihar etti süsü vermek istediklerini konuştuk.”</p>

    <p>Uzattığım CD’yi bilgisayarına taktı. Görüntülerimin en korkunç, en kusturucu kısmını çarpı dört hızıyla geçti, başını çevirerek. Kameramın karşısına geçip ağlayarak anlattıklarımı iki kez izledi.</p>

    <p>İzlerken ağladı. Bitince dönüp bana sarıldı.</p>

    <p>“Sen.. çok korkunç bir şey yaşamışsın,” dedi.</p>

    <p>Aslında, korkunç bir hayat yaşamışsın, bütün hayatın mahvolmuş demek istiyordu.</p>

    <p>“Boş ver, üzülme,” dedim.</p>

    <p>Ben bilmiyor muyum sanki hayatımın nasıl da trajik bir film olduğunu? Bunu niye yaptım sanıyorsun?</p>

    <p>Hırstan ve dehşetten Selda’nın elleri titriyordu. O anda en az benim kadar nefret ediyordu yaşadığımız hayattan, hissediyordum. Filmi kesip biçmeye başladı. Öyle dayanılmazdı ki görüntülerim, öyle acıklı, hazin ve iğrençti ki, Ali’ye döndü.</p>

    <p>“İçkisiz olmayacak,” dedi.</p>

    <p>Ali bir kadeh şarap koydu Selda’ya.</p>

    <p>Selda kendini tutamadan, ağlayarak kısa bir film yapıyordu görüntülerimden.</p>

    <p>Birden “Vazgeç istersen.. senin de başını derde sokmak istemiyorum,” dedim.</p>

    <p>Güldü, kendinden emindi.</p>

    <p>“Bana bir şey yapamazlar,” dedi. “Benim kocam Belçikalı, Belçika vatandaşıyım ben. Neden bu kadar cesurum sanıyorsun?”</p>

    <p>Almanya’da bir haber kanalı ve Belçika’da bir internet sitesi için de çalışıyormuş. Karı-koca bağımsız haber gruplarının, sınır tanımayan gazetecilerin üyesiymişler. Kocası Paris’te yaşıyormuş. İstanbul’a sık sık gelip gidiyormuş. Bir tür dokunulmazlıkla çevriliymişler.</p>

    <p>“Senin kılına dokunurlarsa bütün Avrupa’yı ayağa kaldırırım.”</p>

    <p>Çok utandım. Öyle utandım ki yüzüne bakamadım. Yıllarca radyoda uyuz metinler okuyan romantik gerzek diye bildiğim Selda’nın bambaşka biri olduğunu şimdi daha iyi anlıyordum. Karşımda duran isyankârın, ezilenin, zulme uğrayanın sesini dünyaya duyurmaya çalışan bir kadındı. Cesurdu besbelli (ve cesaretinin pasaportundan kaynaklanması çok acıydı tabii).</p>

    <p>Öyle ya da böyle cesurdu ve bana el uzatıyordu. Düşmüşsün hazır, dur bir tekme de ben atayım demiyordu. Benim üstümden kariyer yapma derdinde değildi. Sırf bu nedenle bile hayata inanabilirdim artık. Sırf bu nedenle bile, beni umursamadan akıp giden hayatın yenilenebileceğine inanabilirdim. Bir kapı kapanırsa bir diğerinin açılacağına, kül olduğumuz yerden doğacağımıza inanabilirdim.</p>

    <p>Yüzümdeki şaşkınlıkla karışık utancı gördü, tatlı bir havayla güldü.</p>

    <p>“Kız odası,” dedi. “Hatırladın mı? Senden sonra çok sinirime dokundu odam.. ıncık cıncık ne varsa hepsini attım.”</p>

    <p>O da unutmamış çocukça kıskançlığımın tezahürünü. Buruklaştı, aklımdan geçenleri okumuş gibi.</p>

    <p>“Beklemiyordun benden değil mi?”</p>

    <p>“Neyi?”</p>

    <p>“Böyle bir iş yapıyor olmamı..”</p>

    <p>Boş bir ifadeyle gülümsedim. Vallahi hiç beklemiyordum. İstanbul Radyosu’ndaki mütevazı koltuğunu bırakıp böyle bir cesarete açılacağın aklıma gelmezdi. Utangaç başımı sallamakla yetindim. “I-ıh.”</p>

    <p>“Ben de kendimden beklemiyordum. TRT’de suya sabuna dokunmayan şeyler yaparak yaşlanırım, emekli olurum sanıyordum. Ama kocamla tanışınca her şey değişti. Hayat böyle inanılmaz bir şey işte. Bir gün biriyle tanışıyorsun, bir yola giriyorsun, o yol seni başka bir yola götürüyor. Derken bir bakmışsın ki sen yol açıyorsun birilerine..”</p>

    <p>İyi de herkes sen değil ki Selda. Ben mesela, senin gibi olmadım. Olamadım değil. Olmadım. Ben inadına çıkmaz yollara, uçurumlara sürdüm atımı. Sevgili hayat sen bana trajediyi mi layık gördün? Tamam! Beterin beteri olsun o zaman.</p>

    <p>Kameranın karşısına geçip ağlayarak anlattıklarımı aynen koruduğu, gerisini çok kısaltıp buzladığı, yüzümü tanınmaz hale getirdiği filmi yabancı gazeteci arkadaşlarına gönderdi. Kocasıyla Fransızca konuştu telefonda. Durumumu anlattı. Ali dikkat kesildi dinlerken, memnuniyetle gülümsedi. Bir arkadaşıyla İngilizce konuştu. “I’ll never let her hurt,” dedi. Sevindim. Allahım Selda benim yanımda!</p>

    <p>O çalışırken lapa lapa yağan kara baktım, ciğerlerim donana kadar derin nefesler aldım, sonra kanepede Ali’ nin kucağına yattım. Ali durmadan yüzümü okşuyordu. O yüzümü okşadıkça içime huzur doluyordu. Gözlerimi yumduğum an günlerce uyuyacakmışım gibi hissediyordum kendimi. Uyursam yüz yıl uyuyan prenses olacaktım. Uyandığımda taptaze bir dünyayla karşılaşacaktım. Bana döndü.</p>

    <p>“Birkaç soru sorsam cevaplar mısın?”</p>

    <p>Elbette. Attığım çığlığı herkes duysun istiyorum. Çekinecek bir şeyim yok. Ne bedenimde gizli bir yer kaldı, ne ruhumda. İstediğini sor.</p>

    <p>Kamerasını çalıştırdı, bir sürü soru sordu. Bu görüntüleri sen mi çektin? Bu adamla akrabalık dereceniz ne? Taciz nasıl başladı? Ne zaman tecavüze dönüştü? Ne kadar sürdü? Neyle tehdit edildin? Öncesi ne? Sonrası ne? Kocanın durumu, kayınbiraderinin rolü, vesaire, vesaire.</p>

    <p>Ve son soruyu sordu.</p>

    <p>“Saçlarını neden kazıdın?”</p>

    <p>Cevabı çok uzun be Selda. Anlaman için bütün hayatımı anlatmam gerekir. Dinlemek istersen anlatırım da, benim kırık dökük hayatımdan dünyaya ne?</p>

    <p>Sonra kendi geçti kameranın karşısına ve dedi ki “Cesaret, ancak göstermemiz gerektiğinde imkânsız olduğunu anladığımız bir erdemdir.”</p>

    <p>Ali’nin söylediklerine benzer şeyler söyledi benim için. Yaptığımın delilik olduğunu. Gerçekten cesur olduğumu. Bu çürümüşlüğü ilan edebilmek için kendimi ateşe attığımı. Öyle güzel sözler ki, insan konuyu bilmese pornocunun tekinden değil, fedakâr bir azizeden bahsettiğini zanneder.</p>

    <p>Filmi tamamladı böylece. Pek çok kişiye gönderdi.</p>

    <p>“Haber yapsınlar diye göndermiyorum,” dedi. “Çok kuvvetli gazeteciler bunlar. Ellerinde bulunsun. Bir çeşit garanti olsun..”</p>

    <p>“Ülkesi onu korumaz diye dünyaya havale ediyorsun yani..” dedi Ali.</p>

    <p>“Maalesef..”</p>

    <p>Maalesef.</p>

    <p>Birden bir neşe geldi üstümüze. Ali kadehlerimizi doldurdu. Tokuşturduk, içtik. Saat üçü geçiyordu.</p>

    <p>“Ne olacak şimdi?” diye sordu Ali.</p>

    <p>“Örtbas edemeyecekler..”</p>

    <p>Görüntülerim dünyayı dolaşıyordu. Mailden maile geçiyordu. Kopyalanıyordu. Sayısız bilgisayara indiriliyordu. Sitelere konuyordu. Tıklanıyor-tıklanıyor-tıklanıyordu. Kimileri çok eğleniyor, kimileri tahrik oluyor, kimileri hayretler içinde kalıyordu.</p>

    <p>Birileri de benim gibi düşünüyor, dünyanın çürüdüğünü ilan etmek için var gücüyle çalışıyordu.</p>

    <p>Uluçmüdürgiller artık beni öldürmeye cesaret edemezlerdi.</p>

    <p>Yaşayacaktım.</p>

    <p>Ne var ki, çelişkinin bile en şaşırtıcı olanı, en eşi benzeri bulunmayanı çatmıştı bana. Çürüyen bir dünyada çürümenin ispatı olan görüntülerim şimdi hayatımı kurtarıyordu. Beni yaşatıyordu.</p>

    <p>Selda uzunca baktı bana. Sevecendi bakışları, beni anlıyordu.</p>

    <p>“Şaşıracaksın belki ama, hayatın bir yerinde tekrar karşılaşacağımızdan emindim. Hatta Ersin’e bile söylemiştim.”</p>

    <p>“Ersin’e mi?”</p>

    <p>Çok şaşırdım.</p>

    <p>Selda anne tarafından akrabam, Ersin baba. Anne tarafımla baba tarafım hiç bir araya gelmediler ki.</p>

    <p>“Ersin’i nereden tanıyorsun sen?”</p>

    <p>“Uzun hikâye..”</p>
  </div>
</body>
</html>
