<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.5.7"/>
<link rel="stylesheet" type="text/css" href="../Styles/style.css"/>
<title></title>
</head>
<body>
<p class="p1"><br/></p>

<p class="p0"><span class="t4"><b>3</b></span></p>

<p class="p1"><br/></p>

  <p>Soğutucunun kısık hırıltısının arkasından —öyle monoton bir sesti ki kulak artık kanıksıyor ve işitmiyordu— şehrin gürültüsü geliyordu, duyulmaktan çok hissedilen, zonk zonk atan bir nabız gibi. Bu Shirl'ün hoşuna gidiyordu, gecenin ve kalın duvarların verdiği uzaklık ve emniyet duygusunu seviyordu. Geçti, saatin parlak numaraları 3:24'ü gösteriyordu, sonra seyrederken sessizce 3:25 oldular. Pozisyonunu değiştirince geniş yatakta yanında yatan Mike kıpırdandı, uykusunda bir şeyler mırıldandı; uyanmasın diye Shirl kaskatı kesildi. Mike bir dakika sonra yerleşti, çarşafı omuzlarının üstüne çekti; nefesi yine ağır ağır, düzenli çıkmaya başlayınca kız rahatladı. Havanın hareketi derisindeki teri kurutuyor, örtüsüz vücudu boyunca serin, hoş bir his yaratıyordu. Adam yatağa girip onu uyandırmadan önce birkaç saat uyumuştu, bu da yetmişti. Yavaşça hareket ederek ayağa kalktı ve hava cereyanına doğru yürüdü, şimdi bütün vücudu bu akımla kaplanmıştı. Ellerini cildinin üstünde dolaştırdı, acıyan göğüslerine değince çekti. Adam ona çok hoyrat davranıyordu, bu da cildinde kendini hemen belli ediyordu; yarma kalmaz morarırdı, izlerini kapatmak için kat kat makyaj sürmesi lazımdı. Mike, herhangi bir yara bere veya çürük görse kızıyordu, ama canını acıtırken bunu hiç düşünmüyordu. Soğutucunun üstünde perdeler birazcık açıktı, şehrin karanlığı içeri sızıyordu, hayvanların gözleri gibi geniş aralıklı ışıklar; perdeleri çabucak kapattı ve kapalı kalsınlar diye düzeltti.</p>

  <p>Mike'dan derin, gırtlaktan gelen bir horultu yükseldi, alışık olmayan biri yerinden zıplardı bu sese ama Shirl bunu her gün duyuyordu. Böyle horladığı zaman gerçekten derin uykuda demekti — belki haberi olmadan bir duş yapabilirdi!</p>

  <p>Çıplak ayakları halının üstünde hiç ses çıkarmadı, banyonun kapısını öyle usulca kapadı ki klik sesi bile gelmedi. Tamam! Floresan lambaları yaktı, plastik-mermer odaya, altın renkli ışıl ışıl armatürlere bakıp gülümsedi. Duvarlar ses geçirmezdi ama derin uykuda olmasa suyun borulardaki sesini işitebilirdi. Birden yüreğini bir korku kapladı, soluğu kesilerek parmak ucuna kalktı ve su saatine baktı. Evet, rahatlayarak bir oh çekti, su saati açıktı. Fahiş su paraları yüzünden Mike gündüzleri saati kapatıp kilitliyordu, hizmetçi çok su çalmıştı, kızın da duş yapmasını yasaklamıştı. Ama kendi hep duş yapıyordu; Shirl de arada bir kaçamak yapsa su saatinden anlayamazdı.</p>

  <p>Su serindi, çok güzeldi, planladığından daha çok durdu içinde; suçlu suçlu kadrana baktı. Kurulandıktan sonra havluyla küvetteki, duvardaki, yerdeki suyu son damlasına kadar sildi, sona havluyu kirli sepetinin en altına tıkıştırdı, burada görmesine imkân yoktu. Cildi gerildi, kendini harika hissediyordu. Pudralanırken kendi kendine gülümsedi. Yirmi üç yaşındasın, Shirl, on dokuzundan beri elbise bedenin değişmedi. Belki sadece göğüs kısmı değişmişti, şimdi daha büyük sutyen kullanıyordu, ama bu önemli değildi, böylesi erkeklerin daha çok hoşuna gidiyordu. Dolaptan temiz bir sabahlık alıp üstüne geçirdi.</p>

  <p>Yatak odasından geçerken Mike hâlâ nameler yazıyordu, bu günlerde çok yorgun görünüyordu, herhalde bu sıcakta o kadar kiloyu taşımaktan bitkin düşüyordu. Burada yaşadığı yıl boyunca on kilo almış olsa gerekti, çoğu da göbek nahiyesinde birikmişti, ama hiç umursar gibi bir hali yoktu, bu yüzden o da dikkat etmemeye çalışıyordu. TV'yi açtı, açılmasını beklerken bir içki hazırlamak için mutfağa gitti. Pahalı içkiler, bira ve tek bir viski şişesi sadece Mike içindi, ama önemli değildi, tadı güzel olduktan sonra ne içerse içsin hiç fark etmiyordu. Bir votka şişesi vardı, Mike bundan istediği kadar alabiliyordu, portakal konsantresiyle karıştırınca tadı güzel oluyordu. Biraz da şeker katılırsa tabii.</p>

  <p>Bir adam kafası 125 santimlik ekranı doldurdu, ağzından duyulmayan kelimeler çıkıyor, doğruca ona bakıyordu; sabahlığının açık önünü çekip kapattı ve ilikledi. Bunu yaparken de gülümsedi, adamın onu göremeyeceğini bildiği halde rahatsız oluyordu. Uzaktan kumanda kanapenin üstündeydi, yanına kıvrılıp oturdu ve düğmeye bastı. Bir sonraki kanalda oto yarışı vardı, bir sonrakindeyse bir John Barrymore filmi, titrek ve çok eskiydi, hoşuna gitmedi. Böylelikle kanalların çoğunu taradı ve sonunda, her zaman olduğu gibi, 19. Kanal'da karar kıldı, Kadınlar İçin Kanalı; burası sırf melodram dizileri gösterirdi; bu dizilerin bütün bölümlerini bir araya getiriyorlar ve bazen yirmi dört saate kadar arka arkaya kocaman tek bir bölüm halinde gösteriyorlardı. Bu seferkini daha önce seyretmemişti, kulaklıkları kumandaya taktığında sebebini anladı, bir tür İngiliz dizişiydi, insanların tuhaf aksanları vardı ve söyledikleri bazı şeyleri anlamakta güçlük çekiyordu ama seyredilecek kadar ilginçti. Bir kadın yeni doğum yapmıştı, ter içinde ve makyajsızdı, kadının kocası hapisteydi ama hapisten kaçtığı haberi geldi ve bebeğin babası kocasının kardeşiydi — bu arada bebeğin kalp hastası olduğunun farkına varmışlardı. Shirl içkiden bir yudum aldı ve keyifle yerine yerleşti.</p>

  <p>Saat altıda TV'yi kapattı, bardağını yıkayıp kuruladı ve giyinmek için içeri gitti. Tab göreve saat yedide başlıyordu; sıcak iyice bastırmadan alışverişini erkenden bitirmek niyetindeydi. Mike'ı uyandırmamak için sessizce giysilerini buldu ve oturma odasına götürdü. Külot, dantel sutyen ve gri, kolsuz elbisesi — elbise alışverişe gitmek için yeterince eski ve soluktu. Tabii mücevher takmadı, makyaj da yapmadı, bela aramanın hiç gereği yoktu. Kahvaltı hiç etmezdi, kalorilere dikkat etmenin bir yoluydu bu da, ama çıkmadan önce bir fincan koyu kofe içti. Saat yediden biraz önce cüzdanına bakıp anahtarını ve parasını kontrol etti, çekmeceden büyük pazar torbasını alıp kapıdan çıktı.</p>

  <p>"Günaydın, küçükhanım," dedi asansörcü çocuk, kapıyı törenle açıp gülümseyince pek de sağlam olmayan bir dizi dişi meydana çıktı. "Bugün de yine haşlanacağız galiba."</p>

  <p>"Şimdiden 28° dedi haberlerde."</p>

  <p>"Daha da çıkar." Kapı kapandı, gıcırdaya gıcırdaya asansör boşluğundan indiler. "O dereceyi binanın tepesinde ölçüyorlar, bahse girerim sokağa yaklaştıkça çok daha fazladır."</p>

  <p>"Haklısın."</p>

  <p>Lobide kapıcı Charlie asansörün kapısı açılınca kızı gördü ve gizli mikrofona bir şeyler söyledi. "Sıcak bir gün daha," dedi kız yanına yaklaşınca.</p>

  <p>"Günaydın Bayan Shirl," dedi Tab bekçi odasından çıkarak. Kız gülümsedi, onu görmekten her zaman mutluluk duyardı, şimdiye dek tanıdığı en tadı badigarddı — ona asılmayan tek badigard. Onu sadece bunun için değil, öyle bir şeyi aklından bile geçirmeyecek cinsten bir insan olduğu için seviyordu. Mutlu bir evliliği, üç çocuğu vardı; Amy ve oğlanlardan hep bahsederdi, o cins bir adam değildi işte, o kadar.</p>

  <p>İyi bir badigarddı aynı zamanda. Kendini nasıl koruyacağını bildiğini anlamak için sol elindeki muştayı görmeye gerek yoktu; uzun boylu değildi ama omuzlarının genişliği ve kollarından taşan kaslar yeterince inandırıcıydı. Cüzdanını elinden aldı, derin yan cebine yerleştirdi, pazar torbasını da aldı. Kapı açıldığında önce kendi çıktı — kibarca değil, ama iyi badigard kuralları. Hava sıcaktı, hem de beklediğinden daha sıcak.</p>

  <p>"Sende haya raporu yok mu, Tab?" diye sordu, sıcaktan gözlerini kırpıştırıp çoktan kalabalıklaşmış caddeye bakarak.</p>

  <p>"Herhalde başkalarından yeterince duydunuz Bayan Shirl, sabah buraya gelirken en az bir düzine de ben işittim." Konuşurken yüzüne bakmıyordu, gözleri otomatik olarak ve profesyonelce sokağı tarıyordu. Genelde yavaş hareket eder, yavaş konuşurdu ama bunu kasten yapardı çünkü bazı insanlar bir zencinin öyle davranması gerektiğini düşünürlerdi. Bela baş gösterince genelde bir an sonra biterdi, çünkü en önemlisinin ilk yumruk olduğuna ve bunda şaşmazsan bir ikinciye veya fazlasına gerek kalmayacağına inanırdı.</p>

  <p>"Almak istediğiniz özel bir şey var mı bugün?" diye sordu.</p>

  <p>"Sırf yemeklik, bir de Schmidt'e uğrayacağım."</p>

  <p>"Bir taksiye binip enerjinizi muharebeye saklamaya ne dersiniz?"</p>

  <p>"Evet, sanırım bu sabah öyle yapacağım." Taksiler bayağı ucuzsa da, yürümeyi sevdiğinden genelde yürürdü, bu sıcakta değil ama. Çekçek taksiler kuyruk olmuştu bile, sürücülerin çoğu arka koltuklarının cılız gölgesinde oturmuş bekliyorlardı. Tab kuyruğun başından İkincisine doğru ilerledi ve kız içeri girebilsin diye arkayı dengeledi.</p>

  <p>"Benim neyim var?" diye sordu birinci sürücü öfkeyle.</p>

  <p>"Tekerin patlamış," dedi Tab sessizce.</p>

  <p>"Patlak değil, biraz inmiş o kadar..."</p>

  <p>"Çek arabanı!" diye tısladı Tab ve sıkılı yumruğunu birkaç santim kaldırdı; sivri uçlu demirlerin parıldadığını görünce adam çabucak eyerine binip uzaklaştı. Öteki sürücüler arkalarını dönüp hiçbir şey söylemediler. "Gramercy Pazarı," dedi Tab ikinci sürücüye.</p>

  <p>Taksi şoförü Tab koşmadan ayak uydurabilsin diye pedalları yavaş yavaş çeviriyordu, ama yine de terliyordu. Omuzları tam Shirl'ün gözünün önünde inip kalkıyordu; boynundan süzülen terleri, seyrek saçındaki kepekleri bile görebiliyordu; insanlara bu denli yakın olmak hiç hoşuna gitmiyordu. Dönüp caddeye baktı. İnsanlar ağır ağır yürüyor, başka taksiler, daha da ağır hareket eden üstleri örtülü çekme-kamyonların yanından geçip gidiyordu. Park Avenue'nun köşesindeki bar dışarı bir tabela koymuştu, BİRA GÜNÜ — saat 2'den itibaren, diyordu, ama insanlar şimdiden kuyruğa girmişlerdi bile. Bir bardak bira için bu kadar beklemeye değer miydi, hele bu yazki bira fiyatlarıyla. Hep bir şeylerin azlığından, tahıl tayınlarından, ondan bundan konuşuluyordu ama, bu sıcakta bira geldiği gibi bitiyordu, üstelik bu fahiş fiyatlara rağmen. Lexington’dan aşağı dönüp Yirmi Birinci Sokak'ın köşesinde durdular, Shirl indi ve Tab şoförün parasını verirken binanın gölgesinde bekledi. Gramercy Parkı'nı zapt eden yiyecek pazarının tezgahlarından boğuk bir uğultu halinde sesler yükseliyordu. Derin bir nefes aldı, eliyle Tab'in kolunu tutarak caddeyi geçti.</p>

  <p>Giriş kısmında yosun krakeri tezgâhları vardı, sıra sıra sarkan çok renkli krakerler neredeyse insanların başına değiyordu: kahverengi, kırmızı, mavi-yeşil.</p>

  <p>Her zaman alışveriş yaptığı tezgâhtaki adama, "Yeşilden bir buçuk kilo," dedi, sonra gözü fiyat etiketine ilişti. "Kilosu on sent daha mı arttı!"</p>

  <p>"Benim ödediğim fiyat da bu, hanfendi, kâr yapmıyorum." Shirl teraziden kırık bir kraker parçası alıp ısırdı. Krakerlerin rengi, yapıldıkları su yosunundan geliyordu, o da en çok yeşilin tadım seviyordu, ötekilerin daha iyotlu bir tadı vardı.</p>

  <p>"Arz ve talep, arz ve talep." Adam krakerleri Tab'in açık tuttuğu pazar torbasına boşalttı, "İnsanlar çoğaldıkça herkesin payı azalıyor. Ve duyduğuma göre gün geçtikçe daha da açıktaki yosun tarlalarını işlemek zorunda kalıyorlar. Mesafe arttıkça fiyat da yükseliyor tabii." Bu sebep sonuç ilişkisini, daha önce pek çok kereler çalınmış bir plağın monotonluğuyla anlatıyordu.</p>

  <p>"İnsanlar nasıl idare ediyor bilmem," dedi Shirl uzaklaşırken, biraz da kendini suçlu hissetti çünkü Mike’ın banka hesabı sayesinde böyle şeyleri dert etmesine hiç gerek yoktu. Tab'in maaşıyla nasıl geçinirdim acaba diye düşündü, ne kadar az para kazandığını biliyordu. "Kraker ister misin?" diye sordu.</p>

  <p>"Belki sonra, teşekkürler." Kalabalığı izliyordu; sırtındaki koca çuvalla neredeyse kıza çarpacak olan bir adamı başarıyla omuzlayıp uzaklaştırdı.</p>

  <p>Gitar çalan bir grup, kalabalık pazarda yavaş yavaş ilerliyordu; üç adam elde yapılmış aletlerini tıngırdatıyor, zayıf bir kız da gürültünün içinde boğulan cılız sesiyle şarkı söylüyordu. Grup yaklaşınca Shirl sözlerden bazılarını seçebildi, geçen seneki hit parçaydı, El Troubadors'un söylediği.</p>

  <p>"<i>...üstündeki saf dünyada... melekler kadar saf bir düşünce... onu tanımak onu sevmek demekti."</i></p>

  <p>Sözler bu tahta göğüslü, çırpı kollu kıza pek uymuyordu, hem de hiç. Her nedense Shirl bir rahatsızlık hissetti.</p>

  <p>"Şunlara bir on sent versene," diye fısıldadı Tab'e, sonra hızla süt mamulleri tezgâhına doğru yürüdü. Tab arkasında belirdiğinde çantaya bir paket margarin ve küçük bir şişe soya sütü attı — Mike kofesini öyle severdi.</p>

  <p>"Tab, bir dahaki sefere şişeleri geri getirmeyi unutturma, olur mu, bu dördüncü oldu! Şişe başına iki dolar depozitle yakında iflas edeceğim bu gidişle."</p>

  <p>"Yarın hatırlatırım, alışverişe gidecek olursanız."</p>

  <p>"Herhalde gitmem gerekecek. Mike yemeğe misafir çağırdı, kaç kişi gelecek daha bilmiyorum, ne pişirmek istediğini bile bilmiyorum."</p>

  <p>"Balık her zaman için iyidir," dedi Tab kocaman beton su havuzunu işaret ederek. "Havuz dolu."</p>

  <p>Shirl parmak ucuna yükselip suyun dibinde yüzen tilapia sürülerine baktı.</p>

  <p>"Taze Ada tilapiası," dedi balıkçı kadın. "Dün gece Ronkonkoma Gölü'nden geldi." Ağını daldırdı ve onbeş santimlik kıvıl kıvıl balıklarla doldurup çıkardı.</p>

  <p>"Yarına kalır mı?" diye sordu Shirl. "Taze istiyorum."</p>

  <p>"İstediğin kadar, tatlım, bu gece yine geliyor."</p>

  <p>Hava iyice ısınmıştı, burada alması gereken başka bir şey de kalmamıştı, uğrayacak bir yeri daha vardı.</p>

  <p>"Artık Schmidt'e gitsek iyi olur," dedi; sesinde bir şey Tab'in gözlerini devamlı üzerinde gezdirdiği kalabalıktan çevirip bir an ona bakmasına sebep oldu.</p>

  <p>"Elbette, Bayan Shirl, orası daha serin olur."</p>

  <p>Schmidt'in yeri ikinci Cadde'de, içi yangından tamamen tahrip olmuş bir binanın bodrum katındaydı — sokak seviyesinin üstünde, kömür olmuş kerestelerin arasına kondurulmuş birkaç barakadan oluşan siyah bir kabuk. Arkaya doğru bir yol dönüyor ve üç basamakla, ortasında ufak bir gözetleme penceresi olan ağır, yeşil bir kapıya iniliyordu. Duvarın gölgesinde çömelmiş oturan badigard elini kaldırıp Tab'e selam verdi — Schmidt'e sadece müşteriler girebilirdi. Kilit takırdadı ve uzun beyaz saçlı, yaşlı bir adam basamakları tek tek tırmandı.</p>

  <p>"Günaydın, Yargıç," dedi Shirl. Yargıç Santini ve O'Brien sık sık görüşürlerdi, onunla daha önce tanışmıştı.</p>

  <p>"Aa, Shirl, günaydın, günaydın." Badigardına ufak beyaz bir paket uzattı, o da paketi cebine attı. "Yani keşke aydın bir gün olsaydı ama korkarım bana göre fazla sıcak, yıllar etkisini gösteriyor. Mike'a selam söyle, olur mu?"</p>

  <p>"Söylerim, Yargıç, hoşçakalın."</p>

  <p>Tab cüzdanını verdi, kız da basamakları inip kapıya vurdu. Ufak pencerenin arkasında bir hareket, madeni bir tangırtı oldu ve kapı açıldı. İçerisi karanlık ve serindi. Girdi.</p>

  <p>"Aman efendim kimler gelmiş, Shirl, selam tatlım," dedi kapıdaki adam kapıyı kapatıp ağır çelik sürgüyü çekerek. Duvara dayalı yüksek tabureye oturdu ve çift namlulu tüfeğini kucağına yerleştirdi. Shirl adama cevap vermedi, hiç vermezdi. Schmidt tezgâhın arkasından bakıp geniş, domuzumsu gülümsemesiyle sırıttı.</p>

  <p>"Selam, Shirl, Bay O'Brien için güzel bir şey mi almaya geldin?" Büyük, kırmızı ellerini ve kanlı, beyaz bir önlükle kaplı tıknaz vücudunun yarısını tezgâhın üstüne dayadı. Shirl başını salladı ama ağzını açmaya fırsat bulamadan bekçi seslendi.</p>

  <p>"Ona biraz lokum gösterin, Bay Schmidt, bahse girerim hoşuna gider."</p>

  <p>"Olmaz, Arnie, bunu Shirl'e yapamam." ikisi de yüksek sesle güldü, kız da gülümsemeye çalıştı, tezgâhın üstündeki kâğıt parçasının ucunu kıvırıyordu sinirden.</p>

  <p>"Biftek veya parça et istiyorum eğer varsa," dedi, adamlar yine güldüler. Bunu hep yapıyorlardı, bela çıkarmadan nereye kadar gidebileceklerinin farkındaydılar. Onu ve Mike'ı tanıyorlardı, Mike'ı kızdıracak bir şey söylemez veya yapmazlardı. Bir keresinde ona anlatmaya çalışmıştı, ama şunu şöyle yaptılar diye kesin söyleyebileceği bir şey yoktu ortada ve Mike şakalarından birine gülmüş, adamların sadece dalga geçtiklerini, kaygılanacak bir şey olmadığını, et kaçakçılarının görgü kurallarına uymasını bekleyemeyeceğini söylemişti.</p>

  <p>"Şuna bir bak, Shirl." Schmidt arkasındaki duvardaki dolabın kapısını açtı ve ufak, derisi yüzülmüş bir et parçası çıkardı. "Güzel bir köpek bacağı, kaliteli, hem de dolgun."</p>

  <p>İyiye de benziyordu ama ona göre değildi, yani bakmasının anlamı yoktu. "Çok güzel ama biliyorsunuz Bay O'Brien sığır eti sever."</p>

  <p>"Bu günlerde onu bulmak zorlaştı, Shirl." Dolaba biraz daha eğildi. "Tedarikçilerle işimiz var, fiyatı yükseltip duruyorlar, bilirsin işte. Ama Bay O'Brien on yıllık müşterim, onu memnun etmek için elimden geleni yapmak vazifem; bu nasıl?" Doğrulup kapıyı kapattı, üzerinde ince bir beyaz yağ tabakası olan küçük bir parça et tutuyordu elinde.</p>

  <p>"Güzele benziyor."</p>

  <p>"İki yüz elli gramdan biraz fazla, yeter mi?"</p>

  <p>"Tam istediğim gibi." Adam eti teraziden alıp yağlı kâğıda sarmaya başladı. "Borcun yirmi yedi dolar doksan sent."</p>

  <p>"Ama... bu son defa aldığımdan biraz daha pahalı değil mi?"</p>

  <p>Mike hep yiyeceğe çok para harcamakla suçlardı onu, sanki fiyatların sorumlusu oymuş gibi, ama et yemekten de vazgeçemezdi.</p>

  <p>"Fiyat böyle, Shirl. Ama bir teklifim var, bir öpücük verirsen doksan senti silerim. Belki sana bir et parçası da ben veririm." Bunun üstüne bekçiyle beraber katıla katıla güldüler. Sadece bir şakaydı Mike'ın dediği gibi, ne söyleyebilirdi ki; cüzdanından parayı çıkardı.</p>

  <p>"Buyrun, Bay Schmidt, yirmi ...yirmi beş... yirmi sekiz."</p>

  <p>Cüzdanından ufak bir karatahta çıkarıp üzerine fiyatı yazdı ve paranın yanına koydu. Schmidt baktı, sonra her zaman kullandığı mavi tebeşirle altına isminin başharflerini karaladı. Mike etin fiyatından şikâyet ederse bunu gösterirdi, pek işe yaradığı da yoktu ya.</p>

  <p>"Paranın üstü, on sent," gülümsedi ve parayı tezgâhtan kaydırdı. "Yakında görüşürüz, Shirl," diye seslendi kız paketi alıp kapıya yönelince.</p>

  <p>"Evet, yakında," dedi bekçi kapıyı tam kızın geçebileceği kadar aralayarak. Yanından geçerken elini elbisesinin dar arka tarafına değdirdi, kahkahaları kapının kapanmasıyla kesildi.</p>

  <p>"Eve mi?" diye sordu Tab paketi elinden alarak.</p>

  <p>"Eve, herhalde taksiyle gitsek iyi olur."</p>

  <p>Tab yüzüne baktı, tam bir şey söyleyecekken fikrini değiştirdi. "Taksi olsun." Caddeye yöneldi.</p>

  <p>Taksiye bindikten sonra kendini daha iyi hissetmeye başladı, aptal insanlardı işte, her zamanki gibi, neyse ki gelecek haftaya kadar bir daha gitmesi gerekmiyordu. Hem, Mike'ın dediği gibi, et kaçakçılarından görgü kurallarına uymalarını bekleyemezdin. Pis sakallarıyla okul çocuklarından farksızdılar! Hareketlerine gülüp geçmekten başka yapacak bir şey yoktu. Hem de başka yerde bulamayacağın kadar güzel et satıyorlardı. Mike'a bifteğini pişirdikten sonra, »tin yağında biraz yulaf ezmesi kavururdu, güzel olurdu.</p>

  <p>Tab taksiden inmesine yardım etti, sonra pazar çantasını aldı.</p>

  <p>"Yukarı taşıyayım mı?"</p>

  <p>"İyi olur, boş süt şişelerini de içine koyarsın. Bekçi odasında bırakacak yer var mı, yarın unutmayalım."</p>

  <p>"Orası kolay, Charlie'nin kilitli bir dolabı var, oraya koyarım."</p>

  <p>Charlie kapıyı açtı, lobi, sokağın sıcağından sonra sepserin geliyordu. Asansörle çıkarken konuşmadılar; Shirl cüzdanında anahtarını arandı. Tab önüne düşüp koridorda ilerledi, dış kapıyı açtı ama aniden öyle bir duruş durdu ki neredeyse çarpışıyorlardı.</p>

  <p>"Burada bir saniye bekler misiniz, Bayan Shirl?" dedi alçak sesle, pazar torbasını sessizce duvara dayadı.</p>

  <p>"Ne var...?” diye başladı Shirl ama Tab parmağını dudağına götürüp iç kapıyı işaret etti. Kapı iki santim kadar aralıktı ve tahtasında derin bir çentik vardı. Bunun ne anlama geldiğini bilmiyordu ama bir çeşit bela demekti, çünkü Tab muştalı yumruğunu kaldırmıştı, hafifçe eğilerek kapıyı itti ve apartmana girdi.</p>

  <p>Gideli çok olmamıştı, ses seda çıkmıyordu; ama geri geldiğinde sırtını tekrar dikleştirmişti ve yüzü ifadesizdi. "Bayan Shirl, dedi, "İçeri girmenizi istemiyorum ama yatak odasına bir göz atsanız herhalde iyi olacak."</p>

  <p>Shirl korkmaya başlamıştı, kötü bir şeyler olduğu belliydi ama sesini çıkarmadan Tab'i takip etti, oturma odasından geçip yatak odasına girdiler.</p>

  <p>Çok tuhaftı, orada hiçbir şey yapmadan öylece durduğunu sanıyordu, ardından çığlığı işitti, sonra bunun kendi sesi olduğunu anladı: çığlık atan kendisiydi.</p>
</body>
</html>