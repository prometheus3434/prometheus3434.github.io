<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>tummetin</title>
  <link href="../Styles/stylesheet1.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
                @font-face {
    font-style: normal;
    font-family: "Liberation", serif, sans-serif;
    font-weight: normal;
    src: url(../Fonts/LiberationSerif-Regular.ttf)
    }

                @font-face {
    font-style: italic;
    font-family: "Liberation", serif, sans-serif;
    font-weight: normal;
    src: url(../Fonts/LiberationSerif-Italic.ttf)
    }

                @font-face {
    font-style: bold;
    font-family: "Liberation", serif, sans-serif;
    font-weight: bold;
    src: url(../Fonts/LiberationSerif-Bold.ttf)
    }
</style>
</head>

<body class="calibre">
  <div class="calibre1" id="calibre_pb_0"></div>

  <div class="chapter">
    <h1 class="baslik1" id="calibre_toc_5">3 - Ulusal Bilincin Geçirdiği Sınavlar ve Sıkıntılar</h1>

    <p class="normal">Tarih bize sömürgeciliğe karşı savaşın doğallığında ulusal bir perspektife dahil olmadığını öğretir. Uzun süre, sömürge insanı enerjisini zorla çalıştırma, bedensel cezalar, ücret eşitsizliği ve sınırlı siyasal haklar gibi bazı adaletsizlikleri sona erdirmek için harcar. insanlığın ezilmesine karşı bu demokrasi savaşı yavaş yavaş neo-liberal ve evrenselci kafa karışıklığından uzaklaşarak bazen zor da olsa bir ulusluk talebine ulaşır. Ama seçkinlerin hazırlıksızlığı, onlarla kitleler arasında pratik bağ yokluğu, tembellikleri ve, evet bunu da söyleyelim, mücadelenin belirleyici anındaki korkaklıkları trajik sınavların ve büyük sıkıntıların nedenleridir.</p>

    <p class="normal">Ulusal bilinç, tüm halkın en derin umutlarının koordineli kristalizasyonu değilse, halk seferberliğinin en elle tutulur ve en dolaysız ürünü değilse, yalnızca ilkel, boş ve kırılgan bir kabuktur. Buradaki çatlaklar, genç ve bağımsız ulusların ulustan etnik gruba ve devletten kabileye kolayca geçebiliyor olmasını açıklar. Bu çatlaklar ulusun gelişimine ve ulusal birliğe karşı çok zararlı ve zorlu gerilemelerin açıklamasıdır. Daha sonra göreceğimiz gibi, bu tür kusurlar ve içerdikleri ciddi tehlikeler, azgelişmiş ülkelerde ulusal burjuvazinin halk pratiğini akılcılaştırma kapasitesinin yokluğundan, diğer bir deyişle bu pratikten akıl elde etme kapasitesinin olmamasından kaynaklanır.</p>

    <p class="normal">Azgelişmiş ülkelerde ulusal bilincin klasik, neredeyse salgın zaafı yalnızca sömürge rejiminin sömürge insanını sakatlamasının sonucu değildir. Aynı zamanda ulusal burjuvazinin tembelliğine, eksikliğine ve zihniyetinin son derece kozmopolit olmasına da bağlanabilir.</p>

    <p class="normal">Sömürge rejiminin sonunda iktidara gelen ulusal burjuvazi, azgelişmiş bir burjuvazidir. Ekonomik gücü neredeyse hiçtir ve yerini almayı umut ettiği metropol burjuvazisiyle asla boy ölçüşemez. Ulusal burjuvazi, iradeci narsisizmiyle, metropol burjuvazisinin ayağını kaydırıp yerini alabileceğine kolayca inanabilir. Ama onu tam anlamıyla köşeye sıkıştıran bağımsızlık, bu sınıf içinde korkunç tepkilere yol açar ve onu eski metropole yardım sinyalleri göndermeye zorlar. Yeni devletin en eğitimli katmanını oluşturan üniversite mezunları ve iş dünyası seçkinleri, sayılarının azlığı, sermaye yoğunlaşması ve tüccar, toprak sahibi ve serbest meslek sahibi olmaları gibi yanlarıyla ayırt edilebilir. Bu ulusal burjuvazide ne maliyeci ne de sanayici bulunur. Azgelişmiş ülkelerin ulusal burjuvazisi üretim, keşif, yaratma ya da çalışmayla ilgilenmez. Tüm enerjisi aracılık faaliyetlerine yönelmiştir. En çok ilgilendikleri iş ticari ağlar kurmak ve dalavere çevirmektir. Ulusal burjuvazinin psikolojisi sanayi kaptanının değil, iş adamının psikolojisidir. Sömürgecilerin açgözlülüğünün ve sömürgeciliğin kurduğu ambargo sisteminin onlara başka seçenek bırakmadığını söylemeye gerek bile yok.</p>

    <p class="normal">Sömürge sisteminde sermaye biriktiren bir burjuvazi görmek olanaksızdır. Dolayısıyla, bizim düşünce tarzımıza göre, azgelişmiş bir ülkede özgün bir ulusal burjuvazinin tarihsel eğilimi, burjuvazi olarak, yani kapitalizmin bir aracı olarak kendi konumunu reddetmek ve halkın temsil ettiği devrimci sermayenin kayıtsız şartsız kölesi olmaktır.</p>

    <p class="normal">Azgelişmiş bir ülkede, özgün bir ulusal burjuvazinin zorunlu görevi kaderinin ona yüklediği işe ihanet etmek, sömürge üniversitelerinde elde ettiği entelektüel ve teknik sermayeyi halkın hizmetine sunmaktır. Ama ne yazık ki ulusal burjuvazinin hem verimli hem de adil olan bu kahramanca ve olumlu yolu genellikle izlemediğini ve geleneksel bir burjuvazinin, yani sönük, budalaca ve içten pazarlıklı bir şekilde burjuvazi olan bir burjuva burjuvazinin ulus-karşıtı, dolayısıyla nefret uyandıran yolunu hiç utanmadan seçtiğini göreceğiz.</p>

    <p class="normal">Belirli bir dönemden itibaren milliyetçi partilerin hedefinin tamamen ulusal olduğunu görmüştük. Halkı bağımsızlık sloganlarıyla harekete geçirir ve gerisini geleceğe bırakırlar. Bu tür partiler istedikleri devletin ekonomik programı konusunda ya da kurmayı önerdikleri rejim konusunda sorgulandıklarında cevap veremezler, çünkü aslında kendi ülkelerinin ekonomisinden bihaberlerdir.</p>

    <p class="normal">Bu ekonomi her zaman onların denetimi dışında gelişmiştir. Ülkelerinin o andaki ve potansiyel topraküstü ve toprakaltı kaynaklarına ilişkin bilgileri tümüyle akademik ve tahminidir. Bu kaynaklardan ancak genel ve soyut bir düzlemde söz edebilirler. Bağımsızlıktan sonra sayıca azalmış, sermayesiz ve devrim yolunu reddeden bu azgelişmiş burjuvazi içler acısı bir ekonomik durgunluk içine girer. Eskiden sömürge baskısıyla engellenmiş olan ya da öyle olduğu iddia edilen dehasını özgürce ifade edemez. Kaynaklarının istikrarsızlığı ve kadrolarının yetersizliği onu yıllarca zanaatçılığa dayalı bir ekonomiye zorlar. Kaçınılmaz olarak çok sınırlı olan bakış açısına göre, burjuvazinin ulusal ekonomi nosyonu, yerel ürünler dediğimiz ürünlere dayalı bir ekonomidir. Yerel zanaatlara ilişkin görkemli konuşmalar yapılır. Hem kendileri hem de ülke için daha kârlı olabilecek fabrikalar kuramayan burjuvazi, yerel zanaatları, yeni ulusal onura fazlasıyla denk düşmekle kalmayan, onlara hatırı sayılır kârlar da sağlayan şovenist bir yumuşaklıkla bağrına basar. Bu yerel ürünler kültü, bu yeni çıkışlar üretme kapasitesizliği, ulusal burjuvazinin sömürge dönemine özgü tarımsal üretim tarzına aşırı bağlılığına da aynı şekilde yansır.</p>

    <p class="normal">Bağımsızlık döneminin ulusal ekonomisi yön değiştirmez. Hâlâ yerfıstığı, kakao ve zeytin hasadı yapılır. Aynı şekilde temel malların ticareti de değişmemiştir. Ülkede tek bir sanayi bile kurulmamıştır. Hammadde ihraç etmeye devam ederiz, Avrupa’nın küçük çiftçileri olmaya devam ederiz ve ham ürün uzmanı sayılırız.</p>

    <p class="normal">Buna karşın ulusal burjuvazi ekonominin ve ticaret sektörünün millileştirilmesini talep etmekten hiç vazgeçmez. Ona göre millileştirme tüm ekonomiyi ulusun hizmetine koşma ve tüm ihtiyaçlarını karşılama anlamına gelmez. Millileştirme, ortaya çıkması teşvik etmek istenen yeni toplumsal ilişkilere göre devleti organize etmek anlamına gelmez. Burjuvaziye göre millileştirme, tam olarak, sömürge döneminden miras kalan ayrıcalıkların yerlilerin ellerinden kendisine geçmesi demektir.</p>

    <p class="normal">Burjuvazinin maddi araçları da, mühendisler ve teknisyen gibi yeterli entelektüel kaynakları da olmadığı için, amacını eskiden sömürgecilerin elinde olan işyeri ve şirketleri devralmakla sınırlar. Ulusal burjuvazi eski Avrupalı yerleşimcilerin yerine geçer; doktor, avukat, tüccar, bayi, genel bayi ve nakliyat bayisi olur. Ülkenin onuru ve kendi çıkarları için bütün bu meslekleri elde bulundurmayı görevi addeder. Bundan böyle bütün büyük yabancı şirketlerin, ülkede kalmak ya da iş ilişkileri kurmak istiyorlarsa, kendi aracılığıyla faaliyette bulunmasını talep eder. Ulusal burjuvazi, tarihsel misyonunu keşfetmiştir: aracılık. Görmüş olduğumuz gibi, burjuvazinin işi ulusu dönüştürmekle hiç ilgili değildir; bugün yeni-sömürgecilik maskesi ardına gizlenmeye zorlanmış kapitalizm için bir iletim hattı işlevi görmekten ibarettir. Ulusal burjuvazi Batı burjuvazisiyle ilişkilerinde bayilik rolünü hiç aldırmadan ve büyük bir gururla oynar. Bu kârlı rol, bu küçük haraççılık, bu dar görüşlülük ve hırs eksikliği, ulusal burjuvazinin tarihsel burjuvazi rolünü yerine getirme yeteneksizliğinin semptomlarıdır. Bütün ulusal burjuvazilerde ortak olan dinamik, öncü nitelik, yeni dünyaları keşfetme ve buluşlar yapma özellikleri onda acınacak ölçüde yoktur. Sömürge ülkelerinin ulusal burjuvazilerinin yüreğinde zevk ve sefaya düşkünlük egemendir – çünkü psikolojik düzeyde taklit ettiği Batı burjuvazisiyle kendini özdeşleştirmiştir. Ne de olsa Batı burjuvazisinin olumlu yanları olan keşif ve buluş gibi ilk aşamalardan geçmeden, onun olumsuz ve çürümüş özelliklerini alır. Sömürge ülkelerin doğmakta olan ulusal burjuvazileri Batı burjuvazisinin son aşamasıyla özdeşleşir. Kestirme yolu seçtiğini de sanmayın. Aslında sondan başlamıştır. Gençlik ve ergenlik coşkusunu da cesaret ve kararlılığını da yaşamadan çoktan yaşlanmıştır.</p>

    <p class="normal">Ulusal burjuvazi, dekadan özellikleriyle, egzotizme, safariye ve kumara âşık turistlermiş gibi gelen Batı burjuvazilerinden büyük yardım göreceklerdir. Ulusal burjuvazi, Batı burjuvazisini eğlendirmek için tatil beldeleri ve oyun alanları kurar. Bu faaliyetlere turizm adı verilir ve tam da bu amaçla ulusal bir sanayi haline gelir. Eski sömürgelerin burjuvazilerinin Batı burjuvazisi için “parti” düzenleyicisine nasıl dönüştüğüne kanıt gerekiyorsa, Latin Amerika’da olanlara bakmak yeter. Havana ve Meksika’nın kumarhaneleri, Rio, Copacabana ve Acapulco’nun kumsalları, Brezilyalı ve Meksikalı küçük kızlar, on üç yaşındaki melez kızlar, ulusal burjuvazinin bu ahlâk bozukluğunun yaralarıdır. Düşünce yoksulu olduğu için, kendisi için yaşadığı ve halktan koptuğu için, ulus temelindeki konuları bir bütün olarak değerlendirmedeki kalıtsal yeteneksizliğiyle takati kesildiği için, ulusal burjuvazi Batı şirketlerinin yöneticisi rolünü üstlenir ve ülkesini Avrupa için bir randevuevine dönüştürür.</p>

    <p class="normal">Bir kez daha Latin Amerika’daki bazı cumhuriyetlerin acınası haline bakmamız yeter. ABD’li işadamları, banka patronları ve teknokratlar jetlere binerek “tropiklerin altına” gider ve bir hafta, on gün özel “rezervler”inin tatlı sarhoşluğunda debelenirler.</p>

    <p class="normal">Ulusal toprak sahiplerinin tavrı da pratikte şehirli burjuvazininkinin aynısıdır. Bağımsızlık ilan edilir edilmez büyük çiftçiler tarım arazilerinin millileştirilmesini talep eder. Bir zamanlar sömürgeci yerleşimcilerin sahip olduğu topraklara bir dizi komployla el koyarak bölge üzerindeki denetimlerini pekiştirirler. Ama üretimi çeşitlendirmek ve artırmak ya da gerçekten ulusal ekonomiyle bütünleştirmek için hiçbir girişimde bulunmazlar.</p>

    <p class="normal">Aslında toprak sahipleri, artık kendilerine ait olan ama bir zamanlar yabancı yerleşimcilere ayrılmış ayrıcalık ve olanakların yüz katı artırılması için yetkililere başvurur. Tarım işçileri üzerindeki sömürü yoğunlaşır ve meşrulaşır. Bu yeni sömürgeciler iki üç slogan kullanarak bu tarım işçilerinden dev bir çaba talep ederler – ulusal çıkar adına elbette. Tarımın modernleştirilmesi, kalkınma planı, inisiyatif yoktur, çünkü asgari risk içeren inisiyatifler bu çevreleri paniğe sürükler ve sömürgeciliğin kurduğu değişmez programa battıkça batan, korkak, aşırı tedbirli toprak sahibi burjuvaziyi kaçmak zorunda bırakır. Bu tür bölgelerde inisiyatifler hükümetler tarafından ele alınır. Bunları durduran da teşvik eden de, finanse eden de hükümettir. Toprak sahibi burjuvazi en küçük bir risk almayı bile reddeder. Kumara ve maceralara düşmandır. Kumdan kale inşa etmeye hiç niyeti yoktur. Sağlam yatırımlar ve hızlı geri dönüşler talep eder. Cebine attığı kârlar gayrı safi milli hasılaya oranla muazzam miktardadır ve yeniden yatırıma dönmez. Bu toprak sahiplerinin psikolojisine hükmeden tek şey birkaç kuruş tasarruf etmektir. Özellikle bağımsızlığın hemen ertesinde, ulusal kaynaklardan elde ettiği kârları yabancı bankalara yatırmakta bir an bile tereddüt etmez. Ama prestij açısından arabalara, villalara ve ekonomistlerin azgelişmiş ülke burjuvazilerinde tipik olduğunu söylediği bütün o lüks mallara büyük miktarlarda para akıtılır.</p>

    <p class="normal">iktidara gelen sömürge burjuvazisinin eskiden yabancıların elinde tuttuğu işleri kapmak için sınıf saldırganlığını kullandığını belirtmiştik. Bağımsızlığın hemen ardından sömürgeciliğin insani sonuçlarıyla karşı karşıya kalan burjuvazi, “ulusal onura hakaret eden” avukat, tüccar, toprak sahibi, doktor ve yüksek mevkideki memurlara karşı acımasız bir mücadele yürütür. Yönetici sınıfların millileştirilmesi ve Afrikalılaştırılması nosyonunu enerjik biçimde savunur. Aslında yaklaşımındaki ırkçılık giderek artmaktadır. Bu işlere kendilerinin sahip olması gerektiğini sertçe söyleyerek hükümetin karşısına dikilir. Her bir işi alana dek de hükümeti sıkıştırmaya devam eder.</p>

    <p class="normal">Şehirlerdeki işçi sınıfı, işsiz kitleler, küçük zanaatkârlar ve esnaf da bu milliyetçi tavra destek verir; ama adil olmak gerekirse yalnızca burjuvazilerinin tavrını taklit etmektedirler. Ulusal burjuvazi Avrupalılarla rekabete girerse, esnaf ve zanaatkârlar da kendi uluslarından olmayan Afrikalılara karşı mücadeleye başlarlar. Fildişi Sahili’nde açıkça ırkçı olan ayaklanmalar, ticareti büyük ölçüde elinde tutan ve bağımsızlık ilan edilince Fildişi Sahili halkının düşmanca gösterilerinin hedefi olan Fildişi Sahili’ndeki Dahomey ve Yukarı Volta halkına<a class="calibre2" href="../Text/Yeryuzunun%20Lanetlileri_split_021.html#footnote-600-26" id="footnote-600-26-backlink">[26]</a> yönelikti. Milliyetçilikten aşırı milliyetçiliğe, şovenizme ve ırkçılığa geçtik. Bu yabancıların orayı terk etmesi istenir, dükkânları yakılır, pazar tezgâhları kırılır, bazıları linç edilir; bunların sonucunda Fildişi Sahili hükümeti, yabancılara gitmelerini söyleyerek yurttaşlarını memnun eder. Senegal’de Mamadu Dia’ya şu sözlerini söyleten de Sudanlı-karşıtı gösterilerdir: “Senegal halkı Mali Federasyonu’na körce bağlılıklarını liderlerine duydukları sevgiye borçludur. Mali’ye bağlılıklarının bu liderlerin siyasetine iman tazelemekten başka bir temeli yoktur. Senegal toprakları konusu da kafalarında epey canlıydı, özellikle de Dakar’daki Sudanlıların sayısı, bu sorunu unutturamayacak kadar çoktu. Federasyonun dağılması karşısında bırakın üzüntü duymayı, bu durumun halk tarafından büyük bir sevinçle karşılanmasının ve hiçbir yerde tek bir kişinin bile ona destek olmak istememesinin nedeni budur.”<a class="calibre2" href="../Text/Yeryuzunun%20Lanetlileri_split_021.html#footnote-600-27" id="footnote-600-27-backlink">[27]</a></p>

    <p class="normal">Senegal halkının bazı kesimleri, ticari ve yönetsel alanlarda canlarını sıkan Sudanlılardan kurtulmak için kendi liderlerinin verdiği fırsatın üzerine atlarken, Belçikalıların toptan gitmesini gözlerine inanamadan seyreden Kongolular, Leopoldville ve Elizabethville’e yerleşmiş Senegallilere baskı uygulamaya ve gitmeye zorlamaya karar verdiler.</p>

    <p class="normal">Gördüğümüz gibi, mekanizma her iki durumda da aynıdır. Avrupalılar genç ulusun aydınlarının ve ticaret burjuvazisinin hırslarına engel olurken, şehirlerdeki nüfusa göre asıl rekabet edilmesi gerekenler başka ulusun Afrikalılarıdır. Fildişi Sahili’nde bu rakipler Dahomeylilerdir, Gana’da Nijer sakinleridir, Senegal’de ise Sudanlılardır.</p>

    <p class="normal">Burjuvazinin yönetimin Afrikalılaştırılması ve Araplaştırılması talebi samimi bir millileştirme çabasından kaynaklanmadığından ve o zamana dek yabancıların elinde tuttuğu iktidarı devralmaya denk düştüğünden, kitleler de kendi düzeylerinde aynı talepleri öne sürerler, ama siyah ya da Arap nosyonunu kendi topraklarıyla sınırlı görürler. Kıtanın birliğine yönelik coşkulu çağrılarla yönetici sınıftan esinlenen kitlelerin bu tavrı arasında birçok farklı tutum da ortaya çıkar. Giderek unutulmaya yüz tutan Afrika birliği ile en acı ve bulaşıcı biçimiyle şovenizm arasında sürekli bir gelgit yaşanır.</p>

    <p class="normal">“Afrika birliğinin belli başlı teorisyenleri olan ve bu düşünce için kendi yerel siyasi örgütlerini ve kişisel kariyerlerini defalarca feda etmiş olan Senegalli liderlere gelince, bütün iyi niyetlerine karşın büyük bir sorumluluğa sahip oldukları reddedilemez. Onların hatası bizim hatamız, Balkanlaştırmaya karşı savaşma bahanesiyle sömürgecilik-öncesi ‘ülkecilik’ etmenini dikkate almamış olmaktır. Hatamız, bu etmene analizlerimizde yeterince dikkat etmemiş olmamızdır. Bu etmen sömürgeciliğin meyvesidir, ama aynı zamanda da ne kadar övülse ya da çekici olsa bile hiçbir birlik teorisinin yok edemeyeceği sosyolojik bir olgudur. Aklımıza en fazla yatan yapının serabıyla kendimizi kandırdık ve idealimizi gerçek sanarak ‘ülkeciliği’ ve onun doğal sonucu olan mikro-milliyetçiliği mahkûm etmenin, bunlardan kurtulmak ve hayali tavrımızın başarısını sağlamak için yeterli olduğuna inandık.”<a class="calibre2" href="../Text/Yeryuzunun%20Lanetlileri_split_021.html#footnote-600-28" id="footnote-600-28-backlink">[28]</a></p>

    <p class="normal">Senegallilerin şovenizminden Volofların kabileciliğine geçiş arasında yalnızca küçük bir adım vardır. Bunun sonucunda, ulusal burjuvazinin çapsız tutumu ve ideolojik tavrının bulanıklığıyla halkı bir bütün olarak aydınlatamadığı, sorunları halka bağlı olarak ortaya koyamadığı yerde, ulusal burjuvazinin kendi dünya görüşünü yeterince genişletemediği yerde, kabileci tavırlara dönüşe tanık olunur; etnik gerilimler ve ırkçılık galebe çalarken öfkeyle seyrederiz. Burjuvazinin tek sloganı “Yabancıların yerini alalım!” olduğundan ve adaleti kendi eline almak ve boşlukları doldurmak üzere her sektöre hızla girdiğinden, taksi sürücüleri, simitçiler ve ayakkabı boyacıları gibi küçük milliyetçiler de aynı yolu izler ve Dahomeylilerin ülkeden atılmalarını isterler ya da daha öteye giderek, Fulbelerin kendi çalılıklarına ya da ormanlarına dönmelerini bile talep ederler.</p>

    <p class="normal">Yeni bağımsız bazı ülkelerde federalizmin zafer kazanmasını bu açıdan yorumlamamız gerekir. Sömürge tahakkümünün bazı bölgelere ayrıcalıklı muamele yaptığını biliyoruz. Sömürge ekonomisi bir bütün olarak ulusla bütünleşmemiştir. Hâlâ metropolün ekonomisinin dayattığı tarzda örgütlenmektedir. Sömürgecilik hemen hemen hiçbir zaman bir ülkenin tümünü sömürmez. Doğal kaynakları çıkarmak ve metropole ihraç etmekle, böylece belirli bir sektör görece zenginleşirken sömürgenin geri kalanını azgelişmiş ve yoksul bırakmakla, daha doğrusu bu yoksulluğa gömmekle yetinir.</p>

    <p class="normal">Bağımsızlıktan hemen sonra, refah içindeki bölgelerde yaşayan halk şansının farkına varır ve içgüdüsel ve ilksel bir refleksle ulusun geri kalanını beslemeyi reddeder. Yerfıstığı, kakao ve elmas açısından zengin olan bölgeler ülkenin geriye kalanının temsil ettiği boş manzaraya kıyasla öne çıkar. Bu bölgelerin yurttaşları gıpta, açgözlülük ve canice güdüler içinde olduklarını sezdiği ötekilere nefretle tepeden bakar. Sömürgecilik öncesi eski anlaşmazlıklar, kabileler arası eski nefret tekrar su yüzüne çıkar. Balubalar Luluaları beslemeyi reddeder. Katanga devlet haline gelir ve Albert Kalondji kendisini Güney Kasai’nin kralı ilan eder.</p>

    <p class="normal">Muğlak bir ifade olmasının yanı sıra Afrikalı kadın ve erkeklerin tutkuyla bağlandığı ve pratik işlevi sömürgeciliğe inanılmaz bir baskı uygulamak olan Afrika birliği, gerçek yüzünü gösterir ve aynı ulusal gerçeklik içinde bölgecilikler halinde parçalanır. Kısa vadeli çıkarlar saplantı haline geldiğinden ve burnunun ucundakilerden ötesini göremediğinden, ulusal burjuvazi basit ulusal birliği kuramayacağını ve ulusu sağlam, yapıcı bir temel üzerinde inşa edemeyeceğini kanıtlar. Sömürgeciliği püskürtmüş olan ulusal cephe parçalanır ve bir kenara çekilip yaralarını telafi eder.</p>

    <p class="normal">Etnik gruplarla kabilelerin verdiği bu acımasız mücadele, yabancıların bıraktığı boşlukları doldurmaya yönelik bu bulaşıcı saplantı dini düşmanlıklara da yol açar. iç kesimde ve çalılık arazilerde yerel dinler, küçük tarikatlar ve marabout ibadetleri yeniden canlanır ve karşılıklı aforoz döngüsü bir kez daha başlar. Büyük şehirlerdeki idari kadrolar arasında iki büyük dinin, islamiyet ile Katolikliğin çatışmasına tanık oluruz.</p>

    <p class="normal">Afrika birliğinin doğuşuyla birlikte temelinden sarsılan sömürgecilik artık tekrar ayağa kalkmıştır ve hareketin her zayıf halkasını kullanarak birleşme iradesini kırmaya çalışır. Sömürgecilik “tinsel” düşmanlıkların varlığını göstererek Afrika halkını harekete geçirmeye çalışır. Senegal’de Afrique nouvelle dergisi islama ve Araplara karşı her hafta nefret kusar. Afrika’nın batı kıyısındaki küçük işyerlerinin çoğunu ellerinde tutan Lübnanlılar açıkça aşağılanır. Misyonerler Avrupa sömürgeciliğinin gelişinden çok önce büyük Afrika imparatorluklarının Arap işgaliyle yok edildiğini kitlelere hatırlatma olanağını bol bol bulurlar. Hatta Avrupa sömürgeciliğine yol açanın Arap işgali olduğunu söyleyecek kadar da ileri giderler. Arap emperyalizmine göndermeler yapılır ve Müslümanlığın kültür emperyalizmi mahkûm edilir. Müslümanlar genel olarak yönetici konumlardan uzak tutulur. Diğer bölgelerde tam tersi bir durum söz konusudur ve hedef yerli Hıristiyanlar olur ve onlar ulusal bağımsızlığın bilinçli düşmanları olarak görülürler.</p>

    <p class="normal">Sömürgecilik bütün bu tahrikleri utanmadan kullanır ve daha dün sömürgecilere karşı ortak tavır alan Afrikalıları birbirine düşürmüş olmaktan çok mutlu olur. Yeni bir Aziz Barthelomeus katliamı nosyonu bazı insanların kafasında oluşur ve sömürgecilik, Afrika birliği üzerine muhteşem nutukları duyduğu zaman alayla güler. Din aynı ulus içindeki insanları böler ve sömürgeciliğin ve araçlarının besleyip teşvik ettiği tinsel toplulukları birbirine düşürür. Hiç beklenmedik olaylar orada burada patlak verir. Katolikliğin ya da Protestanlığın egemen olduğu ülkelerde Müslüman azınlıklar görülmedik bir biçimde kendilerini dine adarlar. Müslüman bayramları canlanır ve İslam dini Katolik dininin şiddetli mutlakıyetçiliğine karşı kendini santim santim savunur. Devlet bakanlarının bazı kişilerden hoşnut değillerse Kahire’ye çekip gidebileceklerini söylediği işitilir. Bazen Amerikan Protestanlığı anti-Katolik önyargılarını Afrika toprağına taşır ve kabile düşmanlıklarını canlandırmak için dini kullanır.</p>

    <p class="normal">Kıta ölçeğinde bu dini gerilim en kaba ırkçılık biçimini alabilir. Afrika siyah ve beyaz olarak bölünür. Aşağı Sahra ve Kuzey Afrika’ya takılan adlar, şimdilik hareketsiz bu ırkçılığı gizleyemez. Beyaz Afrika’nın bin yıllık bir kültür geleneğine sahip olduğunu, Akdenizli olduğunu, Avrupa’nın bir uzantısı ve Greko-Romen uygarlığın bir parçası olduğunu işitiriz. Siyah Afrika vahşi, barbar, uygarlaşmamış ve cansız bir bölge olarak görülür. Peçeli kadınlar, çokeşlilik ve Arapların kadın cinsini aşağıladığı iddiaları üzerine nefret dolu yorumları her an duyabilirsiniz. Bütün bu yorumların saldırganlığı sömürgeci yerleşimciler arasındaki yorumları hatırlatır. Sömürgeci mantığını en yozlaşmış biçimiyle sonuna kadar soğurmuş olan bu iki büyük bölgenin ulusal burjuvazileri Avrupalılardan iktidarı devralır ve Afrika’nın geleceği için aşırı zararlı bir ırkçı felsefenin temellerini atar. Sömürge döneminin karakteristiği olan ırkçılığın büyümesini ve gelişmesini tembelliği ve taklitçiliğiyle teşvik eder. Bu yüzden, kendine Afrikalı diyen bir ülkede ırkçılıktan başka bir şey olmayan yorumlar duymak ve Paris, Brüksel ya da Londra’da olunduğunu insana acıyla hatırlatan pederşahi davranışlara tanık olmak şaşırtıcı olmaz.</p>

    <p class="normal">Afrika’nın bazı bölgelerinde siyahlardaki pederşahilik dolayısıyla sızlanma ve siyah ırkın bilime ve mantığa kapalı olduğu yolundaki Batı kültüründen alınma saçma düşünce bütün çıplaklığıyla hüküm sürer. Siyah azınlıkların yarı-köleliğe mahkum edildiği yerler var, bu da Beyaz Afrika ülkelerine karşı Siyah Afrika ülkelerinin hissettiği tedbirliliği hatta güvensizliği meşru kılıyor. Beyaz Afrika’daki bir şehrin sokaklarında yürüyen bir Siyah Afrikalı yurttaşa çocukların “pis zenci” diye seslenmeleri ya da memurların ona anlaşılmaz bir dille hitap etmesi olağanüstü bir durum değildir.</p>

    <p class="normal">Evet, ne yazık ki Sahra’nın kuzeyinde okula kaydolan Siyah Afrikalı öğrencilere sınıf arkadaşlarının sizin ülkenizde ev, elektrik var mı ya da siz yamyam mısınız diye sorması beklenecek bir durumdur. Evet, ne yazık ki Sahra’nın kuzeyindeki bazı bölgelerde güneyden gelen Afrikalıların onları “siyahların olduğu bir yere” götürmek için yalvar yakar olan yurttaşlarla karşılaşması beklenecek bir durumdur. Aynı şekilde, Siyah Afrika’nın bazı yeni bağımsız devletlerinde parlamento üyeleri, hatta bakanlar, ülkelerinin sömürgecilik tarafından yeniden işgal edilme tehlikesi değil, “kuzeyden gelen Arap caniler” tarafından işgali tehlikesinin bulunduğunu ciddi ciddi iddia ederler.</p>

    <p class="normal">Görmüş olduğumuz gibi, burjuvazinin kapasitesizliği yalnızca ekonomiyle sınırlı değildir. Dar bir milliyetçilik adına, ırk adına ve içerikten yoksun görkemli bildirgelerine karşın iktidara gelen, Avrupa’nın etik ve siyaset felsefesi üzerine anlaşmalarından doğrudan ve sorumsuzca alıntılar yapan burjuvazi, çok az hümanist içeriği olan bir programı bile uygulamaya koyamayacağını kanıtlar. Bir burjuvazi güçlüyse, gücüne bağlı olarak bütün dünyayı düzenleyebiliyorsa, evrensel demokratik düşüncelere sahipmiş havasını yaymakta tereddüt etmez. Ekonomik açıdan sağlam bir burjuvazinin kendi hümanist ideolojisini gözardı etmeye zorlanması ancak çok istisnai koşullarda olur. Batı burjuvazisi temelde ırkçı olmasına karşın, nüansları çoğaltarak, böylece insan onuruna ilişkin söylemini bütün yüce ruhluluğuyla bozulmadan korumayı becererek bu ırkçılığı maskeleyebilir.</p>

    <p class="normal">Batı burjuvazisi sömürdüklerinin ve küçük gördüklerinin rekabetinden korkmayacak kadar engel ve önlem hazırlamıştır. Batı burjuvazisinin “pis zenci” ve “Arap”lara ilişkin ırkçılığı aşağılayan bir ırkçılıktır, küçülten bir ırkçılıktır. Ama insanların özde eşit olduğunu iddia eden burjuva ideolojisi, alt insanları kendisinde cisimleştirdiği Batı tarzı insanlık düzeyine çıkarmaya zorlayarak kendi içinde tutarlı olmayı başarır.</p>

    <p class="normal">Genç ulusal burjuvazinin ırkçılığı savunma halinde bir ırkçılıktır, korkuya dayalı bir ırkçılıktır. Sıradan kabilecilikten ya da hatta tarikatlarla klanlar arasındaki kavgalardan temelde pek farklı değildir. Uluslararası gözlemcilerin Afrika birliği hakkındaki büyük nutukları neden pek ciddiye almadıklarını kolayca anlayabiliriz. Çıplak gözle görülebilen o kadar çok kusur vardır ki, birliğe ulaşılmadan önce bütün bu çelişkilerin çözülmesi gerektiğini açıkça görebiliriz.</p>

    <p class="normal">Afrika halkları birbirlerini yeni yeni keşfetti ve kıta adına sömürge rejimine radikal olarak baskı kurmaya karar verdiler. Ne var ki, ulusal bir sömürü sistemi kurmak ve kendilerine yüklüce bir miktar ayırmak için acele eden ulusal burjuvaziler bu “ütopya”nın karşısına engel çıkarmak için ellerinden geleni yapıyorlar. Hedefleri konusunda kusursuz bir netliğe sahip olan ulusal burjuvaziler bu birliğe giden yolu, yani aptallık, açlık ve insanlıkdışılığa karşı zafer kazanmak için 250 milyon insanın bu ortak çabasına giden yolu engellemeye kararlıdırlar. Bu yüzden Afrika birliğine ancak baskıyla ve halkın liderliği aracılığıyla, yani burjuvazinin çıkarlarını tamamen gözardı ederek ulaşılabileceğini kavramamız gerekir.</p>

    <p class="normal">Ulusal burjuvazi iç politikada olduğu kadar kurumsal düzeyde de yetersizliğini kanıtlar. Bazı azgelişmiş ülkelerde parlamento kuralları temelde kusurludur. Ekonomik bakımdan güçsüz olan, sınıf tahakkümü ilkesine dayanan, tutarlı toplumsal ilişkiler kuramayan burjuvazi en kolay gibi görünen çözümü seçer: tek parti sistemi. Burjuvazi ancak devlet sistemini eline alarak ve ekonomik gücü sayesinde kavuşabileceği vicdan rahatlığına ve huzura henüz sahip değildir. Yurttaş için güven verici değil, rahatsız edici bir devlet kurmuştur.</p>

    <p class="normal">Devlet güven vereceğine, yurttaşlarının korkularını gidereceğine ve gücüyle onları kucaklayacağına, tam tersine kendisini müthiş bir şekilde dayatır, otoritesini gösterir, taciz eder, yurttaşlarına sürekli tehlike altında olduğunu açıkça belirtir. Tek parti, burjuva diktatörlüğünün modern biçimidir: maskesiz, boyasız, vicdansız, her açıdan kinik.</p>

    <p class="normal">Böyle bir diktatörlük fazla uzun ömürlü olamaz aslında. Kendi çelişkisini kusmaktan asla vazgeçmez. Burjuvazinin hem tahakkümünü garantiye alacak hem de ülkenin geri kalanına kırıntı da olsa bir şeyler verebilecek ekonomik araçları olmadığından –olabildiğince çabuk ama en kaba tarzda cebini doldurmakla fazlasıyla meşgul olduğundan– ülke ekonomik durgunluğa gitgide daha çok batar. Bu durgunluğu gizlemek, kendine güven telkin etmek, övünebileceği bir şey bulabilmek için de başkentte dev binalar dikmekten ve sözde prestijli projelere harcamalar yapmaktan başka seçeneği yoktur.</p>

    <p class="normal">Ulusal burjuvazi kırsal kesime, bir ülkenin ziyan olmuş gerçekliklerine sırtını daha da dönerek eski metropole ve hizmetlerinin karşılığını ödeyecek yabancı kapitalistlere yönelir. Kârını halkla paylaşmaya ya da büyük yabancı şirketlerin ödediği paralardan halkın da yararlanmasına izin vermeye hiç niyetli olmadığı için, rejimi istikrarlı kılmak ve burjuvazinin tahakkümünü sürdürmek gibi ikili rol oynayacak bir halk liderine ihtiyaç olduğunu kavrar. Azgelişmiş ülkelerin burjuva diktatörlüğü gücünü böyle bir liderin varlığından alır. Gelişmiş ülkelerde burjuva diktatörlüğünün burjuvazinin ekonomik gücünün ürünü olduğunu biliyoruz. Oysa azgelişmiş ülkelerde lider moral gücünü temsil eder; bu gücün arkasında da genç ulusun zayıf ve yoksul burjuvazisi zenginleşmeye karar verir.</p>

    <p class="normal">Yıllardır bu lideri görmüş ya da konuşmalarını duymuş olan, uzaktan –bir tür düş içinde– onun sömürgecilerle mücadelesini izlemiş olan halk, hemen bu yurtsevere güven duyuverir. Bağımsızlıktan önce lider, bir kural olarak, halkın arzularının –bağımsızlık, siyasal özgürlük ve ulusal onur– cisimleşmiş haliydi. Ama bağımsızlık ilan edilir edilmez, bırakın halkın ihtiyaçlarının somut ifadesi olmayı, bırakın ekmek, toprak ve ülkenin halkın kutsal ellerine bırakılması üzerine kurulu gerçek halk onurunun gerçekleştiricisi olmayı, lider gizli amacının maskesini çıkarır: yalnızca durumdan en iyi şekilde yararlanmaya niyetli ulusal burjuvaziden ibaret şirketlerin genel başkanı olmak.</p>

    <p class="normal">Çoğu zaman dürüst ve samimi olabilse de, lider nesnel olarak, ulusal burjuvazinin ve eski sömürge şirketlerinin artık ortaklaşmış çıkarlarının ateşli savunucudur. Tamamen içten gelen bir şey olan dürüstlüğü yavaş yavaş yok olur. Kitlelerle ilişkisi o kadar gerçekdışıdır ki, otoritesinin insanlarda kırgınlık yarattığına ve ülkeye verdiği hizmetlerden kuşku duyulduğuna inanmaya başlar. Lider kitlelerin nankörlüğünü şiddetle yargılar ve her geçen gün sömürgecilerin safına daha kararlı bir şekilde geçer. O zaman da zevk ve sefaya dalmış genç burjuvazinin işbirlikçisine bilinçli olarak dönüşür.</p>

    <p class="normal">Genç devletin ekonomik kanalları geri dönüşü olmayan bir şekilde yeni-sömürgeci sisteme doğru kayar. Eskiden korunan ulusal ekonomi bugün tam olarak devlet güdümündedir. Bütçe borç ve hibelerle dengelenir, üç dört ayda bir devlet başkanları ya da hükümet heyetleri sermaye arayışı için eski metropolleri arşınlar.</p>

    <p class="normal">Eski sömürgeci güç taleplerini artırır, garanti ve ödünleri biriktirir ve yavaş yavaş ulusal hükümet üzerindeki egemenliğini maskelemek için aldığı önlemleri azaltır. Halk dayanılmaz bir sefalet içinde geri kalmışlığını sürdürür ve liderlerinin inanılmaz ihanetinin yavaş yavaş farkına varır. Bu uyanış burjuvazi bir sınıf halini almayı başaramadığı için daha da keskinleşir. Zenginliğin örgütlü dağılımı çeşitli kesimlere bölünmemiştir, farklılaşmış değildir, ara tonlarla bir hiyerarşi oluşturmaz. Bu yeni kast hakaret ve öfkedir; özellikle de çok büyük çoğunluk, nüfusun onda dokuzu açlıktan ölmeye devam ettiği için. Bu yeni kastın hızlı, acımasız ve skandal bir tarzda zenginleşmesine halkın kararlı uyanışı ve zorlu mücadele günlerinin yaklaştığını belirten bir bilinç eşlik eder. Bu burjuva kast, ülkenin tüm zenginliğini kendine akıtan ulusun bu parçası, doğasına uygun olarak, ama gene de beklenmedik bir biçimde, sömürge iktidarının eski temsilcilerinin ırkçı doktrinlerini birçok açıdan hatırlatan tarzda diğer siyahlara ve Araplara karşı aşağılayıcı önyargılar geliştirir. Düşünce ve tavırları sertleştiren de hem halkın sefaleti, hem de burjuva kastın azgın zenginleşmesi ve ulusun geri kalanını küçümsemesi olur.</p>

    <p class="normal">Ama ufukta beliren tehlike, otoritenin sağlamlaşmasıyla ve bir diktatörlüğün ortaya çıkmasıyla sonuçlanır. Sadık bir yurtsever olarak militan geçmişiyle lider, halkla açgözlü burjuvazi arasında perde görevi görür, çünkü bu kastın girişimlerini destekler ve kökten ahlâksızlığına, küstahlığına ve ikiyüzlülüğüne gözlerini kapar. Halkın artan bilinçlenmesinin frenlenmesine yardımcı olur. Bu kasta destek vererek manevralarını halktan gizler, böylece halkın uyutulmasının ve mistikleştirilmesinin en ateşli faili olur. Ne zaman halka hitap etse, çoğunlukla kahramanca yaşanmış hayatından, halk adına katıldığı çarpışmalardan ve onlar adına kazandığı zaferlerden dem vurur, böylece kitlelerin gözünü korkutarak ona güven duymaya devam etmeleri gerektiğini düşüncesini iletir. Kendilerinden önceki kuşakların temkinli siyasal mücadelesine cesur, militan tarzlarını getirmiş olan böyle birçok Afrikalı yurtsever örneği vardır. Bu yurtseverler ülkenin iç kısımdan geldiler. Sömürgeciyi şaşkına çevirdiler ve başkentteki ulusal kapitalistleri utandırarak kökenlerine yüksek sesle ve açıkça sahip çıktılar ve siyah kitleler adına konuştular. Irklarını öven, geçmişlerinden –yamyamlık ve soysuzluklarından– utanmayan bu insanlar, bugün ne yazık ki iç kesime sırtlarını dönen ve halkın görevinin her zaman ve sonsuza dek boyun eğmek olduğunu söyleyen bir ekibin başındadırlar.</p>

    <p class="normal">Lider halkı pasifleştirir. Bağımsızlığın kazanılmasından yıllar sonra halka somut hiçbir şey sunamayan, geleceği hazırlayamayan, ulusal inşa yoluna, dolayısıyla kalkınmaya halkı yöneltemeyen liderin bağımsızlık tarihini sık sık tekrarladığı ve kurtuluş mücadelesinin kutsal cephesini hatırlattığını duyarız. Ulusal burjuvaziyle ilişkisini kesmeyi reddeden lider halkın geçmişe dönmesini ve bağımsızlığa götüren destanla sarhoş olmasını ister. Nesnel olarak bakıldığında lider halkı frenler; ya halkı tarihten silinmeye ya da tarih içinde kök salmamaya yöneltebilmek için umarsızca çaba gösterir. Kurtuluş mücadelesi sırasında lider halkı uyandırmış, onlara ileriye doğru, radikal, kahramanca yürüyüş sözü vermişti. Bugün ise, sürekli onları uyutmaya çalışıyor ve yılda üç dört kez onlardan sömürge dönemini hatırlayarak o zamandan beri katettikleri muazzam mesafeye bakmalarını istiyor.</p>

    <p class="normal">Ne var ki, kitlelerin kendi katettikleri muazzam mesafeyi değerlendirebilecek durumda olmadığını da belirtmek gerekir. Topraktan kıt kanaat geçinmeye devam eden köylü, iş bulamayan işsiz, kutlamalara ve yepyeni olsalar da bayraklara karşın, yaşamında bir şeylerin değiştiğine hiçbir zaman tam olarak ikna olmamıştır. iktidarda olan burjuvazi bu değişimi kanıtlamaya ne kadar uğraşsa da kitleler hiçbir zaman kendini kandırmayı başaramaz. Kitleler açtır ve artık Afrikalı olan polis de özellikle onlara güven vermez. Kitleler araya mesafe koymaya, sırtlarını dönmeye ve kendilerini dışlayan bu ulusa ilgilerini yitirmeye başlar.</p>

    <p class="normal">Ama lider zaman zaman güçlerini toplar, radyoda konuşarak ya da ülke içinde tura çıkarak halka güven vermeye, onu sakinleştirip uyutmaya çalışır. Parti olmadığında lider daha da gereklidir. Bağımsızlık mücadelesi sırasında bugünkü liderin başında olduğu bir parti vardı. Ama o dönemden sonra bu parti ne yazık ki dağıldı. Geriye yalnızca bir çatı, bir ad, bir amblem ve bir slogan olarak parti kaldı. Kitlelerin gerçek ihtiyaçlarına dayalı bir ideolojinin gerçek dolaşımını sağlamak üzere tasarlanmış organik parti, bireysel çıkarlar sendikasına dönüşmüştür. Bağımsızlığın ilan edilmesinden sonra parti artık halkın taleplerini formüle etmesine, ihtiyaçlarını daha iyi saptamasına ve iktidarını daha iyi kurmasına yardım etmez. Bugün partinin misyonu, tepeden verilen emirlerin halka iletilmesidir. Bir partide demokrasinin temeli ve güvencesi olan aşağıdan yukarıya ve yukarıdan aşağıya üretken değiş tokuş artık mevcut değildir. Parti tam tersine artık kitlelerle liderlik arasında bir perde halini almıştır. Parti yaşamdan söküp alınmıştır, sömürge döneminde kurulan hücreler bugün tamamen atıl haldedir.</p>

    <p class="normal">Militanın sabrı tükenmektedir. Kurtuluş mücadelesi sırasında bazı militanların ne kadar haklı olduğunu ancak şimdi kavrıyoruz. Gerçekten de, mücadele sırasında çok sayıda militan örgütlerinden doktrin oluşturmasını, hedefleri netleştirmesini ve bir program önermesini istemişti. Ama ulusal birliği koruma bahanesiyle liderler böyle bir görevi üstlenmeyi kesin olarak reddetti. Doktrin, diyorlardı, sömürgeciliğe karşı ulusun birliğiydi. Ve doktrinin yerine yalnızca cafcaflı bir sloganla silahlanarak yollarına devam ettiler, her tür ideolojik faaliyeti de, kaçınılmaz olarak sömürgeciliği silip süpürecek tarihin rüzgârının ve kendi kaderini tayin hakkının bir dizi çeşitlemesine indirgediler. Militanlar tarihin rüzgârının biraz daha derinlemesine analiz edilmesini istedikleri zaman, liderler onların karşısına umudu çıkardılar ve sömürgesizleştirmenin gereği ve kaçınılmazlığıyla yanıt verdiler.</p>

    <p class="normal">Bağımsızlıktan sonra parti derin bir uyuşukluğa gömülür. Militanlar yalnızca halk festivallerine, uluslararası konferanslara ya da bağımsızlık günü kutlamalarına çağrılır. Partinin yerel kadrolarına yönetsel görevler verilir, partinin kendisi bir yönetim haline gelir ve militanlar kalabalığın arasına karışarak sıradan yurttaş sıfatını benimserler.</p>

    <p class="normal">Artık burjuvaziyi iktidara getirmek gibi tarihsel bir görevi gerçekleştirmiş olduklarından geri çekilmeleri kesin bir dille istenir, böylece burjuvazi kendi misyonunu sakin sakin yerine getirebilir. Ne var ki, azgelişmiş ülkelerin ulusal burjuvazilerinin herhangi bir görevi yerine getirmekten aciz olduğunu görmüştük. Birkaç yıl sonra partinin çözülmesi gözle görülür hale gelir ve en yüzeysel gözlemciler bile, artık iskelete dönüşmüş partinin tek rolünün halkı hareketsizleştirmek olduğunu görebilir. Kurtuluş mücadelesi sırasında tüm ulusun odak noktası olmuş bu parti erimektedir. Bağımsızlık arifesinde partiye akın akın gelen aydınların şimdiki tutumu, o dönemdeki bağlılıklarının bağımsızlık pastasından pay almaktan öte bir amaç taşımadığını kanıtlar. Parti özel çıkarların bir aracı haline gelir.</p>

    <p class="normal">Ne var ki, yeni rejim içinde farklı zenginleşme ve mal edinme dereceleri vardır. Bazı insanlar her şeyi nakde çevirebilir ve parlak oportünistler olduklarını kanıtlar. Bol bol iltimas yapılır ve yozlaşma hüküm sürer, ahlâki değerler çöker. Bugün ulusal servetin kıtlığına kıyasla akbabalar çoklar ve son derece açgözlüler. Burjuvazinin elinde gerçek bir iktidar aracı haline gelmiş olan parti, devlet aygıtını güçlendirir ve halkın elini kolunu bağlayarak hareketsiz hale gelmesine yol açar. Parti devletin halk üzerindeki denetimine yardımcı olur. Giderek bir zor aracı haline gelir ve açıkça anti-demokratiktir. Parti bilmeden, bazı durumlarda da bilerek ticari burjuvazinin işbirlikçisidir. Ulusal burjuvazi zenginleşmek için oluşum aşamasını nasıl es geçmişse, aynı şekilde kurumsal düzeyde de parlamenter aşamayı es geçer, Nasyonal-Sosyalist türde bir diktatörlüğü seçer. Yarım yüzyıldır Latin Amerika’da hüküm süren bu miyop faşizmin, bağımsızlıktan beri egemen olan yarı-sömürge devletin diyalektik sonucu olduğunu artık biliyoruz.</p>

    <p class="normal">Kural olarak muazzam zenginliğin büyük sefaletle yan yana yaşadığı bu yoksul, azgelişmiş ülkelerde ordu ve polis rejimin temel dayanaklarını oluşturur; yine hatırlanması gereken başka bir kurala göre her ikisi de yabancı uzmanların danışmanlığındadır. Bu polis ve ordunun gücü, ulusun geri kalanının yaşadığı korkunç sefaletle doğru orantılıdır. Ulusal burjuvazi büyük yabancı şirketlere kendini gitgide daha pervasızca satar. Komisyonlar sayesinde yabancılar tavizler koparır, sayısız skandal patlak verir, bakanlar zenginleşir, eşleri lüks içinde yüzer, parlamento üyeleri küpünü doldurur ve herkes, polisten gümrük memurlarına kadar, bu muazzam yozlaşma kervanında el ele tutuşur.</p>

    <p class="normal">Muhalefet daha da saldırganlaşır ve halk hemen onların propagandalarına kapılır. Artık burjuvaziye karşı açık bir düşmanlık vardır. Erken bunama belirtileri gösteren bu genç burjuvazi, verilen öğütlere kulak asmaz ve halkı sömürmesini biraz olsun gizli kapaklı yapmasının kendi çıkarına olacağını anlayamaz.</p>

    <p class="normal">Brazzaville’de yayınlanan Hıristiyan dergisi La Semaine Africaine’de çıkan yazı rejimin baronlarına şöyle seslenir: “iktidardaki beyler ve siz onların eşleri, bugün servetiniz size rahatlık, güzel bir ev, iyi ilişkiler ve yeni ufuklar açan yurtdışı görevleri sağladı. Ama servetiniz çevrenizdeki yoksulluğu görmenize engel bir kabuk içine soktu sizi. Dikkatli olun!” La Semaine Africaine’de yayınlanan ve Bay Youlou’nun şer ortaklarına seslenen bu uyarı, hiç de devrimci değil. Bu derginin istediği şey, Kongolulara açlık çektirenleri Tanrı’nın cezalandıracağını göstermek: “Yüreğinizde sizden altta olan insanlara karşı yer yoksa, Tanrı’nın evinde de sizin için yer yok.”</p>

    <p class="normal">Ulusal burjuvazinin bu tür kınamalara pek aldırmadığı açıktır. Yalnızca Avrupa’ya odaklanmış olan burjuvazi, durumdan en iyi şekilde yararlanmaya kararlı bir şekilde devam eder. Halkın sömürülmesinden elde ettiği muazzam kârlar yabancı ülkelere gönderilir. Genç ulusal burjuvazi kurduğu rejimden, yabancı şirketlere oranla daha çok kuşku duyar. Kendi topraklarına yatırım yapmayı reddeder ve onu koruyan ve besleyen devlete karşı şaşırtıcı bir nankörlükle davranır. Avrupa borsalarında yabancı hisse senetleri alarak hafta sonlarını Paris ya da Hamburg’da geçirir. Bazı azgelişmiş ülkelerin ulusal burjuvazilerinin tavrı, her soygundan sonra paylarını suç ortaklarından saklayarak akıllıca emekliliklerini hazırlayan çete üyelerini hatırlatır. Bu tür davranışlar, ulusal burjuvazinin uzun vadede kaybedeceğini az çok kavradığını gösterir. Böyle bir durumun sonsuza dek süremeyeceğini öngörür, ama bundan en iyi şekilde yararlanmak için elinden geleni yapar. Ne var ki böyle bir sömürü düzeyi ve devlete yönelik böyle bir güvensizlik kaçınılmaz olarak halk kitlesi içinde hoşnutsuzluğa yol açacaktır. Rejim bu koşullarda daha da sertleşir. Bu yüzden ordu sistematik baskının vazgeçilmez aracı haline gelir. Parlamento yerine ordu hakemlik rolünü üstlenir. Ama er ya da geç nüfuzunun farkına varır ve sürekli muhtıra tehdidiyle hükümetin gözünü korkutur.</p>

    <p class="normal">Görmüş olduğumuz gibi, bazı azgelişmiş ülkelerin ulusal burjuvazileri tarihten hiçbir şey öğrenmemiştir. Latin Amerika ülkelerini daha iyi incelemiş olsa, onu tehdit eden tehlikelerin farkına varırdı kuşkusuz. Bu yüzden, bu mikro-burjuvazinin bütün şatafatına karşın hiçbir şeyi başaramadan yok olmaya mahkûm olduğu sonucuna varabiliriz. Azgelişmiş ülkelerde burjuva aşama imkânsızdır. Polise dayalı bir diktatörlük ya da bir rantiye kastı pekâlâ mümkün olabilir ama bir burjuva toplumu başarısız kalmaya mahkûmdur. Yaygın sefalete karşın para içinde yüzen bütün yaldızlı rantiye grubu, er ya da geç yabancı uzmanlar tarafından kurnazca manipüle edilen ordunun elinde oyuncak olacaktır. Dolayısıyla eski metropol hem beslediği burjuvazi aracılığıyla hem de uzmanlarının halkı put gibi hareketsiz kılmak ve terörize etmek için eğittiği ve denetlediği ordu aracılığıyla ülkeyi dolaylı olarak yönetir.</p>

    <p class="normal">Ulusal burjuvazi hakkında yaptığımız birçok yorum, bizi kaçınılmaz bir sonuca yöneltir. Azgelişmiş ülkelerde burjuvazinin kendi varlığı ve gelişimi için gerekli koşulları bulmasına izin verilmemelidir. Diğer bir deyişle, bir partinin yönlendirdiği kitleler ile devrimci ilkelerle silahlanmış ve hayli bilinçli aydınların ortak çabası bu yararsız ve zararlı burjuvazinin yolunu tıkamalıdır.</p>

    <p class="normal">Azgelişmiş ülke tarihleri son elli yıldır ele alınırken sorulan kuramsal soru, yani burjuva aşamasının atlanıp atlanamayacağı sorusu mantıkla değil, devrimci eylem aracılığıyla yanıtlanmalıdır. Azgelişmiş ülkelerde burjuva aşaması, ulusal burjuvazinin bir burjuva toplumu inşa etmeye, hatırı sayılır bir proletaryanın gelişimi için gerekli koşulları yaratmaya, tarımı makineleştirmeye ve son olarak da gerçek bir ulusal kültürün oluşmasına giden yolu açmaya yeterli ekonomik ve teknik gücü olduğu taktirde kendisini meşru kılabilir ancak.</p>

    <p class="normal">Avrupa’da gelişen burjuvazi, bir yandan nüfuzunu sağlamlaştırırken bir yandan da ideolojisini işleyebiliyordu. Bu dinamik, eğitimli ve laik burjuvazi, sermaye birikimini tam anlamıyla başarmıştı ve ulusa en azından minimum bir refah düzeyi sağlamıştı. Azgelişmiş ülkelerde gerçek burjuvazinin değil, eski sömürge iktidarının verdiği kırıntıları almakla yetinen, küçük dükkâncı mantığının egemen olduğu, hırslı, gözü dönmüş ve her şeye el koyan bir burjuvazi olduğunu daha önce görmüştük. Bu miyop burjuvazi vizyon ve yaratıcılıktan yoksundur. Batılı elkitaplarında okuduklarını ezberlemiştir ve kendisini Avrupa’nın tam kopyası bile değil, ancak karikatürüne dönüştürmüştür.</p>

    <p class="normal">Azgelişmiş ülkelerde burjuvaziye karşı mücadele yalnızca kuramsal bir mücadele olmaktan çok uzaktır. Burjuvaziyi tarihin nasıl yargıladığını ve mahkûm ettiğini kavrama sorunu değildir. Azgelişmiş ülkelerde ulusal burjuvaziye, ulusun bir arada, uyumlu kalkınmasını yavaşlatmakla tehdit ettiği için karşı çıkılmalıdır. Hiçbir yararı olmadığı için kararlılıkla karşı çıkılmalıdır. Edindiği kârlarda, başarılarında ve düşüncelerinde vasat olan bu burjuvazi, bu vasatlığını prestij için gösterişli projelerle, kromajlı büyük Amerikan arabalarıyla, Fransız Riviera’sındaki tatilleriyle ve hafta sonları neon ışıklı gece kulüpleriyle maskelemeye çalışır.</p>

    <p class="normal">Halka tamamen sırt çeviren bu burjuvazi, Batı’dan ülkenin ekonomisi için gerekli yatırımlar ya da bazı sanayilerin gelişmesi gibi büyük ödünler koparmayı bile başaramaz. Ne var ki, montaj sanayi artmaktadır: Ülke ekonomisinin içinde debelendiği yeni-sömürgeci modeli doğrulayan bir eğilim. Dolayısıyla ulusal burjuvazinin ülkenin kalkınmasını yavaşlattığı, ulusun zamanını boşa harcadığı ya da ulusu olasılıkla çıkmaz sokaklara sürüklediği hiçbir şekilde söylenemez. Ama doğrusu şu ki, azgelişmiş ülkelerin tarihinde burjuva aşaması aslında tamamen yararsız bir aşamadır. Bu kast yok edildiği, kendi çelişkileriyle ortadan kalktığı zaman, bağımsızlıktan sonra hiçbir ilerleme kaydedilmediği ve her şeye sıfırdan başlamak gerektiği görülecektir. Ekonominin yeniden yapılandırılması burjuva iktidarında kurulan düzene dayalı olmayacaktır, çünkü bu kast sömürgecilerden kalan ekonomi, düşünce sistemi ve kurumlar mirasını olduğu gibi almaktan başka bir şey yapmamıştır.</p>

    <p class="normal">Daha önce de gördüğümüz gibi sayısal, zihinsel ve ekonomik olarak zayıf olduğu için bu burjuva sınıfını etkisizleştirmek kolaydır. Sömürge topraklardaki burjuva kast, bağımsızlıktan sonra gücünü asıl olarak eski sömürge iktidarıyla yaptığı anlaşmalardan alır. Hatta eski sömürgeci güçlerle yakın ilişkileri korumak için her tür olanağa sahip olduğundan, ulusal burjuvazinin sömürgeci tahakkümün bıraktığı yerden devam etme şansı daha da büyüktür. Ama kök salmış çelişkiler bu burjuvazinin saflarını sarstığından, gözlemci bir istikrarsızlık izlenimi edinir. Henüz kastın türdeşliği söz konusu değildir. Örneğin birkaç kişinin tahakkümüne dayanan bu rejimi birçok aydın mahkûm eder. Azgelişmiş ülkelerde planlı ekonominin gereğini, vurguncuların yasadışı ilan edilmesi ve halkın uyutulması için yapılan her tür girişimi bastırma gereğini içtenlikle hisseden aydınlar, memurlar ve bürokratlar vardır. Üstelik bu tür insanlar, halkın kamu işlerine en fazla katılımını bir dereceye kadar savunurlar.</p>

    <p class="normal">Bağımsızlığına kavuşan azgelişmiş ülkelerde, hemen her zaman netleşmiş siyasal düşünceleri olmayan, bağımsızlığın hemen ertesinde çok sık görülen iş ve sadaka yarışına içgüdüsel olarak güvensizlikle bakan küçük bir saygın aydınlar grubu bulunur. Bu insanların konumları (geniş aileleri beslerler) ya da geçmişleri (zorlu mücadeleler ve katı ahlâki eğitim) vurguncu ve yiyicilere karşı açık güvensizliklerini açıklar. Ulusu sağlıklı bir yöne yöneltme mücadelesinde bu insanlardan akıllıca yararlanmamız gerekir. Ulusal burjuvaziye yolu kapamak, bağımsızlık sonrasının acı olaylarından, ulusal birliğin geçtiği sınav ve sıkıntılardan, ahlâk çöküntüsünden, yozlaşmanın egemen olmasından, ekonomik sıkıntılardan ve kısa vadede zor ve yıldırmaya dayalı anti-demokratik bir rejimden kaçınmanın kesin yoludur. Ama aynı zamanda da ileriye gitmenin tek yoludur.</p>

    <p class="normal">Yeni ulusun çok demokratik ve ilerici unsurları burjuvazinin görünürde esnekliği yüzünden herhangi bir karar alma konusunda isteksiz ve utangaçtır. Yeni bağımsızlığına kavuşmuş azgelişmiş ülkelerde sömürgeciliğin kurduğu şehirlere yönetici sınıf doluşmuştur. Nüfusun bir bütün olarak ciddi analizi yapılmadığı için, gözlemciler güçlü ve örgütlü bir burjuvazinin var olduğuna inanma eğilimindedir. Aslında artık biliyoruz ki, azgelişmiş ülkelerde burjuvazi yoktur. Bir burjuvaziyi burjuvazi yapan şey, tutumu, zevkleri ya da tavırları değildir. Burjuvazi her şeyden önce kesin ekonomik koşulların dolaysız ürünüdür.</p>

    <p class="normal">Ne var ki sömürgelerdeki ekonomik gerçeklik yabancı bir burjuvazinin gerçekliğidir. Sömürge şehirlerinde bulunan, yerel temsilcilerinin temsil ettiği metropol burjuvazisidir. Sömürgelerdeki burjuvazi bağımsızlıktan önce Batılı bir burjuvazidir, yani meşruluğunu, gücünü ve istikrarını metropolden alan, metropol burjuvazisinin bir şubesidir. Bağımsızlıktan önceki huzursuzluk ortamında bu ithal burjuvazi içinde bulunan bazı yerli aydınlar ve iş dünyasından kişiler kendilerini onunla özdeşleştirmeye çalışır. Metropolden gelen burjuva temsilcileriyle kalıcı bir özdeşleşme isteğidir onlarınki.</p>

    <p class="normal">Metropole özgü zihinsel reflekslerini coşkuyla ve sakınca görmeden benimseyen, kendi düşüncesine tamamen yabancılaşan ve bilincini tipik yabancı nosyonlar üzerinde şekillendiren bu burjuvazi, bir burjuvaziyi burjuvazi yapan şeyin, yani paranın kendisinde eksik olduğu gerçeğini kabullenmekte zorlanır. Azgelişmiş bir ülkenin burjuvazisi yalnızca ruh olarak burjuvazidir. Burjuvazi olabilmek için ne ekonomik gücü, ne yönetsel dinamizmi ne de düşünce genişliği vardır. Bunun sonucu olarak ilk aşamalarda da sonrasında da bir memur burjuvazisi olarak kalır. Sahip olduğu gücü kadar güveni de yeni ulusal yönetimde elde ettiği konumlardan alacaktır. Yetkililer yeterince zaman ve olanak sağlarsa tahakkümünü pekiştirmek için küçük bir servet edinmeyi başarır. Ama gene de bütün ekonomik ve endüstriyel sonuçlarıyla birlikte gerçek bir burjuva toplumu yaratamaz.</p>

    <p class="normal">Ulusal burjuvazi baştan itibaren çabalarını aracılık faaliyetlerine yöneltir. Gücünün temeli ticaret ve küçük ticaret kafasıdır; komisyon kapma yeteneğindedir. Parası değil, ticaret kafası işler. Yatırım yapmaz ve özgün bir burjuvazinin oluşumu ve genişlemesi için gerekli sermaye birikimine ulaşamaz. Bu hızla giderse kabaca bir sanayileşme için yüzyıllar gerekecektir ve her durumda eski metropolün güçlü karşı koyuşuyla engellenecektir. Metropol yeni-sömürgeci anlaşmalar çerçevesinde her tür önlemi zaten almıştır.</p>

    <p class="normal">iktidar ülkeyi ekonomik durgunluktan çıkarmak, kalkınma ve ilerleme yolunda büyük adımlar atmak istiyorsa, öncelikle aracılık sektörünü millileştirmesi gerekir. Kâr ve haz ruhunun zaferini isteyen, keza kitlelere yönelik küçümseyici bir tavır sergileyen ve kârlarını (daha doğrusu hırsızlıklarını demeliyiz) skandal niteliğe yükselten burjuvazi, gerçekten de bu sektöre yatırım yapar. Eskiden sömürgecilerin egemen olduğu aracılık sektörü genç ulusal burjuvazinin hücumuna uğrar. Bir sömürge ekonomisinde aracılık sektörü fazlasıyla önemli bir sektördür. ilerlemek isteniyorsa ilk birkaç saat içinde bu sektörü millileştirme kararının verilmesi gerekir. Ama böyle bir millileştirmenin tamamen sıkı devlet denetiminde olmaması gerektiği de açıktır. Bu demek değil ki siyasal eğitimi olmayan yurttaşları yönetim konumuna getirelim. Ne zaman böyle bir karar verilse, hükümetin memur diktatörlüğüne katkıda bulunmuş olduğu görülür. Bu memurlar eski metropolden eğitim almıştır ve ulusu bir bütün olarak düşünemeyen insanlar olduklarını çok çabuk kanıtlarlar. Çok geçmeden ulusal ekonomiyi sabote etmeye ve ekonomideki kurumları parçalamaya başlarlar; yozlaşma, dolandırıcılık, haksız mal edinme ve karaborsa yerleşir. Aracılık sektörünü millileştirmek, alım-satım kooperatiflerini demokratik bir temelde örgütlemek anlamına gelir. Kitleleri kamu yönetimine katarak bu kooperatifleri merkezilikten çıkarma anlamına gelir. Açıktır ki bütün bunlar ancak halk siyasal olarak eğitilmişse başarılı olabilir. Daha önceleri böyle muazzam bir sorunu bütün ayrıntılarıyla halka açıklama gereği kavranırdı. Bugün kitleleri siyasal olarak eğitme ilkesi azgelişmiş ülkelerde genellikle verili bir şey olarak kabul ediliyor. Ama bu temel görevin dürüstçe ele alınmadığı açıktır. Halkı politize etme kararı rejimin üstlendiği her tür eylem için halk desteğinin koşul olması gerektiğini düşündürür. Halkı politize etmek istediğini ilan eden bir hükümet, halkı halkla birlikte ve halk için yönetme isteğini de ifade etmiş olur. Burjuva bir liderliği kamufle etmeye yönelik bir dil kullanmamalıdır. Kapitalist ülkelerde burjuva hükümetler bu çocuksu iktidar aşamasını geride bırakalı yıllar oldu. Yasalarının, ekonomik güçlerinin ve polislerinin yardımıyla soğukkanlılıkla yönetirler. iktidarlarını sağlamlaştırdıktan sonra demagojik tutumlarla zaman kaybetmeye artık gereksinimleri kalmaz. Kendi çıkarlarına göre yönetirler ve iktidarlarından cesaret alırlar. Meşruluklarını sağlamışlardır ve haklı olarak güçlüdürler.</p>

    <p class="normal">Yeni bağımsızlığına kavuşmuş ülkelerde burjuva kast, eski burjuvazilerin iktidarını dayadığı kinizme de sakinliğe de sahip değildir henüz. Gizli inançlarını saklaması, kuşkuları gidermesi, kısacası halkçı olduğunu göstermesi bu yüzdendir. Kitlelerin politizasyonu yılda üç dört kez düzinelerce ya da yüz binlerce kişinin seferber edilmesiyle olmaz. Bu kitlesel mitingler, bu muhteşem toplantılar bağımsızlıktan önceye dayanan eski taktiklere benzer, kendinize ve diğerlerine halkın arkanızda olduğunu kanıtlamak için gücünüzü sergilersiniz. Kitlelerin siyasal eğitimi ise kitlelere çocuk muamelesi yapmamayı, tam tersine onları olgunlaştırmayı amaçlar.</p>

    <p class="normal">Bütün bunlar bizi azgelişmiş bir ülkede siyasi partinin rolüne getiriyor. Daha önceki sayfalarda çoğunlukla basit kafaların, üstelik yeni oluşmakta olan burjuvaziye ait olanların, azgelişmiş bir ülkede ülke işlerini yönetebilmek için güçlü bir otoriteye, hatta diktatörlüğe ihtiyaç olduğunu yinelemekten hiç bıkmadığını görmüştük. Bu perspektif içerisinde, partiye kitleleri izleme görevi verilir. Parti, yönetim ve polis gücünü iki katına çıkarır ve ülke yönetimine halkın gerçek katılımını sağlamak amacıyla değil, hükümetin onlardan itaat ve disiplin istediğini sürekli hatırlatmak amacıyla kitleleri denetler. Tarihin kendisini oraya getirdiğine inanan ve bağımsızlık sonrasında kendisini vazgeçilmez olarak gören bu diktatörlük, aslında, burjuva kastın azgelişmiş ülkeyi önce halkın desteğiyle ama hemen sonrasında onlara karşı yönetme kararını simgeler. Partinin yavaş yavaş istihbarat servisine dönüşmesi, yetkililerin giderek daha çok savunmaya geçtiğinin göstergesidir. Şekilsiz halk yığını, ya gözünü boyayarak ya da polisiye korkuyla sürekli dizginlenmesi gereken kör bir güç olarak görülür. Parti bir barometre, bir istihbarat servisi haline gelir. Militanlar muhbirlere dönüşür. Köyleri cezalandırma görevi militanlara verilir. Henüz baş vermiş muhalefet partileri coplarla ya da taş yağmuruyla tasfiye edilir. Muhalefet adaylarının evleri yakılır. Polis provokasyonlarını artırır. Bu koşullarda elbette ki tek bir parti vardır ve hükümet adayları oyların %99’unu alır. Afrika’da çok sayıda hükümetin bu çizgide hareket ettiğini belirtmemiz gerekir. Genellikle ilerici olan ve halkın kamu yönetimine daha fazla katılımı için çaba sarfeden, kibirli ve merkantil burjuvazinin dize getirildiğini görmek isteyen bütün muhalefet partileri coplanır, cezaevlerine konularak susturulur, sonra da yeraltına geçmeye mecbur bırakılır.</p>

    <p class="normal">Afrika’nın bugün bağımsız olan birçok bölgesinde siyasi parti çok tehlikeli bir şekilde abartılmıştır. Bir parti üyesinin karşısında halk sessizdir, koyun sürüsü gibi davranır, parti liderine ve hükümetine övgüler düzer. Ama sokakta, bir akşam, köyden uzakta, kahvede ya da nehir kıyısında halkın acı hayal kırıklığı, umutsuzluğu ama aynı zamanda da birikmiş öfkesi açıkça duyulabilir. Parti halkın hoşnutsuzluğunu ifade etmesine izin vermek yerine, halkla liderlik arasında özgür düşünce alışverişini temel görevi olarak görmek yerine, araya bir yasaklar duvarı örer. Parti liderleri polis komiseri gibi davranarak halka “saflarda sessizlik” gereğini sürekli hatırlatır. Halkın hizmetinde olduğunu iddia eden, halkın mutluluğu için çalıştığını iddia eden bu parti, sömürgeci güç ülkenin denetimini devreder etmez, halkı tekrar mağaralarına geri yollamak için acele eder. Ulusal birlik konusunda çok fazla yanlış yapar. Örneğin sözde ulusal parti, kabilelere dayanarak işlev görür. Bir partiye dönüşmüş etnik bir gruptur aslında. Kendini hemen ulusal ilan eden ve tüm halkın adına konuştuğunu iddia eden bu parti, gizlice, bazen de açık açık gerçek bir etnik diktatörlük kurar. Artık bir burjuva diktatörlüğünün değil, bir kabile diktatörlüğünün doğduğuna tanık oluruz. Bakanlar, özel sekreterler, büyükelçiler ve yerel komisyon üyeleri liderin etnik grubundan, hatta bazen de doğrudan ailesinden seçilir. Aileye dayalı böyle bir rejim, fi tarihi kadar eski endogami<a class="calibre2" href="../Text/Yeryuzunun%20Lanetlileri_split_021.html#footnote-600-29" id="footnote-600-29-backlink">[29]</a> yasalarını tekrarlar durur sanki ve böyle bir aptallık, böyle bir düzmecelik, böyle bir zihinsel ve ruhsal yoksulluk karşısında öfke değil, utanç duyarız. Bu hükümet başkanları Afrika’nın gerçek hainleridir, çünkü kıtalarını bütün düşmanların en tehlikelisine satmışlardır: aptallığa. iktidarın bu kabileleştirilmesi, bekleneceği gibi, bölgeci düşünme tarzı ve ayrılıkçılıkla sonuçlanır. Bütün ademimerkeziyetçilik eğilimleri yeniden ortaya çıkar ve egemen olur, ulus parçalanır. Bir zamanlar “Afrika birliği” diye haykıran ama kendi küçük ailesinden başka bir şey düşünmeyen lider, bir gün uyanıp beş kabilenin sırtına bindiğini görür; onlar da kendi elçi ve bakanları olsun istemektedir. Hâlâ her zamanki gibi sorumsuz, kayıtsız, sefil bir haldeki lider bu kez “ihanet” diye bağırır.</p>

    <p class="normal">Liderin çoğunlukla zararlı olan rolüne defalarca dikkat çektik. Bunun nedeni, partinin bazı bölgelerde en kabadayısının liderliğe yükseldiği bir çete gibi örgütlenmesidir. Liderin soyağacı ve güçlerinden çok sık söz edilir ve bilgiç ve biraz hayran bir ifadeyle onun en yakın adamlarında bile korkuyla karışık hayranlık uyandırdığı hemen belirtilir. Bu belalardan kaçınmak için, partinin bir liderin elinde oyuncak haline gelmemesi için ısrarlı bir savaş verilmelidir. Lider, yol göstermek anlamında ingilizce “to lead” fiilinden gelir, ama genellikle Fransızca’ya “gütmek” olarak çevrilir.<a class="calibre2" href="../Text/Yeryuzunun%20Lanetlileri_split_021.html#footnote-600-30" id="footnote-600-30-backlink">[30]</a> Halkın güdücüsü bugün artık yoktur. Halk artık bir sürü değil, güdülmeye ihtiyacı yok. Lider beni güdüyorsa benim de onu güttüğümü bilmesini isterim. Ülke, bir Manitu’nun yönettiği bir iş olmamalıdır. Liderlerden biri ne zaman hastalansa hükümet çevrelerinde yaşanan panik de bu yüzdendir, çünkü onun yerine kim gelecek sorusuna kafalarını takmışlardır: Lider ölürse ülkeye ne olacak? Kör sorumsuzluklarıyla yaşam tarzlarını, kokteyl partilerini, hükümet parasıyla ödenen seyahatleri ve kârlı dolandırıcılıklarını korumakla daha çok ilgilenen ve lider karşısında kendi konumlarını terk etmiş olan etkili çevreler ülkenin içinde bulunduğu ruhsal boşluğun ara sıra farkına varır.</p>

    <p class="normal">Tarihe gerçekten yanıt vermek isteyen, şehirlerini ve yurttaşlarının zihinlerini geliştirmek isteyen bir ülkede gerçek bir parti olmalıdır. Parti hükümetin elinde bir araç değildir. Tam tersine, parti halkın elinde bir araçtır. Hükümetin yürüttüğü politikaya karar veren partidir. Parti, bütün hükümet üyelerinin ve rejimin ileri gelenlerinin istedikleri gibi biraraya gelebilecekleri bir politbüro değildir ve asla olmamalıdır. Ne yazık ki genellikle tüm partiyi oluşturan politbürodur ve üyeleri sürekli başkentte oturur. Azgelişmiş bir ülkede partinin önde gelen üyeleri başkentten veba varmış gibi kaçmalıdır. Bazı istisnalar dışında kırsal kesimde yaşamalıdır. Bütün faaliyetlerin başkentte merkezileşmesinden kaçınılmalıdır. Ülkenin onda dokuzuna oranla zaten aşırı kalabalık ve aşırı gelişmiş olan başkentin normalin dışında büyümesini meşrulaştıran hiçbir yönetim mazereti olamaz. Parti merkezilikten son derece uzak olmalıdır. Ölü bölgeleri, henüz uyanmamış bölgeleri canlandırmanın tek yolu budur.</p>

    <p class="normal">Pratikte her bölgede en azından bir politbüro üyesi olmalı ve bu kişinin o bölgenin başkanı olarak atanmamasına özen gösterilmelidir. Yönetsel sorumlulukları olmamalıdır. Politbüronun bölge üyesinin bölgesel yönetimde ille de en yüksek konumda olması gerekmez. ille de yetkililerle güç birliği yapması gerekmez. Halk için parti otorite değil, halkın kendi otoritesini ve iradesini gerçekleştireceği örgüttür. Ne kadar az kafa karışıklığı olursa, ne kadar az iktidar ikiliği olursa, parti kılavuz rolünü o kadar çok oynayabilir ve o halkın temel güvencesi haline o ölçüde gelebilir. Eğer parti iktidarla özdeşleşirse, o zaman parti militanı olmak, kendi bencil amaçlarına ulaşmanın, yönetimde bir iş elde etmenin, terfi etmenin, rütbe kazanmanın ve bir kariyer sahibi olmanın en kısa yolu olur.</p>

    <p class="normal">Azgelişmiş bir ülkede, dinamik bölge yönetimlerinin yaratılması şehrin makrosefalleşme sürecini ve kır kitlelerinin şehirlere doğru kaotik hücumunu durdurur. Bağımsızlığın daha ilk günlerinde bölge bürolarının yurttaş bilincini teşvik etme, canlandırma ve hızlandırma yetkisiyle birlikte kurulması, ilerlemek isteyen her ülkenin kaçınılmaz önkoşuludur. Yoksa parti liderleri ve rejimin önde gelenleri liderin etrafında toplanır. Yönetim, genişlediği ya da uzmanlaştığı için değil, daha çok akraba ve daha çok militan bir mevki beklediği ve iş kapmayı umduğu için orantısız bir şekilde şişer. Her yurttaşın hayali başkente gitmek, pastadan kendi payını kapmaktır. Kasabalar ve köyler terk edilir, desteksiz, eğitimsiz ve bilgisiz kır kitleleri kendilerine bir şey vermeyen toprağa sırtlarını dönerek şehir eteklerine doğru yola koyularak lümpen proletaryayı aşırı derecede şişirirler.</p>

    <p class="normal">Başka bir ulusal kriz ufukta belirmiştir. Biz tam tersine iç kesime, art-ülkeye öncelik verilmesi gerektiğine inanıyoruz. Üstelik son çare olarak da hükümetin başkent dışında toplanmasında hiçbir sakınca görmüyoruz. Başkent miti yıkılmalı ve mülksüzlere bu kararın onların yararına verildiği gösterilmelidir. Brezilya hükümeti Brasilia ile ilgili girişiminde bir dereceye kadar bunu yapmaya çalıştı. Rio de Janerio’nun küstah havası, Brezilya halkına bir hakaretti. Ama ne yazık ki Brasilia hâlâ başkent, hâlâ ötekiler kadar canavar. Bugün ormandan yolun geçmesi ancak bir avantaj. Hayır, yeni bir başkentin seçimi, tüm hükümeti en geri bölgelerden birine yerleştirme konusunda hiçbir ciddi itiraz gelemez. Azgelişmiş ülkelerde bir başkent düşüncesi, sömürge döneminden miras kalan ticari bir nosyondur. Ne var ki azgelişmiş ülkelerde kırsal kitlelerle ilişkilerimizi artırmamız gerekir. Ulusal bir politika, yani özel olarak kitleleri amaçlayan bir politika uygulamalıyız. Bağımsızlıkları ve daha iyi bir yaşam için savaşan insanlarla ilişkiyi asla koparmamalıyız.</p>

    <p class="normal">Yerli memurlar ve teknisyenler, diyagramlarına ve istatistiklerine gömülmek yerine, nüfusun tüm gövdesine gömülmelidir. “iç kesim”e atama söz konusu olduğunda yüzlerini buruşturmamalıdır. Kırsal bölgeye atanmaktan kaçınamayan kocalarını boşanmakla tehdit eden genç eşler gibi olaylar artık duyulmamalıdır. Bu yüzden parti politbürosu yoksul bölgelere öncelik vermeli ve ulusal gerçekliğe yabancı bir beden gibi kazınmış başkentin yapay ve yüzeysel yaşamı ulusun yaşamında olabildiğince küçük bir yer tutmalıdır; ulusun yaşamı ise tam tersine temel ve kutsaldır.</p>

    <p class="normal">Azgelişmiş bir ülkede parti, yalnızca kitlelerle ilişkide olmakla yetinmeyen bir şekilde örgütlenmelidir. Parti kitlelerin dolaysız ifadesi olmalıdır. Parti, hükümet emirlerini yayma misyonuna sahip bir yönetim değildir. Kitlelerin ateşli sözcüsü ve dürüst savunucusudur. Bu parti nosyonuna ulaşmak için, öncelikle, kitlelerin kendi kendini yönetemeyeceği gibi çok Batılı, çok burjuva ve dolayısıyla çok aşağılayıcı bir düşünceden kurtulmalıyız. Cezayir devriminin Cezayirli aydınlara yaptığı en büyük hizmetlerden biri, onları kitlelerle buluşturmak, halkın aşırı, ağza alınamayacak sefaletini görmelerini ve aynı zamanda da zekâlarının uyanışına ve bilinçlerinin gelişimine tanık olmalarını sağlamak oldu. Cezayir halkı, yüzyıllardır inanılmaz bir karanlığa sokulmuş olan bu açlık çeken, okuma yazması olmayan erkek ve kadın yığını, tanklara ve uçaklara, napalm bombalarına ve psikolojik savaşa ama hepsinden önemlisi de çürümüşlüğe, beyin yıkamaya, ihanetlere ve General Bellounis’in “ulusal” ordusuna direndi. Cezayir halkı zayıf akıllılara, kenarda duranlara ve diktatör adaylarına karşın tavrını korudu. Cezayir halkı tavrını korudu, çünkü yedi yıllık mücadele hayalini bile kurmadıkları alanlar açmıştı. Bugün silah fabrikaları yerin metrelerce altında cebel’de<a class="calibre2" href="../Text/Yeryuzunun%20Lanetlileri_split_021.html#footnote-600-31" id="footnote-600-31-backlink">[31]</a> faaliyet gösteriyor; bugün halk mahkemeleri her düzeyde çalışıyor ve yerel planlama komisyonları büyük tarım arazileri yaratıyor ve Cezayir’i geleceğe taşıyor. Tek başına bir birey bir konuyu anlamaya direnebilir, ama grup, köy şaşırtıcı bir hızla kavrıyor. Elbette yalnızca hukuk ve ekonomi mezunlarının anlayabileceği bir dil kullanmayı seçersek, kitlelerin yaşamlarını kendileri için yönetecek birilerine ihtiyaç duyduğu kolayca kanıtlanabilir. Ama basit bir dil konuşursak, konuları karmaşıklaştırmak ve halkı dışlamak gibi sapkın bir kararlılığa saplanıp kalmamışsak, o zaman kitlelerin ince noktaları ve hatta her hileyi kavradığını görürüz. Teknik dile başvurmak, kitlelere bilgisiz muamelesi yapmaya kararlısınız demektir. Böyle bir dil, eğitmenin halkı aldatma ve onları olan bitenin dışında tutma isteğini pek gizleyemez. Dilin kafa karışıklığı yaratma çabası, ardında daha büyük bir mülksüzleştirme girişiminin gizlendiği bir maskedir. Niyet, halkın malı kadar egemenliğini de elinden almaktır. Halka her şeyi açıklayabilirsiniz, ama gerçekten anlamalarını istemeniz koşuluyla. Halksız da olabileceğinizi, halkın –daha fazla sefalete itmeyi amaçlayan– özel ve limited şirketlerin işleyişini bozacağını düşünüyorsanız, o zaman söylenecek bir şey yok demektir.</p>

    <p class="normal">Bir ülkeyi halkı katmadan yönetebileceğinizi sanıyorsanız, varlıklarının bile oyunu bozacağını düşünüyorsanız, halkın bir engel olduğunu ya da doğuştan bilinçsizliği yüzünden zayıflatıcı bir etmen olduğunu düşünüyorsanız, tereddüt etmenize hiç gerek yok: Halk işin dışında tutulmalıdır. Ama halktan hükümete katılması istendiğinde, onlar engel yerine itici güç olurlar. Biz Cezayirliler bu savaş sırasında birçok şeyin doğrusunu tam olarak kavrama şansını bulduk. Bazı bölgelerde devrimin siyasal-askeri liderleri radikal çözümler gerektiren durumlarla karşılaştılar. Bu durumlardan bazılarına değineceğiz şimdi.</p>

    <p class="normal">1956-57 yıllarında Fransız sömürgeciliği bazı yerleri yasak bölge ilan etmişti ve bu bölgelerde seyahat sıkı denetim altındaydı. Köylüler artık taze erzak almak için kasabalara rahatça gidemiyordu. Bu dönemde bakkallar büyük kârlar elde etti. Çay, kahve, şeker, tütün ve tuzun fiyatları inanılmaz oranda arttı. Karaborsa görülmemiş bir küstahlıkla aldı yürüdü. Nakit paraları olmayan köylüler ürünlerini, hatta topraklarını ipotek ettiler ya da aile mülkünü bir bir ellerinden çıkarttılar; sığındıkları son çare yalnızca bakkal faturalarını ödemek için çalışmaktı. Siyasi komiserler durumun tehlikesini kavrar kavramaz hemen tepki gösterdiler. Böylece rasyonel bir erzak sistemi kuruldu: Kasabaya giden bakkal, malların fiyatlarını gösteren fatura veren hükümet toptancılarından mal almaya zorunlu tutuldu. Bakkal dovvar’a döndüğünde ilk iş olarak siyasi komiser gelip faturayı inceliyor, kâr marjını kararlaştırıyor ve satış fiyatlarını saptıyordu. Fiyatlar dükkâna asılıyordu ve bir tür müfettiş olan dovvar’dan biri fellahlara satılan malların kesin fiyatını bildiriyordu. Ama bakkal çok geçmeden planda bir delik keşfetti ve üç dört gün sonra stoğunun bittiğini belirtti. Aslında el altından karaborsa mal satmaya devam etti. Siyasal-askeri yetkililerin buna tepkisi sert oldu. Ağır para cezaları verildi ve toplanan paralar köy fonuna yatırılarak hayır işleri için ya da topluluğun yararına işlerde kullanıldı. Bazen dükkânı bir süreliğine kapatma kararı verildi. Karaborsacılık devam ederse dükkâna hemen el konuyor ve eski sahibine aylık ödeme yapan bir komite tarafından yönetiliyordu.</p>

    <p class="normal">Bu deneyim temelinde ekonomik yasaların işleyişi halka somut örneklerle açıklandı. Sermaye birikimi bir kuram olmaktan çıkarak çok gerçek bir davranış tarzına dönüştü. insanlar nasıl zengin olunacağını ve sermayenin nasıl artırıldığını öğrendi. Ancak o zaman köylüler bakkalın onlara aşırı faizli borç verdiğini anlattılar; bazıları topraklarının nasıl elinden alındığını, toprak sahibiyken nasıl toprak işçisi haline düştüklerini hatırladı. Halk ne kadar çok anlarsa o kadar uyanık olur, aslında her şeyin onlara bağlı olduğunu, kurtuluşlarının kendi dayanışmalarında, çıkarlarını öğrenmelerinde ve düşmanlarını tanımada yattığını o kadar iyi kavrar. Halk, zenginliğin çalışmanın ürünü değil, örgütlü, korunmalı soygunun meyveleri olduğunu anlar. Zenginler artık saygıdeğer insanlar değil, etobur hayvanlar, halkın kanını emen çakal ve akbabalardır. Siyasi komiserler artık kimsenin bir başkası için çalışmayacağına karar verdi. Toprak işleyenindir. Bu ilke, bir bilgilendirme kampanyasıyla Cezayir devriminin temel yasası haline geldi. Tarım işçileri çalıştıran köylüler, eski çalışanlarına topraktan pay vermeye zorunlu tutuldu.</p>

    <p class="normal">Böylece sayısız Fransız saldırısına, hava bombardımanlarına ve gübre almanın zorluğuna karşın hektar başına ürünün üç katına çıktığı görüldü. Hasat zamanı ürünleri tartan ve kendi gözleriyle görebilen fellahlar bunun nasıl gerçekleştiğini öğrenmek istediler ve çalışmanın basit bir nosyon olmadığını, köleliğin çalışmanın tam tersi olduğunu ve çalışmanın özgürlük, sorumluluk ve bilinç gerektirdiğini hemen kavradılar.</p>

    <p class="normal">Bu aydınlatıcı deneyimleri başarıyla ele alabildiğimiz, devrimci eğitimlerle insanın bilincinin geliştiğine tanık olduğumuz bölgelerde, köylüler işe ne kadar net bir bağlılıkla katılırlarsa o kadar iyi çalışılacağını çok açık bir şekilde kavradılar. Kitlelerin çalışmasının fiziksel egzersiz ya da bazı kasların çalışması olmadığını, insanların kasları ve terlerinden çok beyin ve yüreklerini kullanarak çalıştığını kavramasını sağladık. Aynı şekilde, eski ticaret yollarının dışında tutulan kurtarılmış bölgelerde, eskiden yalnızca kasabalara ve ihracata yönelik yapılan üretimi de değiştirmek zorundaydık. Üretimi halkın ve ulusal kurtuluş ordusu birliklerinin tüketim gereksinimlerini karşılayacak şekilde düzenledik. Mercimek üretimini dört katı artırdık ve kömürün işlenmesini düzenledik. Taze meyve ve sebzelerle kömür kuzeyden dağlar aşılarak güneye gönderildi, güney bölgesi ise kuzeye et yolladı. Bu koordinasyon FLN (Ulusal Kurtuluş Cephesi) tarafından karara bağlandı ve iletişim sistemini de onlar kurdu. Büyük Batı üniversitelerinden gelen teknisyenlerimiz ya da uzmanlarımız yoktu. Ama kurtarılmış bölgelerde günlük tayın oranı 3.200 kalori gibi daha önce hiç görülmemiş bir rakama ulaştı. Halk yalnızca zaferini kutlamakla yetinmedi. Kuramsal sorular da sordular. Örneğin, kurtuluş savaşından önce binlerce ton portakal her yıl yurtdışına ihraç edilirken neden bazı bölgeler portakalı hiç tanımamıştı; Avrupalılar milyonlarcasını yerken neden birçok Cezayirli üzüm nedir bilmiyordu? Bugün halk neyin kendisine ait olduğu konusunda net bir fikre sahiptir. Cezayir halkı bugün toprağın ve ülkesinin yeraltı ve yerüstü zenginliklerinin sahibi olduğunu bilmektedir. FLN’nin bu hakkın gaspedilmesine hoşgörü göstermeyi ısrarla reddetmesini ve ilkeler üzerinde herhangi bir uzlaşmayı kabul etmeme kararlılığını anlamayanlar varsa, Cezayir halkının bugün yetişkin, sorumluluk sahibi ve bilinçli olduğunu hatırlamalıdırlar. Kısacası, Cezayir halkı mülk sahibidir.</p>

    <p class="normal">Konuyu aydınlatmak için Cezayir örneğini vermemizin nedeni, kendi halkımızı övmek değil, mücadelelerinin bilinçlenmede önemli bir rol oynadığını göstermektir. Diğer halkların da aynı sonuca farklı yöntemlerle vardıkları açıktır. Bugün Cezayir’de güçlerin çarpışmasının kaçınılmaz olduğunu daha iyi anlayacak durumdayız, ama diğer ülkelerde partinin siyasal mücadelesi ve bilinçlendirme kampanyası sayesinde aynı sonuçlara ulaşılmıştır. Cezayir’de kitlelerin karşılarındaki sorunlara tam olarak hazır olduğunu biliyorduk. Azgelişmiş bir ülkede yaşadığımız deneyimler, önemli olanın üç yüz kişinin anlayıp karar vermesi değil, iki üç katı daha uzun zaman alsa bile tüm halkın anlayıp karar alması olduğunu kanıtlamıştır. Gerçekten de, açıklamaların aldığı zaman, işçiyi insanlaştırmakla “kaybedilen” zaman, uygulamada yakalanacaktır. Halk nereye ve neden gittiğini bilmelidir. Politikacılar, halkın bilinç düzeyi kusursuz olmaktan uzak, ilkel ve bulanık kaldığı taktirde geleceğin karanlık kalacağını unutmamalıdır. Biz Afrikalı politikacılar, halkımızın durumu hakkında çok net düşüncelere sahip olmalıyız. Ama bu düşünce netliği diyalektik olmalıdır. Halkın bir bütün olarak uyanışı hemen tüm boyutlarıyla ortaya çıkmayacaktır; ulusu inşa etme görevine akılcı bağlılığı basit ve dosdoğru olacaktır; çünkü öncelikle iletişim yöntem ve kanalları henüz gelişme aşamasındadır; ikincisi, zaman duygusu artık o ânın veya da bir sonraki hasadın değil, dünyanın zaman duygusu olmalıdır; son olarak da sömürgeciliğin zihinlere kazıdığı moral bozukluğu hâlâ çok canlıdır. Ama ülkenin maddi ve manevi tahakküm altına alınmasının mirası olan en küçük direnişin düğümleri üzerindeki bu zaferin hiçbir hükümetin kaçınamayacağı bir gereklilik olduğunun da farkında olmamız gerekir. Sömürge rejimi altındaki çalışmayı örnek alalım. Sömürgeci ülkelerden gelen yerleşimciler “yerli”nin yavaşlığından yakınır sürekli. Bugün, bağımsızlığına kavuşmuş bazı ülkelerde liderlerin de aynı yakınmada bulunduklarını duyuyoruz. Sömürgeci yerleşimciler aslında kölenin coşkuyla dolu olmasını istiyordu. En yüksek yabancılaştırma biçimi olan bir tür aldatmacayla köleyi, işlediği toprağın kendisine ait olduğuna, çalışırken sağlığını kaybettiği madenlerin de onun olduğuna ikna etmek istiyordu. Sömürgeci yerleşimciler, kölelerin can çekişmesiyle zengin olduklarını nedense unutuyorlardı. Aslında sömürgeci yerleşimci, sömürge insanına şunu diyordu: “Ben zenginleşeyim de sen istersen ölene kadar çalış!” Bugün biz daha farklı davranmalıyız. Halka, “Ülke zenginleşsin de sen istersen ölene kadar çalış” dememeliyiz. Gayri safi milli hasılanın artmasını, yararsız hatta zararlı bazı malların ithalinin azaltılmasını, tarımsal üretimi artırmak ve okumaz-yazmazlığın üstesinden gelmek istiyorsak, bir bilinçlendirme kampanyası başlatmamız gerekir. Halk neyin tehlikede olduğunu anlamalıdır. Kamu işleri kamunun işi olmalıdır. Dolayısıyla yerel hücrelerin sayısını artırmalıyız. Kadınlar Birliği, Gençlik Hareketi ve sendikalar gibi ulusal örgütleri çoğunlukla tepede ve her zaman başkentte kurmakla yetiniriz. Ama başkentteki büronun ardında neler olduğunu araştırma zahmetine katlanırsak, kayıtların tutulması gereken arka odaya gidersek, boşluktan, hiçlikten, blöften şok geçiririz. Bir temele, içerik ve dinamizm sağlayan hücrelere ihtiyacımız var. Kitleler toplanabilmeli, tartışabilmeli, öneri yapabilmeli ve direktif alabilmelidir. Yurttaşlar konuşma, kendini ifade etme ve buluş yapma olanağına sahip olmalıdır. Yerel hücrenin ya da komitenin toplantıları ayine benzer. Bireyin dinlemesi ve konuşması için ayrıcalıklı bir olanaktır. Her toplantıda beyin düşünce çağrışımını artırır ve göz daha geniş bir insan panoraması görür.</p>

    <p class="normal">Azgelişmiş ülkelerde gençlerin sayıca fazlalığı hükümete akıllıca çözmesi gereken özgül sorunlar yaratır. Aylak ve çoğunlukla okuması yazması olmayan şehirli gençler her tür olumsuz etkiye açıktır. Azgelişmiş ülkelerde gençliğe çoğunlukla sanayileşmiş ülkelerin eğlence anlayışı pazarlanır. Kural olarak bir toplumun zihinsel ve maddi düzeyiyle toplumun sağladığı boş zaman faaliyetleri arasında bir orantı vardır. Ama azgelişmiş ülkelerde gençlere kapitalist ülkelerin gençleri için tasarlanmış eğlenceler sunulur: polisiye romanlar, kumar makineleri, porno resimler, pornografik yayınlar, on altı yaşın altındakilere yasaklanmış filmler ve hepsinin ötesinde de alkol. Batıda aile ortamı, okul ve emekçi yığınların görece yüksek yaşam standardı bu eğlencelerin zararlı etkilerine karşı bir tür koruma oluşturur. Ama zihinsel gelişimin eşitsiz olduğu, iki dünya arasındaki şiddetli çarpışmanın eski gelenekleri sarstığı ve düşünce tarzlarını olumsuz etkilediği bir Afrika ülkesinde, genç Afrikalıların etkilere açık oluşu ve hassasiyeti Batı kültürünün saldırganlığının insafına kalmıştır. Gencin ailesi bu şiddet karşısında istikrar ve türdeşlik sergilemekte çoğunlukla yetersiz kalır.</p>

    <p class="normal">Bu alanda hükümetin görevi filtre olmak ve istikrarlaştırıcı görevi görmektir. Azgelişmiş ülkelerdeki gençlik komiserliği sık sık şu hataya düşer: Kendi rollerini çoğunlukla gelişmiş ülkelerdeki gençlik örgütlerinin rolü gibi görürler. Ruhu güçlendirmekten, vücudu geliştirmekten ve sporda yeteneklilerin özendirilmesinden söz ederler. Bizce bu anlayış konusunda ihtiyatlı olmalıdırlar. Azgelişmiş bir ülkenin gençliği çoğunlukla aylaktır. Önce hepsi için uğraşılar bulunması gerekir. Bu nedenle Gençlik Komiserliği Çalışma Bakanlığı’na bağlanmalıdır. Azgelişmiş bir ülkede birincil öneme sahip Çalışma Bakanlığı, azgelişmiş ülkelerin diğer bir gereği olan Planlama Bakanlığı ile işbirliği içinde çalışır. Afrikalı gençlik spor stadyumlarına değil, tarla ve okullara yönlendirilmelidir. Stadyumlar şehirlerde dikilmiş gösterişli yerler değil, temizlenecek, üzerinde çalışılacak ve ulusa sunulacak tarlalardır. Kapitalist spor anlayışı, azgelişmiş ülkede olması gerekenden temelde farklıdır. Afrikalı politikacı profesyonel sporcu yetiştirmeye değil, spor da yapan bilinçli bireyler yetiştirmeye çalışmalıdır. Oyunlar ulusun yaşamıyla, yani ulusun inşasıyla bütünleşmiş değilse, bilinçli bireyler değil ulusal sporcular yetiştiriyorsanız, spor hemen profesyonellik ve ticarilikle yozlaşır. Spor şehirli burjuvazi için bir oyun ya da eğlence olmamalıdır. Önümüzdeki en büyük görev, ülkemizde neler olduğunu sürekli kavramaktır. istisna olma ruhunu teşvik etmemeli, kahraman veya herhangi bir türde lider aramamalıyız. insanları uyandırmalı, zihinlerini geliştirmeli, onları donanımlı hale getirmeli, çeşitlendirmeli ve insan haline getirmeliyiz.</p>

    <p class="normal">Bütün Afrikalı politikacılarla paylaşmak istediğimiz saplantımıza bir kez daha geri dönüyoruz: halkın çabasına ışık tutma, çalışmayı iyileştirme ve tarihsel bulanıklıktan kurtulma gereği. Azgelişmiş bir ülkede sorumlu bir konumda olmak, her şeyin sonunda kitlelerin eğitimine, zihinlerinin geliştirilmesine ve hemen siyasal eğitim olarak görülen eğitime bağlı olduğunu bilmektir.</p>

    <p class="normal">Kitleleri politize etmenin zaman zaman uzun bir siyasal nutuk çekmek demek olduğu, suç sayılabilecek bir yüzeysellikle yaygın bir düşüncedir. Liderin ya da devlet başkanının tumturaklı bir ses tonuyla temel güncel konularda konuşmasının kitleleri politize etmek için yeterli olduğu düşünülür. Ama siyasal eğitim, zihni açmak, uyandırmak ve dünyaya açmak demektir. Césaire’in dediği gibi, “insanların ruhlarını bulmak”tır. Kitleleri politize etmek, siyasal bir konuşma yapmak anlamına gelmez, gelemez. Kitlelere her şeyin onlara bağlı olduğunu, gerilemenin onların hatası olacağını ve ileriye gitmemizden de onların sorumlu olacağını, her şeyin sorumluluğunu üstlenen evren yaratıcısı, örnek bir insan olmadığını ama yaratıcının halk olduğunu ve mucizenin yalnızca ve yalnızca kendi ellerinde olduğunu zihinlerine kazımak demektir. Bütün bunları başarabilmek için, bunları gerçekten somut hale getirmek için de daha önce belirttiğimiz gibi en son sınırına kadar merkeziyetçilikten uzaklaşmamız gerekir. Tepeden tabana ve tabandan tepeye düşünce akışı sağlam bir ilke olmalıdır; bunun nedeni yalnızca şekilcilik değil bu ilkeye bağlılığın kurtuluşun güvencesi olmasıdır. Liderliğe dinamizm veren ve diyalektik olarak ileriye sıçramasını sağlayan da tabandır. Biz Cezayirliler bir kez daha bu gerçekleri kavramakta hızlı davrandık, çünkü üst konumlarda bulunanlardan kimse hiçbir kurtuluş misyonunda öne çıkma imkânı bulamadı. Cezayir’de savaşan tabandır ve taban kahramanca ve zor günlük mücadeleler olmadan yukarısının çökeceğinin tümüyle farkındaydı, tıpkı üst yönetim ve liderlik olmaksızın tabanın kaos ve anarşiye saplanacağını da bildiği gibi. iktidar yapısı gücünü ve geçerliliğini yalnız halk mücadelesinin varlığından alır. Pratikte iktidar yapısını özgür iradesiyle seçen halktır, yoksa halka katlanan iktidar değildir.</p>

    <p class="normal">Kitleler, hükümetin ve partinin kendi hizmetinde olduğunu bilmelidir. Saygıya değer, yani onurunun bilincinde olan bir halk, bu açık gerçeği asla unutmayan bir halktır. Sömürge işgali sırasında halka onuru adına yaşamını feda etmesi gerektiği söylendi. Ama Afrika halkları, onurlarını tehdit edenin yalnızca işgalci güç olmadığını hemen kavradılar. Afrika halkları onurlarının ve egemenliklerinin birbirine eşdeğer olduğunu hemen kavradılar. Gerçekten de onuruyla yaşayan özgür bir halk, egemen bir halktır. Onuruyla yaşayan bir halk, sorumluluk sahibi bir halktır. Afrika halklarını çocuksu ya da zihinsel olarak geri “göstermenin” bir anlamı yoktur. Bir parti ya da bir hükümet layık olduğu halkı yönetir, az çok uzun vadede de halk layık olduğu hükümete sahip olur.</p>

    <p class="normal">Yukarıdaki savlar pratik deneyimlerden doğmuştur. Bazen toplantılarda bir militan zor bir soruya “Gereken tek şey...” diye cevap verir. Kendiliğindenliği, basitçe bağdaştırmacılığı ve entelektüel yetersizliği tehlikeli bir şekilde bir araya getiren bu gönüllü kestirme yol çoğunlukla günü kurtarır. Bir militanda bu sorumluluktan kaçınmayı gözlediğimiz zaman ona yanıldığını söylemek yeterli değildir. Onu sorumluluğa hazır hale getirmeli, mantık zincirini sonuçlandırması için teşvik etmeli ve “Gereken tek şey” sözünün çoğunlukla çirkin, insanlık dışı ve son olarak da kısır niteliğini görmesini sağlamalıyız. Kimsenin gerçek üzerinde tekeli yoktur, ne liderin ne militanın. Yerel olaylarda gerçeği aramak topluluğun sorumluluğundadır. Bazı militanlar deneyim açısından daha zengindir, kafasını daha hızlı toplar ve geçmişte çok sayıda müdahalede bulunmuştur. Ama halkı gölgede bırakmaktan kaçınmak gerekir, çünkü alınan bir kararın başarısı tüm halkın koordineli, bilinçli çabasına bağlıdır. Hepimiz aynı gemideyiz. Herkes katledilecek ya da işkence görecek ve bağımsız ulus bağlamında herkes aynı açlığı ve sıkıntıyı çekecektir. Kolektif mücadele, tabanda kolektif sorumluluk, tepede bilinçli sorumluluk gerektirir. Evet, herkes ortak kurtuluş adına mücadeleye katılmalı. Kimsenin elleri temiz değil, masum seyirciler yok. Hepimiz ellerimizi toprağımızın bataklıklarında ve beyinlerimizin korkunç boşluğunda kirletme sürecindeyiz. Kenara çekilip seyredenler ya korkaktır ya da hain.</p>

    <p class="normal">Bir liderliğin görevi kitleleri kendi yanına çekmektir. Ne var ki her tür taahhüt, yerine getirilmesi gereken görevin farkında olunmasını ve kavranmasını, kısacası ne kadar ilkel de olsa akılcı bir analizi öngörür. Halk dışlanmamalı, duygusallıkla sağa sola yalpalamamalı ya da kafası karıştırılmamalıdır. Bugün ancak halkın içinden çıkan devrimci seçkinlerin yönettiği azgelişmiş ülkeler kitlelerin tarih sahnesine çıkışını sağlayabilir. Ama ulusal bir burjuvazinin, ayrıcalıklı bir kastın ortaya çıkışına şiddetle ve kararlı bir şekilde karşı çıkmak koşuluyla. Kitleleri politize etmek ulusu bir bütün olarak her yurttaş için gerçek kılmaktır. Ulus deneyimini, her yurttaşın deneyimini yapmaktır. Başkan Sekou Toure’nin ikinci Afrikalı Yazarlar Kongresi’nde yaptığı güzel konuşmada bize hatırlattığı gibi: “Düşünce alanında insan dünyanın beyni olduğunu iddia edebilir, ama her eylemin ruhsal ve fiziksel varlığı etkilediği gerçek yaşamda dünya hâlâ insanlığın beynidir, çünkü güçlerin toplamının ve düşünce unsurlarının birliğinin, dinamik gelişme ve ilerleme güçlerinin yoğunlaştığı yer, enerjilerin birleştiği ve insanın zihinsel değerler toplamının sonunda kaydedildiği yer burasıdır.” Kişisel deneyim ulusal olduğu için, ulusal zincirde bir halka olduğu için sınırlı, dar ve bireysel olmaktan çıkar, ulus ve dünya gerçeğine yol açabilir. Silahlı mücadele sırasında tüm savaşçıların ulusa sarılması gibi, ulusal inşa döneminde de tüm yurttaşlar günlük faaliyetlerinde ulusu bir bütün olarak kucaklamaya ve ulusun sürekli diyalektik gerçeğini kendisinde cisimleştirmeye ve bir bütün olarak insanın zaferini hemen oracıkta istemeye devam etmelidir. Bir köprünün yapımı üstünde çalışanların bilincini artırmıyorsa, o halde bu köprüyü yapmayın, bırakın yurttaşlar nehri yüzerek geçmeye ya da kayığa binmeye devam etsin. Köprü deus ex machina [makineyle getirilen tanrı] ile toplumsal manzaraya tepeden indirilmemeli, tam tersine yurttaşların kas ve beyinlerinin ürünü olmalıdır. Elbette büyük kısmı için mühendis ve mimarlara, yabancılara gereksinim olacaktır, ama yerel parti liderleri tekniklerin yurttaşın beyinsel çöllerine taşınmasını sağlasın ki bir bütün olarak ve tüm ayrıntılarıyla onlarla bütünleşsin, yeniden tasarlansın ve sahip çıkılsın. Yurttaş köprüye sahip çıkmalıdır. Bu şekilde, ancak bu şekilde her şey mümkün olabilir.</p>

    <p class="normal">Kendisine ulusal hükümet diyen bir hükümet, tüm ulusun sorumluluğunu almalıdır ve azgelişmiş bir ülkede gençler en önemli kesimlerden birini temsil eder. Gençlerin bilinç düzeyi yükseltilmelidir, gençler aydınlatılmalıdır. Ulusal orduyu oluşturacak olan bu gençlerdir. Yeterince bilgilendirilmişlerse, Ulusal Gençlik Hareketi onları ulusla bütünleştirme görevini yerine getirmişse, Latin Amerika cumhuriyetlerinin geleceğini tehdit eden hatalardan kaçınabilir. Bir ordu hiçbir zaman bir savaş okulu değildir, bir yurttaşlık ve politika okuludur. Yetişkin bir ulusun askeri paralı asker değil, ulusu silahla savunan bir yurttaştır. Bu nedenle askerin, ne kadar örnek bir insan olursa olsun komutanının değil, ülkesinin hizmetinde olduğunu bilmesi çok önemlidir. Ulusal askeri ve sivil hizmet ulusal bilinç düzeyini yükseltmek, kabilecilikten kurtarmak ve ulusal birliği sağlamak için kullanılmalıdır. Azgelişmiş bir ülkede erkek ve kadınların seferberliği olabildiğince hızlı bir şekilde gerçekleştirilmelidir. Azgelişmiş ülkeler erkeğe kadın karşısında öncelik veren feodal geleneğin sürdürülmemesi için önlemler almalıdır. Kadınlara yalnızca anayasa maddelerinde değil günlük yaşamda da, fabrikada, okulda ve meclislerde erkeklerle eşit önem verilmelidir. Batı ülkeleri askerlerini kışlalara yerleştirmişse bunun her zaman en iyi çözüm olduğunu söyleyemeyiz. Askere alınanların ille de militarize olması gerekmez. Ulusal hizmet sivil ya da askeri olabilir ve her durumda, özürlü olmayan her yurttaş ulusal ve toplumsal kazanımları savunmak için her an savaş birliğine girebilecek durumda olmalıdır.</p>

    <p class="normal">Ülke yararına büyük kamu projelerinde askerliğini yapmakta olanlar kullanılmalıdır. Böylece geri bölgeler uyandırılır ve çok sayıda yurttaş ülkenin gerçeklerinin farkına varabilir. Ordunun er geç kendisini aylak ve misyonsuz bularak “siyasete girecek” ve hükümeti tehdit edecek özerk bir yapıya dönüşmemesine dikkat edilmelidir. iktidar koridorlarını arşınlamadan güç alan salon generalleri darbe rüyaları kurar. Bu tehlikeden kaçınmanın tek yolu, orduyu politize etmek, yani millileştirmektir. Aynı şekilde diğer bir acil görev de milisleri güçlendirmektir. Savaş olduğu taktirde tüm ulus savaşır ve çalışır. Profesyonel asker diye bir şey olmamalı ve subayların sayısı en az düzeyde olmalıdır: birincisi, çünkü subaylar çoğunlukla üniversite mezunlarından seçilir ve onlar da başka yerlerde çok daha yararlı olurlar –bir mühendis ülkesine bir subaydan bin kez daha yararlı olur–; ikincisi, çünkü her türlü kast ruhunun oluşumundan kaçınmak gerekir. Daha önceki sayfalarda milliyetçiliğin, halkın ezenlere karşı ayağa kalkmasını sağlayan bu muhteşem ilahinin bağımsızlığın hemen ertesinde çözüldüğünü görmüştük. Milliyetçilik siyasal bir doktrin değildir, bir program değildir. Ülkelerimizi gerilik, hareketsizlik ya da çöküşten korumayı gerçekten istiyorsak, ulusal bilinçten siyasal ve toplumsal bilince doğru hızla geçmemiz gerekir. Ulus, devrimci liderliğin yazdığı ve kitlelerin coşkuyla ve tam olarak anlayarak kabul ettiği programda can bulabilir ancak. Ulusal çabayı genel azgelişmiş ülkeler çerçevesine sürekli uydurmak gerekir. Açlığa ve karanlığa karşı savaş hattı, yoksulluğa ve durdurulmuş bilince karşı savaş hattı, erkek ve kadınların kaslarında ve zihinlerinde her zaman yer almalıdır. Kitlelerin çalışması, yüzyıllardır onları insanlık tarihinden dışlayan kötülüklerin üstesinden gelme kararlılıkları, tüm azgelişmiş halkların çalışma ve kararlılığıyla birleştirilmelidir. Azgelişmiş kitleler arasında bir tür kolektif çaba, bir ortak yazgı vardır. Üçüncü Dünya’nın halkları, Kral Baudouin’in evliliği haberiyle ya da italyan burjuvazisinin olaylarıyla ilgilenmez. Duymak istediğimiz haberler, Arjantin’in ya da Burma’nın okuma-yazma bilmemeye karşı mücadelesi ya da öteki liderlerin diktatörlükleriyle ilgili vaka tarihleridir. Bunlar bize esin veren, eğiten ve verimliliğimizi büyük oranda artıran öğelerdir. Görmüş olduğumuz gibi, halkı siyasal ve toplumsal olarak gerçekten özgürleştirmek isteyen bir hükümet için program şarttır. Yalnızca ekonomik bir program değil, aynı zamanda zenginliğin dağılımı ve toplumsal ilişkilerle ilgili bir politika da olmalıdır. Aslında bir insan kavramı ve insanlığın geleceği kavramı olmalıdır. Bu da hiçbir vaazın, eski işgalci güçle yürütülen hiçbir danışıklı dövüşün bir programın yerini alamayacağı anlamına gelir. Başta aydınlatılmamış ama çok geçmeden bilinçlenen halklar böyle bir programı ısrarla isteyecektir. Afrikalılar ve azgelişmiş halklar, yaygın inancın aksine, toplumsal ve siyasal bilinci hızla inşa eder. Tehlikeli olan, ulusal aşamadan önce toplumsal bilinç aşamasına ulaşmalarıdır. Bu durumda, –paradoksal olsa da– ülkelerin şiddetli toplumsal adalet çağrıları çoğunlukla ilkel kabilecilikle birleşir. Azgelişmiş halklar açlık çeken insanlar gibi davranır – bu demektir ki Afrika’ya oyun alanı muamelesi yapanların günleri sayılıdır. Diğer bir deyişle, iktidarları sonsuza dek süremez. Kitlelere yiyecek olarak yalnızca milliyetçilik veren bir burjuvazi misyonunu yerine getiremez ve kaçınılmaz olarak bir dizi sınav ve sıkıntıdan geçer. Milliyetçilik anlatılmaz, zenginleştirilip derinleştirilmezse, çok hızlı bir şekilde toplumsal ve siyasal bilince, hümanizme dönüştürülmezse, çıkmaza saplanıp kalır. Azgelişmiş ülkelerin burjuva liderliği ulusal bilinci kısır şekilciliğe hapseder. Ancak erkek ve kadınların kendilerini kitlesel olarak üretken ve verimli çalışmaya vakfetmesi bu bilince şekil ve öz verebilir. O zaman bayrak ve hükümet ulusun simgeleri olmaktan çıkar. Ulus başkentin sahte ışıltılarını terk ederek, yaşam ve enerjisini bulduğu iç kesime sığınır. Ulusun canlı ifadesi tüm halkın hareketli, kolektif bilincidir, erkek ve kadınların aydınlanmış ve tutarlı pratiğidir. Kaderin kolektif olarak oluşturulması, tarihsel ölçekte sorumluluk üstlenmeyi gerektirir. Yoksa anarşi, baskı, kabile partileri ve federalizmin ortaya çıktığı görülür. Ulusal hükümet ulusal olmak istiyorsa halk tarafından ve halk için, mülksüzler için ve mülksüzler tarafından yönetilmelidir. Ne kadar değerli olursa olsun hiçbir lider halk iradesinin yerine geçemez. Ulusal hükümet uluslararası prestijini düşünmeden önce, tüm yurttaşlara onurlarını iade etmeli, zihinlerini ve gözlerini insanca şeylerle doldurmalı, bilinçli ve egemen insanların yaşadığı bir insan manzarası yaratmalıdır.</p>
  </div>

  <div class="calibre1" id="calibre_pb_15"></div>
</body>
</html>
