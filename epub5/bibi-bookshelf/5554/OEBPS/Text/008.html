<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.5.7"/>
<link rel="stylesheet" type="text/css" href="../Styles/style.css"/>
<title></title>
</head>
<body>
<p class="p1"><br/></p>

<p class="p0"><span class="t4"><b>2</b></span></p>

<p class="p1"><br/></p>

<p class="p1">Billy Chung içinde soymer biftekleri bulunan plastik kabı gömleğinin altına yerleştirmişti, iki büklüm olduğunda farkına varmak pek mümkün değildi. Bir süre hareket edebildi ama sonra baskıya tahammül edemez olunca duvardan destek alıp, vücuduna çarpan ve yüzünü sıcak tozlu tuğlaya yapıştıran bacak ormanını itmeye başladı. Hareket etmeye çalışıyordu, bir diz başının yan tarafına çarpıp onu epeyce sersemletti, kendine gelince hissettiği sırtına değen soğuk suydu. Panzerler gelmişti, tazyikli su milleti dağıtıyordu. Su sütunlarından biri üstünden geçti, onu duvara yapıştırdı, sonra uzaklaştı. Kalabalığın itişmesi durmuştu, titreyerek ayağa kalktı, çıkışını fark eden biri var mı diye etrafına baktı ama kimse fark etmemişti. Ahaliden arta kalanlar, kimi kan, yara bere içinde ve hepsi de sırılsıklam olarak ağır ağır ilerleyen panzerlerin yanından geçiyordu. Billy de onlara katıldı ve Irving Meydanından aşağı döndü, burada daha az insan vardı, gözleri umutsuzca gizlenecek bir yer arıyordu, birkaç dakikalığına da olsa yalnız kalabileceği bir yer — bu şehirde en zor bulunan şey. İsyan sona ermişti, birazdan biri onu fark edecek, gömleğinin altında ne olduğunu merak edecek ve elinden çekip alacaktı. Burası onun mekânı değildi, bu mahallede Çinli bile yoktu, birinin gözüne çarpacaktı ergeç... Biraz koştu ama nefes nefese kalınca yavaşlayıp hızlı adımlarla yürümeye başladı. Bir yer olmalıydı.</p>

  <p>İşte. Binalardan birinin önünde tamirat gibi bir şey vardı, temele kadar kazılmış derin bir çukur, ve dibinde borular ile çamurlu bir su birikintisi. Beton kaldırımın kırılmış kenarına oturdu, çukuru çevreleyen bariyerlerden birine dayandı, öne doğru eğilip göz ucuyla etrafına bakındı. Ona bakan kimse yoktu, ama yakınlarda bir sürü insan vardı, evlerden çıkan veya perişan olmuş ahalinin geçmesini seyretmek için merdivenlere oturmuş bir sürü insan. Ayak sesleri duyuldu ve adamın biri koşa koşa caddenin ortasına geldi durdu, kolunun altında büyük bir paket tutuyor, yumruğunu sıkmış etrafa çatıyordu. Biri çelme taktı ve adam uluyarak yere düştü, en yakınında duran insanlar da üstüne çullanıp yere saçılan krakerlere saldırdılar. Billy gülümsedi, o anda onu seyreden hiç kimse yoktu, kenardan aşağı kayıp ayak bileklerine kadar çamurlu suya girdi. Otuz santim kalıklığında ve çürümüş bir demir borunun etrafını kazımış, sığ bir mağara yapmışlardı, işte buraya yaslandı. Mükemmel değildi ama işini görürdü, hem de pekâlâ, yukarıdan sadece ayakları görünebilirdi. Toprağın serinliği üstüne yan yatıp kutuyu yırttı.</p>

  <p>Şuna bak — şuna bak, deyip durdu kendi kendine, ağzının sulanmaya başladığını fark edince güldü ve tükürdü. Soymer biftekleri, bir kutu dolusu, her biri dümdüz, kahverengi ve el kadar büyük. Birini ısırdı, boğazına takıldı, yutkundu, ufak parçaları pis parmaklarıyla ağzına tıkıştırdı, ağzı öyle dolmuştu ki yutamaz oldu, güzelim yumuşaklığı çiğnedi. Böyle bir şey yiyeli ne kadar olmuştu?</p>

  <p>Billy bu şekilde soya ve mercimek bifteklerinden üçünü yedi; ısırıklarının arasında ara sıra durup başını usulca ileri uzatıyor, düz siyah saçını gözünün önünden çekip yukarıya bakıyordu. Seyreden kimse yoktu. Kutudan biraz daha çıkardı, artık yavaş yavaş yiyordu, ta ki midesi iyice gerilip, bu kadar dolu olmaya alışmadığı için guruldamaya başlayıncaya kadar yedi. Son kırıntıları da elinden yalarken bir plan yaptı, bifteklerin bu kadar çoğunu yediği için pişman olmuştu bile. Ona lazım olan ganimetti, biftekler de ganimet demekti, işkembeyi yosun krakerleriyle de doldurabilirdi. Lanet olsun. Beyaz plastik kutu taşınmayacak kadar bariz, gömleğinin altında tamamen saklanmayacak kadar da büyüktü, onun için .biftekleri bir şeye sarması lazımdı. Belki mendiline. Eski bir çarşaftan kesilmiş pis ve buruşuk bir paçavra olan mendilini çıkardı, ve geriye kalan on bifteği buna sardı, düşmesinler diye de uçlarından bağladı. Bunu şortunun beline yerleştirince pek bariz bir çıkıntı oluşturmadı ama dolu midesini fena halde sıkıştırıyordu. İdare edecekti artık.</p>

  <p>Sokağa geri çıktığında, yakındaki merdivenlere oturmuş pejmürde kadınlardan biri, "o delikte ne yapıyordun, evlat?" diye sordu.</p>

  <p>Billy, "Kes sesini!" diye bağırdı, kadınların yırtıcı çığlıkları arasında köşeye doğru koşmaya başladı. Evlatmış! On sekiz yaşındaydı; boyu uzun olmasa da, çocuk değildi. Dünya kendilerinindi sanki.</p>

  <p>Park Avenue'ya varıncaya kadar acele etti, mahalli çetelerden biri peşine takılsın istemiyordu, sonra ağır ağır ilerleyen trafikle beraber şehrin kuzeyine doğru, Madison Meydanı bitpazarına gelene kadar yürüdü.</p>

  <p>Kalabalık, sıcak, kulakları sağır eden bir sürü sesin uğultusu, kir, pas, sıkış sıkış vücutların kokusu; tezgâhlarda durup eski elbiseleri, kostümleri, kırık dökük tabakları, değersiz süs eşyalarını elleyerek, ağızları açık, yuvarlak gözleri boş boş bakan küçük ölü tilapia balıklarının fiyatında pazarlık ederek ağır ağır hareket eden bir insan seli. Seyyar satıcılar çürüyen mallarını bağıra bağıra övüyor, halk, yan yana yürürken her şeyi izleyen iki gözüpek polise bulaşmamaya dikkat ederek akıp gidiyordu, ama polisler, Meydan'ı ikiye bölen ve geçici çadır kentin eskiden Ordu'ya ait olan piramit şeklindeki tentelerinin yamalı griliğine uzanan ana yoldan ayrılmıyorlardı. Polisler, Meydan'ı dolduran tekerlekli araba, tezgâh ve baraka kütlesinin içinde kıvrılıp ayrılan dar yollardan uzak dururdu; bu pazarda her şey satın alınabilir, her şey satılırdı. Billy, beton bir bankla bir deniz yosunu satıcısının derme çatma tezgâhı arasındaki dar açıklığa yayılıp yatmış bir dilencinin üstünden atlayarak içerilere doğru ilerledi. Gözü insanlardaydı, ne sattıklarında değil ve sonunda, bir zamanlar sahip oldukları parlak renkleri solmuş ve çizilmiş eski plastik kaplar, fincanlar, tabaklar, kâselerle dolu bir tekerlekli arabanın önünde durdu.</p>

  <p>"Çek ellerini!" Sopa arabanın kenarına küt diye inince Billy parmaklarını çekti.</p>

  <p>"Bu süprüntülere dokunan kim?" diye şikâyet etti.</p>

  <p>"Satın almıyorsan çek git," dedi adam, çizik çizik yanakları, incecik beyaz saçları olan bir Uzakdoğulu.</p>

  <p>"Satın almıyorum, satıyorum." Billy eğilip sadece adamın duyabileceği bir sesle fısıldadı. "Soymer bifteği ister misin?'</p>

  <p>Yaşlı adam gözünü kısarak baktı. "Çalıntı mal herhalde," dedi bıkkın bir şekilde.</p>

  <p>"Cevap ver — istiyor musun, istemiyor musun?"</p>

  <p>Adamın yüzünde beliren gülümsemede keyiften eser yoktu. "Tabii istiyorum. Kaç tane var?"</p>

  <p>"On."</p>

  <p>"Tanesi bir buçuk D. On beş dolar."</p>

  <p>"Yok ya! Hepsini ben yerim daha iyi. Hepsine otuz D."</p>

  <p>"Açgözlülüğe yenilme, evlat. Ne kadar ettiklerini ikimiz de biliyoruz. Hepsine yirmi D. O kadar." İki eski püskü on dolarlık çıkardı ve parmaklarının arasında tuttu. "Şu malı görelim hele."</p>

  <p>Billy dolu mendili adama uzattı, o da arabanın altına götürüp içine baktı. "Pekâlâ," dedi ve elleri hâlâ arabanın altında olduğu halde biftekleri ağır, buruşuk bir kâğıt parçasına aktardı ve paçavrayı Billy'ye geri verdi. "Buna ihtiyacım yok."</p>

  <p>"Ganimeti görelim."</p>

  <p>Adam yavaşça parayı uzattı, pazarlık bitti ya, gülümsüyordu.</p>

  <p>"Hiç Mott Caddesi kulübüne gider misin?"</p>

  <p>"Dalga mı geçiyorsun?" Billy paraya saldırdı, adam da eline bıraktı.</p>

  <p>"Gelmelisin. Sen Çinli'sin, bu biftekleri de bana Çinli olduğum için getirdin, bana güvenebileceğini biliyordun. Bu doğru düşündüğünü gösterir..."</p>

  <p>"Palavrayı kes, babalık." Parmağıyla kendi göğsüne vurdu. "Ben Tayvanlı'yım, babam da bir generaldi. Yani bildiğim bir şey varsa o da Komünist Çonçonlar'dan uzak durmaktır."</p>

  <p>"Seni aptal serseri..." sopasını kaldırdı ama Billy çoktan gitmişti bile.</p>

  <p>İşler artık değişecekti, evet, değişecekti! Sıkış sıkış insanların arasından içgüdüsel olarak ilerlerken sıcaklığın farkında bile değildi, geleceğe bakıyor, cebindeki parayı sımsıkı tutuyordu. Yirmi D'yi hayatında bir arada görmemişti. En fazla sahip olduğu para, koridorun karşısındaki apartmandakiler camlarını açık bıraktığında yürüttüğü üç seksendi. Nakit para bulmak çok zordu, önemli olan tek şey de nakit paraydı. Evde bunu hiç görmezlerdi. Her şeyi Sosyal Yardım karneleriyle hallediyorlardı, insanı hayatta tutan her şeyi — böyle hayata hayat denirse. Bir yerlere gelmek için nakit paran olması lazımdı, o da şimdi elindeydi. Ne zamandır bunun hayalini kuruyordu.</p>

  <p>Batı Postası'nın Dokuzuncu Cadde'deki Chelsea Şubesi'ne girdi. Yüksek tezgâhın arkasındaki uçuk benizli kız gözlerini kaldırdı ve bakışları ondan geniş ön pencereye, oradan da güneşin altında parıldayan trafik keşmekeşine kaydı. Buruşuk bir mendille dudağının üstündeki ter damlacıklarını sildi, sonra da çenesinin altındaki kırışıklıkları. Santraldakiler işlerinden başlarını bile kaldırmadılar. Açık kapıdan içeri süzülen şehrin uzak uğultusu sessizliği pek bozmuyordu, bir de aniden harekete geçen otomatik bir yazı makinasının tıkırtısı. Arka duvarın önündeki bankta oturan altı çocuk, şüpheli şüpheli onu süzüyorlardı, gözleri her an nefretle dolmaya hazır. Sevk memuruna doğru yürürken yere sürtünen ayaklarını ve bankın gıcırtısını duydu. Adamın kendini fark etmesini sözde sabırla beklerken dönüp bakmamak için kendini zor tutuyordu.</p>

  <p>"Ne istiyorsun, evlat?" dedi sevk memuru, sonunda başını kaldırıp, sıkı sıkıya kapalı, hiçbir şey, tek kelime bile açığa vurmamaya yeminli dudaklarının arasından konuşarak. Elli yaşlarında, yorgun, sıcaktan bunalmış, kendine daha çok şey vaat etmiş bir dünyaya kızgın bir adam.</p>

  <p>"Kuryeye ihtiyacınız var mı bayım?"</p>

  <p>"Çek arabanı. Bir sürü çocuk var zaten başımızda."</p>

  <p>"İşe ihtiyacım var bayım, istediğin saatte çalışırım, depozitim de var." On dolarlıklardan birini çıkartıp tezgâhın üstünde düzeltti. Adamın gözleri bir an parıldadı, sonra yine söndü. "Çok çocuk var."</p>

  <p>Bank gıcırdadı ve Billy'nin arkasından ayak sesleri duyuldu; çocuğun sesi, saklamaya çalıştığı öfkeyle boğuktu.</p>

  <p>"Bu Çonçon seni rahatsız mı ediyor, Bay Burgger?" Billy parayı hemen cebine sokup sıkı sıkı tuttu.</p>

  <p>"Otur yerine, Roles," dedi adam. "Bela veya kavga çıkarmaya dair kuralımı biliyorsun."</p>

  <p>Kızgınlıkla iki oğlana baktı ve Billy kuralın ne olduğunu tahmin ederek, elini çabuk tutmazsa burada çalışamayacağını anladı.</p>

  <p>"Sizinle konuşmama izin verdiğiniz için teşekkür ederim, Bay Burgger," dedi masum masum, bir taraftan da topuğunu arkaya götürüp dönerken bütün ağırlığıyla oğlanın ayak parmaklarına yüklendi. "Sizi artık rahatsız etmeyeyim..."</p>

  <p>Oğlan bir çığlık attı ve yumruğunu sallayıp Billy'nin kulağına indirdi. Billy acı içinde tökezledi, afallamış gibi göründü ama kendini savunmaya hiç yeltenmedi.</p>

  <p>"Pekâlâ, Roles," dedi Bay Burgger tatsız tatsız. "Burada işin bitti, kaybol."</p>

  <p>"Ama... Bay Burgger..." diye uludu üzüntüyle. "Bilmiyorsunuz, bu Çonçon..."</p>

  <p>"Defol!" Bay Burgger yerinden kalkmaya davrandı ve ağzı açık bakakalan oğlana işaret etti. "Dışarı!"</p>

  <p>Billy kenara çekildi, o an için gözden uzak ve unutulmuştu, gülümsememek için kendini zor tuttu. Sonunda, elinden bir şey gelmeyeceği oğlanın kafasına dank etti ve —Billy'ye nefret dolu bir bakış fırlattıktan sonra— çıkıp gitti. Bay Burgger o arada bir mesaj tahtasına bir şeyler karalıyordu.</p>

  <p>"Pekâlâ, evlat, görünüşe bakılırsa kendine bir iş buldun. Adın ne?"</p>

  <p>"Billy Chung."</p>

  <p>"Götürdüğün her telgraf başına elli sent öderiz." Ayağa kalktı, elinde mesaj tahtasıyla tezgâha doğru yürüdü. "Her telgraf götürdüğünde on kâğıtlık bir tahta depoziti bırakırsın. Tahtayı geri getirdiğin zaman on buçuk alırsın. Anladın mı?"</p>

  <p>Tahtayı tezgâhın üstüne koydu ve gözlerini aşağıya indirdi.</p>

  <p>Billy bakınca tebeşirle yazılmış kelimeleri gördü: <i>on beş sent komisyon.</i></p>

  <p>"Bana uyar, Bay Burgger."</p>

  <p>"Pekâlâ." Avucunun içiyle yazıyı sileli. "Banka otur ve çeneni kapa. Kavga, dövüş, patırtı istemem, yoksa Roles'un akıbetine uğrarsın."</p>

  <p>"Peki, Bay Burgger."</p>

  <p>Oturduğunda öbür çocuklar şüpheli şüpheli ona baktılar ama bir şey demediler. Birkaç dakika sonra kara kuru bir çocuk, kendisinden daha da ufak tefek, eğilip mırıldandı, "ne kadar komisyon istedi?"</p>

  <p>"Ne demek istiyorsun?"</p>

  <p>"Götkafalık etme. Komisyon vermezsen burada çalışamazsın."</p>

  <p>"On beş..."</p>

  <p>"Size yapar demedim mi," diye fısıldadı başka bir çocuk vahşice. "Size onda kalmaz demedim mi..." Sevk memuru o yana bakınca aniden sesini kesti.</p>

  <p>Bundan sonra gün sıcak bir durağanlıkla geçti, Billy hiçbir şey yapmadan oturduğu için gayet memnundu. Çocuklardan bazısı telgraf götürüyordu ama onu hiç çağırmadılar. Soymer biftekleri midesine taş gibi oturmuştu ve iki defa binanın arkasındaki karanlık, içler acısı tuvalete gitmek zorunda kaldı. Dışarıda, sokaktaki gölgeler uzamıştı ama hava son on günkü nefes aldırmayan sıcaklığını hâlâ koruyordu. Saat altıdan biraz sonra üç çocuk daha içeri süzülüp kalabalık bankın üstünde kendilerine yer açtılar. Bay Burgger o kızgın ifadesiyle baktı, başka ifadesi de yok gibiydi.</p>

  <p>"Bazılarınız kaybolun."</p>

  <p>Billy birinci gün için yeterince oturmuştu, onun için kalktı gitti. Oturmaktan dizleri tutulmuştu, biftekler de epeyce aşağı inmişti ki akşam yemeğini düşünmeye başladı. Allah kahretsin, diye yüzünü buruşturdu, yemekte ne olduğunu biliyordu. Her akşamkinin, her senekinin aynı. Suyun kenarında nehirden ufak bir esinti geldi, On ikinci Sokak boyunca yavaş yavaş yürürken serinliğin kollarına çöktüğünü hissetti. Buradaki barakaların arkasında, o an görünürde hiç kimse yokken, sandaletinin lastik tabanının üstündeki tel klipslerden birini açıp iki kâğıt parayı da bu aralığa sokuşturdu. Bu para onun, sadece onundu. Klipsi sıkıladı ve 62. İskele'de bağlı duran <i>Waverly Brown'a.</i> çıkan basamakları tırmandı.</p>

  <p>Nehir görünmüyordu. Yıpranmış halatlar ve kabuk tutmuş zincirlerle birbirlerine bağlı <i>Victory</i> ve <i>Liberty</i> gemileri, tuhaf şekilli yapılardan oluşan yabancı ve paslı bir manzara oluşturuyordu: üzerine çamaşır asılmış donanımlar, destekler, borular, antenler ve bacalar. Bunların ötesinde bir türlü tamamlanamamış Wagner Köprüsü'nün tek iskelesi duruyordu. Bu manzara Billy'ye tuhaf görünmüyordu çünkü, ailesi ve diğer Formozalı mülteciler, İkinci Dünya Savaşı'ndan beri nehrin yukarısında Stony Point'da demirli, çürüyen, istenmeyen gemilerin üstünde alelacele inşa edilen bu geçici meskene yerleştikten sonra burada doğmuştu. Ülkeye akın eden bu mültecileri barındıracak başka bir yer yoktu ve gemiler o_ zaman mükemmel bir fikir gibi görünmüştü; daha iyi bir yer bulunana kadar işe yarayacakları kesindi. Ama başka bir yer bulmak mümkün olmamıştı, kullanılan gemi sayısı giderek artmış ve öyle bir zaman gelmişti ki bu paslı, yosunlu filo sanki ezelden beri oradaymışçasına şehrin bir parçası halini almıştı.</p>

  <p>Gemiler birbirine köprüler ve iskelelerle bağlanmıştı, aralarındaki pis, çöp dolu su bazen göze çarpardı. Billy <i>Columbia Victory</i>'ye, evine doğru yürüdü, iskeleden inip 107 no'lu apartmana girdi.</p>

  <p>"Hiç gelmeyeceksin sandık," dedi kız kardeşi Anna. "Herkes yemeğini bitirdi, sana bir şeyler ayırdığıma dua et." Tabağını yüksek bir raftan alıp masaya koydu. Henüz otuz yedi yaşındaydı ama saçı neredeyse bembeyazdı, sırtı daimi bir kambur halini almış, aileden ve Gemikent'ten ayrılma umutları çoktan kaybolmuştu. Chung çocukları içinde bir tek o Formoza'da doğmuştu, gerçi oradan ayrıldıklarında o kadar küçüktü ki, ada hakkındaki hatıraları hoş bir rüyanın belli belirsiz yankıları gibiydi.</p>

  <p>Billy ıslak yulaf ezmesi dilimlerine ve kahverengi krakerlere bakınca iştahı kaçıverdi: hafızasında hâlâ capcanlı duran biftekler onu şımartmıştı. "Aç değilim," dedi tabağı iterek.</p>

  <p>Annesi hareketini gördü ve TV'den başını çevirdi; içeri girdiğini fark etme lütfunda yeni bulunuyordu.</p>

  <p>"Yemeğin nesi var? Niye yemiyorsun? Sıhhatli yemek işte." Sesi ince ve tizdi, inişli çıkışlı Güney Çin şivesiyle konuştuğu için daha da bir mızmız çıkıyordu. Birkaç kelimeden başka İngilizce öğrenmeye hiç gerek duymamıştı ve evde hiç İngilizce konuşulmazdı.</p>

  <p>"Aç değilim." Onu tatmin edecek bir yalan arandı. "Hava çok sıcak. Al, sen ye."</p>

  <p>"Ben çocuklarımın ağzından lokmalarını almam. Sen yemezsen ikizler yer." Konuşurken TV ekranına bakmaya devam ediyordu, ekrandan gelen yüksek seslerin gürültüsü kendininkini neredeyse bastırıyor, köşede bir oyuncak için kavga eden yedi yaşındaki oğlanların daha da tiz çığlıklarıyla karışıyordu. "Ver bakayım. Önce ben bir lokma yiyeyim, yiyeceğimin çoğunu çocuklara veriyorum." Ağzına bir kraker tıkıştırıp çabuk çabuk, fare gibi çiğnedi. Bu yemekten ikizlerin de pay alma ihtimali pek yoktu çünkü annesi, kırıntı, artık, ufak tefek ne varsa tüketmekte bir numaraydı; vücudunun bodur yuvarlaklığı bunun kanıtıydı. Gözlerini ekrandan çekmeden tabaktan bir kraker daha aldı.</p>

  <p>Sıcaklık ve hâlâ hissettiği bulantı Billy'yi boğuyordu. Çelik duvarlı kompartımanın darlığı, kardeşlerinin sızlanan sesleri, TV'nin kulak tırmalayan cızırtısı, kız kardeşinin bulaşık yıkarken tabakları takırdatması, hepsi birden bir anda üstüne hücum etti. Öteki odaya gitti, sahip oldukları diğer tek odaya, ağır metal kapıyı arkasından örttü. Burası eskiden ambar gibi bir şeydi, sadece iki metrekareydi ve annesiyle kız kardeşinin yattıkları yatak odayı hemen hemen dolduruyordu. Geminin gövdesinde bir pencere açılmıştı, kaynak alevinin otuz yıllık izleri kenarlarında hâlâ belli olan dikdörtgen bir delik. Kışın üstüne bir kapak geçiriyorlardı ama şimdi kollarını deliğe dayayıp kalabalık gemilerin arasından bakınca New Jersey sahilinin uzak ışıklarını görebiliyordu. Hava neredeyse kararmıştı ama sıcaklık gündüzki şiddetini hâlâ koruyordu.</p>

  <p>Metalin keskin kenarları kollarını acıtmaya başlayınca gidip kapının arkasındaki bulanık su leğeninde yıkandı. Çok su yoktu ama yüzünü ve kollarını ovdu, saçını duvara monte edilmiş küçücük aynada elinden geldiğince arkaya yapıştırdı, sonra bakışlarını kaçırarak ağzını büzdü. Yüzü öylesine yuvarlak ve çocuksuydu ki, sakin olduğu zaman ağzı gülümsüyormuş gibi hafifçe kıvrılırdı, şimdi de öyle hissediyordu. Yüzü yalan söylüyordu. Kalan son suyla çıplak bacaklarını ovup, kir ve çamurun çoğunu temizledi; hiç değilse şimdi biraz serinlemişti. Gidip yatağa uzandı ve odadaki tek süs olan babasının duvardaki resmine baktı. Kuomintang Ordusu'nda Yüzbaşı olan Chung Pei-fu, hayatını savaşa adamış ama tek bir muharebe görmemiş bir kariyer askeriydi. 1940'ta doğmuş, Formoza'da büyümüştü ve Çan Kay-şek'in yerinde sayan, yaşlanan ordusunda ikinci kuşak askerlerden biriydi. General aniden seksen dört yaşında ölünce Yüzbaşı Chung, General Kung'u sonunda liderliğe getiren saray devrimlerine katılmamıştı. Anakara sonunda istila edildiğinde sıtmadan hastanede yatıyordu, ve Yedi Ölümcül Gün boyunca orada kalmıştı. Ada düştüğü zaman uçakla güvenliğe kavuşturulan ilk insanlardan biri o olmuştu — ailesinden bile önce. Resimde sert ve askeri bir havası vardı, Billy'nin hep hatırladığı gibi mutsuz değildi, ikizler doğduktan bir gün sonra intihar etmişti.</p>

  <p>Resim, kaybolan bir hatıra gibi karanlıkta silinip gitti, voltaj yükselip alçaldıkça yanıp sönen küçük ampulün ışığında belli belirsiz tekrar göründü. Işık iyice azaldı, sadece ampulün teli kırmızı kırmızı parlıyordu, sonra tamamen söndü. Bu gece elektriği erken kesiyorlardı veya yine bir arıza vardı. Boğucu karanlıkta yattı ve yatağın sırtının altında ısınıp ıslandığını hissetti; demir kafesin duvarları üstüne üstüne gelmeye başladı, artık dayanamaz olmuştu. Nemli parmaklarıyla kapıyı arandı, kulpunu buldu; ama öbür odada durum daha iyi değil daha kötüydü. TV ekranının yeşilimsi ışığı annesinin, kız kardeşinin, iki erkek kardeşinin parlayan yüzlerinde oynuyor, ağızları açık, gözleri faltaşı gibi, yüzlerini yeni boğulmuş cesetlerinkine benzetiyordu. Televizyondan dört nala giden atların ve bitmez tükenmez tabancaların sesi yükseliyordu. Annesi, evin elektriği kesildiğinde çalışabilmesi için televizyona bağlanmış eski jeneratörlü feneri mekanik olarak sıkıyordu. Yanından geçmeye çalışırken oğlunu fark etti ve hâlâ mekanik olarak sıktığı jeneratörü ona uzattı.</p>

  <p>"Biraz da sen sık, elim yoruldu."</p>

  <p>"Ben dışarı çıkıyorum. Anna yapsın."</p>

  <p>"Dediğimi yapacaksın," diye haykırdı kadın. "Bana itaat edeceksin. Bir çocuk annesine itaat etmek zorundadır." Öylesine kızmıştı ki jeneratörü çalıştırmayı unuttu ve ekran kararıverdi; ikizler hemen ağlamaya başladılar, Anna da onları susturmak için konuşmaya başlayınca ortalık iyice karıştı. Dışarı çıkmadı —adeta uçtu— ve güverteye varıncaya kadar durmadı, nefesi sıklaşmış, terden sırılsıklam olmuştu.</p>

  <p>Yapacak hiçbir şey, gidecek hiçbir yer yoktu, şehir üstüne üstüne geliyordu ve her metrekaresi böyleydi, insanlarla, çocuklarla, gürültüyle, sıcaklıkla dolu. Parmaklığın üstünden karanlığa doğru öğürdü ama hiçbir şey çıkmadı.</p>

  <p>Otomatik olarak, ne yaptığının farkında bile olmadan, siyah labirentin içinden yolunu bulup sahile, oradan da Yirmi Üçüncü Sokak'ın geniş aralıklı ışıklarına doğru ilerledi: gece şehrin karanlığında yürümek tehlikeliydi. Belki Batı Postası'na bir göz atsa iyi olurdu, belki de bu kadar çabuk geri dönmese daha iyiydi. Dokuzuncu Sokağa dönüp sarı-mavi levhaya baktı ve kararsızlıkla dudağını ısırdı. Bir çocuk dışarı çıkıp kolunun altında mesaj tahtası acele acele uzaklaştı; bu, başka birine yer açıldı demekti. İçeri girecekti.</p>

  <p>Kapıdan girerken bankın boş olduğunu görünce kalbi çarpmaya başladı. Bay Burgger masasından başını kaldırdı, yüzündeki öfke o akşamüstü olduğu kadar tazeydi.</p>

  <p>"İyi ki geri gelmeye karar verdin, yoksa gelme zahmetinde bulunmana hiç gerek kalmayacaktı. Bu gece her şey acele, neden bilmem. Şunu teslim et." Kapağa bir adres karaladı, zamklı kâğıt mührü menteşeli tahtanın deliğinden geçirip yaladı, yapıştırıp kapattı. "Parayı tezgâha koy." Mesaj tahtasını güm diye masaya bıraktı.</p>

  <p>Klips bir türlü açılmadı, Billy parayı çıkarmaya uğraşırken bir tırnağını kırdı, banknotlardan birini açtı ve çizik çizik masanın üstüne koydu. Öteki banknotu sıkı sıkıya tutarak mesaj tahtasını kaptığı gibi dışarı fırladı, ofis gözden kaybolana kadar yürüdü, sonra durup sırtını duvara dayadı. Işıklı tabeladan yansıyan ışıkta adresi okudu:</p>

<p class="p1"><br/></p>

<p class="p0">MICHAEL O'BRIEN </p>

<p class="p0">CHELSEA PARK KUZEY </p>

<p class="p0">B. 28 SOK.</p>

<p class="p1"><br/></p>

<p class="p1">Adresi biliyordu; bu binaların önünden defalarca geçmiş fakat, 1976'da, şehrin Chelsea Park'ı özel teşebbüse devretmesini sağlayan inanılmaz bir rüşvet olayından sonra inşa edilen bu lüks apartmanlar sitesinin içine hiç girmemişti. Yeni feodal stilde etrafları duvarla çevrilmiş, teraslı, kuleli yapılardı bunlar; görünüşleri, kitleleri mümkün olduğunca birbirinden ayrı ve uzak tutmak olan işlevlerine tamamen uyuyordu. Arka tarafta bir servis girişi vardı, oyma taştan bir fenerin içine gizlenmiş bir ampulün ölgün ışığı yayılıyordu, bunun altındaki düğmeye bastı.</p>

  <p>Teybe alınmış bir ses, "Bu giriş sabah saat beşe kadar kapalıdır," diye çınlayınca korku içinde mesaj tahtasını göğsüne bastırdı. Şimdi dolaşıp ön girişe gitmesi gerekiyordu, buradaysa ışıklar, kapıcı ve insanlar olacaktı; çıplak ayaklarına bakıp birkaç lekeyi silmeye çalıştı. Yeterince temizlenmişti ama pejmürde, yamalı giysileri konusunda yapabileceği pek bir şey yoktu. Normalde bunun farkına varmazdı bile çünkü karşısına çıkan herkes aynı şekilde giyinmiş olurdu, burada her şey farklıydı, bunu biliyordu. Bu binadaki insanlarla karşılaşmak istemiyordu, bu görevi almak için işe girdiğine pişman oldu, köşeyi dönüp ışıl ışıl aydınlanmış girişe doğru yürüdü.</p>

  <p>Artık sadece kuru bir çöplük haline gelmiş gölümsü bir kale hendeğinin üzerinden, görüntüyü tamamlayan paslı zincirler ve arkasında ağır bir cam bulunan sivri uçlu metal çubuklardan oluşan demir parmaklıklı çekme köprüye benzetilmiş bir geçit aşılarak binaya giriliyordu. Bu apaydınlık köprünün üstünden yürümek, cehennemin dişlerinin arasına girmek gibi bir şeydi. İleriki parmaklıkların arkasında kapıcının ellerini arkasına kavuşturmuş iri silueti görünüyordu. Kapıcı, Billy camlı kapının öbür yanında birkaç santim uzağına gelince bile hareket etmedi, yüzünün ifadesi hiç değişmeden soğuk soğuk bakmaya devam etti. Kapı açılmadı. Bir şey söylemeye cesaret edemeyen Billy, dışındaki ismi okusun diye kaldırıp mesaj tahtasını gösterdi. Kapıcının gözleri yazıyı okudu ve istemeye istemeye süslü düğmelerden birine dokundu; parmaklıkların bir bölümü ve cam boğuk bir mırıltıyla yana doğru açıldı.</p>

  <p>"Bir mesajım var..." Billy sesindeki kararsızlık ve korkunun farkındaydı.</p>

  <p>"Newton, ön taraf," dedi kapıcı ve Billy'ye girmesi için parmağıyla işaret etti.</p>

  <p>Lobinin öbür ucunda bir kapı açıldı, erkek seslerinden bir kahkaha dalgası yayıldı, bir adam dışarı çıkıp kapıyı arkasından kapatınca ses aniden kesildi.</p>

  <p>Adam, kapıcınınki gibi bir üniforma giymişti, altın düğmeli siyah bir kostüm, ama omuzlarında sadece bir tek kırmızı kordon vardı, ötekindeyse bir sürü. "Ne oluyor Charlie?" diye sordu.</p>

  <p>"Çocuk telgraf getirmiş, onu daha önce hiç görmemiştim."Charlie onlara sırtını döndü ve görevini bitirmiş bir edayla tekrar kapının önündeki bekçi köpeği pozisyonunu aldı.</p>

  <p>"Tahta hakiki," dedi Newton, Billy ne olduğunu anlamadan tahtayı elinden çekip aldı ve parmaklarını üzerine katınmış Batı Postası damgasının üstünde gezdirdi. Geri uzattı ve elleriyle Billy'nin gömleği ile şortunu koltuk altlarından ve apış arasından çabuk çabuk patpatlayarak üstünü aradı.</p>

  <p>"Temiz," dedi, sonra güldü, "yalnız şimdi gidip elimi yıkamam lazım."</p>

  <p>"Pekâlâ, evlat," dedi kapıcı sırtı hâlâ Billy'ye dönük olarak, "telgrafı çıkar ve hemen aşağı in."</p>

  <p>Bekçi de arkasını dönüp uzaklaştı, Billy lobinin ortasında, desenli halının orta yerinde, ne yapacağına, nereye gideceğine dair en ufak bir ipucu olmadan kalakaldı. Yolu sormak istedi ama soramadı, adamların onu aşağılaması ve üstünlük taslaması karşısında ne yapacağını şaşırmış, yerin dibine geçmişti, öyle ki tek istediği saklanacak bir yer bulmaktı. Odanın arka ucundan gelen bir hışırtı uyuşan dikkatini uyandırdı ve dev bir kilise orguna benzettiği şeyin altında bir asansör kapısının açıldığını gördü. Asansörcü ona bakıyordu ve Billy telgraf tahtasını, sanki çevrenin düşmanlığına karşı bir kalkanmış gibi önünde tutarak ona doğru ilerledi.</p>

  <p>"Bay O'Brien için bir mesajım var." Sesi titredi, neredeyse kesilir gibi oldu. Kendisiyle hemen hemen yaşıt olan asansörcü oğlan yarı inandırıcı bir şekilde burun kıvırdı; gençti ama bina görevlisi tavırlarını doğru bir şekilde öğrenmeye çabaladığı belliydi.</p>

  <p>"O'Brien, 41-E, o da beşinci katta, apartmanlar hakkında bilgi sahibi değilsen diye söylüyorum." Asansörün girişini tıkamış öylece duruyordu, Billy ne yapması gerektiğini bilemedi.</p>

  <p>"Asönsöre binsem..."</p>

  <p>"Bu asansörü kokutup kiracıları kaçıramazsın. Merdivenler şu yanda."</p>

  <p>Billy koridorda uzaklaşırken kendini takip eden öfkeli gözleri hissetti ve öfkenin bir kısmı da ona geçti. Niye böyle davranıyorlardı ki? Böyle bir yerde çalışıyorlar diye burada yaşamıyorlardı ya. Ne komik olurdu ama — böyle bir yerde yaşamaları yani. Şu koca götlü kapıcı bile. Beş kat — daha İkinciye çıkmadan nefes nefes kalmıştı bile, beşinci kata vardığında durup terini silmek zorunda kaldı. Koridor, ona açılan girintili kapılar ve yer yer duran zırhlarla iki yana doğru bomboş uzanıyordu. Bedeni ter içindeydi, hava boğucu ve sıcaktı. Yanlış yönde ilerleyip geri dönmek zorunda kaldı, numaralar sıfıra doğru küçülüyordu. 41-E ötekiler gibi zilsiz, kulpsuzdu, sadece üzerinde <i>O'Brien</i> yazılı yaldızlı bir tabelası vardı. Kapıya dokununca kapı açıldı, önce içeri baktıktan sonra, içinde başka bir kapı olan küçük koyu panelli bir odacığa girdi; bir tür ortaçağ numarası. Kapı arkasından kapanınca paniğe kapıldı, sonra havadan bir ses geldi.</p>

  <p>"Ne istiyorsun?"</p>

  <p>"Telgraf, Batı Postası," dedi ve sesin kaynağını bulabilmek için boş odacıkta etrafına bakındı.</p>

  <p>"Tahtanı göreyim."</p>

  <p>O zaman anladı ki ses iç kapının üstündeki bir mazgaldan geliyordu, mazgalın yanında da bir TV monitörünün cam gözü duruyordu. Tahtayı içeriden görünecek şekilde yukarı kaldırdı. Bu, seyredeni tatmin etmiş olmalı ki, bir klik sesiyle devre kapandı ve hemen ardından kapı açılıp dışarı soğuk bir hava dalgası üfledi.</p>

  <p>"Ver bakayım," dedi Michael O'Brien; Billy tahtayı uzatıp bekledi: Adam başparmağıyla mühürü yırtıp ortası menteşeli tahtayı kitap gibi açtı.</p>

  <p>Kırlaşmış saçlar, koca bir göbek, çift sıra mücevherler — altmışına yaklaşmış olmasına rağmen O'Brien hâlâ Batı Tarafı doklarında geçen gençlik günlerinin izlerini taşıyordu. Elinin eklemlerinde ve boynunun yan tarafında yaralar ve hiç düzeltilmemiş kırık bir burun. 1966'da yirmi iki yaşında bir serseriyken —hikayeyi anlatırken böyle başlamaya bayılırdı— gözü içki ve kadından başka bir şey görmez, haftada iki gün yükleme-boşaltmada çalışır haftasonunun parasını çıkarırdı; ama Shamrock Bar ve Lokantası'nda karıştığı bir kavga hayatını değiştirmişti. St. Vincent'da nekahat devresindeyken (burnu çabucak iyileşmişti ama başını yere vurunca kafatasını çatlatmıştı) hayatını iyice gözden geçirmiş ve değiştirmeye karar vermişti. Hikâyeyi anlatırken, değiştirmek için ne yaptığından hiç bahsetmezdi ama hapishane politikasına, doklardan çalınma malların dağıtımına ve yanında konuşulmasını istemediği birtakım başka işlere bulaştığı herkesçe biliniyordu. Her halükârda, yeni ilgi alanı yükleme-boşaltma işinden daha çok para getirmiş ve bir anından bile pişmanlık duymamıştı. İki metrenin üstünde boyu, bir sirk fili gibi sarındığı kocaman, renkli bornozuyla gülünç denebilirdi, ama değildi. Çok fazla şey görmüş, çok fazla şey yapmıştı, ve kendisiyle dalga geçilemeyecek kadar gücünden emindi — okurken dudaklarım kıpırdatsa, telgrafı hecelerken pür dikkat kaşlarını çatsa bile.</p>

  <p>"Burada bekle, bunu bir yere kaydetmek istiyorum," dedi okumayı bitirince.</p>

  <p>Billy başını salladı, soğutuculu, zengin dekorlu holde olabildiğince uzun beklemek onun da işine gelirdi. "Shirl, not defteri ne cehennemde?" diye bağırdı O'Brien.</p>

  <p>Soldaki kapıdan mırıltı halinde bir cevap geldi, O'Brien kapıyı açtı ve odaya girdi. Billy'nin gözleri otomatik olarak ışığı takip edince, beyaz çarşaflı yatağa ve üstünde yatan kadına takıldı.</p>

  <p>Kadın sırtı dönük yatıyordu, çıplaktı, kızıl saçları yastığa dağılmıştı, teni beyazımsı bir pembelikteydi, omuzlarında kahverengi çiller vardı. Billy Chung öylece kalakaldı, nefesi boğazına tıkanmıştı; kadınla arasında üç metre bile yoktu. Bir bacağını ötekinin üstüne atınca kalçalarının yuvarlaklığı belirginleşti. O'Brien konuşuyordu ama sözleri anlamsız sesler gibiydi. Kadın açık kapıya doğru döndü ve onu gördü.</p>

  <p>Yapabileceği bir şey yoktu, kıpırdayamıyordu, gözlerini de çeviremiyordu. Kadın Billy'nin kendisine baktığını gördü.</p>

  <p>Yatağın üstündeki kadın ona gülümsedi, sonra ince kolunu kapıya doğru uzattı, dolgun, yuvarlak, pembe uçlu göğüsleri meydana çıktı, kapıyı itip kapattı ve gözden kayboldu.</p>

  <p>Bir dakika sonra O'Brien kapıyı açıp dışarı çıktığında kız yatağın üstünde değildi.</p>

  <p>"Cevap var mı?" diye sordu Billy mesaj tahtasını geri alırken. Sesi, kendine geldiği gibi bu adama da bir acayip gelmiş miydi acaba?</p>

  <p>"Hayır, cevap yok," dedi O'Brien hol kapısını açarak. Zaman şimdi yavaş geçiyormuş gibi geldi Billy'ye, kapının açıldığını, kilidin parlayan dilini, duvardaki üzerinden teller sarkan düz metal parçasını açık seçik görebiliyordu. Bunlar neden önemliydi ki?</p>

  <p>"Bahşiş vermeyecek misin bayım?" diye sordu bir dakika daha geçsin diye.</p>

  <p>"Kıçına tekmeyi yemeden çek arabanı, evlat."</p>

  <p>Kendini tekrar koridorda buldu ve sıcaklık, apartmanın serinliğinden sonra iki kat hızla yüzüne çarptı; sıcaklık tenine bastırıyor, bedeninin alt kısmından yayılan ılıklığı karşılıyordu — bir kıza ilk yaklaştığında hep böyle hissederdi; başını duvara dayadı. Elden ele dolaşan resimlerde bile böyle bir kız hiç görmemişti. Daha önce yattıklarını soluk bir ışığın altında kısa bir an için görmüş veya hiç görmemişti; zayıf bacaklar, kendi gibi pis gri tenler, yırtık pırtık iç çamaşırları.</p>

  <p>Tabii. İç kapının üstünde yukarıdaki hırsız alarmına bağlı tek bir kilit. Ama alarm sökülmüştü, sarkan telleri gözüyle görmüştü. Böyle şeyleri Sam-Sam Kaplanlar'ın lideriyken öğrenmişti; dükkânlara girip bir iki hırsızlık işi yapmışlardı, polisler Sam-Sam'i vurmadan önce. Keskin bir demir çubuk o kapıyı şıp diye açardı. Ama bütün bunların kızla ne alakası vardı? Gülümsemişti, değil mi? Yaşlı pezevenk işe gittiğinde hâlâ orada bekliyor olabilirdi.</p>

  <p>Bu saçmalıkları kafasından atmalıydı, kızın onun gibi biriyle ne işi vardı? Ama gülümsemişti. Apartman ise farklıydı, teller tamir edilmeden önce bu işi hemen bitirebilirdi, binanın planını biliyordu — yeter ki ön kapıdaki şu götkafalıları atlatmanın bir yolunu bulsun. Bunun kızla hiç alakası yoktu, bu nakit para içindi. Sessizce merdivenlerden indi, giriş katında köşeyi dönmeden etrafına bakınıp aceleyle bodruma doğru ilerledi.</p>

  <p>Şansına güvenmeliydi. Kimseyle karşılaşmadı ve girdiği ikinci odada, üzerinde yine sökük bir hırsız alarmı olan bir pencere buldu. Belki de bütün bina böyleydi, yeniden hat çekiyorlardı veya bozulmuştu da tamir edememişlerdi, önemli değildi. Pencere tozla kaplıydı, uzandı ve dışarıdan tanıyabilsin diye tozun içine bir kalp şekli çizdi.</p>

  <p>"Çok oyalandın, evlat," dedi kapıcı yukarı çıktığında.</p>

  <p>"Mesajı bir yere kaydetti, sonra bir cevap yazdı, beklemek zorunda kaldım, elimde değildi." Şüphe uyandırmayacak içtenlikle bir yalan uydurmuştu; kolaymış, diye düşündü.</p>

  <p>Kapıcı mesaj tahtasını kontrol etmeye gerek görmedi. Demir parmaklık havalı bir fısıltıyla açıldı, boş köprüden geçip, karanlık, pis, boğucu sokağa çıktı.</p>
</body>
</html>