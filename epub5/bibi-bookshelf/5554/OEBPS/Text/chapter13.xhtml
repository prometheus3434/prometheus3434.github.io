<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Yeşil Peri Gecesi</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <h1>“Yarabbi feryadımı artık duysan diyorum”</h1>

    <p>Duvarda kan var. Babamın annemi saçından tutup başını defalarca vurduğu yerde, aşağıya doğru akıp kurumuş, kabarık bir siyahlık. Dikkatle bakıyorum, duvarın boyası da ezilmiş, annemin dişleri çarpınca oldu herhalde. Annem düştüğü yerden yüzü kan içinde doğruluyor. Ağzından, burnundan, kaşından fışkıran kan saçlarını yapış yapış yapmış. Su yeşili elbisesi kan içinde, ta eteklerine kadar. Dişinden kopan bir parçanın yakasına takılmış olduğunu görüyorum. Kandan çok, bu kırık diş parçası dokunuyor bana. Varlığım bu manzaraya dayanabilmek için çare arıyor ve hemen buluyor. Bedenimle ruhum birbirinden ayrılıyor. İlk kez. Daha önce hiç olmamıştı. Bütün kalmayı en son o siyah, iğrenç etbeni annemin bacaklarının arasında hareket ederken başarmıştım. Annem, babama bakmadan, bir kere bile bakmadan, ama başını da eğmeden, tam tersine, kan sızan burnunu dimdik havaya kaldırıp, çantasıyla mantosunu alıyor güçlükle. Bana da bakmıyor. Kapıya gidiyor. Bacaklarını daha da güzel gösteren, yüksek topuklu, şık ayakkabıları hâlâ ayağında, çıkarmaya fırsat bulamamış. Topuklarının üstünde durmakta zorlanıyor. Ayak bilekleri yan dönüyor yürürken, sendeliyor. Düşmemek için duvara tutunuyor. Dokunduğu yerde kanlı izler bırakıyor. Ruhum hasır sepetten yapılan avizemize tırmanmış, patiklerimin yanına. Ruhum oradan annemi babamı izliyor. Kapının kapandığını duyuyorum. Annem Vatuş’a gitti diye düşünüyorum. Hastaneye gitmesi, yaralarına baktırması gerektiği geçiyor aklımdan. Burnu kırılmış olabilir. İçimde herhangi bir duygu yok. Acı, öfke, üzüntü, keder, vesaire.. hiçbir şey yok. Kâğıttan yapılmış gibiyim. Babam sessiz, çıtı çıkmıyor. Onun da üstü başı kan içinde. Kanepeye oturmuş, öne eğilmiş, elini alnına dayamış, yere bakıyor. Burnundan halıya açık pembe renkte bir su (ter mi, gözyaşı mı?) damlıyor tıp tıp. Halının kenarında pembe lekeler bırakıyor. Yüzüne annemin kanı bulaşınca pembeleşmiş. Bir araba sesi duyuyorum. Babama göz atıyorum bakacak mı diye. Başını yerden kaldırmıyor. Pencereye gidiyorum. Bir taksi geliyor, aceleci. Korna çalıyor. Sokaktan öğrenciler geçiyor, konuşa konuşa okula gidiyorlar. Şaşırıyorum, sabah mı olmuş? Merdivenlerde annemin topuklarının sesini duyuyorum. Düzensiz, hâlâ sendeleyen adımlar. Vatuş’un terlikleriyle birlikte. Vatuş da taksiye binmek için ısrar ediyor. Annem itiyor Vatuş’u engelliyor. Yüzünü gözünü silmiş. Burnunun üstüne bir mendil bastırıyor. Taksiye binip gidiyor. Vatuş kapının önünde öylece kalıyor. Babam radyoyu açıyor. Biri tango söylüyor radyoda. Şecaattin Tanyerli galiba. <em>Sana nerden gönül verdim. Ah keşke vermez olaydım. Seni nerden sevdim keşke sevmez olaydım.</em> Babam banyoya gidiyor. Elini yüzünü yıkadığını duyuyorum. Hark diye tükürerek boğazını temizliyor. Saat sekizi geçiyor. Okula gitmeyeceğim, nasıl olsa geç kaldım. Hem akrep soktu beni. Odama gidiyorum. Yatağa girip yorganıma sıkıca sarınıyorum. Acı hissetmiyorum. Hâlâ hiçbir acı veya üzüntü hissetmiyorum. Ruhumla bedenimin ayrılmış olduğunu bile hissetmiyorum. Hemen uyuyorum. Uyandığımda saatin kaç olduğunu anlayamıyorum. Odam kapkaranlık. Öyle çok uyumuşum ki, gece olmuş diyorum. Ertesi günün gecesi olduğunu sonra anlıyorum. Salondan televizyonun sesi geliyor. Babam Komiser Kolombo’yu seyrediyor. Bir buçuk gün uyumuş olmam imkânsız diye düşünüyorum. Ama uyumuşum. Babama bakıyorum. Gözleri kan çanağı. Rakı içiyor. “Amma uyudun. Kaç kere kalk bir şeyler ye dedim, ama kaldıramadım seni,” diyor. Masada soğumuş makarna tenceresi var. Babam “Gel gel.. gel seyret.. Komiser Kolombo son bir sorum daha var diyecek,” diyor. Acayip acayip gülüyor. Babamın delirdiğini düşünüyorum. Gözüm duvardaki kan lekelerine takılıyor. Babamın yattığı karanlık odaya gidiyorum. Temizlik kovasını alıyorum. Su dolduruyorum. Bir avuç arapsabunu atıyorum içine, içim kalka kalka köpürtüyorum. Süngeri batırıp duvardaki kanları silmeye başlıyorum. Lekeler siyahlaşmış, katılaşmış. Tırnağımla kazımam gerekiyor. Babam bırak demiyor. Devam et de demiyor. İlgilenmiyor. Komiser Kolombo’ya gülüyor. Silmeyi bitiriyorum. Köpüğü sönen, rengi kararan suyu tuvalete döküyorum. Kovayı odaya götürüyorum. Salona geliyorum. Televizyonun başına geçiyorum. Komiser Kolombo’nun arabası gene çalışmıyor. Birden acı çekmeye başlıyorum. Vücudumun içi korkunç ağrıyor. Banyoya koşuyorum, kusmaktan içim dışıma çıkıyor. Babam bana bakmıyor. Annemin gelmeyeceğini biliyorum, ama nerede olduğunu çok merak ediyorum. Süleyman Amca’ya gitmiş olması ihtimali içimi öfkeyle dolduruyor. Aradan zaman geçiyor. Hatırlayamadığım bir zaman. Uzun. Robot gibi yaşıyorum sanki. Okulların kapanmasına bir hafta var. Havalar çok ısınmış. Okula gitmeyi zaten sevmiyorum, bir de bu havada iyice nefret ediyorum. Okuldan çıkıyorum. Karşıdaki büfede tost yiyeceğim. Öyle gideceğim eve. Babam nasıl olsa sucuklu yumurtasını yemiştir. Artık evde yemek yok. Babam Vatuş’un bizim için yemek yapmasını istemiyor. Akşamları ya makarna ya yumurta yiyoruz. Bazen okuldan dönerken Vatuş karşıma çıkıyor. Sessizce kolumdan çekip evine sokuyor beni. Biber dolması, yoğurtlu bakla filan yediriyor alelacele. “Sebze yemen lazım, alerji olacaksın yumurtadan,” diyor. Okuldan çıkanlar büfenin önünde kuyruk olmuş. Ayakta döner ekmek, sosisli yiyorlar. Birden annemi görüyorum. Yolun karşısında beni bekliyor. Ok gibi fırlıyorum. Koşup beline sarılıyorum. Acı bir hasretle. Anne seni çok özledim diyeceğim, ama sesim çıkmıyor. Annemin gözleri yaşlı. Gülümsemeye çalışıyor. “Seni çok özledim,” diyor. Başımı göğsüne gömüyorum. Samsara kokusu. Ağlamak istemiyorum, ama gözlerim çok yanıyor. Kendimi tutamıyorum, ağlıyorum. “Boyun çok uzamış,” diyor annem. “Genç kız olmuşsun,” diyor. Annemin sesi, yüzü, ağzı tuhaf. O da yeni diş yaptırmış. Dişleri çok güzel. Harika hatta. Bembeyaz, inci gibi ışıldıyor. Annemin yüzünde hiç iz kalmamış. Daha da güzelleşmiş sanki. Ama annemi yabancılıyorum. Sesi çok garip geliyor. Alışamıyorum yeni dişlerine, yeni ağzına. Bana annem gibi gelmiyor. “Gideyim ben. Babam merak eder,” diyorum. “Beraber olacağız. Babanın haberi var,” diyor. Akşam Bebek’teki Şadırvan lokantasına gidiyoruz. Ben ilk kez gidiyorum. Bizim için fazla pahalı bir yer. Kazadan önce annemle babam bir kez gitmişlerdi arkadaşlarıyla. Döndüklerinde babam “Balina mı yedik kardeşim, iki balığa dünyanın parasını aldılar!” demişti. Gülmüştüm. Şadırvan’ın denizin üstüne kurulmuş kısmındayız. Açık havada oturuyoruz. Boğaz ışık ışık. Hava nasıl güzel, nasıl ılık, meltem yüzümü okşuyor. Burada olduğum için mutlu olmam gerek. Ama değilim. Hiç konuşmuyorum. Kürdanı batırıp üzerine toz kırmızıbiber serpilmiş dilpeynirlerinden yiyorum sadece. Masada çeşit çeşit balık ve meze var. Söğüş domateslerin kabuğu soyulmuş. Annem buğulanmış bir kadehten beyaz şarap içiyor. Kadehte rujunun izi kalıyor. Ekrem Amca lakerda tabağını uzatıyor bana. “Bir tat bak.. lokum lokum!” diyor. Yemem için ısrar ediyor. “Ben çiğ balık yemem!” diyorum. Sesim incecik, tiz. Annem şaşırıyor. Aslında bayıldığımı biliyor. Babamla bir kere lakerda yapmıştık. Kazadan önce. Mutlu olduğumuz zamanlarda. Önce Yenikapı’ya, babamın tanıdığı bir balıkçıya gitmiştik. Kar atıştırıyordu. Eldivenlerimi evde unutmuştum. Durmadan parmaklarımı hohluyordum. Babam balıkçının poyraz balığı olduğuna yemin ettiği kocaman bir torik seçmişti. Poyraz balığı lezzetli olur. Balığın derisi gümüş gibi parlıyordu, gözleri canlıydı sanki. Babam toriği halka takozlar halinde kestirmişti. İliğini iyice temizletmişti. Kuyruğunu, kafasını attırmamıştı. “Kırlangıçla karıştırıp çorba yaparız,” demişti. Eminönü’nden iri tuz almıştık. Bir tenekeye bir kat tuz, bir kat balık, bir kat tuz, bir kat balık, hepsini döşemiştik. Babam tenekeyi Murat Pasajı’ndaki kuyumcu atölyesine götürüp lehimletmişti. Kuyumcu çok gülmüştü. “Cavit Abi, bana şunu da yaptırdın ya.. helal olsun!” demişti. Babam izne geldiğinde tenekeyi kesip açmıştık. Lakerdalar gerçekten nefisti. Babam kapıcının oğluyla kuyumcuya da lakerda göndermişti. Ertesi gün Ergenekon Caddesi’nde kuyumcuyla karşılaşmıştık. “Cavit Abi neydi o öyle! Yemeye doyamadık. Lokum lokum!” demişti. “Lakerda seversin kızım sen, niye yemiyorsun?” diyor annem. Beni yalancı çıkarıyor. “Hayır, nefret ederim!” demek istiyorum, ama susuyorum. Annem hoşgörüyle, anlayışla, sahte sahte gülümsüyor. Ekrem Amca’ya belli belirsiz göz kırpıyor. Bu beni daha çok kızdırıyor. “Her zaman böyle değildir.. bugün huysuzluğu üstünde,” diye fısıldıyor, bana da duyurmak isteyerek. Ekrem Amca’yla tanıştığımdan beri anneme olan hasretim geçmiş. Şu yemek bitse de eve gitsem diye düşünüyorum. Annem beyaz şarabını ağır ağır içiyor. Ojeleri kırmızı. Gözüme batıyor. Eskiden pembe sürerdi. Ekrem Amca’yla aralarında konuşuyorlar. Aralarında konuşuyor gibi yapıp bana konuşuyorlar. “Senin kızın benim de kızım Hülya,” diyor Ekrem Amca. “O benim çocuklarımdan biri artık.” Haa, çocukları var demek. Karısına ne olmuş? Ölmüş mü, boşanmış mı? Paralı olduğu belli, ne iş yapıyor? Nerede oturuyor? Nerde tanıştılar annemle? Evlendiler mi, evlenecekler mi? Babam bu herif hakkında ne biliyor? Meraktan çıldırıyorum. Ama hiçbir şey sormuyorum. Bu keltoşun beyaz puanlı mavi kravatının komikliğini, altın kol düğmelerinin çirkinliğini (çok pahalı olduğu kesin), soslu patlıcanı kaşıkla yediğini, rakı içmekten hiç anlamadığını, içerken yüzünün buruş buruş olduğunu, ona içemiyorsan bu boku, git mektebinde oku diyesim geldiğini, uçuk mavi Mercedes’inin osuruk koktuğunu (yalan tabii ki, mis gibi kokuyor), çok kötü araba kullandığını, içimi dışıma çıkardığını (bu da yalan), daha birçok şeyi, kötü, pis, iğrenç, yanlış olabilecek ne varsa hepsini Vatuş’a anlatıp kahkahayla gülmeyi planlıyorum. Ama babam “Artık annenle yaşayacaksın,” dediğinde dünya başıma yıkılıyor. Beni o herifin evine gönderme demek istiyorum, diyemiyorum. Çok acı bakıyorum, ama sesim çıkmıyor. Ağlamaya başlıyorum. Babamın gözlerinde bir an gözyaşının parladığını görüyorum. Sadece bir an. Akmıyor. Babam televizyonu açıyor. Ağladığımı duymamak için televizyonun sesini sonuna kadar açıyor. Güne Bakış’ı seyrediyor. Annem büyük bir bavul almış bana. Koyu yeşil, neftiye çalıyor. Bavulumu hazırlıyoruz. İyice eskimiş giysilerimi aldırmıyor. “Yenilerini alırız, bırak,” diyor. Kitaplarımı almak istiyorum. “Bunların hepsini okudun, yük etme boşuna. Ben sana yeni kitaplar alırım,” diyor. Evde bir yığın eşya bırakıyorum. Biz toplanırken babam evde yok. Nereye gittiğini bilmiyorum. Annem yabancı gibi dolaşıyor. Sanki bu evde hiç yaşamamış. “Baban hâlâ karanlık odada mı yatıyor?” diye soruyor. “Hayır,” diyorum. Annem gittiğinden beri babam yatak odalarında yatıyor. Annem o odaya girmiyor. Göz göze geliyoruz. Annem aklımdan Süleyman Amca’yla ikisini yakaladığım anın geçtiğini biliyor. Bakışlarını kaçırıyor. “Hadi geç kalıyoruz,” diyor. Yola çıkıyoruz. Yol çok uzun sürüyor, yirmi saatten fazla. Geceyi bir otelde mi geçirelim? diye konuşuyorlar kendi aralarında. Yola devam edelim, diyorlar. Sanırım benim için ayrı oda mı tutmaları gerek, yoksa üç kişilik bir odada mı kalmalıyız, karar veremedikleri için devam ediyoruz. Dört-beş saatte bir mola veriyoruz. Çişe gidiyoruz. Yemek yiyoruz. Annem uçuk mavi Mercedes’in direksiyonuna geçtiğinde, Ekrem koltuğunu iyice geriye yatırıp uyuyor. Sonra uyuma sırası anneme geliyor. Annem yanıma geliyor, arka koltuğa. Beni göğsüne yaslamak için uykuyu bahane ettiğini biliyorum. Başımı göğsüne dayamasına, saçlarımı koklayıp öpmesine sesimi çıkarmıyorum. İçim ağlıyor. İçim baba.. diye inliyor. Ekrem dallaması Emel Sayın’a takmış. Durmadan onu dinliyor. <em>Yarabbi feryadımı artık duysan diyorum. Senden ya bir sabır ya bir ümit bekliyorum.</em> Ben de yarabbim, lütfen. Ama ben sabır değil ümit bekliyorum! Sabretmek istemiyorum. Karadeniz hep dalgalı. Çok etkiliyor beni bu. Evin önünde upuzun bir kumsal var. Bazı sabahlar köpekler koşuşuyor, sahiplerinin attığı çomakları çıkarıyorlar denizden. Annemle Ekrem’in odaları üst katta. Ben salonun yanındaki küçük odada kalıyorum. Aslında ev çok güzel, çok çok güzel, bahçesi de öyle. Kocaman ağaçlar var bahçede. Mermer tablalı oval bir masa, beyaz ferforje sandalyeler. Küçük bir yapma havuzun çevresi çiçeklerle süslü. Ön taraftaki bütün odalardan deniz görünüyor. Sabah uyandığımda deniz odama girmiş sanıyorum. Bir an çok mutlu ediyor beni bu görüntü. Sonra nerede olduğumu hatırlıyorum. Çöküyorum. Bana verdikleri odada her şey var. Aynalı bir dolap, masa, sandalye, yatak, kitaplık, masa lambası bile. Üstelik hepsi yepyeni. Benim için alındıkları belli. Ama kitaplığa koyacak kitabım yok. Şehirde bir kitabevi buluyorum. Kitapçı benden hiç hoşlanmıyor. Kısa eteğime bakıyor. “Ananın parası yetmedi mi kumaş almaya?” diyor. Ağlatıyor beni. Bir daha o kitapçıya gitmiyorum. Annem bir sürü giysi alıyor bana. Etekler, şortlar, sandaletler, deniz havluları, hatta kırmızı çiçekli bir bikini. Kendisi siyah bir mayo giyiyor. Annem gene çok güzel. İçimi titretecek kadar güzel, hele mayoyla. Ekrem dallaması annemin güzel görünmesini istiyor. Çok çirkin bir adam Ekrem. Yanında bu kadar güzel bir kadın olması acayip hoşuna gidiyor. Doymuyor annemin güzelliğine. Kıyafetlerine karışıyor. Onu giyme, bunu giy, rujunu sür.. filan diyor. Annem hoşlanıyor bu ilgiden, süzüm süzüm gülümsüyor. Samsun’da herkes annemi konuşuyor. Kel, çirkin, yaşlı kadın doğumcunun güzel karısını. Annem ilk sutyenimi alıyor. “Sadece yatarken çıkar,” diyor. Bana kadın olmayı öğretiyor. Toplum içindeki yerimi, nasıl oturup kalkmam gerektiğini, hayatı nasıl idare edeceğimi, güzelliğimin büyük bir şans, çok değerli bir şey olduğunu anlatıyor fırsat buldukça. Çok sık fırsat buluyor. Okuyup doktor olacağımdan ümidini çoktan kesmiş. Deli gibi kitap okusam da okul bitirmeye niyetli olmadığımı anlayınca. Çok güzel bir kadın olacağım ortaya çıkınca. Bari güzelliğim bir işe yarasın istiyor. Bu güzellikle mükemmel bir koca bulabileceğimi düşünüyor. Mükemmel koca derken yüzü geriliyor. Babamı hatırlıyor. Bir zamanlar mükemmel bir koca olan babamı. Ama mükemmel bir koca bulmak benim umurumda değil. Ben evimi, mükemmel olmayan babamı özlüyorum. İstanbul’u, Vatuş’u, akşamüstü sokağımızda top oynayan çocukların gürültüsünü. Anneme “Burayı sevmiyorum. Beni babama gönder,” diyorum. Annem korkunç sinirleniyor. Gözleri patlayacak kadar açılıyor. “Babana hizmetçilik etmek hoşuna mı gidiyordu? Burada çiçek gibi giydirdim seni. Kolun bacağın et tuttu. Sıskalıktan ölüyordun babanın yanında!” diyor. Babama gece gündüz mektup yazıyorum. Ama çok az cevap geliyor. Gelenler de kısacık. Derslerine çalış, anneni üzme falan filan. Babamın mektuplarını yırtıp atıyorum. İstanbul’daki okulumdan arkadaşım olan bir-iki kişiye mektup yazıyorum. Cevap gelmiyor. Bir tek Vatuş’tan cevap geliyor. Vatuş sık sık yazıyor. Ekrem’in bir kızı var, hamile. Damadı ezik büzük bir adam, bankada çalışıyor. Yakınlarda bir yerde oturuyorlar. Bir de oğlu var. Ankara’da yatılı okuyor. Yaz tatili olduğu için evde. Okul açılınca gidecek. Ben de burada bir okula gideceğim. Ekrem’in oğlu tam bir öküz. Şunu getir, bunu getir diye durmadan emir veriyor bana. Annem hiç itiraz etmiyor. Annem hiçbir şeye itiraz etmiyor, güzelliğiyle meşgul. Yüzüne çam balı sürüyor, dirseklerini gliserinle ovuyor. Sığır kemiklerinin içinden çıkardığı iliği bir cam kavanoza koyuyor. Kavanozu su dolu bir tencerede kaynatıyor. Yumuşayan iliği macun gibi saçlarına sürüyor. Başını naylonla sarıyor, dört beş saat sonra yıkıyor. Defalarca yıkıyor kokusu gitsin diye. Saçları gerçekten ışıl ışıl oluyor. Annem Ekrem’in hamile kızının, damadının, öküz oğlunun yüzlerine gülüp duruyor. Ekrem doğum hastanesinde doktor. Ayrıca muayenehanesi var. Korkunç para kazanıyor. Kazandığını çantayla getiriyor eve. Evde sayıyor, desteliyor, destelere lastik geçiriyor, kasasına kilitliyor. Hastalarının arkasından konuşuyor. Çok pis olduklarını söylüyor, leş gibi koktuklarını. Hastalarına “Önce helaya git, temizlen, öyle gel muayeneye,” dediğini anlatıyor. Her defasında “Bitti! Bir daha köylü hasta bakmak yok!” diyor. Ekrem çok kavgacı. Hemen her gece bir kavga çıkıyor evde. Giderek bana da sarmaya başlıyor. Ekrem’in torunu doğuyor. Kızı, damadı, torunu iyice eve yerleşiyorlar. Hediye (Bafralı, kimsesiz bir kadıncağız) durmadan iş yapıyor evde. Kadını bir dakika oturtmuyorlar. Sürekli aşağılıyorlar. “Aptal mısın sen ha? Salak mısın?” diyor Ekrem’in kızı. Kafasını dürtüyor zavallının. Annem durmadan bir şeyler istiyor Hediye’den. Ekrem’in manyak oğlu beş yüzüncüye kavga çıkardığı için okuldan atılıyor. O da eve geliyor. Kalabalığız artık. Bebek sürekli ağlıyor. Ekrem’le oğlu sürekli kavga ediyorlar. Annem araya girmeye çalışıyor. Ekrem’in oğluna yalakalık yapıyor. Doğuran kız çok sinirli. Hiçbir şeyden memnun olmuyor. Uyuz bankacı kocasını azarlıyor. Kocası hayatım.. hayatım.. diye peşinde koşuyor. Acıyorum adama. Karısını asla memnun edemiyor. Ekrem oğluna, kızına, damadına, anneme kızıyor, bağırıyor. Bağırınca annem çok tiyatrovari bir şekilde ağlıyor, kapıyı vurup çıkıyor. Ekrem peşinden gidiyor, odalarına kapanıyorlar. Evde bitmeyen bir gürültü var. Kızı bebeği doğurduğuna pişman. Damadı doktorun kızıyla evlendiğine pişman. Ekrem oğluna çok yüz verdiğine pişman. Annemin bu adamla evlendiğine pişman olup olmadığını bilmiyorum. Ama ben doğduğuma, yaşadığıma pişmanım. Okulda çok başarısızım. Hiçbir dersi dinlemiyorum. Canım ders çalışmak istemiyor. Öyle mutsuzum ki, mutsuzluğumu gizlemek için burnum havada geziyorum. Kimseyle arkadaş olmak istemediğimi sandıkları için, okulda kimse benimle arkadaş olmuyor. İlk yarıyıl karnemde yedi zayıf var. Müzik bile zayıf. Hem de, öyle üç-dört değil, bir-iki. Bir tek İngilizcem sekiz. Annem karnemi görünce çıldırıyor, sağlam bir tokat atıyor bana. İlk kez. Annemden yediğim ilk tokat bu. Sendeliyorum. “Beni rezil ettin!” diyor. Çok dokunuyor bu sözü. Tokadından daha fazla dokunuyor. Onu rezil etmişim. Ekrem anneme aferin der gibi bakıyor. Ekrem’in kızı sinsi sinsi gülüyor. Annemin başının belası olmaya karar veriyorum. Ders çalışacağıma geziyorum. Sınıfta kalıyorum. Ekrem oğlunu benim orta kısmında okuduğum liseye yazdırıyor. O manyak da kafayı bana takıyor. Oğlanlarla gezdiğimi iddia ediyor. Doğru, geziyorum. Geceleri evden kaçmam mümkün değil, kapı kilitleniyor. Pencereler demirli. Çıkamıyorum. Ama gündüzleri de açık olan bir disko var. Oraya gidiyorum oğlanlarla. Okul zamanı. Dans ediyoruz, bira içiyoruz. Samsun’un iyi aile kızları bu diskonun bulunduğu sokaktan bile geçemiyorlar. Diskoda liseli, üniversiteli gençler üşüşüyor çevreme. Hepsini sinek gibi görüyorum, gülüyorum. Sigara içiyorum. Üflediğim dumanı gözlerimle takip etmek çok hoşuma gidiyor. Ekrem’le oğlu, Karadeniz’in delirdiği bir gün beni dövüyorlar. Gökyüzü kapkara. Samsun’un dağları pustan, sisten görünmez olmuş. Deniz çıldırmış. Dalgalar plajdaki iskeleye vurdukça bembeyaz köpükler yükseliyor. Orta ikideyim. Bisiklet tamircisinde çalışan bir oğlanla geziyorum en çok. Cemal adı. Ekrem hayvanının bana yaranmaya çalıştığı zamanlarda aldığı bisikletimi tamir ettirirken tanıştık. Cemal uzun boylu. Elleri kirli olmasına rağmen çok güzel. Elleri bisiklet tamircisi elleri değil. Hiç yalakalık etmiyor bana. Bu da beni fena halde tahrik ediyor. Dükkândayken tek bir fanila giyiyor, eski, beyaz, yakaları kaykılmış. Üstündeki yağ lekeleri çok hoşuma gidiyor. Dışarı çıktığında büyük, uzun bir gocuk geçiriyor üstüne, önünü kapatmıyor, açık bırakıyor, gocuğu iki yandan salınıyor öyle. Cemal bıçak taşıyor. Sürmene bıçağı. Uzun iskelenin sonundaki, geniş, kare alanın ortasındayız. Nokta kadar görünüyoruz. Hava böyle puslu sisliyken iskelenin burasında dikilenlerin kim olduklarını anlamak mümkün değil. Müthiş bir rüzgâr var. Rüzgâr saçlarımı uçuyor. Bayılıyorum buna. Dalgalar patladıkça ıslanıyoruz. Cemal’e “Bıçağını göstersene,” diyorum. Gösteriyor. “Ver,” diyorum, elime alıyorum. Bıçağı tutmak hoşuma gidiyor. Parmağımı sürüyorum, keskinliğini hissetmek için. Cemal “Parmağını kesecen, dikkat et,” diyor. Demeye kalmadan kesiyorum. Kanıyor. Cemal parmağımdaki kanı yalıyor. Bana bakıyor. Açık mavi gözleri yıldırım gibi çakıyor. Gocuğunu iki yana açıyor, beni içine alıyor, gocuğuyla sarıyor. Bedeninin, kaslarının, kemiklerinin bile titrediğini hissediyorum. Yerde, iskelenin kırık tahtalarının arasından görünen deniz simsiyah. Dalgalar patlıyor çevremizde, serpintilerden ıslanıyoruz. Cemal’in gocuğunun içinde, soluk soluğa bedeniyle birlikteyim. “Hadi bize gidelim,” diyor. “Olmaz,” diyorum. “Evde kimse yok ki,” diyor. “Olsun, gelmem,” diyorum. Elleri durmuyor. Kazağımın içine giriyor, sırtımı, göğüslerimi acıtıyor. “Öptürürsen yarın tabancamı gösteririm sana,” diyor. “Tamam,” diyorum. Elime bir tabanca almak istiyorum çünkü. Elim bir tabanca kabzası tutmak, tetiği hissetmek istiyor. Cemal beni ağzımdan öpüyor. Daha sıkı öpmeye çalışırken iskelenin sonuna kadar gidiyoruz, neredeyse denize düşeceğiz. Büyük bir dalga patlıyor yanı başımızda. Sırılsıklam oluyoruz. “Çok ıslandım, gidicem,” diyorum. Cemal göndermek istemiyor. Ama göğsünden itiyorum. Eve gidiyorum. Beni bekliyorlar. İçeri girer girmez Ekrem bir tokat patlatıyor suratıma. Annem çığlık atıyor. Ekrem’in manyak oğlu “Bunun yüzünden okula gidemiyorum, orospunun üvey abisi diyorlar bana!” diye yırtınarak üstüme yürüyor. Yüzüme yumruk atıyor. Dizlerimi tekmeliyor. Ekrem’in oğlunun bütün gün beni takip ettiğini öğreniyorum. Hiç acı duymuyorum. Ne fiziksel ne ruhsal. Bedenimle ruhum birbirinden ayrılmış yine. Ekrem ve manyak oğlu beni alabildiğine dövüyorlar. Annem çığlık çığlığa bağırıyor, beni ellerinden almaya uğraşıyor. Bebek ağlıyor bodur anasının kucağında. Anası kılı kıpırdamadan beni dövmelerini seyrediyor. Bankacı damat şaşkın. Bir erkek olarak ne yapmalı, o da beni dövmeli mi, yoksa izlemesi yeter mi bilemiyor. Bafralı Hediye cık cık ediyor. Bir ara “Vur abi.. vur..” dediğini duyuyorum. Hediye benim bu dayağı hak ettiğimi düşünüyor. O andan itibaren Hediye’den nefret ediyorum. Onu köle gibi kullandıkları, itip kaktıkları, yediği lokmayı saydıkları için üzüldüğüme pişman oluyorum. Annem bağıra bağıra ağlıyor, çığlık atıyor. Bir şeyler söylüyor ama ne dediğini anlamıyorum. Ekrem koluma yapışıyor. Beni sürüklerken “Kız çıkmazsa olacakları düşün!” diyor. Annem “Yapma,” diye yalvarıyor. Ekrem’in beline, bacaklarına sarılıyor. Beni elinden almaya çalışıyor. Ekrem annemi de tekmeliyor. Beni odaya sürüklüyor. Kapıyı kilitliyor. Bekâretimi muayene ediyor. Ruhum yukarı tünemiş gene, tavana. Pembe püsküllü, saçma sapan bir avizenin sallandığı yere. Ruhum püsküllü avizenin yanından Ekrem’in parlayan kel kafasına bakıyor, beni yatağa fırlatan, pantolonumu indirip bacaklarımı aralayan kıllı, korkunç ellerine. Çıtım çıkmıyor, karşı koymuyorum. Ekrem beni muayene ettikten sonra biraz sakinleşiyor. Sonra parmağını gözümün önünde sallayarak tehdit ediyor. Bağırırken tükürükleri yüzüme sıçrıyor. Üstü siyah noktalarla dolu burnunun kıllarından sümük sarktığını görüyorum. Gözlerim bu sümüğe kilitleniyor. Ağzının oynadığını görüyorum. Ama sözlerinin bir tekini bile duymuyorum. Kulaklarım kapanmış sanki. Ekrem çıkar çıkmaz kapıyı kilitliyorum. Annemin içeri girmesine fırsat vermiyorum. Annem kapıyı yumrukluyor, “Aç! Kırıcam yoksa!” diye bağırıyor. Dinlemiyorum. Yatağa giriyorum. Yüzümü duvara dönüp saatlerce uyuyorum. Bu kez otuz altı saat uyumama izin vermiyorlar. Uyandıktan sonra kusuyorum gene. Annem artık uslanacağımı, oğlanlarla gezmeyeceğimi sanıyor. Ama uslanmıyorum. Gene oğlanlarla geziyorum. Her gün başka biriyle. Cemal’le gene iskelede buluşuyorum. Tabancasını göstermiyor. “Dükkânda,” diyor. Yanında taşımıyormuş. Ama dükkâna gelip bakabileceğimi söylüyor. Gidiyorum. Tabancasını elime alıyorum. Şaşırıyorum. Tahmin ettiğimden çok daha ağır. Mermileri gösteriyor. Işıl ışıl parlayan mermilerin şekline bayılıyorum, yüzüme sürüyorum. Soğuk. Buz gibi. “Hadi,” diyor Cemal. Beni dükkânın arkasına, hurda dolu, depo gibi bir yere götürüyor. Cemal’in ustası Dumancoz Rizeli. Çok ağır bir aksanla konuşuyor. Önceleri ne dediğini hiç anlamıyorum. Gözlerine bakarken, birden ona niye Dumancoz dediklerini anlıyorum. Duman gözlü demek istiyorlar. Puslu gri gözleri var Dumancoz’un. Böylece aksanını çözüyorum. Dumancoz ikide bir dükkâna gelmemden hoşlanmıyor. “Kiz başina ne celip cidisin? Otur da evune!” diyor. Gülüyorum. Dumancoz sinirli bir adam. Türküyü bile adam döver gibi söylüyor. O konuşurken ben gülüyorum. Konuşması hoşuma gidiyor, çok eğleniyorum. Hurda bakmaya gitmiş o gün. Erken dönüyor. Öpüşürken yakalıyor bizi. “Tükâni kerane ettunuz!” diye kıyameti koparıyor. Bir bisiklet pompasını kaptığı gibi Cemal’in başına vuruyor. Cemal’in başı yarılıyor. Beni de kolumdan tutup sürükleyerek eve götürüyor. Kapıya çıkan anneme “Çağur baa o kutuz başli gocani! Ha bu kizu cobertece mi ne edecese etsun!” diyor. Kutuz başli dedi diye gülüyorum. Deli gibi gülüyorum. Dumancoz’un aksanına gülmekten ölüyorum. Ekrem beni gene dövüyor. Ben gülüyorum, o beni dövüyor. Doğuralı kaç ay olduğu halde gebeş gebeş dolaşan bodur kızı gene beni dövmesini izliyor. Hediye’nin gene içi gidiyor. Bana bir tekme de o atmak için yanıp tutuşuyor. Ekrem’in manyak oğlu evde yok. Ekrem gene muayene ediyor beni. Bundan hoşlandığını, beni muayene etmeye doyamadığını hissediyorum. Annem bu kez ağlamıyor, beni Ekrem’in elinden almaya kalkışmıyor. Çok kızgın. Dayaktan sonra karşıma geçip “Kızım sen akıllanmayacak mısın?” diyor. “Sen benim başıma bela mısın?” Evet, belayım. Ekrem babamı arıyor. Babam beni istemiyor. Annem Süleyman Amca’yı arıyor. Uzun uzun konuşuyorlar. Sonunda beni İstanbul’da bir kız lisesine yatılı veriyorlar.</p>
  </div>
</body>
</html>
