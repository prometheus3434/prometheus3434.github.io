<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Yeşil Peri Gecesi</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <h1>Olmayan şeyler imparatorluğuydu dünya</h1>

    <p>Yılbaşı gecesi üç partiye gitmiştik. Birincisinde çılgınlar gibi yiyip içmiştik. İkincisinde ondan geriye saymıştık. Sıfıra gelince, “Hoş geldin yeni yıl!” diye bağırmıştık. Bu gece niye bu kadar neşeli olmamız gerektiği hakkında düşünmeden, herhangi bir rakam olmaktan başka hiçbir özelliği olmayan soyut bir yeni yılı deliler gibi alkışlamıştık.</p>

    <p>Osman’ın dost olmak için utanç verici bir şekilde siftindiği pek çok arkadaşından birinin evindeydik. Salonun eşyasının çoğu kenara çekilmiş, ortaya devasa bir alan açılmıştı. Duvara dayanmış uzun masa çeşit çeşit finger food’larla, değişik soslarla, dünyanın dört bir tarafından gelmiş içkilerle, buz kovalarıyla ve sayısız kadeh, bardak, tabak, şamata, gürültü, his, eğlence ve zırvayla sınırsızca doluydu.</p>

    <p>Otuz kişi kadar vardık. Yeni yıl geldi diye gülünç ötesi şapkalar takıp düdükler öttürerek, kadehlerimizi bağrış çağrış birbirine vurarak, Boğaz’ın üstüne patlayan havai fişeklere bakıp zıp zıp zıplayarak manyaklar gibi sevinen bizler, sırayla, tanıdık tanımadık, birbirimize sarılıp öpüşmüştük.</p>

    <p>Daha başka türlü de öpüşmek isteyenler birbirlerine işaret vermişlerdi. Ben üç erkekten ve bir kadından kuvvetli işaretler almıştım. Erkeklerin işaretleri çok bildikti. Kucaklanıldığı esnada sırtta baskısı fazlaca hissedilen eller, göğüs göğüse temasın gereğinden uzun sürmesi, buna eşlik eden, manalı olduğu sanılan salak bir tebessüm ve kulağa fısıldanan bayat sözler. Bana yazılan kadının işareti ise çok pervasızdı, ısırgandı. Sülük gibi kalçama yapışan elini sertçe çekmiştim. Kadın şirretleşmişti, ben de avamlaşmıştım. Çok eski bir deyişi, çocukluğumda siyah-beyaz bir Türk filminde Türkân Şoray’dan duyduğum bir deyişi kadının yüzüne fırlatmıştım. “Asılma, depoya gider!” demiştim. Bu avamlaşmadan zevk alarak gülüp geçmiştim. Ama kadın gülüp geçmemişti. Bana efelenmişti, horozlanmıştı.</p>

    <p>Bazı kadınların da Osman’a işaret verdiklerini, işaret ne demek, neredeyse take me!.. fuck me!.. diye pankart açtıklarını görmüştüm. Aldırmamıştım. Partide gerçekten eğlenen geyler de vardı, gerçekten eğlenmeyi bir tek onlar becerebiliyorlardı. Efelenen ısırgan lezbiyeni yanımdan uzaklaştırmışlar, bana dostça gülümsemişlerdi.</p>

    <p>Konukların arasında, yeni bir yıl başladı diye efendi efendi sevinen (niyeyse), yollarının bu partiye nasıl düştüğünü bilemediğim saflar da vardı. Çığrından çıkanları gördükçe şaşırıyorlardı. Âlemin kokusundan giderek mustarip olan, hassas kişiler de vardı. Çok rahatsız olmuşa benziyorlar, ama ne yapacaklarını bilemiyorlardı. Yemişim ulan yeni yılınızı, hepinizin aklı fikri düzüşte! diye düşündükleri belli olan, tek tük, en fazla üç akıllı da vardı. Sağa sola sertçe bakıyorlardı, ama kontrollüydüler. Ufak ufak evlerine dönmeye, biz manyaklar sürüsünü kendi halimizle ve yeni yılımızla baş başa bırakmaya hazırlanıyorlardı.</p>

    <p>Aralarında bulunduğum bu taşkın ve manasız sevinç kelebeklerine bakıp <em>“Bat dünya bat!”</em> diyordum içimden. Bat da hiçbirimiz yeni bir yıl daha görmeyelim.</p>

    <p>Benden genç veya benim yaşımdaki kadınlar Osman’ın yüzüne dokunurlarken, beline sarılırlarken, partidir, karamboldür, herkesin kafa bi dünyadır, olmadı, karısı da benimkine sulansın diye düşünerek Osman’ı ağzından öperlerken içim sızlayayım mı, sızlamayayım mı, karar veremiyordu. Osman’ı artık eskisi gibi umursamıyordum. Beni sık sık, çeşit çeşit aldattığını biliyordum. Her halinden belli oluyordu. İzini sürmeme bile gerek yoktu. Oysa eskiden ne büyük, ne görkemli arızalar yapardım. Ama artık olay çıkarmaya üşeniyordum. İçimden gelmiyordu. Aslında ne kadar arıza yapsam yeriydi. Aşkımız çok eskimiş, lime lime dökülmüşse de, henüz ipini çekmemiştim. Ben Osman’a (aslında kendime) içimden verdiğim sözü tutuyordum. Seni aldatmıyorum Osman diyordum. Seni aldatmakla aramda bir adım var sadece. Ama bak gene de yapmıyorum. Seni eskisi gibi sevdiğimden değil, içimden gelmediği için yapmıyorum.</p>

    <p>Benim yaşım geçiyor, reytingim düşüyordu. Osman ise çağındaydı. Osman’ın bedeni tam çağını bulmuştu. Ama ruhu annesinin ayakkabısının altına tebeşirle çizilen çarpı işaretinde kalmıştı. O günden beri Osman’ın bedeniyle ruhu hiç buluşamamıştı. Bir bütün olamamıştı. İçim asıl bunun için sızlıyordu.</p>

    <p>Yaşım geçiyordu, ama yine de fena sayılmazdım. Arkamda geçmişimi yapan, birbirine dolanmış mitolojilerden, gizemlerden, erotik söylentiler, dedikodular, efsaneler ve taşkın arzulardan oluşan, müthiş renkli bir kuyruk taşıyordum. Hâlâ bütün partilerin en uzun kuyrukluyıldızı bendim. Yaşlandıkça etkisi artan, olgunlaşmış bir güzelliğim, herkese çekici gelen bir sır çemberim vardı.</p>

    <p>Oysa gerçekte benim hiç de öyle iç titretecek, akıl durduracak bir sır çemberim yoktu. Büyük muktedirlerin, ulaşılmaz karizmaların, efsanevi adamların erişemedikleri sevgilileri, gönderilmemiş aşk mektupları değildim. Öyle sanıldığı gibi, geçmişte harlı aşkıyla yaktığı yüreklerin, yıktığı yuvaların harabelerine tünemiş görkemli ve eşsiz bir dişi kuş da değildim. Geçmişte bütün bu efsanelere zemin oluşturan sefil maceralar yaşamışlığım vardı, ama abartılacak bir şey yoktu. Gerçekte ben çeşitli kereler ağzına sıçılmış, zavallı bir kadından ibarettim. Yine de güzelliğimde benim de adını koyamadığım öyle bir şey vardı ki, herkes bende bişey.. bişey.. ya bişey işte! olduğuna inanıyordu.</p>

    <p>Kısacası âlemin en kerameti kendinden menkul kadınıydım.</p>

    <p>Boğaz’ın çok pahalı restoranlarından birini işleten, yakışıklılığını, kendinden eminliğini Osman’ın deli gibi kıskandığı, kıskandığı için adını söylemek yerine “köpekli lokantacı” diye aşağılayarak bahsettiği, âlemin yeni gözdesi, âlemin ‘mahalleye yeni bir adam geldi’si, yeni evli, karısı hoş, çıtı pıtı, karısı yarım akıllı, karısı yarım akıllı olduğu kadar kör, kör olduğu kadar sağır, Osman’ın önce kıl, sonra dost, sonra düşman olacağı lokantacı işi biliyordu. Yeni yıl kutlaması ayağına beni kucaklarken kulağımın ta dibine tekilalı nefesiyle birlikte “Nasıl bişeysin sen ya, adamı öldürüyorsun!” diye fısıldadı.</p>

    <p>Gülesim geldi. Hatta güldüm. Cümlesi ucuzdu. Kendine fazla güveniyordu. Ayrıca bilmediği bir şey vardı. Ben bu tür ucuz sözler ansiklopedisini kaç kere hatmetmiştim. Doğrudan yarım akıllı karısına baktım. Ayıplar gibi, küçümser gibi, hatta alay eder gibi “Karına daha güzel cümleler kur,” dedim.</p>

    <p>Karısı çıtı pıtı, karısı yarım akıllı köpekli lokantacı daha önce tecrübe ettiğini ve sonuç aldığını tahmin ettiğim bu söz, jest ve bakış toplamından etkilenmediğim için çok bozuldu, bana fena halde gıcık kaptı.</p>

    <p>Şampanyalar patlatılıp sağa sola konfetiler saçılırken, millete yeni yıl mesajları yağmaya başladı. Orospu çocuğu Teoman Osman’ı, yuvarlacık tatlıcık Leylacık beni aradı. Terbiyeli terbiyeli yeni yılımı kutladı. Teoman’ın ve kendi ailesinin iyi dileklerini iletti. Aynen iade ediyordum. Sağolsundular, eksik olmasındılar, aman da amandılar.</p>

    <p>Orospu çocuğu Teoman, yuvarlacık nişanlısı Leylacık’ın muhafazakâr sayılabilecek ailesinin evinde, muhafazakâr sayılabilecek bir yılbaşı yemeğindeydi. Yemekte ailenin medarı iftiharı Uluçmüdürdayı’yla, muhterem eşi de vardı, ama müdür dayının aslan gibi oğulları yoktu. (Genç çocuklar yurtdışına gitmişlerdi, bir kayak olsun, bir snowboard olsun kaymak için, gül hakları onların.) Aile üyeleri Noel’le, Christmas’la asla ilgisi olmayan bir takvimi edeplice kutlamak amacıyla bir aradaydılar. Aslında kutlamak sözü çok yersiz kaçıyordu. Ailecek bir araya gelmek için bildiğimiz takvimsel yılbaşını vesile etmişlerdi. Hazır bir aradalarken, takvimler yeni bir yılı göstermişti. Onlar da medeni bir şekilde bizi arayıp iyi dileklerini iletmişlerdi.</p>

    <p>Uluçmüdürdayı ille de içmek isterse diye sofraya küçük bir karafta rakının getirildiğini tahmin ettiğim yılbaşı yemeğine bizi de davet etmişlerdi aslında. O yemekte rakının durumu muhtemel, kadınların içmeyeceği kesindi. Muhtemeldi, çünkü toparlacık Leylacık’ın ailesi laiklikten muhafazakârlığa geçiş sürecinin içindeydi. Şanlı kayınpeder hacca daha yeni gitmişti. Gerçi Uluçmüdürdayı iktidarın başmemur adamı olmuşsa da, süreci henüz tamamlamamışlar, iktidara tam anlamıyla kenetlenmemişlerdi. O da olacaktı inşallah. İstanbul’un en boktan sanayi mahallelerinden birinde, habis bir ur gibi genişleyen fabrikasında embesil kardeşleriyle birlikte termosifon üreten eski bürokrat kayınpederle Uluçmüdürdayı’nın Teoman’ı da aralarına alarak kol kola girecekleri, çocuklar gibi neşeli, önümüze gelene bir tekme! diyerek, cuma namazına gidecekleri günler de gelecekti.</p>

    <p>Leylacık samimiyetle ve tam ağızla, Teoman ise samimiyetsizce ve çeyrek ağızla “Siz de buyurun,” demişlerdi. Yılbaşında bizi aralarında görmekten memnuniyet duyacaklardı. Uluçmüdürdayı ve değerli eşi Hünkâr Hanım da olacaktı.</p>

    <p>Uluçmüdürdayı bizi de aralarında görmek istediğini Leylacık’a bizzat söylemişti. Ama biz çok üzgündük. Tüh! Daha önce arkadaşlarımıza verilmiş bir sözümüz vardı. Hazırlık yapmışlardı. Ah iptal edebilseydik keşke!</p>

    <p>Uluçmüdürdayılarla bir buçuk ay önce tanışmıştık. Teoman’ın nişanlısının ailesiyle tanışmak için Beykoz’a, yeni zengin konakların, villaların arasında, kendine şık ve trendy bir restoran süsü vermiş büyük bir kebapçıya gitmiştik. Kebapçıda kartonpiyerlere gömülmüş spotlar ışıl ışıldı. Herkesi, bütün gösterişleri, mücevherleri, zenginlikleri kabak gibi aydınlatıyordu. Samimi bir yemek olduğu, aramızda yabancı bulunmadığı ve etrafı şık paravanlarla çevrili bir bölmede oturduğumuz için Uluçmüdürdayı iki kadeh rakı alacaktı. Bu gecenin şerefine, gençlerin mutluluğunun şerefine alacaktı. Taze hacı eniştesi kusura bakmayacaktı artık. Ne yapsındı Uluçmüdürdayı, içkiyi tasvip etmiyordu, ama alışmıştı bir kere bu kahrolası şeye. Günahı onu alıştıranların boynunaydı.</p>

    <p>Orospu çocuğu Teoman içmiyordu. Katiyen! İçkiyle başı hiç hoş olmamıştı. Yalan değildi. Teoman nadiren, ancak zaferlerinin üstüne içki içerdi. O da bir kadeh buzlu viski.</p>

    <p>Nişanlısının ailesiyle tanışmaya gitmeden önce bizi aşırı olmamamız, kayın ailesine karşı saygılı olmamız konusunda uyarmıştı. Hatta tehdit etmişti. Hiç kıvırmamıştı. Osman’ın her zaman yaptığı gibi yapmamış, lafı dolandırmamıştı. “İstikbalimle oynamayın, ecdadınızı sikerim!” demişti yekten, açık açık. Çok ciddiydi. Uluçmüdürdayı içerse Osman da bir, en fazla iki kadeh içebilirdi. Ama ben ağzıma koymayacaktım. Çok istiyorsam evime dönünce geberesiye zıkkımlanırdım. Tamam mı? İkimiz de fazla gülmeyecektik. Aileyle açıkça veya gizlice dalga geçmeyecektik. Kendi aramızda bakışmayacaktık. Kendimizi bir bok zannetmemeliydik. Onlar sandığımızdan çok daha zekiydiler, alay ettiğimizi hemen anlarlardı. Fazla konuşmayacaktık. Öyle muhabbet açıldı diye ağzımıza geleni söylemeyecektik. Hele ben! Katiyen küfür etmeyecektim, düzgün konuşacaktım. Hatta hiç konuşmamam en iyisiydi. Açık saçık giyinmeyecektim. Yakamı bağrımı açmayacaktım. Efendi, terbiyeli ve mazbut olacaktım. Götlük yapmanın lüzumu yoktu.</p>

    <p>Teoman bize güvenmiyordu. Güvenemiyordu. Mallarını biliyordu çünkü. Bize o kadar güvenemiyordu ki, Leylasını babacığından istemeye giderken bizi değil, doğru dürüst görüşmediği bunak amcasıyla yengesini, Küçükçekmece filan gibi bir yerde oturan yoksul, ezik, dul halasını (giydirip kuşatarak) götürmüştü. Kız isteme ekibinin halay başı olunca havaya giren bunak amca da “Ölürüm mölürüm, gözüm arkada kalmasın,” deyip yüzüklerini takıvermişti. Evlatları oracıkta nişanlamıştı. Bize de aileyle nişandan sonra tanışmak kalmıştı.</p>

    <p>Bence Teoman ailenin tam istediği gibi bir damat değildi. Hele Osman’la benim gerçek hallerimizi bilseler (tembel, maneviyatsız ve en kötü anlamıyla sosyete), kızlarını asla kat’a Teoman’a vermezlerdi (sanırım). Tahminime göre ana-baba ve elbette Uluçmüdürdayı damada şöyle bir bakmışlar, efendiliğini, taşyürek babanın profesör payesini (biraz zorlayarak), babadan kalan şirketin arı gibi işleyişini ve büyüme potansiyelini kâr hanesine, on tane Teoman’ı cebinden çıkaracak bir sanayici damat bulma ihtimalinin ortadan kalkmasını da zarar hanesine yazmışlardı. Sonuç parlak olmamıştı. Ne çare ki tombalacık Leylacık, azıcık boydan kısa olsa da yüzüne epeyce bakılır, ağzı iyi laf yapar bir adam olan Teoman’a deli divane, sırılsıklam tutulmuştu.</p>

    <p>Öte yandan Teoman’ın Leyla’ya tutulmasına imkân yoktu. Teoman’ın herhangi bir şekilde aşka düşmesine imkân yoktu. Teoman’da sevme yeteneği yoktu. Ama müthiş bir hesap yapma yeteneği vardı. Pek çok evliliğin temelindeki kâr-zarar tablosunu örnek alarak baktığında, Teoman zarar hanesine bir nevi içgüveylik yazmış, ama kâr hanesinin doluluğundan gözleri kamaşmıştı.</p>

    <p>Kebapçıda gayet mütebessim, terbiyeli terbiyeli oturmuştuk. Sıkıntıdan içimizin bayılmasına ses etmemiştik. Ben Uluçmüdürdayı’nın titanyum çerçeveli gözlüğünün ardından bakan çelik pırıltılı, küçük gözlerinin küflü limonların çevresinde uçuşan sinekler gibi tenimde dolaştığını hissetmiştim. Bütün gece kaşınmamak için kendimi zor tutmuştum.</p>

    <p>Gene de başarılı olmuştuk. Orospu çocuğu Teoman’ı memnun etmiş, ona yakışır bir aile olmayı başarmıştık.</p>

    <p>Ama ufacık tefecik Leylacık’ın güzel ahlak timsali ailesinin yılbaşı davetini kabul etmemiştik. O kadar da değildi artık.</p>

    <p>Gidemezdik. Çünkü Osman, Uluçmüdürdayı’nın çok didaktik, çok siyasi, hali hazırdaki ayrılıkçı akımlar ve milliyetler hakkında bilgi dolu, bilumum komplo teorilerini harmanlayıp çözümlemekle kalmayan, derli toplu sunan, bir de üstüne karşısındakinden dikkatli bir takip bekleyen, kısacası acayip sıkıcı ve korkunç muhabbetini çekemiyordu.</p>

    <p>Güzelliğe düşkün Osman, (sözde babadan gizli gidilmiş) her şey dahil bir tatil köyünde Teoman’la tanışan, yüzü bebek gibi güzel Leylacık’ın tombalaklığını, kısa bacaklarını, platformlu topuklarının üstünde keklik gibi sekerek yürümesini çekemiyordu.</p>

    <p>Leylacık’ın telefonunun ikide bir çalmasını ve Bilkent’te okurken tanıştığı Amerikalı arkadaşlarıyla telefonda akıcı ve berrak bir şekilde İngilizce konuşmasını da çekemiyor, sapına kadar elitist Osman’ın aklı bunu hiç almıyordu.</p>

    <p>Leylacık’ın henüz lise öğrencisi şapşal kız kardeşinin yemek yerken ağzını kapatmamasını, balon pide, ceviz, tulumpeyniri ve acur turşusunun diyet kolayla ıslanmış karışımını dudaklarının bir hareketiyle dişlerinden damağına itmesini görmeye hiç tahammül edemiyordu.</p>

    <p>Osman, Hünkâr Hanımefendi’nin mütemadiyen “dekarasyondan” ve Osman’ın müzisyen olduğunu öğrendikten sonra, hafiften burun kıvırarak (Teoman’ın dikkatinden kaçmamıştı elbette) ama gene de bir sanatçıyla tanışıyor olmanın verdiği heyecanla, asansör müziğinin zirve isimlerinden ve türevlerinden bahsetmesini hele, öldür Allah, çekemiyordu.</p>

    <p>Ben hiçbirini-hiçbirini-hiçbirini çekemiyordum.</p>

    <p>Orospu çocuğu Teoman’ın, gurk gurk ederek iki koca bardak ayran içtiği için, daha kebaplara geçilmeden uyuyakalınca karısı tarafından dürtülerek uyandırılan, izdivaçları gerçekleştikten sonra geniş siyasi ve finansal çevresini damadıyla tanıştırmaya hazır, eli kolu her yerlere uzanan, sanayi ve Ticaret Bakanlığı’nda yüksek bürokratlık yaptığı uzun yıllar boyunca embesil kardeşlerine omuz vermiş, kardeşlerinin demir doğrama atölyesinden termosifon fabrikasına uzanan süreçlerini perde arkasından idare etmiş, emekli olunca işin başına geçmiş, gayet büyük düşünen, her yeni iktidara adaptasyon konusunda kompetan derecesinde mahir kayınpederine “Babacım.. babacım..” demesini çekemiyordum.</p>

    <p>Teoman’ın, balayında karı-koca hacca gitmelerini öneren kayınpederine “Önce bir umre yapıcaz babacım, kısmetse..” demesine, bu taraklardaki bezi tamamen göstermelik olan Leylacık’ın taabi taabi.. der gibi gülümseyerek başını sallamasına, başını sallarken bana bakıp göz kırpmasına dayanamıyordum.</p>

    <p>Vaktiyle Semranım’ın papatyaları arasındaki rolü üçüncü sınıf olduğu için hüngür hüngür ağladığını Leylacık’ın bir ara ağzından kaçırdığı, başını örtme sürecinin henüz başlarında olduğu gece mavisi renginde, ham ipek şalını saçlarına şöyle bir sarıvermesinden, kızıl balyaj atılmış kâküllerini dışarıda bırakmasından anlaşılan, mihrap taş gibi kayınvalidesine “Annecim.. annecim..” demesini çekemiyordum. Kızıl balyajlı kayınvalidenin ikide bir “termesifon” demesini çekemiyordum.</p>

    <p>Teoman’ın sair zamanlarda “balım, tatlım, kelebeğim” dediği Leylacık’ına tok, üstten bir sesle ve sadece “Leyla!” ve de garsondan künefe isteyişine bile ‘bu memleket benden sorulur’ havası veren Uluçmüdürdayı’ya ve Hünkâr Hanımefendi’ye ikide bir “Emredin dayıcım.. emredin yengecim..” demesini çekemiyordum.</p>

    <p>Teoman’ın yaşlı başlı garsonlara “Oğlum,” diye hitap etmesini çekemiyordum.</p>

    <p>Teoman’ın, içlerine girmeye hazırlandığı, arkası sağlam, arkası kuvvetli aileye sınırsızca yaltaklanmasını çekemiyordum.</p>

    <p>Ayıp olmasın diye ağzımı açacak olduğumda, gözlerinin bütün ateşiyle bana bakarak, içinden “Allahın orospusu.. abimden başkasını bulamadın mı evlenecek?” demesine dayanamıyordum.</p>

    <p>Osman’ın Uluçmüdürdayı’nın karizması altında helvalaşmasına, hacı kayınpederin abuk sabuk bürokrasi anılarını ve hayata dair altın öğütlerini sözde dikkat kesilerek dinlemesine, Uluçmüdürdayı’nın katiyen daha fazla açılmayacak, ama örtünmeyecek de olan platin saçlı karısı Hünkâr Hanım’ın sürekli beni kesmesine, bana bakarak aklından kimim, neyin nesiyim, ailem kimdir, necidir, niye çocuk yapmadım, kısır mıyım, kocam mı kısır gibi sorular geçirdiğini, bir sonraki kaçınılmaz buluşmamızda en dedikoducu, en aç, en fitne fücur haliyle bunları bir bir soracağını hissetmeye de katlanamıyordum.</p>

    <p>Ben zaten şu kahpe feleğin yönetimindeki hayatta artık hiçbir şeye katlanamıyordum.</p>

    <p>Babam öldüğünden beri, kurdun saatinde uyanıyordum. Bir daha uyuyamıyordum. Bu yüzden günün her saatinde kendimi çok bitkin hissediyordum. Ölümü özlüyordum. Başaramamaktan korktuğum için deneyemediğim ölüm gelsin beni bulsun istiyordum.</p>

    <p>Aklımda kendimi ılık bir ırmağın üstüne bırakmak gibi garip bir hayal vardı. Çok anlamsızdı. Ama dinlendiriciydi. Gözlerimi yumuyordum. Suları berrak ve ılık bir ırmağın akıntısında gidiyordum. Irmak yavaşça akıyordu. Dönemeçlerde tatlı bir hız kazanıyordu. Ben suyla birlikte söğüt ağaçlarının altından geçiyordum. Gölgeden güneşe çıkıyordum. Isınıyordum. Irmağın kenarındaki çimenlere, çiçeklere dokunuyordum. Yüzmüyordum, vücut ağırlığım kendiliğinden yok oluyordu. Kaslarım, kemiklerim hafifliyordu. Zihnimdeki lekeler kayboluyordu. Lekesiz oluyordum. Sonsuz gün ışığı beni okşuyordu. Ölüyordum.</p>

    <p>Ilık ırmağı ne kadar hayal etmeye çalışsam da, şu yılbaşı gecesine katlanamıyordum.</p>

    <p>Çevreme baktım. Osman kadınların arasındaydı. Kadınların ona olan hayranlıklarını sarsılmaz narsizmiyle kabul etmekle meşguldü. Kadınların gözlerinin uçları bendeydi. İpi koparmaya hazırdılar, ama yine de benden çekiniyorlardı. Yaşım geçiyordu ama hâlâ efsaneviydim. Canlarına okuyabilirdim. İsteseydim yapardım.</p>

    <p>Her gün öğle saatlerinde, buz mavisi gözleri zehir gibi akıllı bakan husky’sini mahalleye işemeye çıkaran lokantacıyı süzdüm. Çıtı pıtı yarım akıllı karısı, kocasının benden yüz bulamayınca çok genç ve ünlüce bir manken kızla kesiştiğinden habersiz, sağa sola şirinlik yapıyor, sahte kahkahalar atıyordu. Köpekli lokantacı genç manken kızı mıncıklayarak bana, sanki umurumdaymış gibi, “Kendin kaybettin,” demeye getiriyordu. Ah be yavrum, diyordum içimden. Ben neler neler kaybettim bir bilsen.. sen nesin ki..</p>

    <p>Eğlenenlere baktım. Sarhoş olanlara. Kıskançlık yüzünden partnerleriyle kapışmaya hazırlananlara. Eşlerine çaktırmadan randevu alıp verenlere baktım. Osman’ı bir geceliğine bile olsa benden kapmak için canla başla çabalayan kadın sürüsüne baktım.</p>

    <p>Olmayan gizemli geçmişimi dilden dile yayan, yayarken olmadık hikâyeleri katıp katıştıran, bana hayran, Osman’a daha çok hayran, ama benim gözümün önünde kocama asılmayacak kadar edepli geylere baktım. Yorulmuş, ama bir-iki istisna dışında herkes mutlu olduğu için kendi de mutlu olan ev sahibine baktım.</p>

    <p>Bir yerlerde aşk diye bir şey olacaktı dedim kendi kendime.</p>

    <p>Yoksa hiç olmamış mıydı dedim.</p>

    <p>Bu dünya ne boktan bir dünya, olmayan şeylerin imparatorluğu dünya diye mırıldandım.</p>

    <p>Ama olamaz, bir yerde aşk vardı, yaşadım, oradan biliyorum diye mırıldandım.</p>

    <p>Bir yerlerde kalan aşkı, gittiğimiz üçüncü partide buldum.</p>

    <p>Osman’a “Çok yoruldum, hadi eve gidelim artık..” diye mızıldanıyordum. Ayaklarım sızlıyordu. Yüksek topuklarım vücudumu taşıyamıyordu. Ellerim şişmişti. Tektaşım parmağımı sıkıyordu. Sigara dumanından gözlerim yanıyordu. Aşırı yemiştim. Çok içmiştim. Her şeyi karıştırmıştım. Midem bulanıyordu. Uykum gelmişti.</p>

    <p>Ama gidip de boy göstermezse dünyanın duracağını sandığı parti için Osman “Çok ısrar ettiler, gitmezsek ayıp olur. Yarım saat kalıp kaçarız..” diyordu.</p>

    <p>Gittiğimiz üçüncü partide güneş doğdu. Hem gerçek güneş, hem mecazi güneş doğdu.</p>

    <p>Üçüncü partide Ali’yle karşılaştım. Ansızın. Sanki bir flaş çakmış da her şey bir an için aydınlanmış gibi gördüm Ali’yi. Benim için has aşkın tek adı olan Ali’yi. Bir yığın yorgun davetlinin arasından, bir yığın kadehin, elin, kolun, çıplak omzun, uçuşan saçın, uyku akan gözlerin arasından gördüm. Cereyan çarpmış gibi sarsıldım, titredim.</p>

    <p>Ben ki kaşar, ben ki kompetan, ben ki arkasında yığdığı yıllar boyunca, yığınla---</p>

    <p>İçim titredi, içim kesik kesik konuştu:</p>

    <p>Ah Ali, sen gittiğinden beri---</p>

    <p>Ali yirmi üç yıldır---</p>

    <p>Ali dile kolay, tam yirmi üç yıldır---</p>

    <p>Ali seni düşünmeden geçirdiğim bir gün bile olmadı.</p>

    <p>Seni en az bir kere hatırlamadığım bir tek gün bile olmadı.</p>

    <p>Okuduğumuz şiirlerden en az birini kendime tekrar etmediğim tek-bir-gün bile olmadı.</p>

    <p><em>Benim dengemi bozmayınız.</em> Ali.</p>

    <p><em>İyidir beraber olmamız.</em> Ali.</p>

    <p><em>Ve nasıl göz gözeyiz ansızın bir infilak.</em> Ali.</p>

    <p><em>Biliyorsun ben hangi şehirdeysem yalnızlığın başkenti orası.</em> Ali.</p>

    <p><em>Hepimiz yaşadık, nedir ki zaman!</em> Ali.</p>

    <p><em>Bir kurban gibi yeniden başlamak gerekiyor işe.</em> Ali.</p>

    <p><em>Doğduğum çöller ardımdan gelecektir.</em> Ali.</p>

    <p><em>Ne kadar rezil olursak o kadar iyi.</em> Ali!</p>
  </div>
</body>
</html>
