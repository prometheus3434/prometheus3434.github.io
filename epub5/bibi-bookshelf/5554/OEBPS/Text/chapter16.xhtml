<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Yeşil Peri Gecesi</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <h1>Babam intihar edemiyor</h1>

    <p>“Tek kolla ölmek çok zor,” diye ağlıyordu babam. “İnsan tek kolla kendini asamıyor. Tabancam da yok ki kendimi vurayım. Hadi bileğimi keseyim desem, nasıl? Ev yüksek olsa kendimi atıcam. Ama üçüncü kattan atlayıp ölmeyen çok. Fare zehiri! En iyisi fare zehiri! Koş fare zehiri al eczaneden, hadi kızım!”</p>

    <p>Gözlerim yaş içindeydi. Bir saat önce, Rumelihisarı’nda tanıştığım Ali’den Rumelihisarı’nda ayrılmıştım. “Beni bırakma..” diye zırıl zırıl ağlamıştım. Adamdan on beş yaş küçük sevgilinin çocuksu yakarışları. “Nerde yanlış yaptım, söyle Ali.. yanlışımı söyle, düzelticem.. seni hiç üzmiycem! Seni---seni---seni---”</p>

    <p>Benlik dokunsan yırtılıp kanayacak kadar incelmiş, bir örtü bulamamış kendine, bebeğin anne sütüne ihtiyacı gibi ağlıyor. Ali “Gitmemin seninle bir ilgisi yok,” demişti, “kendim için bir şey yapmalıyım.” Basmakalıp sözler daha bir sürü. Anafikri ‘sorun sende değil bende’ olan örnek cümleler.</p>

    <p>Sen aslında çok yaratıcı biriydin Ali. Sen şiir bilirdin iyi. Gizli gizli yazardın da. Üşeniyor musun bana güzel bir ayrılık sebebi bulmaya? diye düşünmüştüm. Yoksa içimde bir umut kırıntısı mı bırakmak istiyorsun? ‘Ali bu kadar basit biri olamaz, bir bildiği var, ama söyleyemiyor, demek ki dönecek’ türünden.</p>

    <p>Ama ardından asıl vurucu sözü gelmişti: “Hayatım bok gibi, çürüyorum, kokuyorum.”</p>

    <p>Ali’nin dipteki sessizliği dünyayı susturuyordu. Konuşurken yüzüme bakmamıştı. Ya kendini suçlu hissediyordu ya da vazgeçmekten korkuyordu, bebekler gibi ağladığım için. Yan masada oturanlara saati sormuştu. Sonra kalkmıştı. Bana kuru bir hoşça kal demişti. Beni yanağımdan öpmüştü, öylesine. Kolunu tutmuştum, sımsıkı. Parmaklarımı bir bir sökmüştü. (Bitmemiş bir aşktan ayrılışın en feci anıdır son temas.) Sarıyer-Taksim otobüsüne binip gitmişti. Otobüsü gözden kaybolana kadar izlemiştim. Vazgeçecek, inecek, geri gelecek diye. Yapmamıştı. Öyle kararlıydı ki gitmeye, dönüp bana son kez bile bakmamıştı. Otobüste bulduğu ilk boş yere oturmuş, kitabını açmıştı. Ali Fransızca öğreniyor, Paris’e gidecek!</p>

    <p>Berbat bir ayrılık sahnesiydi. Çok dengesiz. Tarafların durumu dengesizdi ne de olsa: On dokuza otuz dört.</p>

    <p>Ağustos sonunun öğle güneşi altında, ağlaya ağlaya Hisar’dan Beşiktaş’a yürümüştüm. Eve gelmiştim. İçeri girmiştim. Terden sırılsıklamdım. Babam ilk iş ölmek istediğini söylemişti. “Git fare zehiri al kızım.”</p>

    <p>Nasıl çiğ bir güneş vardı salonda. Babam ışın demetinin ortasında oturuyordu. Yepyeni, gıcır gıcır panjurları kapatmamıştı. Üstünde bozarmış bir atlet. Hünerli bir cerrahın neşteriyle salkım saçak et parçaları düzeltilip (olabildiğince) pürüzsüz bir yüzey haline getirilmiş olan sağ omzundan ter sızıyor. Eski güzelliğine kavuşturmaya hüneri yetmeyen cerrahın (olabildiğince) toparladığı yüzünde üç günlük sakal, bembeyaz (bembeyaz olmuş saçı sakalı babamın), yara izi pembe pembe, akan terine yol olmuş, sağ gözünün kapağı düşmüş gene, kapanmış, zar gibi ince cansız gözkapağı. Tek kolla ölmek çok zor.</p>

    <p>Babam olmayan kolunun yerini yokladı. Boşluğun varlığı. Aklın alabileceği bir paradoks. Bilimin kabul ettiği. Bu kadar sıcak olmayan havalarda gömlek yeninin gizlediği, adi oyuncak bebeklerin kopartılmış kollarını hatırlatan, insan teni renginde olsun istenmiş, ama olmayan, insanla ve tenle yakından uzaktan alakası olmayan sert plastikten ucuz protezini kanepeye atmıştı. Ölü ölü ışıldıyordu ağustos güneşinin altında protez.</p>

    <p>“Kaşınıyor gene,” dedi.</p>

    <p>Sol eliyle boşluğu kaşıyordu. Böyle oluyordu babama. Kolu varmış, kaşınıyormuş, hatta rutubetli havalarda sızlıyormuş gibi geliyordu. (Savaşta bacağı kopan asker sendromu diyorlar buna.) Sol eliyle olmayan sağ avucunu kaşımak istiyordu. Avucum kaşınıyor, para gelecek deyip gülmek istiyordu. Babam eski güzel yüzünden çoktan vazgeçmişti. Aynaya bakmadan tıraş oluyordu. Ama kopan koluna yavrusunun öldüğünü kabullenemeyen bir dişi köpek gibi muamele ediyordu. Boşluğu kaşıdıkça boşluk cayırdıyordu. Babam anne köpekler gibi inleyip duruyordu.</p>

    <p>Vatuş’un taba rengi kadifeden, saçaklı bir örtü serilmiş altı kişilik yemek masasının ucundaydım. Vatuş sandalyeye iki minderi üst üste koyup beni yükseltmiş, masaya iyice yanaştırmıştı. Emektar pazmakirinin tuşlarına vuruyordum çat çut, çat çut. “Bir hikâye yazın,” demişti edebiyat amatörü ilkokul öğretmenimiz. Öğretmenim yaşımın küçüklüğüne bakma, bende hikâye çok! Da, hangisini yazayım? Vatuş’la sektirmeden dinlediğimiz Arkası Yarın’lardan birini değiştirip yazmakla (intihal) meşguldüm, bir Alexandre Dumas uyarlaması, <em>Siyah Lale.</em></p>

    <p>Vatuş Remington marka, gâvur ölüsü gibi ağır pazmakirini kullanmama izin vermişti. Hatta kendisi teklif etmişti. “Gel bunda yaz.” (Fikriyanım’dan duymuştum gâvur ölüsü lafını, ama Vatuş’un yanında söylemiyordum. Çocuk olduğum halde, gâvur demenin onu inciteceğini düşünüyordum. Gerçi başka zamanlarda da söylemiyordum. Fikriyanım’ı hatırlatıyordu bana bu söz. Onu hatırlamak istemiyordum.) Eskiden pazmakirle oynamama izin vermezdi Vatuş. Ama tape edilecek senaryo gelmesini beklemekten vazgeçmişti. Artık Yeşilçam’da sadece erotik komediler çekiliyor, onlar da neredeyse senaryosuz çekiliyordu. Araya nasıl olsa parça konacağı için senaryoya pek ihtiyaç duyulmuyordu.</p>

    <p>Masanın öbür ucuna oturmuş, sarma sarıyordu bize. Annemin tembihiyle. Vatuş beni evimizdeki mutsuzluktan korumaya çalışıyordu. Babam bağırmaya veya ağlamaya başlarsa usulca bizim eve sızıyordu. Apartmandakiler babamın sesinden şikâyetçiydiler, yüzümüze söylemiyorlardı, ama arkamızdan dedikodu ediyorlardı. ‘Tamam, anladık.. talihsiz bir kaza.. çok da üzülüyoruz ama..’ Ama ne? Neee?! Babam krize girince Vatuş beni kolumdan tutup kendi evine götürüyordu. Bir kâse kabuklu fıstık koyuyordu önüme, televizyonu açıyordu ya da elime teksir kâğıtları tutuşturup “Pazmakirde yazmak ister misin?” diyordu.</p>

    <p>Sarmaları sarmayı bitirdi. Mutfağa gitti. Bir şarkı tutturmuştu. <em>Dzağigner.. dzağigner..</em> Boya kalemlerimi almak için bize gittim, Vatuş’un portmantosunda asılı anahtarımızı alıp. Ödevimi resimle süslemek istiyordum. Bir siyah lale, çevresinde küçük küçük renkli laleler. Annemle babam haykırarak ağlıyorlardı, itişiyorlar, dövüşüyorlardı takıl tukul dolu karanlık odada. Birbirlerini duvarlara vuruyorlardı. Annem babamın boş omzunu, yüzünün yaralı yarısını öpmeye çalışıyordu. “N’olur, bi kerecik!” diye bağırıyordu. Babamın yarısı harap yüzünden <em>(Scarface)</em> iğrenmediğini ispat etmeye çalışıyordu. Ama iğreniyordu, ısrarından belli oluyordu.</p>

    <p>Babamın çığlıkları: “Allahım öldür beni! Allahım öldür beni! Allahım öldür beni!”</p>

    <p>Babamın yüzünün yaralı yarısına yanağını dayamaya çalışan annemin yüzünde tokatlar patlıyordu. “Cavit yapma! Bırak öpeyim!”</p>

    <p>Dünya dalgalanıyordu gözümde. Zemin ayağımın altından kayıyordu. İkisinin sesleri bir yığın çakıl taşı oluyor, aralıksız başıma çarpıyordu. Odamdan boya kalemlerimi alıp usulca Vatuş’a döndüm. Hiçbir şey görmedim, duymadım sanki. Laleler çizmekten vazgeçtim. Pazmakirin başına oturdum, çat çut, çat çut. Bir masal yazdım: Periler Evi. Vatuş şarkısına devam ediyordu. <em>Dzağigner.. dzağigner..</em> Periler acı çeken küçük bir kızı ormana götürürler, evlerine, orada mutlu olur küçük kız.</p>

    <p>Ali şu saatlerde bir telefon kulübesinden uçağının Orly’ye hangi saatte ineceğini bildirmek için Paris’te kendisini bekleyen kadını ararken (muhtemelen), babam korkunç sıcak ışın demetinin göbeğine oturmuş, panjurları indirmeyerek (Süleyman Amca’nın yaptırdığı panjurlar) beyin kanaması geçirmeye çalışıyordu. Babam hem istiyor, hem suçluyordu. Hem kendini, hem abisini.</p>

    <p>Yine eli kolu dolu gelmişti Süleyman Amca. Bu kez elinde poşetlerin yanı sıra bir rakı şişesi, kucağında da kehribar gibi sarı bir kavun. Barış yapmak istiyordu. Geçmişi geçmişe gömmek. İtiraf mı edecek olan biteni? Sanmam.</p>

    <p>Bizde itiraf yoktur.</p>

    <p>Bizde itiraf eden huzur bulmaz.</p>

    <p>Bizde itiraf demek, suçumuzun her bir ayrıntısının hücrelerimize yapışması demektir.</p>

    <p>Biz itiraf edersek unutamayız.</p>

    <p>Biz oysa unutmak isteriz, olmamış gibi yapmak.</p>

    <p>Biz mecbur kalırsak tövbe ederiz hemen ardından unutmak için, suçumuzu da öyle fazla sayıp dökmeden üstelik. (Allah biliyor nasıl olsa, ayrıntılarla onu meşgul etmeye ne lüzum var?)</p>

    <p>Bizim tarihimiz unutarak gömdüğümüz günahlarımızın tarihidir. Kurcalayıp durmayın. Eski defterleri açmanın ne faydası var canım?</p>

    <p>Biz dolaylı insanlarız, bizde yalanlar ve gerçekler arabesk motifler gibi iç içe geçer.</p>

    <p>Bizim milli ikilimiz Suç ve Ceza değildir.</p>

    <p>Bizim milli ikilimiz Suç ve Nisyan’dır.</p>

    <p>Süleyman Amca’nın elinde en uyumlu milli ikilimiz vardı. Rakı şişesiyle kehribar kavun. Babamın gözleri çapaklarına karışıp jöleleşmiş bir gözyaşı tabakasıyla örtülüydü.</p>

    <p>“Bu siktiriboktan evde beynim nasıl pişiyor diye görmeye mi geldin?”</p>

    <p>Babamın gözbebekleri jöle gibi koyu sıvının altından bulanık bakıyordu. Süleyman Amca kırantaydı gene, kır saçları geriye taralı, ince bıyıkları düzeltilmiş, yazlık pantolonu kılıç gibi ütülü, (karısı hamarat kadın ne de olsa, annem gibi orospu gibi değil). Kapıda duruyorlardı, bakışıyorlardı. Süleyman Amca’nın düzgün yüzünü, geniş omuzlarını görüyordum, iki kolunun tam ve eksiksiz, üstelik gayet güçlü uzandığı.</p>

    <p>Usulca odama girip kapımı kapattım.</p>

    <p>Ne dediğini tahmin etmem zor değildi: Niye böyle yapıyorsun Cavit? Ben senin abinim. Kötülüğünü ister miyim? Cart curt. Karşısındaki adam, dolaylı babam. Suçu anıştıran, isteklerini dolaylılaştıran babam. Siktiriboktan ev, ‘Senin aldığın ev bu kadar olur işte’ anlamına geliyordu. Beynim nasıl pişiyor diye görmeye mi geldin: ‘Çok sıcak oluyor burası, bir çare bul’ demek.</p>

    <p>Annem kızlık müdürü Ekrem’den boşanmıştı, İstanbul’a dönmüştü. Şifa Hastanesi’nde çalışıyordu. Genç bir sevgilisi vardı, Can diye biri, ne iş yaptığını bir türlü anlayamadığım. Bahariye Caddesi’nde oturuyorlardı, beni görünce hevevev! diye sinir sinir havlayan, fındıkkurdu köpekleriyle birlikte. Okulda daimi yatılıydım. Annem beni almaya gelirse evci çıkıyordum. Annem hemen her hafta “Gelicem,” diyor, gelmiyordu. İlk zamanlar inanıyordum, beni almaya gelecek diye bekliyordum. Sonraları beklemez olmuştum.</p>

    <p>Kaloriferin brülörü yine bozulmuştu. Yatakhane buz gibiydi. İki haftadır sıcak su akmıyordu. Pansiyon müdiresi Behice Hanım’a yalvardım. “Hocam n’olur.. leş gibi kokuyorum artık! Gelirken babamdan kâğıt getiricem, söz.”</p>

    <p>Sonunda izin kopardım. Kirli çamaşırlarımı çantama doldurduğum gibi, soluğu Pangaltı’da aldım. Ama anahtarım kilide girmedi. Vatuş’un kapısını çaldım. Sımsıkı sarıldıktan sonra (nasıl da özlemişim) sordum.</p>

    <p>“Babam kilidi mi değiştirdi?”</p>

    <p>“Sireli.. baban taşındı ya yeni eve? Bir ay oldu.”</p>

    <p>Şoke olmak diye buna denir.</p>

    <p>Süleyman Amca babamın kötülüğünü ister mi? Abisi o, düşmanı değil. İyi yüreğinden, gani gönlünden kopuvermiş, babama bir daire alıvermiş. Baysungur’daki karanlık kira evimizden daha büyük, daha aydınlık, daha yeni. Hem yeri de daha iyi. Teşvikiye sayılır. Tam değil, ama sayılır. Adres bakımından Akaretler, Vişnezade Mahallesi, Çatlak Çeşme Sokağı. Ama bir adım yukarı çıkarsan Teşvikiye’desin, şık mahalle. Süleyman Amca malulen emekli, kolsuz kardeşi Scarface Cavit’e iyilik yapmış, ne var? Kira ödemesin bir de zavallı, zaten eline geçen ne ki?</p>

    <p>Sormadığım halde, babam evin nasıl alındığını açıklamaya çalışıyordu. Amcan (her nedense!) bastırmış parayı almış diyemiyordu. Sinop’ta bir arazimiz vardı da, satılacaktı da, tapuda gak guk olmuştu da, şimdi satılmışmış da. Yetmeyince attığı bu yalan, yenisi geldi, hem amcanın bana borcu da vardı, Kapalıçarşı’da ikinci dükkânını açarken ikramiye almıştım, ona vermiştim, hani otoyol inşaatını üç ay önce bitirince, falan filan. (Baba çabalama!) Bak bu oda senin kızım, nasıl ama? Yayla yayla! Dolap da yaptırırız, kitaplık da yaptırırız. (Baba o adam, abin yani, karını düzdü. Karın da pek şikâyetçi görünmüyordu ya, o ayrı konu. O adam şimdi sana ev aldı. İçine siniyor mu?) Yakıt parasını bi duysan şaşarsın, öyle az ki, kömürlü ya kalorifer! Tut bak, tut!</p>

    <p>Ağladım ağlayacağım, içimde bir isyan gümbürtüsü var, ama icraat yok.</p>

    <p>Alıştık eve sonra. Babam da ben de. Çok da sürmedi alışmamız. Dolabım, kitaplığım oldu. Onur dumur oldu. Gerçekten aydınlık, ferah bir ev. Cephesindeki sarmaşık ikinci kata kadar tırmanmış. Ama bir kusuru vardı, içinde iki yaz geçirince anladığımız. Güneş evin içinde bütün gün, salon dayanılmayacak kadar sıcak oluyor.</p>

    <p>Kavun kesilmemişti o gece, rakı açılmamıştı. Babam kolunun boşluğuyla kovalamıştı Süleyman Amca’yı. Pencereden attığı kavunun sokakta patladığını duymuştum. Ama birkaç gün sonra ustalar gelmiş, eve gıcır gıcır panjurlar takılmıştı.</p>

    <p>Nasıl bir günahsa bu kardeşim, öde öde kefareti bitmiyor!</p>

    <p>Babam panjurları kapatmamıştı. Güneşin ortasında oturuyor, buram buram terliyordu. Kendini öldüremediği için beyin kanaması geçirmek istiyordu. Annemden haber almıştı. Annem Antalya’ya yerleşiyordu. Genç sevgilisi Can’dan ayrılmıştı, çoktan. Arada iki veya üç adam misafir oyuncu olmuştu. Şimdi bir tatil köyünün sağlık servisinin başına getirilmişti. (Sorma baba, tatil köyünde sağlık servisi mi olur? Hadi oldu diyelim, başına niye bir hemşireyi geçirirler? diye. Sakın sorma.) Annem artık başka bir şehirde nefes alacaktı, gidiyordu. Babam güneşe oturmuş, cayırdayarak ağlıyor, beyin kanaması geçirmek istiyordu.</p>

    <p>“Tek kolla ölmek çok zor. Hadi bileğimi keseyim desem, nasıl!”</p>

    <p>Boğazını kes baba. Diyemedim tabii. Ama kes, tek elle de yapabilirsin, kes boğazını tavuk gibi, kurtul bu azaptan. Gittim, panjurları indirdim. Ortalık birden kapkaranlık oldu. Şeritlerin aralarını açtım sonra. Binlerce noktacıktan ışık doldu içeri. Bir havlu aldım banyodan. Babamın scarface’ini, kılları bembeyaz olan göğsünü, omuzlarını, kopan kolunun pürüzlü yerini, tek kolunu sildim. Havlunun kuru ucuyla gözlerini sildim. Var olan koluna girdim, kaldırdım, odasına götürdüm, yatırdım.</p>

    <p>Bazı ruhlar dışbükeydir, bazı ruhlar içbükey. Biz içbükey ruhlarız, babamla ben. İçimize doğru kapanırız, istiridye gibi. İçimizin tam ortasında duran, patlamayan, patlayıp da ortalığa saçılmayan, saçılıp da herkesi kirletmeyen incimiz-çıbanımız kistleşir içimizde. Kistleşen bu inci-çıbanımız varlığımızın özüdür, habis.</p>

    <p>Berrin Abla’ya gittim o gün, hemen, babamı yatağına yatırır yatırmaz.</p>

    <p>“Çıplak mıplak! Çektirmek istiyorum!”</p>
  </div>
</body>
</html>
