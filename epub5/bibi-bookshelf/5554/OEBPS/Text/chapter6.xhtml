<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Yeşil Peri Gecesi</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <h1>Uyuz, bit ve saçlar</h1>

    <p>İlkokul dörtteyim. Babam hastanede yatıyor. Annem de yanında. Ona refakat etmek için istifa etmiş. Beni Fikriyanım’a, babaannem olan cadıya göndermişler. “Baban iyileşinceye kadar onda kalacaksın,” demişler. Ama babamın kolay kolay iyileşmeyeceği belli olmuş. Durmadan yeni bir ameliyat oluyor. Amasya’da yol inşaatında çalışırken vinçten düşen bir kayanın altında kalmış babam. Sağ kolu kopmuş, kaburgaları parçalanmış, yüzünün sağ yarısı darmadağın olmuş, elmacıkkemiği, çene kemiği, şakak kemiği ve dişlerinin bir kısmı kırılmış, yüzüne otuz küsur dikiş atmışlar. Hastaneye götürülünceye kadar çok kan kaybetmiş. Şantiyede çok sevilen bir mühendis olduğu için işçiler işi gücü bırakmışlar, babama kan vermek için sıraya girmişler. İlk ameliyatını Amasya’da olmuş. On gün sonra Çapa’ya nakledilmiş. Ben babamın öleceğini sanıyorum. Bu fikre kendimi alıştırmaya çalışıyorum. İçimde korku yok. Büyük bir boşluk var. Ölümle korkuyu birleştiremiyorum henüz. Ölüm hakkında daha yeni konuşmuşuz annemle, on-on beş gün önce. Kanlı 1 Mayıs’tan hemen sonra. Bir sürü insan öldürülmüş o gün. Apartmanda herkes korkuyla bundan bahsediyor. Annem telefonda bir hemşire arkadaşıyla konuşuyor. “Ben de gidecektim Taksim’e, ama erken kalkamayınca vazgeçtim,” diyor. “Neden öldürmüşler?” diye soruyorum. “Of kızım, çok zor anlatması,” diyor annem. Boşluğu tanımaya çalışıyorum. Boşluk fikri beni mutsuz ediyor. Babam ölecek boşluğu kalacak diye ölesiye mutsuzum. Cavidan Hala’nın odasına bitişik, küçücük bir odada, yayları gıcırdayan bir somyada yatıyorum. Gıcırtı öyle çıldırtıcı ki, gece boyunca kıpırdamamaya çalışmaktan kaskatı kesiliyorum. Odada somyadan başka, içi abuk sabuk şeylerle dolu fermuarlı bir dolap, bir de Fikriyanım’ın üstüne eski bir çarşaf örttüğü dikiş makinesi var. Arada bir çarşafı kaldırıyor, makinenin başına geçiyor, iğrenç desenli, koyu renkli pazenlerden etekleri uzun çirkin elbiseler dikiyor bana. Bitirince, sarkan iplikleri takma dişleriyle koparıyor. Elbiseyi silkeleyip “Kalk bakayım,” diyor. İtiraz etmiyorum. Kitabımı bırakıp kalkıyorum. Aslında bırakmak istemiyorum. Bu korkunç evde, bu acıdan ve mutsuzluktan çıldırdığım, daha on yaşımda depresyonun en koyusunu tattığım ve ölüm fikriyle yakından arkadaşlık ettiğim bu mezarda, zamana ancak kitap okuyarak dayanabiliyorum. Oysa bu eve gelene kadar kitap okumayı sevmezdim. Şimdi durmadan okuyorum. Kitap okumadığım zamanlarda, zamanın korkunç bir şey olduğunu düşünüyorum. Bana sanki zehirli bir bataklıktaymışım gibi geliyor. Bu evde zaman akıp gitmiyor. Aksine, bacaklarıma yapışıp beni dibe çekiyor. Bataklıkları, şövalyeleri, yel değirmenlerini, veremli kızları, cüzamlıları, casusları, iyi niyetleri, kötü niyetleri, hırsızları, katilleri, mucizeleri ve aşkları kitaplardan öğreniyorum. Süleyman Amca’nın oğlu Ersin bana kitap getiriyor. Ersin’in babasından Süleyman Amca diye bahsedersem Fikriyanım kızıyor. “İnsan özbeöz amcasına amcam der diyor, ne o öyle babanın askerlik arkadaşı gibi.. Cavidan’a da halam de, halacığım de.. bak seni ne çok seviyor,” diyor. Demiyorum, diyemiyorum. Onlara “cığım” demek içimden gelmiyor. Ersin her gün uğruyor. Gelirken kitaptan başka, kıymalı börek, patlıcan-biber kızartması gibi şeyler de getiriyor. Fikriyanım kokusu siniyor diye evde kızartma yapmıyor çünkü. Balık da yemiyor. Babamın çok sevdiği işkembe, ciğer, yürek, böbrek, dil, paça, koçyumurtası, beyin, dalak, uykuluk gibi sakatatı ağzına bile sürmüyor. Oysa ben kekikli böbrek kızartmasına bayılırım, babam da harika arnavutciğeri yapar. Fikriyanım’ın evine pastırma-sucuk da girmiyor. Ama yumurtayı seviyor. Yumurtalı bulaşıkları Cavidan Hala’ya iki kere yıkatıyor. Önce soğuk suya tutmasını, sonra sıcak suyla ve mintaksla iki kere yıkamasını söylüyor. Böyle yapmazsa yumurtalı bulaşıklardan koku gitmiyormuş, öyle diyor. Ersin’in annesi Nihal Yenge Fikriyanım’a etrafı el oyalı namaz tülbentleri, Cavidan Hala’ya da dantel kukası filan gönderiyor bazen. Fikriyanım da ona örgü örneği, elbise patronu gibi şeyler gönderiyor. Hepsini Ersin getirip götürüyor. Onları getirmek için gelmiş de, gelirken bana kitap getirmiş gibi yapıyor. Ersin’in aslında beni görmek için geldiğini hissediyorum. Getirdiklerini kapıdan verip gitmiyor. Salonda oturuyor, ben yanına gelene kadar bir şeylerle oyalanıyor. İki sokak üstte oturuyorlar. Bazı akşamlar ailece geliyorlar. Ablası Elif pek gelmiyor. Huysuz, sinir bir kız. Bana bakarken gözlerini çok fazla kırpıştırıyor. Beni sevmediğini hissediyorum. Ben de hiç sevmiyorum onu. Gerçi diğerlerini de sevmiyorum. Bir tek Ersin’i biraz seviyorum. Ersin’e sadece “Ersin” diyorum. Her defasında ya Fikriyanım ya Nihal Hanım, bazen aynı anda ikisi birden “Ersin Ağabey!” diye sertçe düzeltiyorlar beni. Sinirleniyorlar. Akıllarından annemin kızı olduğum geçiyor, biliyorum. Annemden nasıl nefret ettiklerini düşünüyorlar. Benden de nefret ediyorlar. Ama sessiz, uslu, temiz, üstelik babası ölümle pençeleşen küçük bir kızdan nefret etmek ayıp geliyor ikisine de. Bu yüzden kendilerini suçladıklarını, bana iyi davranmak için çabaladıklarını görebiliyorum. Yine de nefret en sarhoş edici duygulardan biri. Göstermemek için çırpınsalar da, benden nefret etmekten kendilerini alamıyorlar. Ersin benden büyük, ortaokula gidiyor. Önceleri saçma sapan çocuk kitapları getiriyor. “Bunları sevmiyorum, kendi okuduklarından getir,” diyorum. <em>Don Kişot</em>’u getiriyor, <em>Pal Sokağı Çocukları</em>’nı, <em>Huckleberry Finn</em>’i, <em>Beyaz Diş</em>’i, hatta Gorki’nin <em>Ana</em>’sını. <em>Doktor Jekyll ve Mister Hyde</em>’dan bahsediyor. Onu okumak için henüz küçük olduğumu söylüyor. Bana küçüksün demesine itiraz etmemi bekliyor. Etmiyorum. Ama değilim der gibi gülümsüyorum. “Olsun, getir gene de,” diyorum. Bir keresinde de <em>Bahtiyar Prens</em>’i getiriyor. Yutar gibi okuyorum. O güne kadar ağlamamak için taş kesildiğim bu evde, Bahtiyar Prens’i okurken hüngür hüngür ağlıyorum. Ama ağladığımı kimseye göstermiyorum. Gece, gizlice ağlıyorum. Her gün nerdeyse bir kitap bitiriyorum. Ersin bu kadar hızlı okuduğum için beni takdir ediyor, çok hoşuma gidiyor bu. Daha hızlı, daha çok okumak istiyorum. Ama herkes yattıktan sonra ışığı yakmam yasak. Bir gece tavandan sarkan çiğ ampulün ışığında kitap okurken Fikriyanım odaya dalıyor. “Bu saatte ışık yanmayacak demedim mi!” diyor. Demedin diyemiyorum, siniyorum. “Uyu artık!” diye bağırıp ışığı kapatıyor. O gidince perdeyi açıyorum. Kaldığım odanın penceresi dar bir sokağa bakıyor. Az sayıdaki sokak lambası da apartmanların cephelerine monte edilmiş. Karşıdaki apartmanın ikinci katına denk gelen sokak lambasının beyaz ışığında kitabımı okumak istiyorum. Ama ışık bana ulaşmıyor. Hiç uykum yok. Ben de ışıksızlıktan okuyamadığım kitabın devamında neler olabileceğini hayal ediyorum. Ertesi gün hayal ettiklerim olmuş mu diye okuyorum. Hiçbiri olmuyor. Doğru hayal etmeyi beceremiyorum. Üzülüyorum buna. Gündüzleri ben kitap okurken, Fikriyanım yanı başımda dikiş dikiyor. Makinenin sesi beynimi deliyor. İğnenin parmaklarının üstünden geçtiğini hayal ediyorum, ihtiyar parmaklarının delik deşik olduğunu. Diktiği elbiseyi bitirip “Çıkar üstünü de, şunu bir giy bakalım,” diyor. Annemin Beyoğlu’ nda bir mağazadan aldığı, etekleri kısacık, rengârenk elbisemi çıkarıyorum. Fanilamla külotumu da çıkarmamı istiyor. Yeni, temiz bir külot uzatıyor bana. “Bunu giy,” diyor. Utanıyorum. Arkamı dönüp verdiği temiz külotu giyiyorum. Fikriyanım vücudumu inceliyor. Henüz çıkmaya başlayan memelerime, çırpı bacaklarıma bakıyor. Koltukaltlarımda tek tük kıllar var. Vücudumun değiştiğinin farkındayım. Annem bana kadınların nasıl ve neden regl olduğunu anlattı. Ona bir anlatan olmadığı için, on bir buçuk yaşında ilk regl olduğunda hastalandığını, öleceğini sanmış. Bu yüzden benim her şeyi erkenden öğrenmemi istiyor. Ben de en geç iki sene içinde regl olacağımı biliyorum. Fikriyanım’ın da bunu bildiğini düşünüyorum. Bundan çok rahatsız oluyorum. Kollarımla göğsümü kapatıyorum. Fikriyanım kendini tutamıyor. “Hayret, utanmayı bilirmiş!” diye mırıldanıyor. Çok yavaş mırıldanıyor, ama gene de duyuyorum. Temiz bir fanila giydiriyor bana. Sonra diktiği korkunç şeyi başımdan geçiriyor. Beni sertçe sağa sola çevirip “Güzel oldu,” diyor. Bana beğenip beğenmediğimi sormuyor. Cavidan Hala’ya sesleniyor. Elbisemle çamaşırlarımı terliğinin burnuyla iteleyerek, “Al kirliye at şunları,” diyor. Cavidan Hala çıkardıklarımı alıp gidiyor. Evde bütün çamaşırları Cavidan Hala yıkıyor, santrifüjlü makinede. Sabah başlıyor yıkamaya, akşama kadar sürüyor. Arka balkondaki ipler çamaşırla dolup taşıyor. Külotları ve sutyenleri elbiselerin arasına, görünmeyecek şekilde asıyor. “Niye öyle yapıyorsun?” diye soruyorum. Şaşırarak bakıyor. “Çünkü ayıp,” diyor. O kadar. Bunu bilmediğim için beni ayıpladığını yüzünden anlıyorum. Fikriyanım bence deli, kirli çamaşırlara dokunamıyor. Kirli yüzeylerin hiçbirine dokunamıyor. Önden düğmeli uzun elbisesinin cebinde mendil taşıyor, kirli bir şeye dokunmaya mecbur kalırsa kullanmak için. Durmadan bir şeylere kılıf dikiyor. Mutfak dolaplarının üstüne sıralanmış tencerelere, masadaki ekmek kutusuna, ocağın tüpüne, dolaba sığmadığı için ortalık yerde duran düdüklü tencereye bile. Evin bütün temizliğini Cavidan Hala yapıyor. Her sabah evi baştan aşağı süpürüyor. Yerleri silmek için iki ayrı kovaya su dolduruyor. Birine bir avuç arapsabunu koyup köpürtüyor. Her yeri dizlerinin üstünde sürünerek dip bucak siliyor. Önce sabunlu, sonra duru suyla. Temizlik bitince Fikriyanım “Oh! Mis gibi koktu ev,” diyor. Ben arapsabununun sümüksü kıvamından ve bütün evi saran kokusundan tiksiniyorum. Cavidan Hala sessiz bir kadın, pek konuşmuyor. Ama çok gürültülü nefes alıyor. Nefes alıp verdikçe, burnu sanki içine düdük kaçmış gibi ötüyor. Çirkin, çok zayıf, solgun. Saçları kısa. Cildi pul pul, kabuklu gibi, tahta parçalarını andırıyor. Az kirpikli gözlerinin çevresi mor halkalarla dolu. Ben annemin güzelliğine alışkınım. Sedef gibi parlayan tenine, koyu mavi iri gözlerine, uzun gür kirpiklerine, mutlu günlerimizde kavsine dalıp gittiğim kaşlarına ve en çok da sırtına dalga dalga dökülen saçlarına hayranım. Annemin güzelliğine bayılıyorum. Bana iyi davrandığı halde, düdük öter gibi nefes alan Cavidan Hala’ya sevgi duyamıyorum. Oysa babamın kız kardeşini sevdiğini biliyorum, ben de sevmek istiyorum, ama yapamıyorum. Cavidan Hala’nın sık sık ağladığını görüyorum. Babam ölmezse, iyileşir de evimize dönersek, yine üçümüz mutfakta yemek hazırlarken, babam una buladığı ciğerleri avuçlarında silkeleyip kızgın tavaya atarken veya annem dilimleri çiçeğe benzeyen böbreklere kekik ekerken veya ben köfteleri çevirirken Cavidan Hala’nın niye hep ağladığını babama sormayı planlıyorum. Durup dururken ağlıyor. Terliklerini sürüyerek odasına gidiyor. Kapı aralığından ağlamasını izliyorum. O zaman içimi pek alışık olmadığım bir acıma hissi kaplıyor. Ama bunun sevgiyle alakası yok. Sadece acıyorum ona. Oysa asıl acınacak halde olan benim. Fikriyanım daha eve geldiğim ilk gün yatağımı kendim toplamak zorunda olduğumu bildiriyor bana. Babamın yaşayıp yaşamayacağı bile belli değilken. Hatta ölümüne hazırlık yapılırken. Başörtüleri beyaz sabun kokan birtakım yaşlı kadınlar salonda toplanmış Kur’an okurlarken. Süleyman Amca karısıyla babamın mezar yeri hakkında konuşurken yapıyor bunu. “Yatağını toplayıp buraya koyacaksın,” diyor. Kendi odasındaki yüklüğü gösteriyor. Yüklük dediği eski bir çeyiz sandığının üstüne yığılmış yatak yorgan. Üstünde su içen geyik resimleri olan bir duvar halısıyla örtülü. Kalkar kalkmaz yorganı çarşafı katlıyorum. Yastıkla birlikte yüklüğe koyuyorum. Geyikli halıyı düzeltiyorum. Ben elimi yüzümü yıkarken Fikriyanım arkamdan odaya giriyor, düzgün koymuş muyum diye kontrol ediyor. Onlarda uzun süre kalacağım belli olunca giysilerimi koymam için bir naylon sepet veriyor bana. Akşam çıkardıklarımı sepete koyuyorum, sepeti divanın altına itiyorum. Fikriyanım yatağımı toplamak ve sofrayı kurup kaldırmaya yardım etmek dışında bana iş yaptırmıyor pek. Bazen toz almamı veya misafir geldiğinde kolonya-şeker ikramı yapmamı istiyor sadece, o kadar. Eziyet de etmiyor. Ben daha yuvaya giderken, babamın yanımızda olmadığı anlarda, kâküllerimi çekiştirdiği, kaşığın tersiyle parmaklarıma vurduğu halde, babam hastanede yattığı süre boyunca bana elini sürmüyor. Aç da bırakmıyor. Hatta bol bol yemem için ısrar ediyor. Şikâyet edecek bir şeyim yok. Benden nefret ettiğini hissetmem dışında. Fikriyanım’ın evinde kaldığım ilk günün sonunda aptal gibi davranmamın işimi kolaylaştıracağını anlıyorum. Aptalım artık. Bir şey sorduklarında bön bön bakıyorum. Süleyman Amca da beni aptal sanıyor. Nihal Hanım’ın hiç kuşkusu yok. Güzel de olmadığımı düşünüyor ayrıca. Ona göre yılana benziyorum. Bir gün mutfakta hamur yoğururken Cavidan Hala’ya, “Anası gibi saz benizli yılan yüzlü,” diyor benim için. Duymadığımı sanıyor. İçin için gülüyorum. Güzelliğim ortada. Annemin güzelliği de ortada. Fikriyanım’ın komşuları bile ne kadar güzel olduğumu söyleyip duruyorlar. “Güzel ama.. ah biraz da kafası çalışsa!” diyor Fikriyanım. Kafamın çalıştığını göstermem hiç zor değil, ama onları daha çok kızdırmak istemiyorum. Beni aptal bilmeleri daha iyi. Bir tek Ersin’in öyle düşünmesini istemiyorum. Bu nedenle bana getirdiği kitaplar hakkında akıllı akıllı konuşuyorum. Fikriyanım’ın evinde erken yatılıyor. Oysa bizim evde erken yatılmaz. Babam evde olsun olmasın, bayrak çekilene kadar televizyon açık durur. Annem akşamları hem iş yapar, hem telefonla konuşur. Oturduğumuz apartmanda sadece bizde telefon var. Annem hemşire olduğu için öncelikli telefona hak kazanmış. Akşamları sık sık telefon çalıyor. Arkadaşları arıyor. Annemin konuşması bitmek bilmiyor. Televizyonu duyamaz olduğum için somurtuyorum. Somurtunca telefonun kablosunu toplayıp yatak odasına gidiyor. Uzun uzun konuşuyor. Babam ancak haftada bir-iki kez arıyor. Şantiyenin telefonunu çok az kullanabiliyor çünkü. Telefon her çaldığında babam arıyor diye heyecanla koşuyorum. Ama ya hastaneden arayıp anneme bir şey soruyorlar ya bir arkadaşı dedikodu yapmak istiyor ya da bir komşumuzu telefona çağırıyorlar. Annem komşuların telefonu kullanmalarına izin veriyor. Ama öyle sık ve uzun konuşuyorlar ki, sonunda utana sıkıla telefon kumbarası taktırmak zorunda kalıyor. Babamın kaza geçirdiği haberi de telefonla geliyor, annem mücver kızartırken. O yıl peynir ve et çok pahalı. Ama babam bir hafta izne geleceği için, annem paraya kıymış. Ocağın başında, dudağının ucunda sigarası, bol peynirli mücverleri kaşıkla tavaya döküyor. Biftekler dolapta. Babamın geldiği gün, akşam yemeğinde yiyeceğiz. Annemin oval törpülenmiş uzun tırnaklarında, arada benim de sürmeme izin verdiği sedefli pembe oje var. Annem evdeyken çorap giymiyor. O da benim gibi eteklerinin bacaklarına dolanmasından hoşlanıyor. Terliğinin tekini çıkarmış, bir ayağının tabanını bacağına dayamış. Annemin hoş bir üçgen oluşturan, uzun, güzel bacaklarına bakıyorum. Cildi kırmızı noktacıklarla dolu. Yeni ağda yapmış. Mücverleri çevirirken telefon çalıyor. Arayan babam olamaz, bu saatte otobüste olmalı. Yağ çok kızmış, duman çıkıyor. Annem yanmasın diye mücverleri hızlı hızlı çeviriyor. “Telefona bak,” diyor bana. Bakıyorum. Kalın bir erkek sesi annemi istiyor. “Seni arıyorlar,” diye sesleniyorum. Televizyon açık, reklamlar oynuyor. Bayılıyorum reklamlara. İki reklam arasında dönen helezonları takip etmeyi seviyorum. Annem ellerini mutfak bezine silerek geliyor, telefonla konuşuyor. Kapatıyor, bana dönüp “Baban şantiyede kaza geçirmiş,” diyor. Yüzü bembeyaz olmuş. Elleri zangır zangır titriyor. İlk iş mutfağa koşup ocağı kapatıyor. Mücverler yanmış, mutfak duman dumana kalmış. Amasya’ya, babama gitmek için yola çıkıyor. O gece Vatuş’un evinde kalıyorum. Vatuş bir süredir tape edecek senaryo bulamadığı için zor durumda. Ara sıra bana eski plaklar dinlettiği, o canım dolaplı pikabını satıp bir örgü makinesi almış. İki saatte bir kazak örebiliyor. Ama kimsenin bir şey ördürdüğü yok. Makine boş duruyor. Beni oyalamak için bir yığın renkli yün verip örgü makinesinin nasıl kullanıldığını gösteriyor. Ben örgü makinesine kafayı takıyorum. Böylece babamın öleceğini düşünmekten kaçıyorum. Vatuş’un yünlerini ziyan ediyorum. Vatuş sesini çıkarmıyor. Ertesi sabah Süleyman Amca gelip beni alıyor. Fikriyanım’ın evine götürüyor. Ev ağzına kadar dolu. Babamın Bakırköy’de, Doğancılar’da falan oturan amca-teyze kızları gelmiş. Fikriyanım hepsinin ellerini öptürüyor bana. Elleri katı, pürtüklü, diken diken. Bu kadınların bazıları babamdan daha yaşlı görünüyor. Hiçbiri anneme benzemiyor, annem gibi güzel değiller. İkisinin başı açık, beyazlamaya yüz tutan saçları kısacık kesilmiş. Diğerleri kaygan kumaşlardan, koyu renkli eşarplar bağlamışlar. Hiçbiri makyaj yapmamış. Vücutları çok hantal. Kalın naylon çoraplar giymişler. “Yenge kurban olayım, ağlama.. Allahtan ümit kesilmez!” diyerek babaanneye sarılıyorlar. Oturup kalkarken yüzleri ekşiyor, belleri, dizleri ağrıyor. Fikriyanım hem ağlıyor, hem Kur’an okuyor. Ben sarılı morlu, kolsuz, kısacık elbisemle salonun en göze çarpmayan köşesinde, çıt çıkarmadan oturuyorum. Fikriyanım’ın gözü bana takılıyor. “Ah, dinlemedi anasını, dinlemedi! Yaktı başını!” diye haykırıyor, babam sanki ölmüş gibi. Aptal değilim, o anda bile annemi kastettiğini anlıyorum. Süleyman Amca beni işaret edip susturuyor. Cavidan Hala’nın burnu gene ötüyor. Akşam yemeğinden sonra babamın amca-teyze kızları gidiyor. Benim çişim geliyor. Tuvalete giderken, Süleyman Amca’nın, karısına “Dolu diyorlar ama Edirnekapı Mezarlığı’na da bir bakacağız,” dediğini duyuyorum. Babama mezar arıyorlar. Babamın birkaç gün içinde öleceğini düşünüyorum. Fikriyanım Cavidan Hala’ya “Yatağını yap da yatsın artık, göster nasıl yapacağını,” diyor. Sonra yüklüğü işaret ediyor bana. “Yatağını kendin yapacaksın, sabahları da toplayıp buraya koyacaksın,” diyor. “Emi kızım?” diye ekliyor yumuşatmaya çalıştığı bir sesle. Vatuş’un hazırladığı çantadan diş fırçamı alıyorum. Dişlerimi uzun uzun fırçalarken Cavidan Hala’nın oda kapısının kapandığını duyuyorum. Fikriyanım’ınki de kapanıyor. Kendimi çok fena hissediyorum. Yapayalnız, terk edilmiş, unutulmuş. Etekleri fırfırlı geceliğimi giyiyorum. Sırtüstü yatıp tavana bakıyorum. Babam ölecek diye düşünüyorum. Allahım ölmesin, ölmesin n’olur! diye yalvarıyorum. Dua hatırlamak istiyorum, hatırlayamıyorum. Babam ölmüyor. Ama bir türlü iyileşmiyor da. Süleyman Amca beni babama götürüyor bir gün. Kapıda annemi görünce boynuna atlıyorum. Sımsıkı sarılıyorum. Babamı göreceğim için çok seviniyorum. Ama babam beni görmek istemiyor. Babam, annemin dışında hiç kimsenin kendisini kolu kopmuş, yüzü dağılmış, bedeni eğri büğrü olmuş bir halde görmesini istemiyor. Annemin de görmesini istemiyor aslında, ama mecbur, bakıma ihtiyacı var. “İyileşsin doya doya sevecek seni,” diyor annem. Yeni dikilmiş elbiseme bakıyor. Hiç beğenmediği belli. Ama sesini çıkarmıyor. Süleyman Amca doktorla konuşmaya gittiğinde “Babaanneyle hala sana iyi davranıyorlar mı?” diye soruyor. Başımı sallıyorum. Babaannenin benden nefret ettiğini söylemiyorum. Süleyman Amca geliyor, annemle fısır fısır konuşuyorlar. Uzaktalar, onları duyamıyorum. Süleyman Amca’nın anneme para verdiğini görüyorum. Annem almak istemiyor, ama Süleyman Amca annemin avucuna zorla sıkıştırıyor parayı. Elini sıkı sıkı tutuyor, bırakmıyor. Annem de elini çekmiyor. Çeksin diye bekliyorum, kızgın kızgın bakıyorum. Annem görmüyor. Hastaneden çıkınca Eyüp’e götürüyor beni Süleyman Amca. Annemle babamı hastanede bıraktığım için çocuk yüreğim paramparça oluyor. Pangaltı’daki karanlık evimizi özlüyorum. Gözümün önüne salondaki kanepemizi süsleyen renk renk pelüş kırlentlerimiz geliyor. Aşk merdiveni çiçeğinin kıvrık sürgünlerinin tazeliği. Daracık antrede üst üste duran ayakkabılarımız. Hollywood artistlerinin resimleriyle süslü emaye tepsimiz. Resimlerin altlarında artistlerin isimleri yazıyor, Türkçe okunuşlarıyla. Geri Gırant, Merlin Monro, Elizabet Teylor, Hamfri Bogart. Annemin üstü makyaj malzemeleriyle dolu tuvalet masasını hatırlıyorum, arada bir ruj sürmeme izin verdiği anları, gülümseyişini, güzelliğini. Süleyman Amca’yla Piyer Loti’de oturuyoruz. Sucuklu tostla gazoz alıyor bana. Kendisi kahve ve sigara içiyor. Çok düşünceli görünüyor. Çocukmuşum gibi, bir de Eyüp oyuncağı alıyor. Rengârenk boyalı, tahtadan bir dönme dolap. Teşekkür ediyorum. Sevindiğimi görmek istediğini düşünüyorum. Ama ancak hafifçe gülümseyebiliyorum. Sonra yaz geçiyor. Babam yeni bir ameliyat oluyor. Beni Fikriyanım’ın evinin yakınındaki bir okula yazdırmayı düşünüyorlar. Kendi okuluma gidemem, çok uzak. Kapıcının kızı Azime de o okula gidiyor. Azime’nin ilkokulu o yaz bitiren, iki sene sınıfta kalmış, Barbaros diye bir abisi var. Elektrikçinin yanına çırak verilmiş, ama durmamış. Bütün gün sokakta top oynuyor. Ben Azime’yle arkadaş olunca eve dadanıyor. Ne zaman onlara gitsem hemen top oynamayı bırakıp geliyor. Barbaros’un ön dişlerinden biri kırık. Babası başını duvara vurduğunda kırılmış. Ağzında küçük, karanlık bir üçgenle dolaşıyor. “Bize gelirken kısa entarini giysene,” diyor bana. Ağzındaki karanlık üçgeni göstererek pis pis gülüyor. İki kardeş beni ortalarına alıyorlar, divana oturup şeker yiyoruz. Barbaros benim için bakkaldan kahveli akide şekeri çalıyor. Kahveli akide şekerinden hoşlanmıyorum. Barbaros’tan da hoşlanmıyorum. Ama Barbaros’un “Şekerleri senin için çaldım,” demesinden hoşlanıyorum. Barbaros otururken üstüme abanıyor, elini bacaklarımın arasına sokmaya çalışıyor. Küçüğüm, ama niyetini hissediyorum. “Yapma, çek elini!” diyorum. Barbaros’un yerine Azime kızıyor, “N’apıyor ki abim sana?” diyor. “Bana dokunmasın, babaanneye söylerim!” diyorum. Azime dikleniyor. “Bi söyle de, bak n’oluyor!” diye tehdit ediyor. Söyleyemiyorum. Söylersem Fikriyanım’ın benden daha çok nefret edeceğini biliyorum. Azimelere gitmek istemiyorum. Ama Cavidan Hala kek yapıp yanıma vererek zorla yolluyor beni, babaanneden gizli. “Azime’yle birlikte yersiniz,” diyor. Onlarla iyi vakit geçirdiğimi sanıyor. Bana iyilik ettiğini sanıyor. Azimelerin evi rutubet ve tuvalet kokuyor. Divan örtüsü çok pis, bulaşık yalağı simsiyah, her yer tozlu. Üstleri başları da çok pis kokuyor. Bu iki kardeşten uyuz kapıyorum. Bileklerim, parmaklarımın arası, dizlerim, ensem deli gibi kaşınıyor. Bütün gece kaşınmaktan uyuyamıyorum. Fikriyanım sabah beni uyandırmak için odama geldiğinde kaşındığımı görüyor. “N’apıyorsun öyle?” diyor. “Çok kaşınıyorum,” diyorum. Panikliyor. Elimi sertçe tutup çekiyor. Bileğime bakmasıyla çığlık atması bir oluyor. “Uyuz bu! Cavidan hamamı yak çabuk!” diye bağırıyor. Beni odaya kapatıyorlar. Alelacele Nihal Yenge’yi çağırıyorlar. O gelene kadar odada oturup bekliyorum. Nihal Yenge geliyor, beni kolumdan tuttuğu gibi banyoya sürüklüyor. Çırılçıplak soyuyor. Giysilerimi banyo kazanına atıyor. “Burda bekle, su ısınsın, yıkayıp keseleyeceğim seni,” diyor. Çıkıyor. Hamam taburesine çırılçıplak oturup suyun ısınmasını bekliyorum. Ağlamak istemiyorum. Onlara ağladığımı göstermek istemiyorum. Banyo kapısının buzlu camından Fikriyanım’ın sinirle ileri geri yürüdüğünü görüyorum. Cavidan Hala’ya yattığım odanın her yanını çamaşır suyuyla sildiriyor. Nihal Yenge geri geliyor. Elindeki makası görünce ne yapmaya niyetlendiğini anlıyorum. “Hayır, ben uyuz oldum, bitlenmedim!” diye bağırıyorum. Dinlemiyor. Fikriyanım’ın dikiş makasıyla saçlarımı kökünden kesiyor. Gıkım çıkmıyor. Nihal Yenge yerde biriken saç yığınını banyo kazanına atıyor. Saçlarımın tutuşmasıyla yanık et kokusu sarıyor evi. Korkunç bir koku bu. Ölüm kokusu. O gün Fikriyanım’ın evinden kaçıyorum. Ağlayarak evimize gidiyorum. Eve vardığımda Süleyman Amca’yı annemin bacaklarının arasında buluyorum. Üç gün durmaksızın ağlıyorum. Vatuş beni nasıl susturacağını bilmiyor. Fikriyanım’ın evinden yanık saç kokusu çıkmıyor.</p>
  </div>
</body>
</html>
