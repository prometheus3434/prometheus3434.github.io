<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <h2 class="sigil_not_in_toc">Cambridge, Massachusetts&nbsp;</h2>

  <h2 id="sigil_toc_id_19">Kısım 38</h2>

  <p>Bir hafta sonra bir taksi Harvard Yard'ın bahçelerini gölgeleyen siyah dökme demirden yapılma parmaklıkların yanından geçip sessiz caddeye döndü. Buradaki modern binaya hiç benzemeyen beş katlı Georgia tarzı görkemli tuğla yapının önünde durdu. Zavala taksiden inip Peabody Arkeoloji ve Etnoloji Müzesi tabelasını inceledi. Austin ve Gamay'a dönerek saygılı bir şekilde, “Bu Zavala ailesi için harika bir gün. Annem hep Harvard'a gitmemi isterdi,” dedi.</p>

  <p>“Küçük oğlunun başarısı için tebrik etmek üzere kocam Paul annene gitti,” dedi Gamay. “Ben de tebrik ederim.”</p>

  <p>“Teşekkür ederim. Annem de teşekkür ediyor sana. Kutsal binaya girelim mi?” dedi eliyle karakterine uygun bir centilmenlikle yolu göstererek.</p>

  <p>Gerçekten o sabah NUMA'lı meslektaşlarını Cambridge'e getiren şey Trout'un çağrısıydı. Trout, Yucatan ormanında başlayan dolambaçlı bir yoldan gelmişti müzeye. Karısıyla bir araya geldikten sonra Trout ve diğerleri bir Meksika helikopteriyle Nereus'a gelmişlerdi. Helikopterlerin gelmesini beklerken yağmalanan antikalara daha yakından bakma fırsatı bulmuşlardı.</p>

  <p>Chi yolu göstermiş, sandıkların bulunduğu mağaraya girmişlerdi. Bu eski eserlerin önemini ve böyle rastgele yeraltından çıkarılarak onlara yapılan tahribatı açıklarken başını sallıyordu. Üzerinde yazıtlar bulunan taş panellerin önünde durarak üzüntüyle, “Bu taşların bir hikâye anlattığını biliyorum, önemli bir hikâye. Ama dikkatsiz bir şekilde kazılıp çıkarıldıkları ve buraya atıldıkları için ne olduğunu öğrenmeden önce aylar, belki de yıllar geçecek,” diye sızlandı.</p>

  <p>Helikopter onları Nereus'a taşırken Chi'nin sözleri Trout'un kulaklarında yankılanıyordu. Gamay muayene edilmiş ve biraz yorgun olmanın dışında sağlığının iyi olduğu görülmüştü. Karısı gerçek bir ranzada yatıp geminin gurme yemeklerinin tadını çıkarırken Paul fotoğraf ekipmanını yanına alarak chiclero'ların kampına geri dönmüştü.</p>

  <p>Ordu, sanat eserlerini korumak için bir kamp kurmuştu ve başı boş gezen yağmacıları topluyordu. Chi çalınan eserlerin envanterini tutmak için orada kalmıştı. Trout kafasındakileri açıkladığında profesör coşkulu bir şekilde destek verdi ona. Trout taşların ve yazıtların yüzlerce dijital fotoğrafını çekti. Sonra hepsini toparlayıp Gamay'la buluşup eve dönmek üzere araştırma gemisine geri döndü. Washingtona geri dönünce verileri bilgisayarına girdi.</p>

  <p>Derin okyanus jeoloğu olarak Trout denizaltı projeleri için bilgisayar grafikleri kullanmada büyük beceri kazanmıştı. Onun çalışmaları okyanus dibinin elektronik gözler ve kulaklarla araştırılmasından öteye gidiyordu. Toprak katmanları ve termik ağızlarla ilgili gizli bulguları onları anlamak için doktora derecesinin gerekmeyeceği şekilde sunulmalıydı. Arkeoloji antik şehirlerden iskelet kalıntılarına kadar her şeyi yeniden oluşturmak için bilgisayar resimleri kullanmaya başlamıştı bile. Mexico City'ye dönmüş olan Dr. Chi'yle sık sık telefonda konuşuyordu. Analizlerinden sonra Austin'i arayıp, “Bunun kulağa delice geldiğini biliyorum, ama Dr. Chi için yaptığım bu çalışma üzerinde çalıştığımız konuyla bağlantılı olabilir.”</p>

  <p>Austin'in ikna edilmeye ihtiyacı yoktu. Trout'un bulgularını telefonda Nina Kirov'a kısaca aktardı ve Paul’u bir Maya uzmanıyla tanıştırıp tanıştırmayacağını sordu. Nina hemen Dr. Orville'i tavsiye etti. Trout bilgisayar disketlerini Cambridge'e götürüp Peabody'de işe girişti.</p>

  <p>Müzenin küçük resepsiyon alanına, korkunç yüzleri ön masadaki genç üniversiteli kadına bakan Eskimo totemleri hâkimdi. Austin isimlerini resepsiyon görevlisine verdi. Kadın telefonundaki dahili hat düğmelerine bastı. Aynı derecede çekici bir başka kadın gelip onları metal basamaklardan üst kata çıkardı, oturmakta olan asık suratlı bir Maya savaşçısının yanından geçirip beşinci kata geldiler.</p>

  <p>Rehberleri sürekli açıklama yapıyordu. “Peabody antropolojiye adanmış dünyanın en eski müzesidir,” dedi. “George Peabody'nin bağışladığı 150.000 dolarla 1866'da kuruldu. Beşinci kattaki yapılar 1877'de inşa edilmeye başlandı. Müzede sayıları on beş milyonu bulan eser var, ama biz materyalin çoğunu geri veriyoruz. Özellikle de E.H. Thompson'ın bakirelerin kurban edildiği Chiczen Itza'daki kutsal cenote 'deki çalışmalarından gelen eski eserleri.”</p>

  <p>“Bakirelere yapılacak daha iyi şeyler biliyorum,” diye mırıldandı Zavala.</p>

  <p>Allah'tan rehber kız söylediklerini duymadı. Onları bir kapıdan geçirip ders salonuna götürdü. Nina kürsünün yanında durmuş dağınık kızıl saçlı zayıf bir adamla konuşuyordu. Onları, özellikle de Austin'i görünce yüzüne büyük bir gülümseme yayıldı. Austin memnuniyetle fark etmişti bunu. Nina gelip elini sıktı. Austin ne zaman Nina'nın dolgun dudaklarını ve süper bir mankene aitmiş gibi duran vücudunun belirgin kıvrımlarını görse kan akışının hızlandığını hissediyordu. Kendi kendine onu etraflarında arkadaşlarının ve meslektaşlarının bulunmadığı bir yere götürmeye yemin etti.</p>

  <p>Nina yeni gelenleri Dr. Orville'e tanıştırdı. Austin uzun zaman önce görünüşün önemli olmadığını öğrenmişti, ama şu anda emin değildi. Maya uzmanı hava sıcak olmasına rağmen buruşuk tüvit takım giymişti. Ucuz mal satan dükkânlardan alınan modası geçmiş kravatın üstünde eski yiyecek lekeleri vardı. Ela gözlerindeki neşe kalın camlı gözlükle inanılmaz boyutlara ulaşıyordu, ama çılgınlığın ürkütücü gölgelerinin ardında yakıcı bir zekâ vardı. Austin çıldırmış çizgi film karakterlerinde olduğu gibi gözbebeklerinin bir anda etraflarında dönmesini bekliyordu. Deha ve manyaklık arasındaki ince çizgiyi daha sonra düşünmeye karar verdi.</p>

  <p>“Paul sunumun son hazırlıklarını tamamlıyor, birkaç dakika sonra bizimle birlikte olacak,” dedi Nina.</p>

  <p>Kapı açıldı. Gamay kocasının her zamanki gibi başını eğerek kapıdan girmesini bekliyordu. Gözleri şaşkınlıkla açıldı, sonra geniş bir gülümseme yayıldı yüzüne. Elini kısa boylu, zayıf adama uzatarak, “Palanız olmadan sizi çok zor tanıdım profesör,” dedi.</p>

  <p>Profesörün görünümündeki değişiklik basit bir şeker kamışı palasından çok öteye gidiyordu. Ismarlama yapılmış kurşun grisi Armani takım elbisesi ve köylü kıyafetlerini giydiği rahatlıkla taşıdığı sarı kravatı vardı üzerinde.</p>

  <p>Chi'nin klasik kızılderili yüzü bir taş gibiydi, ama koyu renk gözleri neşeyle dans ediyordu.</p>

  <p>“Roma'dayken...” dedi omuz silkerek.</p>

  <p>“Bu harika bir sürpriz, profesör. Çok iyi görünüyorsunuz.” dedi.</p>

  <p>“Siz de öyle, Dr. Gamay.”</p>

  <p>Profesörü son gördüğünde kendisi helikopterin içinde havaya yükselirken adam aşağıdan el sallıyordu. Chi nehir maceralarına rağmen hiç fena görünmüyordu. Ona kıyasla Gamay. Washingtona geri dönene dek kendisinde değildi. Yakıcı Yucatan güneşi açık renk teninde kötü etki yapmıştı. Karışık yemek ve yılanlı rüyaların eşlik ettiği uykusuz gecelerin bir yardımı olmamıştı.</p>

  <p>Trout kapıdan içeri girdiğinde konferans salonu GO'nun moda sayfasına benzemişti. Trout bulunduğu üniversite ortamına uygun olarak uzun boyuna göre İngiltere'de dikilmiş olan krem rengi spor ceketi, jilet gibi ütülenmiş zeytin rengi pantolonu ve kaçınılmaz papyonuyla sahte İngiliz modasını takip ediyordu. Gecikme için özür diledi. Profesör konferansa başlarken Trout projeksiyon ekranına bağlı dizüstü bilgisayarına bir disket taktı. Düzen Hiram Yaeger'in NUMA merkezinde kullandığına benziyordu. Nina masaya oturdu. NUMA ekibinin geri kalanı dersin ilk günündeki coşkulu birinci sınıf öğrencileri gibi ön sıralara oturdular.</p>

  <p>Orville toplantıyı açtı. “Hepinize geldiğiniz için teşekkür ederim. Nina yerel basına delice tezler sunmakla ünlü olduğumu söyleyecektir size.” Yüzünde tek taraflı garip bir gülümseme belirdi. “Ama benim zengin hayal gücümün bile şimdi duyacağınız kadar olağanüstü bir hikâye üretemeyeceğini kabul etmek zorundayım. Bu yüzden daha fazla gürültü etmeden sözü saygıdeğer meslektaşım ve sevgili arkadaşım, Dr. Jose Chi'ye bırakıyorum.”</p>

  <p>Dr. Chi elleri arkasında kürsünün önünde dururken bir cüce gibi görünüyordu.</p>

  <p>“Bu toplantıyı düzenlediği ve üniversite öğrencisi olarak çok mutlu zaman geçirdiğim bu kurumun konferans salonunu kullanmamıza izin verdiği için Dr. Orville'e teşekkür ederim,” dedi Dr. Chi kuru yapraklar kadar sert sesiyle. “Bildiğiniz gibi Dr. Gamay ve ben yüzlerce çalınmış antika eser bulduk. Bu eski eserlerin içinde üzerinde yazıtlar bulunan siyah taşlar ve kaynağına bakılmaksızın tapınaklardan, yapılardan kesilen, birçoğu tahrip olan taşlar da bulunmaktadır. Ben antikaların rahatsız edilmeden yeraltında kalmalarını ve yerlerinde kataloglara dahil edilmelerini tercih etmeme rağmen onları çıkaran insanlar istemeden NUMA'daki arkadaşlarımın acil olduğunu söyledikleri bir durumu çözmeye yardımcı olmuşlardır.”</p>

  <p>Chi parmağını kaldırdı ve Trout bir tuşa bastı. Havadan çekilen bir resim ekranı doldurdu.</p>

  <p>“Burası yağmalanan alan,” dedi Chi. “Gördüğünüz tümsekler bir zamanlar Maya şehrinin merkez meydanı olan bölgenin etrafında toplanan binaların kalıntısıdır. Sonraki lütfen.”</p>

  <p>Başka bir resim ekrana geldi.</p>

  <p>“Burası gözlem evi. Lütfen duvar nakışı üzerindeki ayrıntılara dikkat edin. Sonraki. Binalar giriş katıyla sınırlı değildi. Burası yeraltı tapınağı. Burayı oldukça sıradışı bir alan yapan özelliklerden yalnızca bir tanesi bu.”</p>

  <p>Austin kendini sahneye koymaya çalışıyormuş gibi sandalyesinde öne doğru eğildi. “Başka açılardan da sıradışı, değil mi, Dr. Chi?”</p>

  <p>Profesör arkasındaki resmi işaret ederek, “Çoğu Maya şehri idari, dini ve yaşama birimlerinin kombinasyonundan oluşur. Bu merkez tamamen bilime adanmıştı. Öncelikle zaman ve astronominin incelenmesine. En sonunda Maya bilimi, dine politik güçle bağlandığı şekilde bağlandı. Ama burada normaldekinden daha saf bilimin çalışıldığını hissediyorum. Maya dilinde adı Gökyüzü Yeri. Bizim amaçlarımız için MTE adını veriyorum,”</p>

  <p>“Massachusetts Teknoloji Enstitüsü gibi mi?” diye sordu Zavala. Dünyaca bilinen araştırma ve öğretme kurumu oturdukları yerden yalnızca birkaç mil ötedeydi.</p>

  <p>“Evet,” diye cevap verdi Chi. “Ama bizim olayımızda MTE Maya Teknoloji Enstitüsü anlamına geliyor.”</p>

  <p>Chi, Borscht Belt otelindeki bir komedyen gibi kahkahaların dinmesini bekledi, sonra toplantıyı Trout'a devredip masadaki yerini aldı.</p>

  <p>Chi'nin aksine Trout'un kürsüyü kullanabilmek için eğilmesi gerekiyordu.</p>

  <p>“Dr. Chi baştan beri taşların üzerine çizilen resimlerin ve oymaların bir hikâyeyi anlattığına inanıyordu,” dedi Trout. “Sorunumuz her şeyin karmakarışık bir şekilde yığılması oldu. Sanki bir romanın sayfalarını yırtıp karıştırmışsınız gibi. Aslında birkaç roman birden karıştırılmış gibi, çünkü taşlar farklı yerlerden geliyor. Bu daha da zordu, çünkü 'sayfalar' ağır taşlardan oluşuyordu. Bu yüzden düzinelerce fotoğrafik resim çektik ve verileri, resimleri ekranda yeniden düzenleyebileceğimiz şekilde bilgisayara yükledik. Sağduyumuzu, Dr. Chi ve Dr. Orville'in tercüme ettiği Maya yazıtlarının verdiği bilgileri kullandık. Sonra taşları bir sıraya soktuk, tıpkı televizyon reklamlarında kullanılan hikâye panoları gibi. Dr. Orville'in ima ettiği gibi anlattıkları hikâye garip ve inanılmaz bir hikâye.”</p>

  <p>Trout projeksiyon kontrollerine geri döndü ve yerini Orville aldı. “Resimleri kategorize etmek oldukça kolaydı. Daha önce gördüğünüz MTE gözlem evindeki gibi tekne resimlerine odaklandık ve oradan yola çıktık. Bu kronolojik sıraya göre ilk gelen.”</p>

  <p>Austin karışık sahneyi bir an inceledi. “İspanyol donanması denize açılıyor gibi.”</p>

  <p>“Evet, sayılarına bakılacak olursa bir limanda rastlanan gemilerden çok bir filo olduğu anlaşılıyor. Aktivite çılgınca, ama organize. Burada gemilerin sıraya dizildiğini, yüklendiğini, sonra kargosuyla beklediğini görüyorsunuz.”</p>

  <p>Fotoğrafın yerini denizdeki filoyu gösteren bir dizi sahne aldı.</p>

  <p>“Burada her türlü garip deniz yaratığıyla düşsel bir yolculuk görüyoruz,” diye devam etti Orville. “Bu sahnelerin ayrıntıları birbirinden çok az farklılaşıyor. Muhtemelen zamanın geçtiği hissini vermek için kullanılan artistik bir hile bu.”</p>

  <p>“Ne kadar zaman geçtiği konusunda bir fikriniz var mı?” diye sordu Gamay.</p>

  <p>“Maya yazıtları yolculuğun bir ay dönümü kadar sürdüğünü söylüyor. Otuz gün kadar. Mayalar zamanı tutma konusunda çok titizlerdi. Bunlar son seriler. Gemiler hedeflerine varıyor. Yükleri boşaltılırken selamlanıyorlar. Bu işlemde bu topraklarda oturanların onları tanıdığını gösteren bir rahatlık var.” Trout'a dönüp. “Dostum, bilgisayar sihrini gösterme zamanı,” dedi.</p>

  <p>Trout başını salladı. Ekranda yanıp sönen ışıklı nokta sahneden üç kişi seçti, yüzlerini beyaz bir çizgiyle belirginleştirip büyüttü. Yüzlerden biri kartal gagalı profili ve koni biçiminde şapkası olan sakallı bir adama aitti. Yanındaki dolgun dudaklıydı ve başını iyice saran bir takke ya da miğfer takıyordu. Üçüncüsünün çıkık elmacık kemikleri ve tüylü bir başlığı vardı.</p>

  <p>Trout resimleri ekranın soluna götürdü, yukardan aşağıya doğru düzenledi. Sağda üç yeni yüz belirdi.</p>

  <p>“Doğumda ayrılmışlar gibi görünüyorlar,” dedi Zavala.</p>

  <p>“Benzerlik çok açık, değil mi?” diye belirtti Onzille. “Şimdi yine tam sahneye dönelim. Dr. Kirov, sualtı arkeologumuz olarak sizin fikrinizi almak isteriz.”</p>

  <p>Nina lazerli işaret çubuğunu kullanarak önce birinci gemiyi, sonra diğerini gösterdi. “Burada gördüğümüz kadarıyla çifte amaç için aynı gemiler kullanılmış. Özellikler aynı. Uzun ve düz dipli tekne. Seren direği yok; sabit bir direğe takılı olan yelkenin indirilip kaldırılması için ipler kullanılmış. Halatlar yüksek kıç tarafına doğru uzanıyor. Üç güverte var. Ön ve arka destekleri. Oymalı pruva.” Kırmızı nokta bir saniye kadar durdu. “Burada çift yönlendirme küreği var. Diğer uçtaki bu çıkıntı zırhlı mahmuzu. Bunlar güverte boyunca uzanan kalkanlar.”</p>

  <p>“Yani bu bir savaş gemisi mi?” diye sordu Zavala.</p>

  <p>“Hem evet, hem hayır,” dedi Nina. “Bu gemilerin üst güvertesinde mızraklı adamlar var. Görünüşe göre asker ya da denizciler. Pruvada gözetleme yerleri ve kürekçilerin çoğu için yer var.” Lazer başka bir gemiyi gösterdi. “Ama güvertenin bu kısmı kaliteyi seven insanlar için ayrılmış. Güneşte uzanmış şu kişiyi görüyor musunuz? Çalışanların üzerinde hilal var, bu da amiralin sancak gemisi olduğunu gösteriyor. Kıç tarafında asılı olan bu şey amiralin yetkili olduğunu gösteren bir dekorasyon olabilir, belki kalın bir halıdır.”</p>

  <p>“Bu geminin uzunluğu ne kadar olabilir?” diye sordu Austin.</p>

  <p>“Benim tahminimce otuzla altmış metre arasında değişiyor. Belki daha uzun olabilir. Bu da ağırlığının bin ton kadar olduğunu gösterir.”</p>

  <p>Orville araya girdi. “Nina yaptığın o karşılaştırmadan söz edebilir misin?”</p>

  <p>“Memnuniyetle. Bu gemi on yedinci yüzyıl İngiliz gemilerinden çok daha uzun. Örneğin, Mayflower yalnızca yüz seksen tondu.”</p>

  <p>Orville sordu. “Yani senin fikrince Nina şu anda neye bakıyoruz?”</p>

  <p>Nina resimlere baktı, sanki beyninde olan şeyi seslendirmeye isteksiz gibiydi. Ancak, bilim adamı yanı kazandı ve konuşmaya başladı. “Sualtı arkeologu olarak benim fikrimce bu gemiler Fenike okyanus gemilerinin karakteristiklerini yansıtıyor. Kulağa biraz garip geldiğini biliyorum, evet, daha fazla kanıt sahibi olana dek bahse girmeyeceğim.”</p>

  <p>“Ne tür kanıtlara ihtiyacın var, Nina?” diye Austin sordu.</p>

  <p>“Birincisi gerçek bir gemiye. Fenike gemileri hakkında bildiklerimizi çoğunlukla madeni paraların üstündeki resimlerden öğrendik. Doksan metre kadar uzun olduklarını gösteren bazı raporlar var. Bu biraz abartılı olabilir, ama yarısını bile alsanız o güne göre sağlam bir gemi demektir bu.'</p>

  <p>“Okyanusu geçecek kadar sağlam mı?”</p>

  <p>“Kuşkusuz,” diye cevapladı. “Bu gemiler Atlantik'i geçen küçücük yelkenlilerden çok daha büyük ve denize dayanıklıydı. Tanrı aşkına, insanlar küçük kayıklarla bile Atlantik'i geçtiler. Bu gemi ideal olabilirdi. Okyanus geçişinde dörtköşe seren yelkenlinin üstüne yoktur. Ön ve arka donanımlarda her zaman tehlikeli bir kavanço olasılığı vardır, bumba rüzgârdaki değişimle şiddetli bir şekilde savrulabilir. Hafif rüzgârda halatlarla yelkeni kısaltabilirlerdi. Alçak omurgayla yalpalayabilirlerdi, ama kürekçiler geminin sabit kalmasını sağlardı ve geminin uzunluğunun da yardımı olurdu. Bunun gibi üç sıra kürekli bir kadırga ideal şartlarda günde yüz milden fazla yapabilirdi.”</p>

  <p>“Gerçek bir geminin dışında ikna olmak için neye ihtiyacın var?”</p>

  <p>“Benim ikna olmamdan söz etmiyorum. Ben zaten ikna olmuş durumdayım. O yüzlere tekrar geri dönebilir miyiz, Paul?” Altı oyma kafa tekrar ekrana geldi. Lazer noktası sakallı adam tasvirine dokundu, sonra ikizine döndü. “Bu beylerin sivri uçlu şapkaları Fenikeli denizciler tarafından giyilenlerle tutarlı.”</p>

  <p>“Bu da bizim için bir sürpriz olmamalı,” diye söze girdi Orville. “Çünkü sağ taraftaki resim Tunus yakınlarında bulunan Fenike taşından geliyor. Onun altındaki adam La Venta, Meksika'da bulunan Afrika tipi yüzlere benziyor. Üçüncü tip ise Uxmal'daki Maya harabelerinde bulundu.”</p>

  <p>“Burada bir sonuç çıkarıldığını duyar gibiyim,” dedi Austin.</p>

  <p>Orville sandalyesine yaslanıp parmak uçlarını birbirine bastırdı. “Eğer kâğıt kapaklı bir kitap satmaya çalışan sahte bir bilim adamıysan resimsel eşleme yeterli olur, ama iyi bir arkeoloji değildir bu,” dedi Orville. Derin bir soluk aldı. “Meslektaşlarım benim bunu söylediğimi duysalar paçavraya dönmüş şöhretimden kalanları Harvard Yard'ın bir ucundan diğerine taşırlar. Sualtı arkeolojisi güçlü yanım değildir, bu yüzden Nina'nın ifadelerini değerlendiremiyorum. Bildiğim şey ise, bu taşların üstündeki resimler Fenikelileri, Afrikalıları ve Mayaları tek bir yerde birlikte gösteriyor. Dahası, Dr. Chi'yle ben yazılarla şekilleri birlikte ve bağımsız olarak tercüme ettik. Doğrusu her seferinde de aynı sonuca vardık. Bu taşlar diyor ki, bu gemiler memleketlerindeki bir felaketten kaçtıktan sonra Maya ülkesine gelmişler. Üstelik, yabancılar olarak değil, eski tanıdıklar olarak karşılanmışlar.”</p>

  <p>“Yazıtlar bir tarih veriyor mu?”</p>

  <p>“Mayaların zaman tutma konusundaki saplantılarını bildiğim için olmasa şaşardım. Gemiler bizim takvimimize göre M.Ö. 146 yılında gelmişler.”</p>

  <p>Nina projeksiyona bakıp Latince fısıldadı.</p>

  <p>Bütün gözlerin kendine döndüğünü görünce açıkladı. “Latincede ilk yılınızda öğrendiğiniz bir şey. 'Delenda est Carhago.' Kartaca tahrip edilmeli! Cato the Elder, Roma senatosunda yaptığı her konuşmayı böyle kapatırmış. Fenikenin Kartaca şehrine karşı savaşa girmek için halkın duygularını tahrik etmeye çalışıyordu.”</p>

  <p>“Hatırladığım kadarıyla işe yaradı. Kartaca tahrip edildi,” dedi Austin.</p>

  <p>“Evet. M.Ö. 146'da.”</p>

  <p>“Yani bu gemiler Romalılardan kaçıyor olabilirlerdi.”</p>

  <p>“Tarih tarihtir,” dedi Nina, Austin'in teorisine çok fazla kapılmamak için ayak sürüyordu. “Ben yalnızca bir tesadüfü dile getirdim. Bir sonuç çıkarmıyorum. Bir bilim adamı olarak böyle bir beyanda bulunmak sorumsuzluk olur,” diye ekledi, ama gri gözlerinde beliren heyecanı saklayamıyordu.</p>

  <p>Austin. “Elinizde sağlam kanıt olmadan siz bilim adamlarının öne çıkıp düşündüklerinizi söyleyememenizi anlıyorum. Ama bugün burada gördüklerime bakarak, ben, bu taşlardaki yazıların ve resimlerin antik yolcuların Amerika'ya Kolomb'dan önce vardıklarını söylediğine inanmış durumdayım. Fenikelilerin Atlantik'i geçebildiğini biliyorsunuz.”</p>

  <p>“On beşinci ya da on altıncı yüzyıla dek dünyanın en büyük kâşifleri olduğunu biliyorum. Afrika'nın çevresini dolaşıp İngiliz sahilindeki Cornwall'a ve Cape Verde'ye kadar gittiler. Bir yolculuk sırasında altmış gemiye binlerce insan aldıkları tahmin ediliyor.”</p>

  <p>“Ben davamı geri çekiyorum,” dedi Austin abartılı bir memnuniyetle.</p>

  <p>“O kadar çabuk değil, Perry Mason. Şüpheciler bu yazıtların ilginç olduğunu söyleyecek, ama doğru olduklarını kim söyleyebilir, diye soracaklardır. Yıllar önce Brezilya'da bulunan bazı yazıtların M.Ö. 531 yılındaki bir Fenike gezisini tarif ettiği söyleniyordu. Ortak görüş sahte oldukları şeklindeydi. Kulağa delice geliyor, ama antika yağmacılarının saf koleksiyonculara satmak için bu yazıtları yonttuklarını söyleyebilirler. 'Tarshish gemilerinin' Atlantik'i geçtiklerini söyleyebilirsiniz, fakat bilimsel topluluktaki birinin inanmasını sağlamak için daha sağlam ve doğruluğu ispatlanmış kanıtlara ihtiyacınız var.”</p>

  <p>“Peki ya profesörle birlikte bulduğunuz usturlapa ne diyorsun?”</p>

  <p>“O bile işe yaramazdı, Kurt. Cortez'in yanındaki birinin ya da bir İspanyol aristokratının bunu ülkeye getirdiğini, bir kızılderilinin çalıp eski bir tapınağa sakladığını söyleyebilirler. Oraya nasıl gittiğini bilmen lazım.”</p>

  <p>“Yazıtlar gemilerin ne taşıdığını gösteriyor mu?”</p>

  <p>“Bunu en sona saklıyorduk,” dedi Orville. Bir okul çocuğu gibi kıkırdıyordu.</p>

  <p>“Ah, evet. Kargolarının ne olduğunu biliyoruz,” dedi Chi. “Maya yazıları bakır, mücevher, altın ve gümüş olduğunu söylüyor.”</p>

  <p>Austin çok şaşırmıştı. “Yani bu gemilerin hazineyle yüklü olduğunu mu söylüyorsunuz?”</p>

  <p>Chi başını salladı.</p>

  <p>“Bu rutin bir ticaret gezisi değildi,” dedi Austin yeşil gözleri parlayarak. “Kartaca Romalıların kuşatması altındaydı. Kartacalılar Romalıların kraliyet hazinelerine el sürmemelerini sağlamak için her şeyi yapardı.”</p>

  <p>“Hazineye ne olduğu konusunda bir fikriniz var mı?” diye sordu Zavala.</p>

  <p>“Ne yazık ki yazıtlarda gemilerin bir tanesi dışında emniyetli bir şekilde vardığını göstermekten öteye gitmiyor,” dedi Chi.</p>

  <p>Nina kaşlarını çattı. “Bütün bu hazine konuşmaları heyecan verici,” dedi sabırsızlıkla. “Ama altın ve mücevherin parlaklığı benim gezi grubumun Fas'ta neden katledildiği sorusuna cevap aramaktan alıkoymamalı bizi.”</p>

  <p>“Nina haklı,” dedi Austin. “Bu yazıtlarla diğer denizaşırı keşifleri birbirine bağlayan bağa konsantre olalım. Kristof Kolomb. Bu taşlar yontulduktan yüzyıllar sonra Kolomb'un büyük hazine hikâyeleri duyduğunu biliyoruz.” Ekranı işaret etti. “Aradığı şey bu olabilir miydi?”</p>

  <p>“Teorinize soğuk su dökmek istemem,” diye karşılık verdi Onzille. “Kolomb'un takip ettiği söylentiler Azteklerin sahip olduğu gerçek zenginliklere dayanıyor olabilir. Bildiğimiz gibi İspanyollar büyük ödülü daha sonra kazandılar.” Durakladı. “Kolomb'un kesin bir rota takip ettiğini söylüyorsunuz. Yani söylediğinizden, onun bir haritayı takip ettiğini mi çıkarmalıyım?”</p>

  <p>“Tam olarak değil,” dedi Austin. “Nina'nın dosyalarınızın arasından bulmanızı rica ettiği gazete küpürünü hatırlıyor musunuz?”</p>

  <p>“Ah, evet, eski taş eser hakkındaki makale.”</p>

  <p>“Kolomb 'konuşan taşın' kendisini yönlendirdiğini söylüyordu.”</p>

  <p>“Şimdi hatırladım. İtalya'da buldukları büyük oyma taş. Zırhlı bir kamyonla taşınıyordu. Aslında tam olarak Peabody'ye gidiyordu.”</p>

  <p>“Taş bütün bu karışıklığın çözümü olabilir. Hazine ve cinayetlerin,” dedi Austin.</p>

  <p>“Ona bakamamamız ne yazık.”</p>

  <p>“Bakamayacağımızı kim söyledi? NUMA çok daha derinlerdeki, daha zor projelerle başa çıktı.”</p>

  <p>“Düşüncenizi takip edip edemediğime bir bakalım,” dedi Orville kulaklarına inanamayarak. “Zırhlı bir kamyondan dev bir eski eseri çıkarmak için altmış metre derinliğinde Tanrı bilir hangi durumda yatıyor olan bir okyanus gemisine dalmayı planlıyorsunuz?”</p>

  <p>Zavala, Austin'e göz kırptı. “Şansın yardımıyla kahvaltı ve öğle yemeği arasında bu işi bitirir akşam yemeğinde kutlarız.”</p>

  <p>“Hımm,” dedi Orville gülerek. Öne doğru eğilip parmağını NUMA ikilisine doğru salladı. “Bir de bana çatlak diyorlar.”</p>
  <hr class="sigil_split_marker" />
</body>
</html>
