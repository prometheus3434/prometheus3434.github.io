<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Yeşil Peri Gecesi</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <h1>İki patetik</h1>

    <p>Ali çorba kâselerini kaldırırken, “Kafayı adamakıllı çekelim mi?” diye sordu.</p>

    <p>“Ayık ölmek istiyorum,” dedim ve başladım gülmeye birden, sanki çok komik bir şey söylemişim. Komikti gerçi, durumum düşünülecek olursa. Sinirlerim laçka olmuştu. Hıçkırıktan kahkahaya kolayca geçiyordum.</p>

    <p>Ali de güldü. “Öleceksek sarhoş olsak daha iyi olur.”</p>

    <p>Biz dedi gene, içimde iyi bir şey esti. Bir şişe şarap açtı, kan kırmızı, buruk.</p>

    <p>Ali’ye nasıl göründüğümü hayal etmeye çalışıyordum. Siyah bereyle örtülmüş bir kuru kafa. Çevresi mor halkalarla donanmış gözler. Hâlâ güzelliğimin derdinde olduğumdan değildi, şu son demlerimde acınası hatta tiksinesi olmak istemiyordum. Ruhumun bütün acısı yüzümden okunuyor olmalıydı. Ali merhametle ama anlayarak bakıyordu bana.</p>

    <p>Merhamet Ali’nin doğasında vardı. Bu tarifsiz, bir amaçta yoğunlaşmayan merhamet onu oldum olası boşluğun içinde yüzdürmüş, hayata tırnaklarını geçirmesine engel olmuştu. Kapısını çaldığımda, öldürecekler, sakla beni demeseydim de, serçeparmağı incittim deseydim bana yine böyle bakacaktı. Öylesine iyi bir his veriyordu bakışları.</p>

    <p>Şarapları sehpaya koydu. Yanıma oturdu. Bereme uzandı. “Çıkarma, utanıyorum..” dedim. Dinlemedi. Çıkarıp attı. Beni kollarıyla sardı. Büzüldüm, başımı çenesinin altına soktum. Kanat altına giren kuş yavrusu gibi. Kalbinin tıktık.. tıktık.. diye attığını duydum. Çarpan bir kalbi duymanın nasıl da iyileştirici bir şey olduğunu düşündüm.</p>

    <p>Çıplak, kuru kafatasımı öptü. Yanağını başıma, tam tepeme yasladı. Her şeyi doğallaştıran, akşama ilerleyen bu saatleri hayatın sıradan ve sıcak anlarına benzeten bir yumuşaklıkla konuştu.</p>

    <p>“Bana gelmene çok sevindim.”</p>

    <p>“Senden başka kimsem yok ki gidecek.”</p>

    <p>Gün öldü. Vatuş öldü. Babam öldü. Göğsüne bastırdı beni. Kolumu boydan boya okşadı. Gözünden yaş damladı başıma. Ağlıyor! dedim. Ali benim için ağlıyor! Birer birer toprağa verdiğim üç sevdiğimin dışında, biri benim için ağlıyor!</p>

    <p>“O dizeyi bana okuduğun günü hatırladığını bilseydim..” dedim.</p>

    <p>Niyetim onu suçlamak değildi. Ama o kendini suçlu hissediyordu. Hayatın beni getirip bıraktığı bu yerde payı olduğuna inanıyordu ve bunun acısını çekmek istiyordu.</p>

    <p>“Beni suçla,” dedi. “Seni büyümeni beklemeden bırakıp gittiğim için beni suçlamak hakkın.”</p>

    <p>Şaşırdım, kızdım hatta. Ne yani? İlla bırakması mı gerekiyordu beni? Tamam, büyüdün artık, hadi bana müsaade mi diyecekti?</p>

    <p>“Büyümüş olsaydın, beni bırakman gerektiğini kendin anlayacaktın. Benim sorunum herkesin doğuştan bildiği şeyleri bilmiyor, kavrayamıyor oluşumdu çünkü.”</p>

    <p>Ne demek ki bu şimdi?</p>

    <p>Varlığının benim için bir umut olamayacağını en başından beri biliyormuş. Çünkü umuda inanmıyormuş. Arafta doğanlardanmış o. Bir tarafında hayat, diğer tarafında ölüm ırmağının aktığı bir köprüde dikilip, neyi beklediğini bilemeden geçmiş ömrü, iki tarafa da meyledemeden. İkisinden birinin coşkun sularına atlayamadan.</p>

    <p>Daha bacak kadarken, hayat nedir? diye düşünürmüş. Neden bir şeyler yapmak gerekiyor hayatta? Okula gitmek, ders çalışmak, adam olmak neden şart? Mesela kediler niye adam olmak zorunda değil? Yiyecek için paranın gerekli olmasını bir türlü anlayamazmış. Babasına sorarmış. “Kedilerin, köpeklerin, kuşların yiyecek için para kazanması gerekmiyor. Bizim niye gerekiyor?” Sabırla anlatırmış babası. “Çünkü biz insanız. İnsanlar bir araya gelirler, toplumu meydana getirirler, çalışırlar, para kazanırlar, kazandıkları parayla yiyecek alırlar.”</p>

    <p>Bu cevap iyice aklını karıştırırmış. “Ama yemek yemezsek ölürüz. İnsanların ölmesi kötü bir şey değil mi?” “İşte onun için para kazanmamız lazım. Ölmemek için.” “Ama kediler kazanmıyor..” Babası başa çıkamazmış Ali’ yle. Bütün sevecenliğine rağmen kestirip atarmış. “Büyüyünce anlarsın. Hadi şimdi yaz bakalım: Ali okula gel.”</p>

    <p>Büyümüş, ama anlayamamış.</p>

    <p>Okul dönüşü, pencerenin önüne oturup İyi Niyet Sokağı’ndan gelip geçenlere, işinden evine dönenlere bakarak hayatın çok yorucu bir şey olduğunu düşünürmüş. Yaşamak zorunda olmayı aklı almadığı için dehşete düşermiş yaşamaktan. Annesi onun gözlerindeki ezeli melankoliyi okurmuş, çok üzülürmüş. “Dertli mi doğdun oğlum sen?” dermiş. “Bunları düşüneceğine, sen de çıkıp sokakta oynasana normal çocuklar gibi!”</p>

    <p>Normal çocuklar. Bu yüzdenmiş annesinin yaşadığı müddetçe, Ali’ye her gün temiz, ütülü bir mendil vermesi. Oğlunun varlığında, ne olduğunu bilemediği bir şeyin doğuştan eksik olduğu kanısındaymış, suçlu hissediyormuş kendini.</p>

    <p>“Keşke yıllar önce anlatsaydın bunları,” dedim.</p>

    <p>“Ben de kavrayamamıştım ki,” dedi. “Kazık kadar adamdım, ama yine de çözememiştim bu denklemi. Yer, yurt değiştirirsem, hayatıma yeni insanlar sokarsam bu karışık soruların kendiliğinden cevaplanacağını sanıyordum.”</p>

    <p>“Cevaplanmadı mı?”</p>

    <p>Güldü. “Cevaplansaydı, şu anda böyle kucak kucağa oturup bizi ne zaman öldürecekler diye düşünür müydük sence?”</p>

    <p>Gene biz dedi. Kararlıydı benimle ölmeye. Nasıl sakindi sesi ve neşeli. Sanki ölmeyeceğiz de kendimizi uçan halıya binmiş bulacağız. Evrenin derinliklerine eğlenceli bir yolculuk yapacağız.</p>

    <p>“Neden burada olduğumu anlatmamı istiyor musun? Neler yaşadığımı..”</p>

    <p>“İyi gelecekse anlat. Seninle ölmek için bir şey bilmeme gerek yok.”</p>

    <p>Ürperdim. Ali ölmek istiyor diye düşündüm. Nedensiz ama anlamlı bir biçimde ölmek istiyor. Dikilip durduğumuz köprüden onu da itmemi istiyor.</p>

    <p>İtmeyeceğim Ali. Ölmeyeceğim. Ölmeyeceğiz.</p>
  </div>
</body>
</html>
