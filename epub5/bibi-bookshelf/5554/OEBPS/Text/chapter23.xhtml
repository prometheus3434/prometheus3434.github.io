<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Yeşil Peri Gecesi</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <h1>Yatakhanede</h1>

    <p>Yedi kızız. Yatakhanenin tren yoluna kadar uzanan bakımsız bahçesinde büyük bir fıstık çamının altına yayılmış, kayıntı yapıyoruz. Alışılmadık ölçüde sıcak ve güneşli bir mart başı. İğrenç tostla bayat ponçikten fazlasının bulunmadığı kantin pazarları kapalı. Toprağa serdiğim leopar desenli battaniyeme (annemden daha zevkli olmasını bekleyemem) sıralanan yiyecekler nefis. Kızların yere gazete serdiğini görünce kıyameti kopardım gene. “Dokunuyor diyorum size, anlamıyor musunuz? Gazete mürekkebine alerjim var benim!” Ayşe şubat tatili dönüşü Adana’dan kırmızıbiberli zeytinle acur turşusu getirmiş. Bir tüp ançüezle bir kavanoz hardalımız var, üstelik Made in France. Yağmur’un kaptan babası Akdeniz seferine çıkmaya devam ettikçe aşağısı kurtarmaz bizi. İnekötesi çalışkan Nisa’ya annesi nohutlu börekle üzümlü kurabiye yollamış Niksar otobüsüyle, bir de çemen, ev yapımı. Hûban “Yemeyin şunu! Çişiniz bile kokuyor sonra,” diyor. Kim dinler? Yumuluyoruz çemene, taze ekmekle. Gül şişkosu bir topak tereyağıyla koca bir kavanoz ayva reçeli koymuş sofraya. Şımarığız ya, aman gene ayva.. annene söyle de portakal reçeli yapsın diye vır vır ediyoruz. Almanyalı Aysevi teyzesine evci çıkmış. Gelirken bir bütün kızarmış tavuk almış çevirmeciden. Nasıl güzel, yağları damlıyor. Ama hepimizin gözü Hûban’ın halasına bakan kadının yaptığı nefis sarmısaklı köftelerde. Köftenin yağında yumuşamış patates kızartmaları kapanın elinde kalıyor. Ekmek çalma işi her zamanki gibi Hûban’la Nisa’nın. Hûban kalabalık ağzıyla yemekhanede çalışan kadınları oyalarken Nisa dört tane çıtır ekmek kapmış. Ben evci çıkmadığım ve yiyecek gönderenim de olmadığı için, bu tür sofraların otlakçısıyım genelde. Otlakçılığımı neşeli ve kibirsiz hallerimle, okulun en güzel kızı olma gururumla kapatıyorum. Seviyorlar beni, etüt saatinde ders kitabının arasına saklama gereği bile duymadan okuduğum romanları satır satır anlatmama bayılıyorlar. En son <em>Kürk Mantolu Madonna</em>’yı anlattım. Maria Puder’in hastasıyım. Süleyman Amca veya annem gönderir de param olursa hiç öyle tırı vırı yiyeceklere yüz vermiyorum. Çarşı izni koparıp Bağdat Caddesi’ne iniyorum. Paramın tümünü vermem gerekse bile Divan Pastanesi’nden çikolatalı şamfıstıklı pasta alıp getiriyorum kızlara. Bu cömertliğim de ansızın kurulan sofralara buyur edilmemi sağlıyor. Ama o pazar benim de sofraya koyacak bir şeylerim var. Annemin beni evci çıkaracağı tutmuş çünkü. Ticaretle uğraştığını iddia eden, ama çalışırken hiç görmediğim sevgilisi Can Ankara’ya mı ne bi yere gitmiş. Annem ancak Can evde olmadığı zaman beni evci çıkarıyor. Şubat tatilinde bile gel demiyor, ben de babama gidiyorum. Babamla ottan boktan kavga ediyoruz. Sanki zevk alıyoruz kavga etmekten. Ben de soluğu Vatuş’ta alıyorum. Beni bir tek Vatuş düşünüyor. Feriköy pazarından kestane alıyor benim için. Bıçakla çiziyor, su dolu bir kaba atıyor. Sonra sobanın üstüne diziyor, çevire çevire pişiriyor. Suda bekleyince hemen ayrılıyor kabuğu. Elimiz ağzımız yana yana kestane yiyoruz. Televizyonda Üç İstanbul’u seyrediyoruz. İkimiz de Hidayet’e bayılıyoruz. “Nonoş galiba bu adam,” diyor Vatuş. O zamanlar daha gey lafı yok. On beş tatilin sonuna doğru annem nihayet “Bize gel,” diyor. Gidiyorum, birkaç günlüğüne. Ama Can’la birbirimizi dürte dürte, gülüşerek konuşmamızdan, samimiyetimizden çok rahatsız oluyor. (Armut dibine düşer korkusu.) Can’ı umursadığım yok aslında. Hoşlanıyorum bile diyemem. Sırf annemi gıcık etmek için samimi oluyorum. Bu yüzden yatakhaneye mahkûmum. Çünkü Can evdeyse annem beni evci çıkarmıyor. Okula gelişimin daha ikinci ayında, bir hafta sonu babama diye evci çıkıp Hûbanlara gidiyorum. Heybeliada’ya. Kasım ortasında yazdan kalma bir gün. Harika bir hafta sonu geçiriyoruz. Deniz Lisesi’nin beyaz üniformalı öğrencileriyle kırıştırıyoruz. Hûban kırıştırma sanatının süperstarı. Kendini bi bok zanneden bu sivilceli preamiral sürüsünü süründürüyor peşinde. Çok eğleniyoruz. Dönüşte evci karneme babamın imzasını taklit ediyorum. Çakacaklar diye korkuyorum. Huylanıyorlar, ama emin olamıyorlar. Can seyahate gidince annemin aklına geliyorum. Cuma akşamı beni almaya geliyor. Gene öyle güzel ki, kızlar gözlerini alamıyorlar annemden. Krem rengi bir pardösü giymiş. Yakasının içinde bir fular, maviler, griler, eflatunlar dolanmış birbirine. O güzelim saçlarını gevşek bir topuz yapmış bu kez. Parlak tutamları yüzüne dökülüyor. Gülüşü aydınlık, porselen dişleri inci inci parlıyor. Uzun bacaklarıyla müthiş ahenkli yürüyor. Sokakta insanlar gözlerini annemin bacaklarından alamıyorlar. Hiçbir kadın annem kadar güzel, annem kadar kadın yürüyemiyor. Kıskanıyorum annemin yürüyüşünü. O gece dışarıda yemek yiyoruz, ikimiz. Tereyağlı iskenderi bakır sahanda getiriyorlar. Yanında kalıp gibi bir yoğurt, nasıl güzel, yemeye doyamıyoruz. Cumartesiyi kavgasız gürültüsüz, kirlilerimi yıkayıp asarak, sonra Bahariye’de, Moda’da dolaşarak geçiriyoruz. Annem sürekli kendine kıyafet bakıyor. Pazar sabahı mutat bir şekilde birbirimize giriyoruz. Daha sabahın köründe, yataktayken pazar sıkıntısı basıyor içimi. Annem sürekli şikâyet ediyor. Derslerim kötü. “Ne olacak senin halin? Geleceğini hiç mi düşünmüyorsun?” Cevap vermiyorum. Tembel tembel oturup gazete hışırdatıyorum. “Kalk çamaşırlarını ütüle,” diyor. “Sen ütüle,” diyorum. İllet köpeklerine tekme atıyorum. Annemin canını sıkmak istiyorum. Annemi delirtmek istiyorum. Durduk yere laf sokuyorum. “Can seni n’apsın! On yaş büyüksün heriften. Yakında terk eder seni,” diyorum. Gülüyorum. Öyle kızıyor ki, kendini tutmasa pencereden atacak beni. “Okula dönüyorsun!” diyor. Pazartesiyi beklemeden beni geri gönderirken son anda vicdan krizi tutuyor. Moda Şarküteri’ye girip iki yüz elli gram fıstıklı Macar salamı, bir kalıp beyazpeynir, bir kavanoz da şokella alıyor bana. “Götürmeyeceğim, istemiyorum!” diye bağırıyorum. Sokak ortasında kavga ediyoruz. Gelen geçen bize bakıyor. “Canın isterse!” diyor. Poşeti çöpe atıyor. Basıp gidiyor. Beni öylece bırakıyor sokakta. Eve dönüp kavgaya devam mı edeyim, hüngür hüngür ağlayayım mı, karar veremiyorum. Diyorum, kızlarla yeriz, boş ver şimdi kavgayı. Poşeti çöpten alıyorum. Okula geliyorum. Annemi hemen unutuyorum. Onu aklımda tutarak güne devam edemem. Yiyeceklerimizle bahçeye yayılıyoruz. Ellerimizde soğuk suda sabunsuz yıkayıp çelik dolaplarımızda sakladığımız çatallarımız. Böyle ani kurulan sofralar için hepimizin birer çatalı var. Aysevi yemekhaneden üç-beş melamin tabak yürütmüş. Hepsi öyle eski ki, kullanılmaktan kararmış artık. Köfteyi, tavuğu onlara paylaştırıyoruz. Nisa’nın çatalı kaybolmuş, elle yiyor. Bu kızların hepsi iyi arkadaşım. Ama Hûban’la çok samimiyim. Acayip bir kız Hûban, çok neşeli. Çok seviyorum onu. Yatakhaneye adımımı attığımda ilk onunla tanışıyorum. Süleyman Amca’nın lacivert Renault’suyla beni okula getirdiği gün. Gelirken arabada annem önde oturuyor. Ben arka koltuğun ortasına oturmuş, ikisinin ensesine bakıyorum. Siyah iğrenç etbeninin gözümün önünde hareket etmesini izliyorum yine. Annemin gür saçları sımsıkı, ciddi bir topuz. Top küpelerinin vidalarını görüyorum. Ensesi pürüzsüz, parlıyor. Ensesi bile güzel annemin. Sadece ikisini sevişirken yakaladığım anı değil, o günü bütünüyle unutmak istiyorum. Ama ne kadar istesem de etbeninin yıllar sonra frijit olduğuna kanaat getirdiğim zalim karısının kör makasla saçlarımı kökünden kestiği, başımda iğrenç bir eşarpla eve koştuğum ve onları yakaladığım günü unutmayı başaramıyorum. Gözlerimi yumduğumda, elimde beynimi silmeye çalıştığım tuğla kadar bir silgi görüntüsü oluşuyor. Beynim zonkluyor. Kızlık müdürü Ekrem’in beni öldürmesinden ciddi ciddi korktuğum için yatılı okula postalanmaya itiraz etmiyorum. Hatta seviniyorum (ama belli etmiyorum). Çünkü hiçbir yer, önünde pırıl pırıl bir deniz ve altın gibi bir kumsalın uzandığı, bahçesini kocaman ağaçların gölgelediği bu cehennemden daha kötü olamaz. Hem yatılı okulda özgür olabilirim (sanırım). Annemle otobüse biniyoruz. Ekrem bizi geçirmiyor. Bana güle güle demiyor. Odasından bile çıkmıyor. Bir adamıyla gönderiyor bizi garaja. (O zamanlar otobüs terminallerine otogar denmiyor.) Annem beni postalamak zorunda kaldığı için üzgün görünüyor. Ben yalandan sicim gibi gözyaşı dökerek eşyalarımı toplarken (giderayak annemin vicdanında kuvvetli bir sızı bırakmalıyım), hizmetçi Hediye’nin, Ekrem’in gebeş gebeş dolaşan kızına bir şeyler fısıldadığını duyuyorum. “Kaltak bu,” diyor benim için. “Kahpe bu. Orospuluk mayasında var bunun. İflah olmaz bu. Aha buraya yazıyorum, üç ayda kerhaneye düşmezse, yüzüme tükür!” diyor. Kötülüğün coşkusu Ekrem’in bodur kızının gebeş karnını daha da şişiriyor. Gülüyorlar. Ellerini ağızlarına kapatıyorlar gülerken. Ama ben de az değilim. Kendimi kötülükle terbiye ettim. Kötülük iyilikten daha kolay öğreniliyor. Kapıdan çıkarken Ekrem’in kızına “Hani kaybolan altın kolyen vardı ya senin.. ucunda elmaslı yıldız olan.. Hediye’nin odasına bir bak istersen,” diyorum çok manalı bir gülümsemeyle. Oysa gebeşin kolyesini plajda düşürdüğünü biliyorum. Kumda bulduğum halde alıp ona vermediğim kolye, aksine, iskeleden denizin ta ortasına fırlatıp attığım. Çok ucuz, çok adi bir numara yapıyorum. Ama öyle işe yarıyor ki, şaşıyorum. Hediye’nin gözleri patlıyor hayretten. Kıpkırmızı kesiliyor. Gebeşin çiğ gözleri Hediye’ye dönüyor. Bu nifak, bu kuşku tohumu ikinizi de iflah etmez artık. Uğraşın şimdi birbirinizle. Ekrem’in manyak oğlu bahçede. Pis pis gülüyor. Başka oğlanlarla gezeceğime senin odana bir kerecik süzülseydim böyle gülmezdin diyorum içimden. Bana çelme takacağını hissediyorum. Tam ayağını uzattığında yolumu değiştiriyorum. Annem takılıyor. “Ama yavrucum ya düşseydim..” filan gibi zavallıca bir şeyler söylüyor. Otobüste yan yana oturuyoruz annemle. Yolculuk boyunca yüzüne bakmıyorum. Başımı kaldırmadan kitap okuyorum. Harem’de indiğimizde Anna Karenina kendini trenin altına atmış olacak. Annem bana iyi davranmak için çırpınıyor. Molalarda en pahalı yemekleri ısmarlıyor. Vicdanında koyu bir sızı yaratmayı başarmışım demek ki. Ya da duruma aymış. Sonuçta tek çocuğunu kocasının evinde tutamadı. Başından atmak zorunda kaldı. O da hayat boyu bu azabı çekecek. İnşallah. Umarım ve de dilerim. Annem ikide bir havadan sudan konu açmaya çalışıyor. Ama ben sağır-dilsiz taklidi yapıyorum. Ona ömür boyu küstüğümü biliyor. Evet, beni görmeye gelecek. Tatillerde gene beraber olacağız. Ama bu, ona küs kalacağım gerçeğini değiştirmiyor. Zavallı benim annem. Çok zavallı. Beni başından savarsa kocasıyla mutlu olacağını sanıyor. (Üç ay geçmeden kavga dövüş sokağa atılacağını, Ekrem’in yamyam bir avukat tutup dava açtıracağını, annemi beş parasız ortada bırakacağını ikimiz de bilmiyoruz henüz.) Süleyman Amca Harem’de bizi bekliyor. Dikkat kesiliyorum, birbirlerine nasıl davranacaklar diye. Soğukça el sıkışıyorlar. Hemen kaçırıyorlar gözlerini. Başka taraflara bakıyorlar. Süleyman Amca neftiye çalan koyu yeşil bavulumu bagaja koyuyor. Bu bavul, ben zavallı evsiz kaplumbağanın kabuğu. Nereye gitsem yanımda o var. En sadık eşyam. Kadıköy’e gidiyoruz önce. Benim için alışveriş yapılacak. Okul forması, ders kitabı, çarşaf, battaniye, ıvır zıvır alınacak. Süleyman Amca sinirli. Yatılıya kaydımı yaptırması hiç kolay olmamış. Bir senelik parayı peşin ödemesi, okul aile birliğine okkalı bir bağış yapması yetmemiş, bir de Müdire Hanıma halı hediye etmek zorunda kalmış. “Gel dükkândan seç bi tane dedim. Kadının ayarı yok ki. Gitti kelle boy bir Yağcıbedir beğendi! Tamam, helali hoş olsun, ama---” diyor. “Ama---” dediği anda annem ona dönüyor. Öfke kıvılcımları çakıyor gözlerinde. Süleyman Amca susuyor. Okulun bulunduğu sokakta bir kebapçının önünde duruyor. Bana lahmacun yaptırıyor. On tane. Arkadaşlarımla yiyeymişim. Cömert amca ya! Pansiyon müdürü Behice Hanım genç yaşta manyamış bir kadın. (Yatakhanenin milli eğitim dilindeki karşılığı pansiyon.) Matematik öğretmeni olduğunu vurguluyor ikide bir. Bana ne teyzecim? Astronot olsan ne yazar! Anneme benimle yatakhaneye çıkabileceğini, yerleşmeme yardım edebileceğini söylüyor. Şiddetle “Hayır!” diyorum, annemi yanımda daha fazla istemiyorum. Giriş işlemlerim yapılırken Süleyman Amca zincirleme sigara içiyor. Bir an önce çıkıp gitmek istediği belli. Belki de annemi bir otele filan götürecektir. Eski günlerin hatırına bir daha düzecektir. Ekrem’den (ve annemden) öyle nefret ediyorum ki, bunu destekleyebilirim, anneme acı verecekse eğer. Behice Hanım çelik dolap için bir asma kilit uzatıyor. İstersek bir nalburdan filan da alabilirmişiz tabii. Kim nalbur arayacak ki şimdi? Süleyman Amca elini cebini atıyor ister istemez. Behice Hanım anahtarı boynuma asmamı öğütlüyor. Oldu teyzecim! Okulun ihlal edilemez kurallarını sayıp döküyor ezbere. Sigara veya içki içersem derhal atılırım, ona göre. Okuldan kaçarsam da. Erkekler meselesi ayrı bir başlık, o en uzunu. Ama annemin ve Süleyman Amca’nın yanında özet geçiyor. Acı acı gülüyorum. Ne hallere düştüm Allahım. Annem cebime para sokuşturuyor. Hiç ses etmiyorum. Sarılıp öpmek istiyor beni. İtiyorum. Nefretimi görüyor. Gözlerinde iri yaş damlalarıyla bırakıyorum onu. Süleyman Amca’ya da teşekkür filan etmiyorum. Onun bana etmesi lazım. Ağzımı sıkı tuttum. Babama tek kelime etmedim. Bavulumu yüklenip yatakhaneye çıkıyorum. Dördüncü katta, 415 numara. Bavulum çok ağır. Bir sürü kitap var içinde. Nefes nefese kalıyorum. İçeri giriyorum. Odada sekiz ranza var, aralarında ince uzun çelik dolaplar. Dolapların üstü, ranzaların altları valizler, çantalar, kitaplar, poşetlerle dolu, ayakkabı, terlik, çizme, bot. Karmakarışık ortalık. Havasız, çok pis kokuyor. Öyle etajerdir, şifoniyerdir gibi şeyler yok. Ayna da yok. Otel mi burası? Adı üstünde, yatakhane! Git saçını helada tara. Var orda kırık çatlak pis bir şeyler. Her odada on altı kız kalıyor. Hûban yalnız, ranzanın üstüne uzanmış, ders çalışıyor sözde. Heybeliada’da oturduğunu öğreniyorum. Lodostan vapurlar çalışmayınca iskeleden geri dönmüş o hafta sonu. “Hoş geldin,” diyor bana. Tanıştıktan sonra ilk cümlesi “Sigaran var mı?” oluyor. Olmaz olur mu? İyice yassılaştırıp sutyenimin iki tarafına sokuşturduğum yarımşar paket iki Maltepe’yi çıkarıyorum. Birini Hûban’a atıyorum. Havada kapıyor. Anında kanımız kaynıyor birbirimize. 416’yla ortak tuvalete gidip birer tane yakıyoruz. Her iki odanın arasında altı kabinli bir tuvalet var. Sabahları otuz iki kız altı kabinin önünde kuyruğa giriyoruz. Tuvaletler iğrenç. Yıllardır derin temizlik görmemiş beyaz fayanslar leş gibi. Lavaboların yarısı saçtan tıkanmış, taşmış. Üstlerinde kir topakları yüzüyor. Günlerden cumartesi. Yatakhanede başka kimse yok. Kızların çoğu evci çıkmış. Hûban kızlar hakkında yataklarını işaret ederek bilgi veriyor bana. Bu müzevirdir, bu gerzektir, bu inektir, bu iyi kızdır, bu çok kafa dengidir, bu idare eder, bu çok şekerdir, buna güvenme, bunun ensesine vur lokmasını al. Acayip renkli konuşuyor. Çok küfürlü, çok edepsiz, ama çok da komik. “Hûban’ın anlamı ne?” diye soruyorum. “Güzel demek.. senden güzel olmasın,” diyor. Gülüyor. Çamaşır yıkayacak. Elinde kovayla mutfağa iniyor. Peşine takılıyorum. Hademelerden sıcak su alıyor. Tatlı diliyle tavlıyor hepsini. Leş tuvalette yere koyduğu leğende çamaşır yıkarken sohbet ediyoruz. Yatakhanede sadece pazar günleri, daimi yatılılar yıkansın diye iki saat sıcak su akıyor, o da on kurnalı bir hamamla beş tane duş kabininin bulunduğu bodrum katında. Burada banyo yapmak tam bir işkence. Annem yirmi dakikalık, babam bir saatlik mesafede oturduğu halde daimi yatılıyım. Önünde bir sürü kızın bekleştiği duş kabinlerinde hiçbir yere dokunmadan, sıcak akarken birden soğuyan, soğuk akarken birden kaynayan suyla alelacele yıkanmayı, duştayken çık artık diye bağıranlara aldırış etmemeyi, saçlarımı havluyla defalarca kurulayarak kurutmayı çabuk öğreniyorum. Hûban çamaşır yıkarken Katina kantosunu öğretiyor bana. İlk kez duyuyorum. <em>Katina’nın elinde halısı. Silkemez ah silkemez. Silkmesini bilmez yavrum gülüm Katina. Getir silkeyim. Getir silkeyim.</em> Hemen kapıyorum kantoyu, tekrarlıyorum, gülüyorum. Oh! Pis mis ama iyi yermiş burası! Çok eğlenceli. Hemen alışıyorum yatılı okula. Geceleri etüt dönüşü memeleri açıkta dolaşıyor Hûban. İneklerden bir-iki kız her defasında sinirleniyor, “Ört şunları be!” diyorlar. Dalga geçiyor. “Güzelim sizde yok mu bu Vaşingtonlardan? Vah vah vaaah!” diyor. “Sarkacak yavrus bunlar. Şimdi taş. Ama bir gün süzme yoğurt torbasına dönecek. O zaman sigara paketimi komple saklayacağım altına,” diyor. Bizden hoşlanmayan bir-iki kız dışında hepimiz geberiyoruz gülmekten. İkimiz de fena tiryakiyiz. Gecenin bir yarısında dürtüyor beni. “Kalk, dumana gidelim,” diyor. Kabanlarımızı sırtımıza alıyoruz. İspiyonculardan biri görür de hocalara yetiştirir diye ayakuçlarımıza basa basa, beşinci kattaki depo odasına gidiyoruz. Kapıyı Hûban’ın uydurduğu anahtarla açıyoruz. İçerisi yedek yatak-yorgan dolu. Örümcek ağları sarkıyor tavandan. Rutubet kokan, pis yığından bir yatak çekip yere seriyoruz. Üstüne oturuyoruz. Sigaralarımızı yakıyoruz. Hûban erkek delisi. Biri Heybeli’de, biri okulun sokağında oturan yatışlı matışlı iki sevgilisi var. Heybeli’de olan su sporlarının plajını işletiyormuş. Zengin çocuklarıyla kavgaya girmiş, birinin burnunu kırınca hapse düşmüş. Yazdan beri içerdeymiş. “Onun yerini kimse tutamaz. Herifte bi mal var..” diyor. Gülüyorum. Buradaki sevgilisinin adı Coşkun. Üniversitede üfürükten bir bölümde okuyor. Ama çok yakışıklı. Bıyıklı, esmer, yanaklarında onu çocuk gibi gösteren gamzeler var. Bazen babasının arabasını alıp gezdiriyor bizi. Kapıcı palabıyık Fevzi’yi yemleyip tüyüyoruz yatakhaneden. Coşkun, Emmim’de kebap ısmarlıyor bize. Rakı içmeye tırsıyoruz, ama bir-iki bira götürüyoruz muhakkak. Etüt saatinde dönüyoruz. Sınıfa süzülüveriyoruz. Allahtan hocalar ya bunak ya tembel. Kapıcıları idare etmek de çok kolay. İki paket sigara, bir şişe rakı, tamam. Birkaç aydır pazar gecelerini Coşkun’la geçiriyor Hûban, Coşkun’un anne babası evde yoksa tabii. Arada da balıkçıdır, faytoncudur, damağına uygun bir erkek düşerse kaçırmıyor. Depo odasında sigara içerken “Millet ne biçim bafiliyordur şu anda.. biz de burada kuduralım..” diyor. Benden iki yaş büyük. Ama aynı sınıftayız. İlkokul dörtteyken ailesiyle trafik kazası geçirmiş. Farları sönük bir kamyonun altına girmişler. Annesi ve iki ablası o anda, babası da on gün komada kaldıktan sonra ölmüş. Hûban’ı hastaneye kaldırmışlar. Sekiz ay hastanede yatmış. Karaciğeri yırtılmış. Kafatası çatlamış. İki bacağı kırılmış bir sürü yerinden. Platin takmışlar. Bu yüzden soğuğa tahammülü yok. İki külotlu çorabı üst üste giyiyor. Hastaneden çıkınca Heybeliada’da oturan halasıyla yaşamaya başlamış. Halasının bir senedir kafası gidikmiş. “Bizim manyamış Behice, halamın yanında elektronik beyin kalır,” diyor. Alzheimer diye bir şey bilmiyoruz o yıllarda. Bakıcısı nefis köfte yapıyor halasının. Bir tane daha atıyorum ağzıma. Aysevi bütün tavuğu parçalıyor. “Budun birini ben yiycem ona göre,” diyor. Çok genciz, her daim açız. Yemeklerin hepsini yiyoruz. Yağmur’un getirdiği ançüezi bile bitiriyoruz. Karnımız doyunca “Bi çay yapsana,” diyoruz Hûban’a. Çay onun işi. Elektrikli ısıtıcısı var çünkü, suyun içine atılan kıvrımlı bir boru. Ama çaydanlığa dokunmamak lazım, elektrik çarpar yoksa. Nisa’yla ikisi çay yapmaya gidiyorlar. Yönetim elektrikli alet kullanmayalım diye yatakhanelerdeki prizleri bozuyor. Bedava mı bu elektrik de yok ısıtıcı, yok radyo teyp çalıştırıyorsunuz! Olmaz efendim! Yasak! Tabii tabii.. İdare arada bir dolap kontrolü yapıyor. Sigara, içki yakalamak için. O arada yakaladığı elektrikli ısıtıcıları da topluyor. Ama Hûban yenisini getiriyor. İdare prizleri bozuyor, Hûban üşenmiyor, tamir ediyor. Bir mücadeledir gidiyor idareyle aramızda. Az sonra çayla geliyorlar. Hûban çaydanlığın üstüne atkısını örtmüş. Nisa iç içe geçirdiği bardakları kabanının ceplerine saklamış. Ayşe’yle Gül hariç, hepimiz sigara yakıyoruz. Yağmuğ “Bana da veğsenize,” diyor. “Al, tüttüğ bakalım,” diyoruz, gülüyoruz. Pazar nöbetçisi Huriye Hoca müdüriyette koltuğa kaykılmış uyuyor. Top patlasa uyanmaz. Rahatız. Her zamanki gibi okuldan şikâyet etmeye başlıyoruz. Yemekler iğrenç. Tuvaletler leş. Kaloriferler doğru dürüst yanmıyor. Banyo süresi çok kısa. Televizyon odası küçük. Sığmıyoruz, üst üste yığılıyoruz cuma-cumartesi geceleri. Bu oda kocamanmış eskiden. Bölmüşler, hoca lojmanına katmışlar. Lojmanda Seçkin Beyler oturuyor. Efsaneye göre, okul ilk kurulduğunda kızlar beyaz örtülü masalarda çatal bıçak takımlarıyla yemek yerlermiş. Eskiden ahşap bir köşk varmış burada, bilmem ne paşanın, milli eğitime hibe etmiş adam. Kırklarda cayır cayır yanmış. Şimdiki gibi dört yüz elli yatılı değil, en fazla elli seçkin aile kızı tahsil görürmüş. Dans dersleri varmış. Kızlar tango, vals, çaça filan öğrenirlermiş. Kabataş Erkek Lisesi kardeş okulmuş. “Onlardan kardeş olur mu be? Yakalasalar ayakta sikerler bizi, ne kardeşi?” diyor Hûban. Kırılıyoruz gülmekten. Hadi diyelim ki öyleymiş. Peki nasıl olmuş da bu kadar boktan bir hale gelmiş burası? Nasıl olmuş da beyaz örtülü sofralarda porselen kâselerle çorba içilirken, muşamba kaplı dingildek masalarda kurtlu mercimek yenilen bir yer olmuş? Taksitlerimiz bir hafta gecikti mi hemen telefon açmayı biliyorlar ama. Müdür odasının koridoruna okulumuzdan mezun olan Türkiye’nin ilk hödöhödö kadınları listesini asmayı biliyorlar. Aysevi “İlk orospu kimdi acaba?” diyor. Hûban “İlkini bilmem ama sonuncusu benim,” diyor. “Benden daha orospusu gelmez bi daha bu okula!” Gülüyoruz. Bayılıyoruz Hûban’ın bu edepsizliklerine. 12 Eylül’den önce ikide bir boykot yaparmış kızlar. Hele bir keresinde tam dört saat slogan atmışlar bahçede. Yemekten hamamböceği çıktı diye. Yağmur orta birden beri yatılı. İlkokulu da pansiyonluda okumuş. İtiraz ediyor. “Ne alakası vağ! Mağaş olaylağını pğotesto etmek için yaptılağ,” diyor. Hüseyin, Mahir, Ulaş. Kurtuluşa kadar savaş! Behice korkudan donuna işemiş o gün. Şimdi de çıkıyor. Aha bu kadar kalorifer böceği çıktı pilavdan. Ama yapmaya kalk bi boykot da, gör ebenin elektriğiyle Filistin askısını ikinci şubede. Askerler hâlâ dolanıp duruyor. Tabur tabur götürmüşler devrimci kızları. Eski yatılılar anlatıyor. Götürüp işkence yapmışlar. Elektrik vermişler. O zamanlar etüt aralarında bangır bangır marş söylermiş kızlar. Özellikle elektrik kesintileri sırasında. (Her şarkıyı bilen Hûban başlıyor Bir Mayıs’ı söylemeye: <em>Günlerin bugün getirdiği baskı zulüm ve kandır. Ancak bu böyle gitmez. Sömürü devam etmez. Yepyeni bir hayat gelir bizde ve ülkelerde.</em>) Kimse de susun diyemezmiş. Ya şimdi? Azıcık neşemizi bulsak da şarkı türkü söylemeye kalksak Behice hemen dibimizde bitiyor. Kesin sesinizi, yatakhaneyi gazinoya çevirdiniz! Devrimci kızlara da susun deseydin ya! Sıkıyordu di mi? Parasız yatılılardan İlkin diye bi kız varmış. Bi keresinde ülkücüler saldırmış kıza istasyonun orada. Elinde Cumhuriyet var diye. Kocaman herifler, sopalarla öldüresiye dövüyorlarmış kızı. Asım Hoca yetişmiş. Arabasından levyeyi kaptığı gibi tek başına girişmiş ülkücülere. Kafa göz bırakmamış. Kızı kurtarmış. Ama bir hafta sonra arabasını bombalamışlar. Şaşırıyoruz. Nasıl ya? Asım Hoca solcu muydu? Şimdi niye askeriyeye övgüler düzüyor o zaman? Solla molla alakası yok adamın. Kızı dövmelerini kendine yedirememiş. Olsun. Helal olsun! Valla kimse yapmaz onun yaptığını. Şimdikilerin hiçbiri yapmaz. Seçkin Bey de mi yapmaz? Dalga mı geçiyorsun? O hiç yapmaz. Nerden biliyoruz ki? Adam yeni geldi daha. Ama çok yakışıklı. Neresi yakışıklı be? Palabıyık Fevzi gibi giydir de bak, nasıl üç günlük yola kaçıyorsun. Ama işte, herif bir giyinip kuşanıyor, bir bakış bakıyor, of of! Bizden birkaç yaş büyük kızı Dilara’nın saralı olduğunu bilmiyoruz. Henüz düşüp kafasını yarmamış. Gıcık oluyoruz Dilara’ya. Aslında çirkin bir kız, ama çok güzel giyiniyor. Makyaj yapıyor. Seçkin Bey’in karısı fena değil. Fazlaca balıketi olsa da güzel sayılır. Kocaman yeşil gözleri var. Sedefli yeşil kalem çekiyor bir de, safi göz kesiliyor kadın. Seçkin Bey’i hepimiz yakışıklı bulmasak da, çok şık giyindiği konusunda hemfikiriz. Moruklamış erkek hocaları geçiyoruz, onlar kategori dışı. Genç erkek hocaların ütüden kıçı parlamış takım elbiselerinin yanında Seçkin Bey’in serbest giyimi harika. Hiç takım elbiseli görmedik onu. Kalın kazaklar giyiyor, gömlek yakalarını üstüne çıkarıyor, kravat takmıyor. Amerika’da okumuş. Kızlar öyle diyorlar. Ama “O kadar iyi tahsil yapmış da, niye siktiriboktan bir devlet okulunda hocalık yapıyormuş?” diye sormak Hûban’ın aklına geliyor. Ayşe’yle Yağmur okulumuzun şanlı geçmişini sayıp dökerek hiç de siktiriboktan olmadığını iddia ediyorlar. Seçkin Bey Hûban’ın hiç tipi değil. Gülüyor. “Bu cıvır yanık ona,” diyor beni işaret ederek. Nisa şaşırıyor, “Köylü be herif! Benim küçük amcamı tarlada pancar sökerken gör, o sanırsın. Kazak mazak, kadife pantolonla gizliyor, sen de yiyorsun.” Nesini beğendiğimi soruyorlar. “Havasını,” diyorum. Bana ilgi göstermesini diyemiyorum. Dumanlı gözlerini dikip bana bakmasını, ödevimi kontrol ederken parmaklarını omzuma bastırarak bana ilgisini hissettirmesini. İngilizcemin çok iyi olduğunu söylüyor Seçkin Bey. “Ama daha iyi olabilir,” diyor. Filoloji okuyabilirmişim. Beni ekstra çalıştırmayı teklif ediyor. Etüt saatlerinde sınıfa geliyor, yanıma oturuyor. Pronunciation çalışıyoruz. Amerikan aksanı öğretiyor bana. Herkes sessizce ders çalıştığı için fısıldaşmak zorundayız. “Arkadaşlarını rahatsız ediyoruz,” diyor, şikâyet eden kimse olmadığı halde. Böylece boş sınıflardan birine geçiyoruz. Kapıyı açık bırakıyor. Bir önümdeki sıranın üstüne oturuyor. Ayaklarını oturma yerine koyuyor. Bana tepeden bakıyor, eğilerek konuşuyor. Kapıya yan dönmüş oluyoruz. Etüt nöbetçisi dolaşırken içeri girecek olsa ikimiz de fark ederiz. Ama o yüzlerimizdeki ifadeyi göremez. (Görmemeli.) Nöbetçi hoca açık kapının önünden bize iyi dersler dileyerek geçiyor. Koridor uzun. Sonuna kadar gidecek, sonra geri dönecek. Ayak sesleri uzaklaşınca çenemi tutuyor Seçkin Bey. Yanağımı okşuyor. Ömründe benim kadar güzel bir şey görmediğini söylüyor. Yüzünü bana yaklaştırıyor. Nefesini hissediyorum. Günaha doğru yuvarlanıyoruz. On beşe yeni girmişim. Ama anneme göre on dördüm daha. Seçkin Beyin bana tutulduğunu görüyorum. Ben de onun bana tutulmasına tutuluyorum. Her gün deli gibi İngilizce çalışıyorum. Şaşırsın istiyorum. Bana hayran olsun. Güzelliğim dışında bir şeyime. Çaba göstermeliyim. Etüt saatlerini sevabına bir özel ders olmaktan çıkarıp gizli bir gönül ilişkisine (love affair) dönüştürmenin yolunu bulmalıyım. Sorduğu her soruyu biliyorum, Samsun’da iyi aile kızlarının önünden geçmeye cesaret edemediği batakhaneyi dolduran üniversiteli sineklerle konuşurken edindiğim en ruspik, en fettan, en kaltak tebessümümle. Hemen okuyor beni. Gözlerimi, gülüşümü sekiz sütuna manşet gibi okuyor. O da en baştan çıkarıcı, en seductive tebessümüyle gözlerini bana dikiyor. Nisan geliyor. Bahçe yemyeşil oluyor. Ortalık serapa papatya. Sabahları delice kuş sesleri. Seçkin Bey ve ben bahar tarafından çarpılıyoruz. 23 Nisan tatilinde karısıyla kızı İznik’e gidiyorlar. Cumartesi öğleden sonra Seçkin Bey’le spor salonunda karşılaşıyoruz. Karşılaşma denemez aslında. İkimiz de birbirimizi orada bulacağımızı biliyoruz. Birbirimizin bilmesini istediğimiz şeyleri birbirimize sessizce söylemenin kırk ayrı yolunu keşfetmiş durumdayız. Yakınlarda oturan gündüzlü kızlar var salonda, bir-iki de yatılı. Kızların bir kısmı Seçkin Bey’le basket oynuyor. Ben denge aletine çıkıyorum. Onlara yukarıdan bakıyorum. Denge aletinin bana çok yakıştığını biliyorum. Ben en zarif halimle bacaklarımı esnetirken, en lacivert eşofmanları, en beyaz pabuçları, en lepiska saçları ve en hoplayan memeleriyle bedenci Figen Hoca giriyor salona. Gürültülü bir neşeyle basket oynayanların arasına karışıyor. Bir anda Figen Hoca’nın da Seçkin Bey’e kesik olduğunu hissediyorum. Kan beynime çıkıyor. Kadının yaşı benim iki katım. Ama genç kız genç kız gülüyor kaltak. Saçlarını uçurarak oradan oraya koşuyor. “Seçkiin! At! Bana at!” diye bağırıyor. Denge aletinin üstündeyim. Seçkin Bey parmak ucumda yükselip, bir bacağımı tepeye kaldırdığımı görmüyor. Sanki orada değilmişim gibi bağıra çağıra basket oynuyor, neşeyle. Figen karısı her fırsatta ona sırnaşıyor. Mola veriyorlar. Göz ucuyla bakıyorum. Kızlar yorgunluktan bitmiş. Su içiyorlar. Seçkin Bey’le Figen gülüşerek konuşuyorlar. Kızgınım. Sırtımı dönüyorum onlara. Gözlerim doluyor. Denge aletinden indiğim an ağlayacağım. Sırtıma birden basket topu çarpıyor. Öfkeyle dönüyorum. Seçkin Bey’le göz göze geliyoruz. Gülüyor. “İn şundan da, gel!” diyor. Birden içim havalanıyor. Ama gene de yüz vermiyorum. Figen kaltağının sırnaşmasına izin verdiği için küsüm. Kadın kaybolmuş ortadan. Fark etmiyorum. Seçkin Bey bana musallat oluyor. Durmadan sırtıma top atıyor. Gülüyor. “Gel,” diye ısrar ediyor. Nihayet iniyorum. Basket oynamaya başlıyoruz. Yüz yüze. Çok yakınız. Diğer kızlar öyle yorulmuş ki, yerlere serilmişler. Potanın altında ikimiz kalıyoruz. Ne zaman burun buruna gelsek bana fısıldıyor. “Yalnızım,” diyor. “Bu gece bana gel,” diyor. “Herkes uyuduktan sonra. Gece bire kadar bekle. Sonra gel.” Kulaklarım yanıyor. Heyecandan gebereceğim. Basket oynamayı hiç beceremediğim halde, nasıl oluyorsa müthiş bir uyum tutturuyoruz. O kadar mükemmeliz ki, her atışımız sayı oluyor. Kızlar hayretle izliyorlar bizi. Figen karısı geri geliyor. Elini yüzünü yıkamış. Uyumumuzu kıskanıyor, resmen kıskanıyor. Birden aramıza dalıyor. Ribaunt sırasında o da yükseliyor. Seçkin Bey’e çarpıyor. Onunla birlikte yere düşüyor. Kaldırsın diye elini uzatıyor. Kadının gırtlağına basasım geliyor. Seçkin Bey tutup kaldırıyor. Daha tam kalkmadan elini bırakıyor kadının. Bırakırken bana bakıyor. Mecburdum der gibi. Figen kaltağı sendeliyor. Bozuluyor. Seçkin Bey topu bana atıyor gene. “Uyuma! Uyuma!” diyor gülerek. “Bu gece gel,” dediğinde korkudan içim kaskatı kesilmiş. Kadının düştüğü yerden sırnaşık bir gülüşle elini uzattığını görünce gitmeye karar veriyorum. Tadı kaçan Figen’e bakıyorum. Sana bırakacak değilim herhalde. Ama korkuyorum. Ya umduğum gibi olmazsa? Ya aslında sevmiyorsa beni? Gece yüz kere fikir değiştiriyorum. Gidicem.. gitmiycem.. gidicem.. gitmiycem.. Samsun’da bir sürü oğlanla oynaştım, ama hiç kimseyle yatmadım henüz. Beynim uğulduyor heyecandan. Odada beş kız kalmışız. Diğerleri evci çıkmış. Konuşacak kimsem yok. Hûban olsa yüreklendirirdi beni. Herkes onu Heybeli’de biliyor, halbuki Coşkun’la Bodrum’a gitti. Aysevi teyzesinde. Yağmur annesinde. Yağmur’un annesi o kadar yakında oturuyor ki, demiryolunun karşı tarafında, okuldan kaçıp kahvaltıya ona gidiyor bazen, ilk ders boşsa filan. Zavallım, mahkeme velayetini kaptan babasına verdiği için yatılı. Üvey annesi cadının teki, Yağmur’u istemiyor. Yağmur’un durumu ne kadar benimkine benziyor derken, benimkinin çok daha beter olduğunu fark ediyorum. Beni annem de babam da istemediği için yatılıyım. Onu hiç değilse annesi istiyor. Kızlar horul horul uyuyorlar. Hûban’ı düşünüyorum. Seçkin Bey’e o âşık olsaydı, şimdiye kadar kırk kere yatmıştı adamla. Kararımı veriyorum. Gidicem. Yataktan çıkıyorum. Geceliğim incecik. Neredeyse çıplağım. Karanlıkta el yordamıyla yün çoraplarımı bulup giyiyorum. Ayakkabı giymiyorum. Ses yapar. Kabanımı omuzlarıma alıyorum. Koridora süzülüyorum. Çıt yok. Herkes uyuyor. Koridorlar, merdivenler apaydınlık. Buraların ışıklarını sabaha kadar yakıyorlar. Kaçmaya kalkarsak görsünler diye. Hapishane sanki. Allahtan cumartesi. Ortada kimse yok. Pazar olsaydı inekler aydınlık diye merdivenlere oturmuş ders çalışıyor olurlardı. Aşağı iniyorum. Seçkin Bey’in lojmanına giden koridor müdüriyetin karşısında. Müdüriyetin iç tarafı boylu boyunca cam, koridoru kabak gibi görüyor. Felsefeci Kadriye Hanım nöbetçi bu gece. Tırsık bir kadın. Birkaç kere siyasi soruşturma geçirmiş. Hayatından bezdirmişler. Gölgesinden bile korkuyor. Sigarası tütüyor masada. Elektrik sobasını yakmış, kitap okuyor. Nisan girdi mi, isterse kar yağsın kaloriferleri yakmıyorlar. Güneş batar batmaz koca bina buz gibi oluyor. Sobanın üstünde çaydanlık var. Kadriye Hanım uykusu gelmesin diye habire çay içiyor. Ona görünmeden koridora süzülmem mümkün değil. Merdivenlere oturup bekliyorum. Sonunda uykusu gelecek veya tuvalete gidecek, sabaha kadar böyle oturamaz ya. Çok bekliyorum. Ya da buz gibi basamakta oturduğum süre bana çok uzun geliyor. Üşüyorum. Sonunda Kadriye Hanım’ın başı kitabının üstüne düşüyor. Yatakhane binasının derin sessizliğinde horultuya benzeyen nefesini duyuyorum. Çok geç oldu. Seçkin Bey beni beklemekten vazgeçmiştir. Uyumuştur. Ama bire kadar bekle, sonra gel demedi mi? Bekliyordur. Karanlık koridora girene kadar yüreğim ağzımda. Yangın kovalarına çarpıp ses çıkarmaktan korkuyorum. Kadriye Hanım’a yakalanırsam uyurgezer taklidi yapmaya karar veriyorum. Uyurgezer bir kız var yatakhanede. Bir kez karşılaştım. Ödüm koptu. Gecelikle yürüyordu, ayakları çıplaktı. Gözleri açıktı. Ama boş bakıyordu. Bomboş. Beyni alınmış sanki. Ben de onun gibi bakabilirim. Kaderimin bana öğrettiği şeylerden biri de bu. Kafam takır takır çalıştığı halde, sanki incecik bir şırıngayı kafatasıma sokmuşlar, beynimi çekip almışlar gibi boş bakabiliyorum. Televizyon odasını geçiyorum. Seçkin Bey’in kapısının altından ışık sızıyor. Yatmamış! Beni bekliyor! Birden bir korku yalıyor vücudumu. Yakalanmak korkusu değil. Yakalanırsam neler olacağını düşünmüyorum bile. Ama ya sevilmiyorsam? Ya istenmiyorsam aslında? Kapı dokunmamla açılıyor. Seçkin Bey aralık bırakmış. Eşikte duruyorum. Şaşkın bir yüzle bana bakıyor. Nerden çıktın sen? der gibi değil ama. Ne yapacağım ben şimdi? der gibi. Pişman oluyorum. Gözlerim doluyor. Hiçbir şey söylemiyorum. Gel dedin geldim demiyorum. Tam dönüp gidecekken kolumdan tutup içeri çekiyor beni. Kapıyı kapatıyor. Kabanımı sırtımdan alıp atıyor. Beni kucaklıyor. Öpmeye başlıyor. Buz kesilmiş vücudumun her yerinde kor halindeki ellerini hissediyorum. Öyle mutluyum ki, o anda ölebilirim. Nefesi kulağımda uğulduyor. Elleri, dudakları ateş gibi. Dokunduğu yer yanıyor. Sağ kolumun üstünde bir kas seğirmeye başlıyor. Tık tık tık diye atıyor sürekli. Bu uğursuz seğirmeden kurtulmak için sımsıkı sarılıyorum ona. Hatta sülük gibi yapışıyorum. Yüzüne bakıyorum. Beni sonsuzca, sınırsızca sevdiğini görmek isteyerek yüzüne bakıyorum. Yüzümde çok tehlikeli bir şey görüyor. Hastalıklı arzumun derinliğini. Yaşayacağımız şeyin unutulacak bir macera olarak kalmayacağını anlıyor. Benimle yatacak olursa hayatının mahvolacağını. Hayatının geri kalanında beni hem bir suç, hem bir bela olarak sırtında taşımak zorunda kalacağını. Ya da başından beri biliyor da, hayatını mahvetmekten o an vazgeçiyor. Birden beni itiyor. Kapıyı açıp dışarı fırlatıyor. Kolumdan tuttuğu gibi savuruyor. Neye uğradığımı şaşırıyorum. Bağırmaya başlıyor. “Senin ne işin var burda! Nasıl girdin içeri? Kadriyanım! Kadriyanım!” Ruhum bedenimden ayrılıyor. Kadriye Hanım panikle koşup geliyor. Beni üstümde incecik bir gecelik, ayağımda kısa çoraplar, kabanım yerde, Seçkin Bey’in kapısının önünde görünce çığlık atmamak için elini ağzına kapatıyor. Seçkin Bey aralıksız konuşuyor. Derhal okuldan atılmam gerektiğini söylüyor. Zararlı olduğumu. Namustan, iffetten, en ufak bir ahlak kırıntısından bile nasiplenmediğimi. Bu ahlaksızlıkla diğer kızları da yoldan çıkaracağımı. Kadriye Hanım’ın ödü kopmuş. Kendi nöbetinde çıkan bir rezaletin hesabını verememekten korkuyor. Sıkıyönetim zamanı. Milli Güvenlik Konseyi iş başında. Albaylar muhtar olmuş. İki pırpır çavuşlar esip gürlüyor sağda solda. Her şey olabilir. Bir seks skandalı dönüp dolaşıp siyasi bir mesele haline gelebilir. Hiç belli olmaz böyle şeyler. Hadi siyasi meseleye dönüşmedi diyelim, benim ailem ne diyecek bu olaya? Onlar da okuldan şikâyetçi olursa ne olacak? O kadar sahipsiz miyim bakalım? Müfettişler gelir, idari soruşturma yaparlar. Yakacak baş ararlar. Tamam, ben okuldan kovulurum. Ama müfettişler de kelle almadan gitmezler. Seçkin Bey’ in karısı da öğrenir. Karı-kocanın hayatları kayar. Kadriye Hanım “Hocam unutalım,” diyor. Başımıza iş açmayalım şimdi türünden bir sürü şey söylüyor. Seçkin Bey “Ama hocanım bu kız çok rezil bir şey! Çok tehlikeli!” diyor sesini alçaltarak. Hali tavrı öyle inandırıcı ki. Sanki kapıyı aralık bırakan o değil. Sanki az önce beni kucağına alan, nefesini kulağımda, ellerini vücudumda hissettiğim adam o değil. Gerçekten uyurgezer olsam Seçkin Bey’e inanacağım. Onun masum olduğuna. Benim rezil rüsva adi bir yaratık olarak, tamamen kendi başıma karar verip kapısına dayandığıma. Bana bakmıyor. Namusum, şerefim, haysiyetim diye zırlayıp duruyor. Kadriye Hanım susması için yalvarıyor. Öğrencilerden uyanan olacak, bir rezalet çıksa da dedikoduyu oradan oraya taşısam diye ağzının suyu akan revir hemşiresi koşup gelecek diye ölüyor korkudan. Ruhumla bedenim birbirinden ayrılmış olsa da, aklım zehir gibi çalışıyor benim. Her şeyi görüyorum. Seçkin Bey’in kadına ağız yaptığının farkındayım. Örtbas etmeye o da çoktan razı. Ama unutmayı çabucak kabul ederse Kadriye Hanım’ın kafasında suçlu olduğuna dair bir kuşku uyanabilir. İnsan kuşku denen şeyi ne kadar taşıyabilir ki? Bir gün dayanamaz, birine çıtlatır. O da başka birine çıtlatır. Her şey kontrolden çıkar. Seçkin Bey sonunda ikna oluyor (sözde). Bana bir araba öğüt veriyor. Ahlak, namus, iffet üzerine. Sağol çok ihtiyacım vardı. Hele senden almaya! Kadriye Hanım beni sertçe kolumdan tutup sürüklüyor. Sesi titriyor korkudan. “Unutuyoruz bu hadiseyi. Ama gözüm üstünde bundan sonra, ona göre!” diyor. Gerçeği hiç merak etmiyor. Seçkin Bey’in beni baştan çıkarıp çıkarmadığını öğrenmeye çalışmıyor. Suçlu benim ve rezalet çıkmasın diye affedildim. Kadriye Hanım’a minnettar olmam lazım. Seçkin Bey’e de. Beni okuldan atmasınlar diye şikâyetçi olmayacak adam. Öyle mükemmel bir eğitimci ki, onun şerefini, namusunu lekelemeye kalktığım halde, istikbalimle oynamamak için unutacak bu çok ayıp, çok rezil hadiseyi. Tamam mı? Hadi bakalım. Şimdi doğru odama çıkıyorum, Kadriye Hanım’la. Beni yatağıma götürüyor. Affedilmiş bir kız çocuğu sevinci gösterisiyle yatağıma giriyorum. Kadriye Hanım rezaleti önlediği ve istikbalimi kurtardığı için çok hafiflemiş. İçi rahat bir şekilde müdüriyete dönüyor. Buz kesen ellerini ayaklarını elektrikli sobada ısıtacak. Yarın hiçbir şey olmamış gibi nöbetini devredecek. Gittiğinden emin olunca çıkıyorum yataktan. Ne yaptığımın farkındayım. Ama bir şey hissetmiyorum. İçimde herhangi bir duygu yok. Nisa’nın gözlüğü yerde, ranzasının altında duruyor. Karanlıkta, el yordamıyla buluyorum. Alıyorum. Tuvalete gidiyorum. Pis lavabolardan birine vurup kırıyorum. Kırık camını bileğime batırıyorum, boylu boyunca çekiyorum. Acı duymuyorum. Öfke, kırgınlık, nefret, ihanet, aşağılanmışlık hiçbir şey hissetmediğim halde ölmek istiyorum. Bir an önce ölüp oyundan çıkmak istiyorum. Leş tuvaletin her yerinde kan lekeleri bırakıyorum. Yatağıma dönüyorum. Kestiğim kolumu aşağı sarkıtıyorum. Hemen uyuyorum. Saatlerce uyuyorum. Uyandığımda hastanedeyim. Kolum sargılı. Başucumda annem ağlıyor. Sinirinden ağlıyor, çaresizliğinden. (Allahım ben bu kızla ne yapacağım siniri.) Süleyman Amca yanında. Babamdan eser yok. Ölmemiş olduğum için kahroluyorum. Ölmek isteyip de ölememenin feci bir şey olduğu kafama dank ediyor. Bunu aklımda tutmaya karar veriyorum. Ölüm kesin değilse sakın deneme! Ayşe geri zekâlısı çişe kalkmış. Bileğimden damlayan kana basıp ayağı kayınca meraklanmış. Işığı yakmış. Kanı görünce kıyamet kopmuş. Doğru hastaneye. Haydarpaşa Numune. Önce acil, sonra psikiyatri. Deliyim ya! Çıldırdım ya! Beni müşahede altına alan psikiyatra göre 23 Nisan tatilinde evci çıkamayıp yatakhanede kalınca depresyona girmişim. Ah bu 23 Nisanlar! Ah bu çocuk bayramları yok mu! Müfettiş raporları da bu yönde. Mevsimin de kabahati varmış. Bir nevi tabiat kanunu. Bahar gelince yatılı okullarda okuyan pek çok genç kızda benimkine benzer buhran emareleri ve intihar teşebbüsleri görülüyormuş. Allahtan ölümle sonuçlanan çok azmış. İntiharın sosyo-psikolojisi üzerine ahkâm kesen kesene. En tehlikelisi bunun salgına dönüşmesi olasılığıymış. Ki böyle bir vaka olmuş bir tarihte. Bir kız lisesinde, bir ayda on yedi kız çeşitli yöntemlerle intihara teşebbüs etmişler. Depresyon sonucu ve dikkat çekme amacıyla intihara teşebbüs etmiş olduğuma karar veriliyor. Okuldan kovulmamın fazla ağır olacağı kanaatine varılıyor. Kınama cezasıyla yırtıyorum. İki gün hastanede, beş gün annemde kalıyorum. Pazartesi okula dönüyorum. Gerçeği Hûban’a bile anlatmıyorum. Seçkin Bey’in beni nasıl mahvettiğini, ruhumu nasıl ezdiğini herkesten gizliyorum. “Annemi üzmek için yaptım,” diyorum. Hûban inanmıyor, ama üstelemiyor da. Engizisyon heyetinin beni niye bu kadar kolay affettiğini merak ediyorum. Bu bunaklar sürüsü öğrencilerin ipini çekmeye bayılır. El koydukları hadiseyi ibret-i âlem haline getirmek, kopardıkları genç kız kellelerini çomağa takıp gezdirmek en sevdikleri şeydir. Çoğu kadındır üstelik. Kendi ruhlarını kendi elleriyle öldürmüşlerdir. Bütün ruhlar ölsün, kalan genç kız posaları fizik-kimya-tarih-coğrafya çalışsın isterler. Sonra öğreniyorum işin içyüzünü. Süleyman Amca kesenin ağzını açmamış, tümüyle koyuvermiş, Müdire Hanım’a Bünyan işi bir taban halısı, disiplin kurulu hocalarına da Milas filan hediye etmiş. Sırf ayakaltında dolaşmayayım, annemin başına kalmayayım diye. Vay be! Ne pahalı bir belaymışım meğer! 19 Mayıs tatili geliyor. Bileğimdeki yara kapanmış. Annemde evciyim. Kapışıyoruz gene, sudan bir sebepten. Can evde o gün. Annem benim baş belasından başka bir şey olmadığımı, bütün disiplin kuruluna halı dağıtıp kıçımı kurtardığı için Süleyman Amca’nın ayaklarını öpmem gerektiğini söylüyor. “Sen ikimizin yerine de öpersin. Hatta ayaklarıyla yetinme, yukarılara çık,” diyorum. Der demez annemin elinin tersi yüzümde şaklıyor. Öyle bir şaklıyor ki, attığı tokadın sesinden kendi bile irkiliyor. Can’ın hediyesi yüzüğü yanağımı boydan boya yarıyor. Bir anda, babam gibi scarface oluyorum. Annem dehşete kapılıyor. İmkânsızı başarmak, zamanı geri almak için çırpınıyor. Bana sarılmaya, öpmeye çalışıyor. Haykırarak ağlıyor. Can beni bir polikliniğe götürüyor. Yanağıma pansuman yapıyorlar. Dikişlik bir şey yok. İz filan kalmayacak. Can onlara dönmem için ısrar ediyor. “Yarın Anadolukavağı’na gideriz. Yemek yeriz. Tamam, istemiyorsan anneni götürmeyiz,” diyor. Can iyi niyetli, halime gerçekten üzülmüş. Ama onu dinlemiyorum. Yatakhaneye dönüyorum. Hava iyice ısınmış artık. Millet kısa kollu dolaşıyor. Daimi yatılılar bahçeye yayılmış. Kantine giriyorum. Buraya geldiğim ilk günden beri gözlerini benden alamayan bir çocuk çalışıyor kantinde. Suat. Askerden yeni gelmiş. Hayali fener gibi bir şey. Gözleri çukur, çökük. Omuzlarını geniş göstersin diye yaz-kış vatkalı montlar giyiyor. Ne zaman kantine girsem, nefis kızarmış çift kaşarlı bir tostla bir kola getirip bırakıyor masama, bedava. Suat’a o günkü ruh halime göre davranıyorum. Bazen teşekkür ediyorum, afiyetle yiyorum. Bazen sinirimi ondan çıkarıyorum. Aşağılıyorum çocuğu. “Suat sen enayi misin?” diyorum. “Salak mısın? Niye getirip duruyorsun bunları?” Aldırmıyor. Gülüşünde hep bir sabır-koruk-helva var. Kantin boş. Bir masaya oturuyorum. Gözlerimi Suat’a dikiyorum. Az sonra tostla kola geliyor. Giderken “Suat dursana,” diyorum. “Hani bahçede bir atkestanesi var ya, tren yolunun orda. Bu gece oraya gel.” İnanmıyor. Birkaç kez yanıma geliyor. “Gelmiycen di mi? Kafa buluyorsun benimle,” diyor. Arsız arsız gülüyorum. Gece televizyon odasının penceresinden atlıyorum. Seçkin puştunun penceresinin önünden geçiyorum. Masa lambası yanıyor. Karısının gölgesini görüyorum. Gıcık Dilara’nın sesi geliyor: Babaaa! Suat atkestanesinin altında beni bekliyor. Avucuna gizleyerek sigara içiyor. Zangır zangır titriyor heyecandan. O gece Suat’la yatıyorum. Bahçe malzemelerinin saklandığı kümes gibi bir yerde. Öyle oynaşmak falan değil. Düpedüz yatmak. Suat feleğini şaşırıyor. Bana âşık olmaya kalkıyor. “Aşk maşk yok,” diyorum. “Bekâretim sana kısmet oldu. Bununla idare edeceksin artık.”</p>
  </div>
</body>
</html>
