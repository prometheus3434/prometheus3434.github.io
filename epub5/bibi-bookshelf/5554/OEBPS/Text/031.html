<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.5.7"/>
<link rel="stylesheet" type="text/css" href="../Styles/style.css"/>
<title></title>
</head>
<body>
<p class="p1"><br/></p>
<p class="p2"><span class="t4"><b>9</b></span></p>

<p class="p1"><br/></p>

<p class="p1">"Sol'un başına gelenlere çok üzülüyorum," dedi Shirl. "Öyle gaddarca ki."</p>

  <p>"Üzülme," dedi Andy, yatağın sıcaklığında kızı kendine çekip öperek. "Bence o senin kadar üzülmüyordu. Yaşlı bir adamdı, çok şey görmüş geçirmişti. Onun için her şey geçmişte kalmıştı, dünyanın bugünkü halinden memnun olduğunu hiç sanmıyorum. Bak: güneş değil mi? Kar durdu galiba, hava açıyor."</p>

  <p>"Ama o şekilde ölmek çok saçmaydı, şu gösteri yürüşüne gitmeseydi..."</p>

  <p>"Hadi, Shirl, yeter artık. Olan oldu. Bugünü düşün. Grassy'nin bana bütün bir gün izin verdiğini düşünebiliyor musun — sırf acıdığı için."</p>

  <p>"Hayır. O korkunç bir adam. Eminim başka bir sebebi vardı, yarın gidince öğrenirsin.</p>

  <p>"Bana benzedin," diye güldü. "Hadi kahvaltı edelim ve bugün yapmak istediğimiz bütün güzel şeyleri düşünelim."</p>

  <p>Kız üstünü giyinirken Andy de içeri gidip ateşi yaktı, sonra odayı kontrol edip, Sol'un bütün eşyalarını kaldırdığına emin oldu. Giysiler gardroptaydı, rafları temizlemiş, kitapları giysilerin üstüne koymuştu. Yatağa bir şey yapamazdı, örtüsünü çekti, yastığı da gardroba koydu; bir divan gibi görünüyordu şimdi hiç değilse. Eh, idare ederdi. Gelecek haftalarda eşyaları bizpazarında teker teker elden çıkarırdı; kitaplar iyi fiyata giderdi herhalde. Bir süre, daha iyi beslenmelerine yarayacak ekstra paranın nereden geldiğini Shirl'ün bilmesi gerekmezdi.</p>

  <p>Sol'u özleyecekti, orası kesindi. Yedi yıl önce odayı ilk kiraladığı zaman, her ikisi için de uygun bir anlaşma olmuştu. Sol sonradan, gittikçe artan yiyecek fiyatlarının onu odayı bölüp yarısını kiraya vermeye zorladığını, ama herhangi bir serseriyle paylaşmak da istemediğini anlatmıştı. Mıntıkaya gitmiş, boş bir oda olduğunu söylemişti. O zaman polis barakalarında kalan Andy de hemen taşınmıştı. Böylece Sol hem parasını almış, hem de silahlı bir koruma sahibi olmuştu. Başlangıçta arkadaş değildiler, bu zamanla olmuştu. Yaş farkına rağmen yakınlaşmışlardı: Genç düşün, genç kal, derdi Sol her zaman ve bu kuralı da uygulamıştı. Ne komikti, Sol'un söylediği pek çok şeyi hatırlıyordu. Hatırlamaya da devam edecekti. İşi hissayata vurmaya niyeti yoktu —buna ilk gülen Sol olurdu— ama onu unutmayacaktı.</p>

  <p>Güneş pencereden içeri giriyordu, o bir taraftan, ocak bir taraftan odanın soğuğunu kırmış, güzel bir ılıklık vermişti. Andy TV'yi açtı, bir müzik buldu, kendi sevdiği türden değildi ama Shirl seviyordu, onun için açık bıraktı. <i>Roma'nın Çeşmeleri</i> adında bir şeydi, şarkının adı ekranda yazıyordu, köpüren bir çeşme resminin üstüne kondurulmuştu. Shirl saçını fırçalayarak içeri girdi, Andy resmi gösterdi.</p>

  <p>"Şu şakır şakır akan su seni susatmıyor mu?" diye sordu.</p>

  <p>"Duş yapma isteği uyandırıyor. Eminim feci halde kokuyorumdur."</p>

  <p>"Tatlı bir parfüm gibi," dedi; Shirl, hâlâ saçını fırçalayarak pencerenin pervazına oturdu; güneş ışıl ışıl saçına düştü, Andy de zevkle onu seyretti. "Bugün trene binip pikniğe gitmeye ne dersin?" diye sordu aniden.</p>

  <p>"Git şurdan! Kahvaltıdan önce şaka kaldıramıyorum."</p>

  <p>"Ciddiyim. Biraz kenara çekil bakayım." Pencereye eğildi ve Sol'un tahta çerçeveye çivilemiş olduğu eski dereceye baktı. Boya ve rakamların çoğu kabarıp düşmüştü ama Sol, yerine yenilerini kazımıştı. "On iki derece olmuş bile —hem de gölgede— eminim bugün on beşe çıkar. Aralık ayında New York'ta böyle hava bulursan hiç durma. Yarın bir buçuk metre kar yağabilir. Son soya ezmemizi kullanıp sandviç yapabiliriz. Su treni saat on birde kalkıyor, muhafız kompartımanına binebiliriz."</p>

  <p>"Ciddisin yani?"</p>

  <p>"Tabii, böyle konularda şaka yapmam. Kırlara doğru gerçek bir gezinti. Geçen hafta muhafızlarla beraberken yaptığım yolculuğu anlatmıştım ya. Tren Hudson Nehri boyunca Croton-on-Hudson'a kadar gidiyor, orda tankerlere su dolduruluyor. Bu iki, üç saat sürüyor. Ben hiç görmedim ama Croton Point Parkı na yürüyebilirsin diyorlar — nehrin içine kadar uzanıyormuş ve orda hâlâ gerçek ağaçlar varmış. Hava sıcak olursa pikniğimizi yapar, sonra tekrar trene bineriz. Ne diyorsun?"</p>

  <p>"Harika derecede imkânsız ve inanılmaz geliyor kulağa. Küçüklüğümden beri şehirden hiç o kadar uzaklaşmamıştım, kilometrelerce yol olmalı. Ne zaman gidiyoruz?"</p>

  <p>"Kahvaltı eder etmez. Yulaf ezmesini ocağa koydum bile, yanmadan biraz karıştırsan iyi olur."</p>

  <p>"Deniz kömürü ateşinin üstünde hiçbir şey yanmıyor ki." Ama ocağa gitti ve tencereyi yokladı. Onu kaç zamandır böyle gülümserken ve mutlu görmemişti Andy, yaz günleri geri gelmişti sanki.</p>

  <p>"Oburluk edip bütün yulaf ezmesini yeme," dedi. "Şu mısır yağıyla —onu önemli bir şey için sakladığımı biliyordum zaten— piknik için yulaf kızartması da yapabilirim."</p>

  <p>"Güzelce tuzlu yap, orda istediğimiz kadar su içebiliriz."</p>

  <p>Andy Shirl’ün sandalyesini, sırtı Sol'un şarj bisikletine gelecek şekilde yerleştirdi; olanları hatırlatacak bir şey görmesine gerek yoktu. Şu anda gülüyor, günün planlarından bahsediyordu, bunun bozulmasını istemiyordu. Özel bir gün olacaktı bu, ikisi de emindi bundan.</p>

  <p>Öğle yemeğini paketlerken kapı hızlıca vuruldu, Shirl'ün yüreği hopladı. "Kurye... biliyordum zaten! Bugün çalışman gerekecek..."</p>

  <p>"O konuda meraklanma," diye gülümsedi Andy. "Grassy sözünün eridir. Hem bu kuryenin vuruşuna benzemiyor. Onun bam-bam-bam'ını nerde olsa tanırım."</p>

  <p>Shirl zorla gülümsedi, Andy paketlemeyi bitirirken o da gidip kapıyı açtı.</p>

  <p>"Tab!" dedi neşeyle. "Sen nerden çıktın... Gel, seni görmek ne güzel. Tab Fielding geldi," dedi Andy'ye.</p>

  <p>"Günaydın, Bayan Shirl," dedi Tab ciddi ciddi, koridorda kalarak. "Maalesef bu bir ziyaret değil. iş üzerindeyim."</p>

  <p>"Ne oldu?" diye sordu Andy, Shirl'ün yanına gelerek.</p>

  <p>"Bana verilen her işi kabul etmek zorunda olduğumu biliyorsunuz," dedi Tab. Gülümsemiyordu ve kederli gibiydi. "Eylül'den beri badigard birliğindeyim, tek tek işler, düzenli bir vazife yok, ne iş olursa yapıyoruz. İşi reddersen listenin sonuna geri dönüyorsun. Doyuracak bir ailem var..."</p>

  <p>"Ne demeye çalışıyorsun?" diye sordu Andy. Karanlıkta Tab'in arkasında birinin durduğunun farkındaydı, ayak seslerinden koridorda başkalarının da olduğu belliydi.</p>

  <p>"Sen ona kulak asma," dedi Tab'in arkasındaki adam, burundan gelen nahoş bir sesle. Badigardın arkasında duruyordu ki görünmesin. "Yasa benden yana. Sana para ödedim. Ona emri göster!"</p>

  <p>"Şimdi anladım," dedi Andy. "Kapıdan çekil Shirl. Sen de içeri gel, Tab, seninle konuşalım."</p>

  <p>Tab öne bir adım atınca koridordaki adam da peşinden gelmeye çalıştı. "Bensiz oraya giremezsin..." diye ciyakladı. Andy kapıyı adamın suratına çarpınca sesi kesildi.</p>

  <p>"Keşke bunu yapmasaydınız," dedi Tab. Sivri uçlu demir muştası elindeydi, yumruğunu sımsıkı kapatmıştı.</p>

  <p>"Sakin ol," dedi Andy. "Önce seninle yalnız konuşmak istedim, o kadar, ne olduğunu öğrenmek için. Oturma emri var, değil mi?"</p>

  <p>Tab başını salladı, dertli dertli yere baktı.</p>

  <p>"Siz neden bahsediyorsunuz Allah aşkına?" diye sordu Shirl, kaygılı ifadelerine bakarak.</p>

  <p>Andy cevap vermeyince Tab kıza döndü. "Oturma emri, yaşayacak bir yere gerçekten ihtiyaçları olduğunu ispat edenlere mahkeme tarafından verilir. Bunların sayısı sınırlıdır, başka bir yerden çıkmak zorunda kalan büyük aileli insanlara verirler genellikle. Oturma emriyle arama yapıp boş bir apartman veya oda filan bulursun, emir bir tür arama emri gibidir. Problem çıkabilir, insanlar evlerine yabancıların girmesinden hoşlanmayabilir, onun için elinde oturma emri olanlar yanlarında badigard götürürler. Benim vazifem de bu işte, koridordaki insanlar, adları Belicher, beni tuttular."</p>

  <p>"Ama burda ne yapıyorsunuz?" diye sordu Shirl hâlâ anlamadan.</p>

  <p>"Belicher mezar hırsızının teki de ondan," dedi Andy ters ters. "Morgda dolaşıp ceset arar."</p>

  <p>"Öyle de denebilir," diye cevap verdi Tab, öfkesine hâkim olarak. "Aynı zamanda, yaşayacak bir yeri olmayan, karısı ve çocukları olan bir adam, bu da işin öbür yüzü."</p>

  <p>Kapı aniden güm güm vuruldu, Belicher'ın sızlanan sesi geliyordu dışarıdan. Shirl sonunda Tab'in orada oluşunun sebebini anlamıştı, nutku tutuldu. "Burdasın çünkü onlara yardım ediyorsun," dedi. "Sol'un öldüğünü duydular, odasını istiyorlar."</p>

  <p>T ab sessizce kafasını sallayabildi ancak.</p>

  <p>"Hâlâ bir şansımız var," dedi Andy. "Mıntıkadan birini getirebilirsek, burda yaşarsa, o zaman bu insanlar içeri giremez."</p>

  <p>Kapı daha hızlı vurulmaya başladı, Tab kapıya doğru bir adım geriledi. "Burda şu anda biri olsaydı, tamamdı, ama Belicher işi mahkemeye götürürse oturma izni alabilir çünkü bir ailesi var. Size yardım etmek için elimden geleni yaparım ama Belicher işverenim ne de olsa."</p>

  <p>"Bu işi halledene kadar kapıyı açma,” dedi Andy sertçe.</p>

  <p>"Açmak zorundayım, başka ne yapabilirim?" Doğruldu, muştalı yumruğunu sıktı. "Beni durdurmaya çalışma Andy. Sen bir polissin, kanunu biliyorsun."</p>

  <p>"Tab, açmak zorunda mısın?" diye sordu Shirl kısık bir sesle.</p>

  <p>Ona döndü, gözleri kederle doluydu.</p>

  <p>"Bir zamanlar iyi dosttuk, Shirl, ve seni hep öyle hatırlayacağım. Ama bu olaydan sonra bana iyi gözle bakmayacaksın çünkü işimi yapmak zorundayım. Onları içeri almak zorundayım."</p>

  <p>"Hadi durma, aç şu lanet kapıyı," dedi Andy ters ters, sırtını dönüp pencereye giderek.</p>

  <p>Belicher'lar içeri doluştu. Bay Belicher zayıftı, acayip şekilli bir kafası vardı, çenesi yok gibiydi, Sosyal Yardım müracaatına imza atmaya ancak yetecek kadar da zekâsı vardı. Bayan Belicher ailenin direğiydi; vücudunun sarkık yağlarından çocuklar çıkmıştı, tam yedi tane, bunlar için aldıkları Çocuk Yardımı parasıyla yaşıyorlardı. Karnının yuvarlaklığından sekiz numaranın da yolda olduğu belliydi; aslında bu on bir numaraydı, çünkü üç tanesi umursamazlık ya da kaza sonucu ölmüştü. On iki yaşlarında olan en büyük kızın kollarında feci derecede kokan ve devamlı ağlayan yara bere içinde bir bebek vardı. Öbür çocuklar karanlık koridorun sessizlik ve gerginliğinden azat olmuş, bağırışıyorlardı.</p>

  <p>"Oo, şu güzel dolaba bak," dedi Bayan Belicher, paytak paytak yürüyüp kapısını açarak.</p>

  <p>"Ona dokunma," dedi Andy, Belicher Andy'nin kolunu çekti.</p>

  <p>"Bu oda hoşuma gitti, büyük değil ama güzel. Burda ne var?" Bölmenin açık kapısına doğru yöneldi.</p>

  <p>"Orası benim odam," dedi Andy kapıyı adamın suratına çarparak. "Ordan uzak dur."</p>

  <p>"Böyle davranmaya lüzum yok," dedi Belicher, çok tekme yemiş bir köpek gibi hemen yana çekilerek. "Haklarım var. Elimde oturma emriyle nereye istersem bakarım, kanun öyle diyor." Andy ona doğru bir adım atınca biraz daha uzaklaştı. "Sana inanmıyor değilim, bayım, inanıyorum. Bu oda güzel, masası, sandalyesi, yatağı var..."</p>

  <p>"Onlar bana ait. Bu boş bir odadır, hem de küçük. Sen ve ailen buraya sığmazsınız."</p>

  <p>"Sığarız, sığarız. Biz daha küçüklerinde de yaşadık..."</p>

  <p>"Andy, durdur şunları! Bak..." Shirl'ün dertli çığlığı üzerine Andy döndü ve iki oğlanın, Sol'un pencere serasında özenle büyüttüğü bitki paketlerini bulduklarını gördü; yiyecek sanıyor, yırtıp açıyorlardı.</p>

  <p>"Yerine bırakın onları," diye bağırdı Andy ama yetişemeden çocuklar bitkilerin tadına bakmış, tükürmüşlerdi bile.</p>

  <p>"Ağzımı yaktı!" diye bağırdı büyük olanı ve paketin içindekileri yere döktü. Öbür oğlan heyecandan zıp zıp zıplayarak, o da diğer paketlere aynı muameleyi yapmaya başladı. Andy'nin elinden kaçtılar, onları durduramadan paketler boşalmıştı bile.</p>

  <p>Andy sırtını döner dönmez, küçük oğlan, hâlâ heyecan içinde, masanın üstüne çıktı, ayağına bağlı çamurlu paçavralar masanın üstünde pis pis iz bırakarak TV'yi açtı. Çocuk çığlıklarına, bangır bangır bir müzik sesi, ve annelerinin etkisiz yalvarışları karıştı. Tab, gardrobu açıp içinde ne var diye bakan Belicher'ı geri çekti.</p>

  <p>"Çocukları götür şurdan," dedi Andy, öfkeden yüzü kıpkırmızı.</p>

  <p>"Elimde oturma emri var, haklarım var," diye bağırdı Belicher, geri çekilip üzeri baskılı bir plastik parçasını havada sallayarak.</p>

  <p>"Hakların umurumda değil," dedi Andy, koridor kapısını açtı. "Şu veletler dışarı çıkınca konuşuruz bunları."</p>

  <p>Tab en yakındaki çocuğu ensesinden yakalayıp dışarı atarak bu işi halletti. "Bay Rusch haklı," dedi. "Biz bu işi hallederken çocuklar dışarıda bekleyebilir."</p>

  <p>Bayan Belicher yatağın üzerine çöküp gözlerini kapattı, sanki olanların onunla alakası yokmuş gibi. Bay Belicher duvara doğru çekildi bir şeyler mırıldanarak, ama söylediklerini ne duyan oldu, ne de umursayan. Son çocuk da dışarı atılırken koridordan tiz çığlıklar ve hıçkırık sesleri geliyordu.</p>

  <p>Andy etrafa bakınınca Shirl'ün odalarına gitmiş olduğunu gördü; anahtarın kilitte döndüğünü işitti. "Buraya kadar ha?" dedi dik dik Tab'e bakarak.</p>

  <p>Badigard çaresizce omuz silkti. "Çok üzüldüm Andy, Allah şahidimdir ki. Başka ne yapabilirim? Kanun kanundur, burda kalmak isterlerse kovamazsın."</p>

  <p>"Kanun kanundur," diye tekrar etti Belicher monoton bir sesle.</p>

  <p>Andy'nin sıkılı yumruklarıyla yapabileceği bir şey yoktu, istemeye istemeye açtı ellerini. "Şu eşyaları öbür odaya taşımama yardım eder misin, Tab?"</p>

  <p>"Tabii," dedi Tab, masanın öbür ucundan tutarak. "Shirl'e bu işteki rolümü açıklamaya çalış, olmaz mı? Bunun yapmam gereken bir iş olduğunu anlamıyor sanırım."</p>

  <p>Yere saçılan kurutulmuş bitkiler ayaklarının altında çıtırdadı, Andy cevap vermedi.</p>
</body>
</html>