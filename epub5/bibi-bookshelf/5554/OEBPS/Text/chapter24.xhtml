<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Yeşil Peri Gecesi</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <h1>Kork benden</h1>

    <p>Gün ve ben hızla arkadaş olmuştuk. Merdaneli çamaşır makineleri bozulduğu için, Taş Basamak Sokağı’ ndaki dairenin küçücük banyosunda, paçalarımızı sıvayıp, nevresimleri leğende çiğneyerek yıkayacak kadar yakın arkadaş olmuştuk.</p>

    <p>Daha hayatımızın başında, (ben on dokuzun sonunda, Gün yirmi sekizin içinde, Kubi tam otuz) geleceğimizin susuzluktan çatlamış bir dere yatağına benzeyeceği, kuruyup gideceği ayan beyan ortada olduğu halde (belki de bu yüzden), ipinden kopmuş bir neşe içindeydik. Stüdyoda iş güç olmadığı için akşamüstü eve gelen Kubi, banyoda çamaşırları çiğnerken duş başlığını elden ele geçirerek deli gibi şarkı söyleyen biz iki kaçığın fotoğraflarını çekmişti. Hem gülmüştük, poz vermiştik, hem de filmleri ziyan etme demiştik. Sonra da yıkadığımız nevresimleri mayıs başı rüzgârında salınarak kuruması için avludaki iplere asmıştık.</p>

    <p>O günlerde param oldukça şiir kitapları alıyordum ben. Durmadan şiir okuyordum. Dilimde gezen dizeleri içimdeki boşluğa fısıldıyordum: <em>Bütün yapraklarım açarsa / Kork / Çünkü yalnızlığım ben / Çünkü yoksulluğum ben / Tepeden tırnağa.</em></p>

    <p>Korkunç acıkmıştık, ama gene parasızdık. Evde ne varsa onu yiyecektik. Buzdolabından mısır ununu, peynirle tereyağının sonunu çıkarmıştı Gün. Kubi’yi manava göndermişti, “Kıvırcıkla limon al,” demişti. Sonra tavada tereyağını eritmiş, kaşık kaşık mısır unu dökmüştü. Pişince içine beyazpeynirin sonunu ufalamıştı. Oturup gülüşe konuşa yemiştik. Yediğimiz lokma, içtiğimiz su çok tatlı gelmişti. Gençtik çünkü, sık sık koptuğumuz hayata kolayca bağlanabiliyorduk.</p>

    <p>Kubi müzik yaptığı bara gitmişti sonra. Bizim içimizden gelmemişti. Kanepenin iki ucuna oturup söyleşmiştik. Pencereler açıktı. Karşı apartmanlardan televizyon ışıkları sızıyordu gecemize. Birileri mutlu mutlu gülüşerek sokaktan geçiyordu. Ana caddeden, eğlenmeye giden zengin piçlerin arabaları geçiyordu. Hayat başkalarına kavun, bize kelek yedirdiğini hiç saklamıyordu. Hayat biz olmasak da devam edeceğini her fırsatta yüzümüze vuruyordu.</p>

    <p>Hüzün basmıştı içimizi. Ben içimi hüzün basınca ağlardım. Ben bir sebep yokken de ağlardım. Ama o gece ağlamamıştım. Gün’e Ali’yi anlatmıştım. Beni nasıl terk ettiğini. Paris’te onu bekleyen bir kadına gittiğini. “Bahar geldi. Yakında yaz gelecek. Sonra sonbahar, kış gelecek. Ama Ali gelmeyecek,” demiştim. Gün “Eşşoğleşşek!” demişti. Hazan hüzün içinde erirken güldürmüştü beni.</p>

    <p>Hayatın boktanlığından konuştuk o gece. Adil olmadığından, olmayacağından. Gençliğimizin yel üfürdü gibi geçip gideceğinden. İyi bir şey yapamadan hayatta. Varlığımıza bir anlam kırıntısı bulamadan. Gün kendinden çok Kubi için üzülüyordu. “Ben vasat olduğumu anladım,” diyordu. “Kabullendim, barıştım vasatlığımla. Ama Kubi çok yetenekli. Otuzbir dergileri için fotoğraf çekecek adam değil o.”</p>

    <p>Otuzbir dergileri dediği anda pişman oldu, beni kırdığını sandı. Kırılmamıştım oysa.</p>

    <p>“Berrin Abla’nın dediği çıktı,” dedim. “Beni düzgün işlere çağırmıyorlar artık.”</p>

    <p>“Başka iş geldi mi? Yani böyle.. çıplak modellik..”</p>

    <p>“Gelmedi.. gelir herhalde. Berrin Abla’yı biraz sıkıştırmam lazım.”</p>

    <p>“Hayır, sakın!”</p>

    <p>Çıplak fotoğraflarımı çektikleri, yapma demedikleri için kendini suçlu hissediyordu. Bu yüzden arkadaş olduğumuzdan beri kol kanat geriyordu bana. Başına buyruk, aklı bir karış havada kız kardeşine çekidüzen veren akıllı uslu bir abla gibi akıl verdi gene.</p>

    <p>Dergi dediğin aylıktır, geçip gider, unutulur. Tamam, olan oldu, yaptın bir kere, biz de olmaz demedik, ama bir daha yapma türünden. Kendine düzgün bir yol çiz türünden. Oralı olmadığımı görünce güldü. Kendiyle alay etti. “Kelin merhemi olsa kendi başına sürer desene!” dedi. Gülüştük.</p>

    <p>Bir sessizlik oldu aramızda. Bizi birbirimize sıkıca bağladı. Hazan, hüzün ve o acı neşe uçmuş, geriye şefkat gibi bir şey kalmıştı. Henüz taze olan arkadaşlığımızın sağlamlığının sınandığı bir andı sanki. Öylesine tanımsız, tuhaf. Gün çıplak fotoğraflarımın arkasında başka bir şey, ünlenmek zengin olmak isteğiyle alakasız, tamamen başka bir şey olduğunu hissetmişti.</p>

    <p>“Senin derdin çıplak model olmak falan değildi di mi?” dedi. “Birilerini kahretmek için verdin o pozları.. İstediğin oldu mu peki? Üzmek istediğin her kimse, üzebildin mi?”</p>

    <p>“Kimseler..” dedim sadece.</p>

    <p>Zekiydi Gün. Zehir gibiydi. Sanatsal yetenekleri sınırlı olabilirdi, ama insanın içini okuma yeteneği çok güçlüydü. Hayatımı zehirleyen şeyleri anlatamayacağımı, anlatamadıkça içimde katılaştıracağımı, sancı yapan bu kistle yaşayacağımı anlamıştı.</p>

    <p>“Geç oldu,” dedim. “Son otobüsü kaçırmayayım, babam bekler.”</p>

    <p>Kalktım eve gittim.</p>

    <p>Babam yine televizyonun karşısında horluyordu. Rakı şişesinin dibi delinmiş yine. Küllük ağzına kadar dolu. Ortalığı toplarken telefon çaldı. Şaşırdım. Gecenin bu saatinde bizi arayan olmaz. Birden bir ümit belirdi içimde: Ya Ali’yse? Döndüm, sensiz yapamadım oralarda diyecek. Mesela!</p>

    <p>Açtım. Maalesef Süleyman Amca. Sesi buz. Sesi taş. Yeşil peri gecesinin üzerinden henüz iki ay geçmiş. Bombaladığım yüzünün yaraları daha iyileşmemiştir, eminim. Çok kısa, çok gergin bir muhavere oldu aramızda. “Babanı ver!” “Babam uyuyor!” “Uyandır!” “Uyandıramam!” “Deli etme beni, babanı ver dedim!” “Vermiyorum dedim!”</p>

    <p>Babam uyandı. “N’oluyor?”</p>

    <p>Küt diye bıraktım ahizeyi sehpaya. “Abin seni istiyor,” dedim. Altını çize çize: Abin! Muhteşem Süleyman’ı telefonda kardeşiyle baş başa bıraktım, odama gittim. Tam kapımı kapatacaktım ki babamın çığlığı geldi.</p>

    <p>“Ah anacııım..”</p>

    <p>Dövünerek ağlamaya başladı. Fikriyanım ölmüş nihayet.</p>

    <p>Tabii ki gideceğim cenazesine babacım, aşkolsun. Beraber gideceğiz, kol kola. Törene ellerimle hazırlayacağım seni. Protezini takacağım. Tıraş edeceğim. Kulağından ve burnundan fışkıran kılları keseceğim. Saçlarına limon kolonyası süreceğim. Tertemiz giydireceğim seni, kar beyaz gömlekle, ütü çizgisi kılıç gibi bir kumaş pantolon. Ayakkabılarını pırıl pırıl boyayacağım. Belime kadar inen uğurböcekli, kelebekli taçlar taktığım saçlarımı anneme duyduğu haset ve nefretten çıldırarak, kökünden kesen, kestiği saçlarımı banyo kazanına doldurup yakan, başımdan aşağı tas tas kaynar sular dökerken orgazm olan hamarat Nihal Hanım’ı, on numara ev kadını Nihal Hanım’ı hayrete düşürecek kadar temiz pak yapacağım seni. Nasıl gitmem babacım? Annemden nefret eden, annemin kızı olduğum için bana sen de orospu olacak mısın yavrum? diye soran canım-canım-canım babaannemdi o benim. Onu son yolculuğuna nasıl uğurlamam? Nasıl mendil sallamam arkasından, halay çekerek?</p>

    <p>Kaldı ki Süleyman Amca’yı görmeliyim. Daha doğrusu o bizi, ikimizi yan yana görmeli. Felekten-çok-çeken-bahtsız-anacığının tabutunun başında karısı, kızı, oğlu, damadı, torunu, kısaca mükemmel ailesiyle, pek muhterem eşi dostuyla, kendisine saygıda kusur etmeyen bir ordu çalışanıyla dikilirken, acılar karşısında metanet timsali olarak, karısını düzdüğü kolsuz kardeşinin ve aşağılık bir dergiye anadan doğma pozlar verecek kadar ahlaksız yeğeninin gözlerinin ta içine baksın bakalım.</p>

    <p>Bakamaz. Sırf bunu görmek için gideceğim babacım.</p>

    <p>Baktı ama.</p>

    <p>Beni görünce kıpkırmızı kesildi. Utançtan değil, öfkeden. Askılı bluzumun üstüne giydiğim incecik gömlekten taşan göğüslerime, kısa eteğimin altından upuzun uzanan çıplak bacaklarıma, cami avlusunda bile örtmediğim saçlarıma müthiş bir öfkeyle baktı.</p>

    <p>Orta yaşlı, portföylü, göbekleri kemerlerinin üstünden taşmış, kısa kollu, terli adamlar kalabalığının ortasındaydı. Kapalıçarşı esnafının en baba, en kalın tüccarları, yıllardır cumayı birlikte kıldıkları dükkân komşularının acısını paylaşmaya gelmişlerdi. Sarıgözlü yardımcısı Kenan bir yanında, öteki, bodur olan öbür yanındaydı. Fıldır fıldırdı gözleri ikisinin de.</p>

    <p>Hadi hoca, kıldır şu namazı da gidelim, işimiz gücümüz var sıkıntısıyla bekleşen bu erkekler topluluğundan birileri Phoenix’i görmüş olabilir (kuvvetle muhtemel), aralarından beni tanıyan çıkabilir, ‘Aha! Bu kız o kız! O anadan üryan kız!’ diyebilir, Kenan’la Ferhat’ın gözleri faltaşına dönebilir korkusuyla çekti beni kendine. Ensemden tutup kulağıma “Senin ne işin var burda?” diye tısladı. “Çabuk defol!” dedi, göğsüne çekip sarılırken sözde, böylece avluyu dolduran terli erkekler topluluğundan yüzümü gizlerken. Sakın ha! Görmesinler beni, tanımasınlar. Süleyman Bey’in yeğeni pornocu olmuş demesinler. İtibarı yerle yeksan olmasın. Sonra gözünü benden ayırmadan, eli ensemde, elinden gelse kafatasımı delip beyinciğime parmaklarını sokacak, canımı alacak o anda, ele güne karşı babamla öpüştü. Hıçk.. hıçk.. diye tuhaf sesler çıkararak ağlayan babamı şiddetle azarladı teselli edeceğine. “Kes zırlamayı!”</p>

    <p>Nasıl yapabiliyor? diye düşündüm. Annemi düzmemiş gibi, ben onları yakalamamışım gibi, babamı mahvetmemiş gibi yapabiliyor. Nasıl yapabiliyor? Yapıyor işte. Olmamış gibi yapabilenlerin dünyası bu, benim değil. Ben yapamıyorum. Ben sosyal bukalemun olamıyorum. Bulunduğum kabın şeklini, bindiğim dalın rengini alamıyorum. Yetmezmiş gibi ışıldıyorum bir de, iyi mi! Güzelim. Fena halde güzelim ve uzun çıplak bacaklarım cami avlusunun tam ortasında duruyor. Herkes bana bakıyor. Süleyman Amca’nın etrafını saran erkekler ordusu imamı, namazı unutmuş çoktan. Hepsinde bir omuz dikleştirme, gözlerinde bir kısılma, gevşek kollarını gerginleştirip arkada birleştirme, mallarını hissetme ansızın.</p>

    <p>Ersin yok aralarında. Ersin nerede? (Ersin pabucu yarım, çık dışarıya oynayalım! Çıkamam, yurtdışındayım. Bankam beni mühim işlere gönderdi.)</p>

    <p>Ödümün kopacağını sandı Süleyman Amca. Hiddetli bakışlarının beni korkudan geberteceğini. Arkama bakmadan kaçacağımı. Bahtsız anacığının cenazesine gelmiş bu tertemiz, güzel ahlaklı insanlara açık saçık halimle görünmeden, onların iğrenç resimlerimi hatırlamalarına fırsat bırakmadan, bu uhrevi zaman parçasının kutsiyetine daha fazla halel getirmeden sıvışmamı bekliyordu. Bakışıyorduk. Bakışarak birbirimize aralıksız ateş ediyorduk.</p>

    <p>Ama unuttuğun bir şey var amcacım: Beni senin karın terbiye etti.</p>

    <p>Tabutun önünde bir sandalyeye çökmüş, teni pürüzlü inşaat kalaslarını andıran kız kardeşin Cavidan’dan, Ahu Tuğba tulumlu, saçları permalı öğretmen kızından, kızının kaynanasıgiller, görümcesigiller, eltisigiller gibi akrabalarından, babam hastanede yatarken ölümünü beklemeye koşan, iyice moruklamış, felaketsever amca-teyze kızlarından ve daha kim olduklarını tahmin edemediğim bir yığın kadından oluşan bir kalabalığın içinde, Karaca’dan alınmış, içli-dışlı lacivert triko takımıyla dikilen ve babamla beni görünce gözleri hayret ve nefretle açılan karın kaynar suyla ve makasla terbiye etti beni. Sana, annen hasta yatağında yatarken bir kere bile görmeye gelmediler de, şimdi burda ne işleri var? der gibi bakan bu zalim natır, gaddar berber terbiye etti. Biraz sonra cenaze namazını kılacağın anacığının bana verdiği terbiyeye hiç girmiyorum. Ölmüş kadın nihayetinde, ölünün arkasından konuşmayalım şimdi.</p>

    <p>Anlayacağın, karının verdiği bu terbiyedir ki hasta etti beni amcacım, dengemi bozdu. <em>Benim dengemi bozmayınız.</em> Öte yandan cenazeler sapıtmak için şahane fırsatlardır. Seni burada öyle bir rezil ederim ki, Phoenix’e kapak olmama çoktan razı olursun. Benim dengemi bozmayınız. Fena olur. Sarıgözlü Kenan’ı dudağından öperim mesela. Ferhat’ın önünü avuçlarım. Dükkân komşularına memelerimi gösteririm. Karına bağıra bağıra senin puşt kocan annemi düzdü biliyor muydun? derim. Benim dengemi bozmayınız! Yoksa deliye bağlarım. Anacığını gömmeye gelmiş bu kalabalığın aklını alırım. Yaparım.</p>

    <p>Der gibi baktım Süleyman Amca’ya.</p>

    <p>Yapacağımdan değildi. Yapamazdım. Bunları ancak bir deli yapardı. Ben deli değildim. Ama Süleyman Amca deli olmadığımı bilmiyordu. Bu yüzden deli gibi korkuyordu benden. Bakışıyorduk. Birbirimize ateş etmeye devam ediyorduk. Çok gerilmiştik. Birimizden biri bir şey yapacaktı. Ya ben müthiş bir arıza yapacaktım ya da Süleyman Amca cenaze menaze demeyecek, bana girişecek, ağzımı burnumu dağıtacaktı.</p>

    <p>Birden avlunun öbür cenazenin kalktığı tarafında bir dalgalanma oldu. Birileri çığlık attı, birileri bağrıştı, birkaç kişi koşuştu. Kapalıçarşı esnafı bir anlığına gözlerini benden aldı. Kadınlar topluluğu ilgilerini üstümden çekti, imam dahil herkes dalgalanan insanlara baktı. Bir meraklı grubu yöneldi o tarafa, ben de aralarında.</p>

    <p>O gün sadece benim babaannem ölmemiş meğer.</p>

    <p>Saralı Dilara’nın da babaannesi ölmüş, Seçkin Bey’in anneciği. Kadere bak!</p>

    <p>Dilara nöbet geçiriyordu, yerde debeleniyordu, parmağında alyansı pırıldıyordu. Yeşil gözlü Filiz Hanım kızının başına eğilmişti. Aradan geçen beş yılda yaşlanmıştı kadın, sağı solu sarkmıştı, anneanne gibi bir şey olmuştu. Seçkin Bey bıraktığım gibiydi ama. Keten bir gömlek üstünde, uçuk mavi, kollarını katlamış, saçlarını öne taramış, daha genç bir tarz, olmayan alnını kapatmış iyice. Dilara nöbeti geçip de gözlerini açtığında, Seçkin Bey kızının koluna giren diğer kişinin kim olduğunu merak ederek başını kaldırdığında, göz göze geldik. Burun buruna ve göz göze. Nefesim yüzüne değdi. Kâğıt gibi kurudu yüzü, bembeyaz. Nasıl biliyor suçunu! Allahım nasıl da biliyor herkes suçunu! Ve nasıl da bilmezlikten gelebiliyor, sırıtarak, resmen sırıtarak!</p>

    <p>Ödenmemiş bir hesap vardı aramızda. Ama sorun şuydu ki, ikimiz de kendimizin alacaklı olduğunu düşünüyorduk.</p>

    <p>Bir kolunda ben, bir kolunda Seçkin Bey, Dilara’yı götürüp oturttuk bir köşeye. Annesinin çantasından ilaçlar çıktı. Bir şişe su uzattı birisi. Ben pür iyilik meleği kesilmişim: İyi misin Dilaracım? Ah canım benim! Otur, kalkma. Dinlen biraz. Coşkudan uçuyorum sözde, sevgili hocama ve değerli ailesine rastladığım için. Beni yatakhaneden tanıyan Filiz Hanım’da manasız bir sevgi seli. Kadıncağız nerden bilsin kocasının bana ettiğini? Su içip toparlanan Dilara sevinçle ellerime yapışmış. Hayret! Lisedeyken yüzüme bakmadan geçip giderdin, n’oldu? Kanıtlayacak bir şeyleri olmalı. “Nereyi kazandın? Hangi bölüm?” “Kazanamadım Dilaracım, maalesef.. ama bu sene gene gireceğim, kursa gidiyorum.” Yalana bak! Aman, pek memnun kendinden Dilara, hukukta okuyormuş, sondaymış bu sene.</p>

    <p>Karı-koca eski bir öğrencileriyle karşılaşmış olmanın verdiği o saçma sapan coşku içinde benden bilgiler aldılar, bana bilgiler verdiler. Filiz Hanım yeni emekli olmuş. Seçkin Bey devletten ayrılmış. Özele geçmiş, Kartal’da bir liseye. Özel gibisi yokmuş vallahi, devlette ne uzuyor ne kısalıyormuş insan. Ayşekadın’da oturuyorlarmış. Dilara nişanlanmış, ya! Evet, biraz erkenmiş.. ama n’apalımmış, çok seviyorlarmış birbirlerini. Atom mühendisiymiş nişanlısı, şimdi Edirne’de askermiş, yedek subay. Anlıyorum bana ne kanıtlamak istediğini bu güzel giyinen çirkin kızın. Dilara’dan çok daha güzelim, tartışılmayacak kadar. Ama atom mühendisi bir nişanlım yok, kazanamadım da üstelik üniversiteyi, aptal mıyım neyim. Güzellik ile aptallık arasında bir ilişki olduğu kesin!</p>

    <p>Ah cast kraliçesi Berrin Abla! O gün cami avlusunda görseydin beni, demezdin kızım sende kabiliyet yok, rol yapamıyorsun diye. Öyle güzel yaptım ki! Hemen gömleğimin düğmelerini ilikledim bir kere, boğazıma kadar. O gençlik hatasını, o vahim ve ayıp hadiseyi hatırlamaktan utanan, Seçkin Bey’in hanesine zerre günah yazmamış, bundan böyle hayatın dikenli yollarında düpdüzgün yürümeye ahdetmiş, masum ve mazbut, erdemli ve de çok efendi genç kız Oscar’ını kazandım. Kim der ki otuzbir dergilerine pozlar vermiş bu kız daha on dokuzunda. Kimse demez. O kadar sevilesiyim yani, kucaklanası, saçlarına öpücükler kondurulası bir eski öğrenciyim, (eteğimin kısalığı sayılmazsa). “Filolojiyi kazanamadım hocam, maalesef..” Nasıl yavşak, şekerli sesi. “Aaa! Bu olmadı işte!” (Ne oldu ki? Tutunduğum hangi dal elimde dağılmadı ki?) “Gazetecilik istiyorum hocam. Basın-yayın yazacağım ilk tercih.” Nedense aklıma gelen bu, aklım Selda’yla meşgul çünkü o sıralarda. “Sen filolojiyi düşün gene de. İyice ilerlettin mi İngilizceni?”</p>

    <p>Sen benim İngilizcemi boşver de, bi zahmet git saf tut artık hocam. Annen öldü hatırlarsan. Karşımda durup, ruhumu öğütmemişsin, beni parçalarıma ayırıp ziyan etmemişsin gibi sırıtma. Alacaklı olan benim, sen değilsin.</p>

    <p>İki cenazenin namazını beraber kıldırdı imam. “Filanca hanımefendilere hakkınızı helal ettiniz mi?” diye sordu. Hayır! Hayır, etmedim! Babaannemi affetmedim! Amcamı affetmedim! Annemi affetmedim! Seçkin Bey’i affetmedim! Sen de affetme Allahım! Sen de affetme, lütfen!</p>

    <p>Saf tutmaya gitmeden önce Seçkin Bey’le kucaklaşmıştık. Belimi sımsıkı kavrayan elinin verdiği işareti derhal almıştım. (Bu konuda her zaman üstün yetenekli olmuşumdur.) “Bir gün okula gel de, tercih listeni yapalım, olur mu?” “Sağolun hocam.. gelirim.” (Bir lise diploması bulursam!) “Bir cumartesi de eve gel,” dedi Dilara. Nişan resimlerini mi göstereceksin bana? Kalın ve çok önemli kitaplarını mı göstereceksin? Borçlar hukuku, medeni hukuk, icra ve iflas. “Gelirim Dilaracım, sağol.”</p>

    <p>Açık hesaplar açık yaralara benzer hocam. Açık kalırsa mikrop kapar, enfekte olur. Sağlıklı bir gelecek için, açık yaraları ve açık hesapları kapatmak gerekir. Evinize muhakkak geleceğim. O elin ki, karına kızına çaktırmadan tam belimi kavrıyor madem, hem reşitim de artık, elbette geleceğim. Ama şimdi müsaadenizle, benim de cenazem var. Bizim babaanne öldü de, Allah sizlere ömür versin, annemden nefret ederdi rahmetli, benden de.</p>

    <p>Namazdan sonra, Seçkin Bey annesinin, Süleyman Amca da kendi annesinin tabutunu omuzlamışlardı. Benim zavallı, kolsuz babam annesinin tabutunu omuzlayamıyordu. Ama omuzlayanların arasında, küçük adımlarla yürüyordu. Var olan eliyle tabutun örtüsünü okşuyordu. O anda, anacığını dinlemeyip annemle evlendiği için köpekler gibi pişmandı. Mütemadiyen gözyaşı döküyordu. Tabutlar cenaze arabasına konulurken öylece arkalarından baktım. Cemaatin tabutların peşi sıra gidişini, dağılışını izledim. Pek azı mezarlığa gidiyor, çoğunluk işine gücüne dönüyordu.</p>

    <p>Caminin adını okudum: Melek Hatun Camii. Yakışır.</p>

    <p>Cenazeye gelen hatun melekler, (Nihal Hanım, Cavidan Hala, Elif ve bir kadın –Elif’in kaynanası olsa gerek, kurumundan öyle anlaşılıyor) başmelek Süleyman Amca’nın yepyeni beyaz Ford’una doluştular. Benim zavallı babama oturacak yer bırakmadılar. Süleyman Amca babama cenaze için tuttuğu otobüsü işaret ediyordu. (Arabada yer yok, sen otobüsle gel mezarlığa.) Abisi babamı arabasına almadığı için, babamın yüzü annesi ölmüş köpek yavrusuna benziyordu. Babamın moruk kuzenleri otobüse binmek için birbirlerini eziyordu. Benim içimi çürük bozuk bir şeyler kaplıyordu. Yanına gittim mahzun babamın.</p>

    <p>“Baba, hadi eve dönelim biz,” dedim.</p>

    <p>Hem sen annenin mezarına toprak atamazsın ki, senin bir kolun yok, küreği tutamazsın. Boş ver. Biz evimize gidelim en iyisi. Karını düzen abinin paraya kıyıp aldığı, bizi oturttuğu paşa paşa, ruhlarımızı birlikte çürüttüğümüz yere gidelim.</p>

    <p>Çocuk gözlerle baktı. İtiraz etmedi.</p>

    <p>Bana muhtaçtı babam. Onu eve götürmeme, teselli etmeme, sevmeme, uyutmama muhtaçtı. El ele durup Süleyman Amca’nın basıp giden beyaz Ford’unun ardından baktık. Sonra durağa yürüdük, otobüse bindik, Eminönü’nde “Balık alalım mı?” dedim. “Alalım,” dedi, çocuk gibi bir sesle, çok mahzun. İndik otobüsten, sanki Beşiktaş’ta balık yok, iskeleye yanaşmış motorların birinden bir kilo istavrit aldık.</p>

    <p>Eve vardığımızda, ölülerimizi asla gömemeyeceğimizi bilerek, açık yaralarımızı üfleyerek, radyoyu açıp çalan şarkılara kulak veriyormuş gibi yaparak istavritleri temizledik.</p>

    <p>Babam “Helva da alsaydık keşke..” dedi. Yıllardır duymadığım kadar içliydi sesi.</p>

    <p>“Ben alır gelirim,” dedim. “Sen balıkları kızartmaya başla..”</p>

    <p>Fırladım evden. Rastladığım ilk şarküteriden fıstıklı tahin helvası alıp döndüm. Annem evden iğne bile almadan gittiği için bize kalan örtülerin en güzelini serdim masaya. Soframızı süsledim. Babam bana da rakı koydu. Tokuşturduk. “Bize!” dedik. Biz babamla sessizce rakı içerken Süleyman Amca’nın evinde Fikriyanım’ın ruhuna Kur’an okunuyor olmalıydı. Ama dualar bizim için değildi, bizim ruhlarımıza ulaşmıyordu.</p>

    <p>Babam şişenin dibini buldu yine.</p>

    <p>Sızdı yine.</p>

    <p>Uykusunda ağladı yine.</p>

    <p>Ben odamda ağladım yine.</p>

    <p>Sessizce ve içimize doğru ağlayarak geçti günler.</p>

    <p>Bu günler boyunca Seçkin Bey’le olan hesabımı kapatmanın yollarını aradım, buldum. Garantili değildi ama denemeye değerdi. Hem kaybedecek bir şeyim yoktu ki benim.</p>

    <p>İlk adımı ben atmıştım, çalıştığı özel okula gitmiştim. Gerisini o getirmişti. Buluşmaya başlamıştık.</p>

    <p>Yığınla yalandan zincirler örüp karısına, kızına hediye ediyordu. Dersi biter bitmez okuldan çıkıp otobüslere, vapurlara biniyor, muhitinden olabildiğince uzaklaşıp benimle buluşuyordu. Aklı başındaydı. Ne yaptığını biliyordu. Beni istiyordu. Ama karısından boşanıp benimle evlenmeyi düşünecek kadar sapıtmış değildi. Vaktiyle onu çok meşgul eden Lolitasına duyduğu arzuyu (artık pek Lolita sayılmasam da) bir an önce tatmin etmek derdindeydi. Bana değer vermediğini biliyordum. Vermesini de istemiyordum. Bana değer veren birine kötülük yapamazdım.</p>

    <p>Bu kez daha pervasız, daha sabırsız ve çok tedbirsizdi. Çöpe attığım hediyeler getiriyordu bana. Yüksek sesle ve inandığımı sandığı abuk sabuk hayaller kuruyordu. Başıma klişe aşk sözlerinden taçlar takıyordu. Beni kandırdığını sanıyordu. İki kadeh içince mıncıklıyordu beni. Karısından kurtardığı akşamların karanlık saatlerinde, izbe sokaklarda öpüyordu. Hesabını ucuza kapatmak istiyordu. Beni günün en aydınlık saatlerinde Aksaray’ın ucuz otellerine atmak istiyordu. “Hayır, otele gitmem,” diyordum. Israr ediyordu. Reddediyordum. Hem sabırsızlanıyor, hem bundan hoşlanıyordu. Bekâr bir arkadaşı da yoktu ki anahtarını istesin. Hepsi evli-barklı, torun-torba sahibi koca adamlar. Geriye kendi evinden başka seçenek kalmıyordu.</p>

    <p>Okullar tatil olup karısıyla kızını Bayramoğlu’ndaki yazlıklarına gönderdiğinde bazen Bakırköy’de, bazen Sarıyer’de, genellikle Yenikapı’nın sapa balık lokantalarında buluşup oynaşmaktan usanmıştı. Bir cumartesi gecesini (whole night!) benimle geçirmek için planlar yapıyordu. Saf, hatta salak bir tebessümle yüzüne bakıyordum, yaşayacağı aşk gecesinden biraz çekinen, ama aşktan da titreyen bir genç kız pozuyla. Bileklerimi kesmeme neden olan geceyi unuttuğuma inandırmıştım onu.</p>

    <p>Karısına hediye ettiklerinden daha uzun yalan zincirleri hediye ediyordu bana, içkiden gözleri buğulanmış, dudakları her fırsatta üzerimde. Böyle yaşamaya dayanamıyordu (sözde). Boşanmak istediğini karısına söyleyecekti (sözde). Ama biraz anlayış ve sabır göstermeliydim (lütfen). Kızının düğününü beklemeliydim (nişanlısı –atom mühendisi– askerden döner dönmez). Evinin adresini şu kâğıda çizmişti. İkinci katta oturuyorlardı. Muhakkak asansöre binmeliydim. Merdivenlerde kimseye görünmemeye dikkat etmeliydim.</p>

    <p>O zamanlar teknoloji çok geriydi. Birilerine kolayca ulaşıp ‘kocan seni aldatıyor, bir dost’ diyemiyordu insan. Cep telefonu, internet, e-mail ve SMS trafiği yoktu. Doğru dürüst telefon bile yoktu. Evlerin pek çoğunda, orta sınıf yazlıklarının (şöyle denize nazır bi tane alamazsam ölürüm cinsinden) hemen hiçbirinde telefon yoktu. Onların (denize nazır değilmişse de epeyce yakınmış) yazlıklarında da yoktu. Mecbur kalırsa karısını sitenin bakkalından arıyordu. Bakkalın çırağı koşup komşularıyla bahçede çene çalarak ikindi çayı içtiğini görür gibi olduğum karısını telefona çağırıyordu. Karısı geliyordu. Alo! diyordu. O da benimle birlikte geçireceği zamanı uzatmak için karısına türlü yalanlar söylüyordu. Ben bakkalın telefonunu bilmiyordum. Ama yazlıklarının nerede olduğunu biliyordum.</p>

    <p>Cumartesi gecesi tam istediği saatte evine gittim. Dokuz buçukta. Minibüsten Ayşekadın durağında indiğimde hava iyice kararmıştı. Oturdukları sokak, yüksek apartmanlarla doluydu. Herkes evine çekilmişti. Bütün pencereleri açıktı evlerin. Balkonlarda temmuz gecesinin rutubetli sıcağından bunalan birkaç kişi vardı. Her yerden televizyon sesi geliyordu. Kapı zilinde adı yazıyordu Seçkin Bey’in. Zile bastım. Kapı hemen açıldı. Asansöre bindim. Beni hemen içeri aldı. Almadan önce başını uzatıp gören oldu mu diye sağı solu kolaçan etti. Daha antrede sarıldı. İhtirasla, yapışkan tükürüklerle öptü.</p>

    <p>Salona götürdü beni. Tıklım tıklımdı salonları. Kelebek mobilyalı, kütüphaneliydi. Çerçevelerle, çerçevelerde aile resimleriyle, yedi fil biblosuyla, yan yana dizilmiş matruşkalarla, Alman gümüşü şekerlikler, kristal taklidi masa çakmakları ve kül tablalarıyla, günlük gazetelerle doluydu. Renkli televizyonları, müzik setleri vardı ve yazlığa gidildiği için iri yapraklı bakımlı çiçekler saksılarıyla birlikte su dolu büyük leğenlere konmuştu. Anne evinden çok, pek kültürlü, ağırbaşlı öğretmen evlerine benziyordu, televizyonda ailece bilgi yarışması seyredilen ve genel kültür sorularının hepsi bilinen. Perdeleri sıkı sıkı çekmişti. Işıkları kapatmıştı, tek bir abajuru açık bırakmıştı.</p>

    <p>Bir şişe şarap açtı. Sarhoş etmek için beni. Ama konuşacak, romans yapacak vakti yoktu. Acelesi vardı. Bir geceye birkaç sevişme sığdırmak istiyordu.</p>

    <p>Beni yatak odasına sürükleyip mavi püsküllü, eprimiş pikenin üstüne yatırdığında bedenim müthiş uysal, bedenimi gecenin getireceği büyük olayların akışına bırakan ruhum ucuz avizenin üstündeydi. Ruhumun gözleri tünediği yerden odayı didik didik ediyordu. Ruhumun gözleri rengi kararmış marleylere, makine halılarına, gardırobun üstündeki bavullara, poşetlere, tuvalet masasıyla duvar arasına sıkıştırılmış gırgırın sapına, çamaşır sepetine, rulo yapılıp duvara dayanmış halıya, dikiş kutusuna, kapının arkasındaki kirli torbasına bakıyordu.</p>

    <p>Ruhum ve bedenim ayrı ayrı, herhangi bir duyguya kapılmadan, tamamen soğukkanlı ve mantıklı bir şekilde bu zevksiz odada nasıl sevişilir ki? diye soruyordu. Ama oluyordu, pekâlâ sevişiliyordu. Çünkü Seçkin Bey’in ve karısının bir sevişme kültürü yoktu.</p>

    <p>Çok sürmedi karısıyla kızının yanlarında beyaz saçlı, kerli ferli bir adamla ve şişman, kısa saçlı bir kadınla odaya dalmaları.</p>

    <p>(Dünürleri olsa gerek, askerdeki atom mühendisinin anne-babası. İyiliksever insanlar belli ki. Nasıl gönderirler iki kadını gecenin o saatinde yalnız başlarına İstanbul’a? Opeli mopeli vardır bunların. Atlayın! demiştir muhtemelen bir devlet dairesinden emekli dünür. Cümbür cemaat çıkmışlardır yola.)</p>

    <p>Filiz Hanım elinde Kadıköy Postanesi’nden çektiğim, evinize hırsız girdi, yönetici yazan telgrafla donup kalmıştı. Çırılçıplaktım ben. Pervasız, utanmaz ve rezildim. Birileri öldürmeliydi beni! Leşimi köpeklere atmalıydı! Kerli ferli, beyaz saçlı adam üstüme yürüdü saçlarımdan tutup yerlerde sürüklemek için. Kısa saçlı şişman kadın engel oldu. “Yaşar bırak! Bize ne!” Kocasını odadan çıkarmak için koluna yapıştı. “Yürü gidelim!” Aferin. Akıllı kadın. Filiz Hanım delirir, mutfaktan kapar bir bıçak, kan man dökülür, başları belaya girer, en azından şahit yazarlar diye korkuyordu. Bu edepli insanlar gördüklerini mahkemede anlatamazlardı da bir türlü. Hâkim Bey çok affedersiniz.. bizim dünürün mal olduğu gibi meydanda.. kız desen.. rezalet canım! Büyük ahlaksızlık!</p>

    <p>Çıplak ve iğrençtim. Seçkin Bey de çıplak ve iğrençti. Odada dikilip bağrışarak manzarayı daha da iğrenç hale getirmenin lüzumu yoktu. Seçkin Bey çarşafa dolanmaya, söyleyecek söz bulmaya çalışıyordu. (Kaçak et kesme mevzuunda pek tecrübeli olmadığını amatörce hallerinden anlamıştım, üzülmüştüm de birazcık, adamı düşürdüğüm duruma.)</p>

    <p>Kültürlü ve ağırbaşlı bu evin salonunda kıyamet kopuyordu. Dilara babasını çıplak görmüştü. Babasını öğrencisinin üstünde görmüştü. Allah bilir daha neler görmüştü. Bağıra bağıra ağlıyordu. “Dedim sana anne! Karakoldan polis alıp gidelim dedim! Attırırdık şimdi hapse ikisini de!” Kerli ferli beyaz saçlı adamın ayakları suya ermişti. Asıl mağdurun kendileri olduğuna karar vermişti. Beni bırakıp Seçkin Bey’e takmıştı. “Tüh utanmaz rezil! Yaşına başına da mı bakmadın? Senin gibi adamın kızı gelin diye alınmaz!” Şişman kadın yırtınıyordu. “Yaşar yürü! Gidelim bu mundar evden, yürüüüü!” Filiz Hanım’ın nefesi kesilmişti. Cinnet geçiriyordu. Güm güm göğsünü dövüyordu. “Senin gibi koca olmaz olsun! Senin gibi baba olmaz olsun!”</p>

    <p>Seçkin Bey çok fena çarşafa dolanmıştı.</p>

    <p>Pek çok ayrıntıyı hesaplamıştım ben. Postanedekilere Çağdaşkent Sitesi, Emekli Sandığı Dinlenme Tesisleri Yanı, Bayramoğlu şeklinde, kapı numarası yazılmamış, ama alıcının adı soyadı tam yazılmış adrese telgrafın ulaşıp ulaşmayacağını, ellerine ne zaman geçeceğini yüz kere sormuştum. Karısı bizi bastığında kaçması kolay olsun diye bol bir elbise seçmiştim. Kaçarken rahat koşabileyim diye espadrillerimi giymiştim.</p>

    <p>Filiz Hanım beyni erimiş, beyni burun deliklerinden akıp gitmiş gibi bize hâlâ-hâlâ-hâlâ bakarken, kerli ferli adam salonda aralıksız küfür ederken, kısa saçlı kadın kocasını çekiştirirken giyindim, espadrillerimi elime aldım. Dilara’nın son bir çabayla saçlarıma yapışan ellerinden kendimi kurtararak evden fırladım. Yalınayak indim merdivenlerden. Sokakta yalınayak koştum. Gördüğüm ilk taksiye bindim.</p>

    <p>Günlere gittim. Kendimi iyi hissettiğim tek yere. Gün evdeydi. Çok şükür evdeydi!</p>

    <p>Halimi görünce korktu. Gözyaşlarım yine sel gibi akıyordu. Yaprak gibi titriyordum. Dişlerim birbirine vuruyordu. Yavaş yavaş aklım başıma geliyordu. Ne yapmış olduğum kafama dank etmişti. Yalnız Seçkin Bey’in değil, karısıyla kızının da hayatını kaydırmıştım. Bir aileyi mahvetmiştim.</p>

    <p>“Gün çok kötüyüm! Bir şey sorma! Sadece yıkanıp uyumak istiyorum.. n’olur..”</p>

    <p>Sormadı. Soracağı zamanı bilirdi canım benim. Tertemiz bir havlu uzattı bana. Banyoya girdim. Buz gibi suyun altında ağlamaya başladım. Allahım neden içim rahat değil? Kalbim neden sevinçten kanatlanmıyor? Neden sokaklara çıkıp Seçkin hayvanının hayatını kaydırdım! diye zafer çığlıkları atamıyorum? Allahım neden? Allahım neden böyle şeyler yapmama izin veriyorsun? Neden engel olmuyorsun bana? Beni hiç mi sevmiyorsun Allahım?</p>

    <p>Beynim uyuşuncaya kadar soğuk suyun altında kaldım. Gün banyo kapısında beni bekliyordu. Uzattığı pijamaları giydim.</p>

    <p>“Tamam, hiçbir şey sormayacağım.. sadece şunu söyle. Başın belada mı?”</p>

    <p>“Benim değil,” dedim.</p>

    <p>Ertesi gün akşama doğru korkunç bir mide bulantısıyla uyandığımda, Gün başucuma oturmuş, endişeyle yüzüme bakıyordu.</p>

    <p>“Kusacağım,” dedim.</p>

    <p>Banyoya koştum. Kafamı klozete sokup kustum. Böylece ritüelimi tamamladım. Sonra Gün’e her şeyi anlattım, yatakhane günlerimden başlayarak ve bileklerimde belli belirsiz kalan izleri göstererek.</p>

    <p>“Aslında o kadar da kötü bir adam değildi,” dedim.</p>

    <p>“Hak etmiş hayvan!”</p>

    <p>Bileklerimi kavramış, yara izlerime bakıyordu. Üzüntüyle, bana canım kardeşim der gibi bakıyordu. Dilara’nın da hayatını mahvettim.. nişanlısı kesin terk eder.. karısı bana hep iyi davranmıştı.. bunu hak etmiyorlardı.. Kendimi suçlu hissettiğim için kızdı: O hayvanın bana yaptığını nasıl unutabilirdim ki! Hayatın hiç kimse için, Dilara için de adil olmadığından bahsetti. (Tamam, bazıları ağızlarında gümüş kaşıkla doğuyordu. Onları tanrıya havale ediyordu Gün. Gerçi tanrının onlara bir şey yapacağına da ihtimal vermiyordu ya, ayrı konu.) Koskoca herifin beni gizlice evine alırken sonuçlarını düşünmesi gerektiğini söyledi. Ailenin mahvolması benim problemim değildi. Beni on dört yaşındayken taciz eden, bileklerimi kesmeme neden olan o hayvan kaşınıp beni tekrar ağına düşürmeye kalktığına göre en iyisini yapmıştım.</p>

    <p>Ama ikna olmuyordum, huzursuzdum. Suçu kendimde aramaya çalışıyordum.</p>

    <p>Bir anda kendimizi bu uzun hikâyede neyin suç olduğu ve nerde başladığı konusunda tartışırken bulduk. Yatakhane günlerime gittik.</p>

    <p>Ben “Aşktı,” dedim.</p>

    <p>Gün “Saçmalama! On dört yaşındaymışsın!” dedi.</p>

    <p>Gün’e göre Seçkin Bey’in bana yaptığı iğrençlikti, pedofiliydi, hayvanlıktı.</p>

    <p>Bugüne geldik. “İntikamdı,” dedim.</p>

    <p>“Hayır, cezaydı,” dedi.</p>

    <p>“Sen olsaydın ne yapardın?” dedim.</p>

    <p>“Herifin işini daha yatakhanede bitirirdim. Kendimi keseceğime onu keserdim.”</p>

    <p>Suçun nerede ve kimde olduğu konusunda uzlaşamadık. Uzlaşamadıkça Gün’e sevgim arttı. Benim yanımdaydı, benim safımdaydı, beni benden çok savunuyordu.</p>

    <p>“Hadi kalk, dışarı çıkalım.. baksana hava ne kadar güzel,” dedi.</p>

    <p>O güne kadar Gün’le arkadaştık, o günden sonra kardeş olduk.</p>
  </div>
</body>
</html>
