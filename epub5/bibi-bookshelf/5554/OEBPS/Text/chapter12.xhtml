<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Yeşil Peri Gecesi</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <h1>Biz işte böyleyiz</h1>

    <p>Köpekli lokantacı, çıtı pıtı karısı ve Osman’ın ‘benim çocuklar’ıyla, bizim evde yemek yiyecektik. Kredi kartlarımız limitleri çoktan aşmıştı, onay vermediğinde bizi küçümseyerek gülümseyen tezgâhtarlara “Allalla.. bi yanlışlık var herhalde,” demekten usanmıştık. Artık buldukça nakit veya eski usul veresiye çalışıyorduk. Bu nedenle yemek için Osman mahallemizdeki en lüks şarküteriye, ithal peynir ve şarap çeşitlerinin uçtuğu, soğuk et ürünlerinin kıtalar ötesi olduğu dükkâna çok sağlam borçlanmıştı.</p>

    <p>Düşüşün sonu yoktu. Osman bu kadarla kalmamış, maaşını kaç aydır veremediğimiz Tanya’ya işi bırakmasın diye saatlerce dil döküp yalvarmıştı. Şanslıydı. Tanya yufka yürekliydi ve yemek yapmayı seviyordu. Köpekli lokantacıya yaltaklanmasını sağlayacak görkemli bir akşam yemeği için, biriken maaşlarının hepsini ödeyeceğine yüzüncüye yemin eden Osman’a “Peki,” demekle kalmamış, misafirlerimize hava atalım diye, evinden havyar bile getirmişti. Havyar berbattı, ama tabağı öyle güzel süslemişti ki, lokantacının Dolce&amp;Gabbana elbiseli, çıtı pıtı karısı bayılmıştı. Kadın küçük küçük kopardığı ekmeklere tereyağıyla havyar sürüp yemeye doyamamıştı. Öyle çok yemişti ki, yağdan ağzı parlamıştı. Dudağında ruj muj kalmamıştı. Kadın havyarları lüp lüp götürüyor, bir yandan da gözünün ucuyla tektaşını tektaşımla kıyaslıyordu. Kadına bakıyordum ve içimden, güzelim biz işte böyleyiz, diyordum. Senin tektaşın benimkine basabilir, ama biz dökülen altın varağın üstüne böyle havyar sürer yediririz.</p>

    <p>Tanya yemek hazırlarken kendini aşmış, muhteşem final için çikolata soslu mereng bile yapmıştı. Yaparken onlarca yumurta akını karlar gibi köpürtmüş, şekerin kıvama gelip gelmediğini anlamak için Osman’ın ataçlarından birini düzlemiş, ucunu halka şeklinde kıvırmış, halkayı kaynayan şekere batırıp baloncuklar üflemişti. Kıvama geldiğine karar verince, tamam diye başını sallamıştı (sanki karşısında bir ordu mutfak çalışanı varmış gibi).</p>

    <p>Zavallı Tanya. İşvereni ciğeri beş para etmez misafirlerine yaranabilsin, köpekler gibi yaltaklanabilsin diye, merengli mürengli, havyarlı mavyarlı şahane bir sofra hazırlamıştı. Tanya’nın aylardır para alamadan çalıştığı evimizde, yaptığı işe kendini böylesine adamasını hayretle izlemiştim.</p>

    <p>Osman köpekli lokantacının kankası kesilmişti. Mahallenin, paçalarından zenginlikle snopluk akan bu yeni gözdesi hakkında atıp tutmayı, adamın ibne olduğunu iddia etmeyi, arkasından saydırmayı kesmiş, herifin koç gibi husky’sini işemeye çıkardığı saatlerde sokağa çıkıp merhabalaşmaya, ahbaplık etmeye başlamıştı (nasıl bir sırıtmayla hem de, otuz iki diş meydanda).</p>

    <p>Arkasından sınırsızca atıp tuttuğu adamla birdenbire dostluk etmeye kalkışması hiç şaşırtıcı değildi. Çünkü Osman ‘benim çocuklar’ından adamın sadece “Boğaz’da moğazda da olsa sonuçta lokantacı lan işte!” olmadığını, restoran işini zevkine yaptığını, aslında “entertainment” olayında suyun başını tutan büyük bir organizasyon şirketinin kalın enseli ortaklarından birinin biricik damadı olduğunu öğrenmişti.</p>

    <p>Osman bu verimli araziye muhakkak dükkân açmak istiyordu. Osman yıllardır aralayamadığı kapıları ardına kadar açmak istiyordu.</p>

    <p>Israr kıyamet yemeğe davet ettiği adamı ve karısını kapıda karşılamıştı. Önce fındıklı, narlı votkalarından tattırmış, cahillerin ve aptalların başını döndüren Wikipedia bilgisiyle Slavca’da voda’nın su anlamına geldiğinden başlayarak Rus votkasının gelmişini geçmişini özetlerken, adama ikide bir “Tabii sen daha iyi bilirsin bu mevzuları..” demişti. Alttan almıştı, haddini bilmişti, adamın mesleki alanında cart cart atmamak için kendini frenlemişti. Gerçi frenlemese de olurdu. Köpekli lokantacının bi bok bildiği yoktu. Osman’ı, baba tıraşı geç.. der gibi, hoca bunları bilsen ne olur, bilmesen ne olur.. der gibi, üstten, yarım, çengel gibi kıvrık bir tebessümle dinlemişti. Köpekli lokantacı para kazanmanın yolunun başka yerlerden geçtiğini biliyordu. İşi bilecektin asıl. İşi kıvırmayı, döndürmeyi, fırıldatmayı, zihnindeki huysuz tilkileri kardeş kardeş yaşatmayı bilecektin. Yani voda’nın Slavca’da su demek olduğunu bilmek marifet değildi.</p>

    <p>Osman adama yaltaklanmakta sınır tanımamıştı. Arada Tanya’nın mutfağını övmeyi de ihmal etmemişti. Böylece gurbet elde tek mutluluğu yemek pişirmek olan kadıncağızın yüzünün gülmesini sağlamıştı. Ne de olsa Tanya’ya borçluyduk. Hem Tanya bize lazımdı. Vitrinimizin bu çok önemli parçası maaşını alamıyor diye gitmemeliydi. Osman her zaman yaptığı gibi, yine bir taşla iki kuş vurmaya çalışıyordu. Vuruyordu da. Hem lokantacıyı yağlıyor, hem Tanya’yı tavlıyordu. Tanya bu tuzağa hep düşüyordu. İki güzel söz, bir güler yüz görünce gitmiyor, kaldıkça kalıyor, alacakları biriktikçe birikiyordu.</p>

    <p>‘Benim çocuklar’ın köpekli lokantacıyı yıkayıp yağlamakta Osman’dan hiç de aşağı kalmadıkları kesindi. Hepimizin birbirimizden daha riyakâr ve çakal olduğumuz, hepimizin koynumuzda birer çıkar ajandası gezdirdiğimiz, hepimizin diğerlerimizden gizli planlarla, kritik bilgilerle yaşadığımız kesindi. Mağduriyetin, masumiyetin, doğruculuğun, açık yürekliliğin, dürüstlüğün ve buna benzer pek çok şeyin paslandığı, pastan işlemez hale geldiği alandaydık. Burada değerler erimişti. Defalarca eriyip sonunda yok olmuştu. Makyavel’i öyle aşmıştık ki, adamın kemiklerini sızlatıyor olabilirdik.</p>

    <p>Onlara istediğim kadar tepeden bakayım, istediğim kadar, ben ne yapabilirim ki.. bunlar böyle işte, bunların ahlakı bu, elimden ne gelir ki.. diye bıt bıt bıt sızlanayım, bu eküriye ben de dahildim. Nikâh yüzüğüm parmağımda olduğuna göre, her gece Osman’la aynı yatağa girdiğime göre, alıp başımı gidemediğime, dünya bu mu? hayat bu mu? nasıl bu kadar küçülebiliyorsunuz? Allah hepinizin belasını versin! demediğime göre, ben de onlardan biriydim. O eşsiz mağdur edebiyatım bana bile sökmüyordu.</p>

    <p>Lokantacının çakalların şahı, karısının tam bir moron olduğu kesindi. Kadını yarım akıllı sanmıştım, aslında hiç akıllıydı. Gençti, çıtı pıtıydı, çok hoştu, hareketlerinde şaşılası bir ahenk vardı. Tektaşları bir bakışta kıyaslayacak, fiyatını dolar üstünden söyleyebilecek yetenekteydi. Ama gene de morondu, gözünün önündekini görmüyordu. Osman moron değildi. O her şeyi görüyor, ama görmemiş gibi yapıyordu.</p>

    <p>Tanya’nın aşçılık iddiasında geldiği son nokta olan, ana yemek adbirnaya ile beyin ameliyatı yapıyormuş gibi pürdikkat kesilerek hazırladığı merengin arasındaydık. Her biri lüks şarküterinin faturasına kocaman rakamlarla yazılan sayısız şarap içmiştik. Osman ve ‘benim çocuklar’ı daha önce hiç görmediğim biçimde davranıyorlardı. Konuyu hepsine para, ün, itibar, güç, vesaire kazandıracak müthiş projelerine getirmişlerdi. Sınırsızca uçuyorlardı. Bir duyan olsa hepsini anadan doğma işadamı sanırdı. Sanki marketingde mastır yapmışlardı, para kazanma hususunda ordinaryüs mertebesine ulaşmışlardı. Hepsinde şaşılası bir ciddiyet, tadından yenmez bir işbilirlik, bir iddia, hırs, biz var ya, biz bu akıllarla dünyayı avucumuza alırız, bir de üstüne top gibi sektiririz havaları vardı. Hayret içindeydim. Siz kıçınızı yıkamaktan acizsiniz, ne projesi, hangi marketing? diyesim geliyordu. Gülmek istiyordum, gülemiyordum. Dudaklarımın içini kemiriyordum. Gülersem oyun bozulur, Osman’a ve ‘benim çocuklar’ına ayıp olurdu. Ayıp etmemeliydim. Osman’ı üzmemeliydim. Yıllar sonra Ali’yi görmüş olsam da, içim deli gibi havalanmış olsa da, Osman’ı hâlâ seviyordum.</p>

    <p>Osman’ın saf tarafını (hâlâ), acıyarak seviyordum. Birkaç ay önce kır saçlı basçıyla resmen kırıştırdığımı görmezden gelmiş olmasına rağmen, onda hâlâ saf bir taraf bulabilecek kadar saftım. Köpekli lokantacının yemek davetimizi kabul etmiş olmasına bile, projelerinin kesinleştiği gözüyle bakabiliyordu. Bu kadar saf ve salak olabiliyordu.</p>

    <p>Osman garip bir karışımdı. Onca bencilliğin, riyakârlığın ve ataletin içinde, saf olan bir tarafı vardı. Ya da ben var olduğuna inanmak istiyordum.</p>

    <p>Çünkü Osman’ı bağışlamam gerekiyordu. Başka türlü olamazdı. Başka türlü onunla olamazdım. Allahtan kolayca bağışlayabiliyordum. Hep kolayca bağışlamıştım. Bağışlayıp unutmak hesaplaşmaktan çok daha kolaydı. Bağışlıyordun ve bitiyordu. Başını alıp gitmen, hayatını değiştirmen gerekmiyordu. Kaldığın yerden aynen devam ediyordun. Spotless mind oluyordun. Lekesiz zihin. Ne güzeldi. Sonsuz gün ışığı!</p>

    <p>Köpekli lokantacı tam karşımda oturuyor, yılbaşı gecesi onu aşağılayarak reddettiğimi konu etmeyecekmiş, sarhoşluğuma vermiş, beni çoktan affetmiş gibi gülümsüyordu, bilge bilge, aziz aziz. Bilge ve aziz ifadeli yüzünün arka planında affetmez bir terazi vardı. Kalın, ağır ve acayip hassas bir teraziydi. İnsan çünkü kolay zengin olmuyordu. Bi numaran yoksa zenginler seni damat diye almıyorlardı. Kolay kolay suyun başına geçirmiyorlardı. Zihnin terazi gibi olmalıydı. Her şeyi tartmalı, ölçmeliydin. Köpekli lokantacı tartıyor, ölçüyor, biçiyordu. Osman ona muhtaçtı. Osman benim kocam olduğuna göre, bir yerde ben de ona muhtaç oluyordum. Biz ona muhtaç olduğumuza ve Osman’ın terazinin kefesine koyacak bir şeyi olmadığına göre (dandik projelerinden başka), benim bir şey koymam gerekiyordu.</p>

    <p>Bakalım gece nasıl gelişecekti. Bakalım neler olacaktı. Köpekli lokantacı aziz ve bilge ifadesiyle bana telaşlanma diyordu. Bu gece bir şeylerin gelişmesi şart değildi. Ne de olsa bu gecenin yarını vardı, yarından sonrası vardı. Hem böylesi daha zevkliydi. Kaçan kovalanırdı. Zoru seven köpekli lokantacının gözlerinde bana yönelik bir sabır vardı.</p>

    <p>Tanya adbirnaya tabaklarını toplarken gözleri iyice buğulanmış lokantacının ayağını bacağımda hissettim. Prada ayakkabıdan çıkmış bir ayağın parmakları, süper ince İtalyan çoraplı bacağımda geziniyor, bitişik duran dizlerimin arasını açmaya çalışıyordu. Mesajı almıştım. Mesajın konusu açıktı. Kafası proje kaynayan Osman beş parasızdı. Köpekli lokantacıda ise bok gibi para vardı. Kilitle anahtar, tencereyle kapak, şarapla peynir aynı masadaydı.</p>

    <p>Onca aşağılanma ve aşağılanmayı sindirme tecrübeme rağmen, beynimde bir şey çıt etti. Kanımın beynime saldırdığını hissettim. Ruhumla bedenim birbirinden ayrılmadı, aksine adamakıllı kenetlendi.</p>

    <p>Osman’a baktım. Gülüyor, konuşuyor, bir projesini anlatırken aklına yeni bir fikir geliyor, ‘benim çocuklar’ ından alkış alıyordu. Lokantacının karısına baktım. Osman’ı dinliyordu (ağzı açık). Ya heyecanlanıyor, gülüyor, gaza geliyor ya da sandığınız kadar aptal değilim, ona göre dercesine itiraz ediyor, gerzek gerzek yorumlar yapıyordu.</p>

    <p>Tanya mereng servisine başladığında köpekli lokantacının ayağının kısa bir süre için yere inmesini fırsat bildim. Birden sipsivri topuğumla adamın çoraplı ayağına bastım. Topuğumu parmaklarının başladığı yere, ayakların en hassas, en çok acıyan yerine iyice bastırdım. Deli gücüyle damarlarını ezdim. Sakince, gülümseyerek ve tabağını sıyıran moron güzele “Adbirnaya Tanya’nın spesiyalidir, herkese yapmaz..” diyerek. “Dana eskalopun içindeki, evet, mantar ve jambondu.. elbette tarifini verir, verirsin değil mi Tanya?” diyerek. “Böylesini Rejans’ta bile yiyemezsiniz..” diyerek. Sevildiğinizi bilin pozuyla. Sevildiğinizi bilin ve bu dostluk çok uzun sürsün inşallah (Allah belanızı versin tez zamanda).</p>

    <p>Lokantacının acıdan bağırmamak için kıvrandığını görüyordum. Ayağını kurtarmaya çalışıyor, ama topuğum izin vermiyordu. Olay çıkaracak cesareti yoktu. Benden ya da Osman’dan değil, karısından, kaderini iki dudağının arasında tutan kayınpederinden korkuyordu.</p>

    <p>Korkunç bakışlarla bakışıyorduk. Bana Phoenix’i hatırlatır gibi, arkamda gezdirdiğim, yığınla maceradan örülü ahlaksız kuyruğu hatırlatır gibi, ‘kocan da sen de bana muhtaçsınız!’ der gibi, ‘bunu çok fena ödeticem sana!’ der gibi bakıyordu. Phoenix’i bilip bilmediğinden emin değildim. Ama benim için maruz kaldığım her aşağılayıcı muamele gelip Phoenix’e dayanıyordu. Topuğumu çekmiyorum. Tehditkârlıkta ondan hiç de aşağı kalmıyordum. Bakışlarımla yanında oturan, çıtı pıtı karısını işaret ediyordum. Karın bu yılın moron güzeli olabilir, ama müthiş bir arıza çıkarma potansiyeli var diyordum. Bu kadın bu potansiyelle öyle bir ağzına sıçar ki senin, babası hayatını öyle bir kaydırır ki, bir daha belini doğrultamazsın, daha yeni evlisin hem, yazık olur, demeye getiriyordum.</p>

    <p>Masanın başında oturan Osman adamla korkunç korkunç bakıştığımızı görüyor, yine görmezden geliyordu. N’oluyor, bir şey mi var? diye sormuyordu. Masayı bütün kristallerimiz, Maissen porselenlerimiz ve gümüş çatallarımızla, çalı güllerimiz ve sedefli peçete halkalarımızla birlikte yere indirmiyor, köpekli lokantacının suratının ortasına bir yumruk geçirmiyordu. Bana dönüp niye yüzün kıpkırmızı? demiyordu. Adama, bi bok yediğin belli, al karını defol! demiyordu.</p>

    <p>Ama kafasını da toplayamıyordu. Cümleleri ağzında darmadağın oluyordu. Köpekli lokantacıyı küstüreceğim, herife kaktırmaya çalıştıkları projeleri ellerinde patlayacak diye ödü kopuyordu. Osman için o anda dünya ikiye ayrılmıştı. Bir tarafta ütopik projeleri ve ‘benim çocuklar’ı, öbür tarafta ben ve dünyanın geri kalanı vardı (umurunda olmayan kısım). Korktuğunu renginin uçmasından, kekelemesinden anlıyordum.</p>

    <p>Osman’ın ‘benim çocuklar’ından biri “Ya şu yılbaşı gecesi yanan kadın var ya..” demeseydi, köpekli lokantacının ayağından kan getirmeye kararlıydım. Gözüm dönmüştü. Ama içinde Ali’nin de dolaylı olarak bulunduğu cümleyi duyunca irkildim. Konu dağılmasın, yanan kadının hikâyesi gargaraya gelmesin diye dikkat kesildim.</p>

    <p>“Pardon, sizin ayağınıza mı bastım ben?”</p>

    <p>Herifin ayağını ezdiğim için beynim serotoninden çatlayacaktı, korkunç mutluydum. Köpekli lokantacı kısacık bir an boyunca, ‘yazdım bir kenara seni..’ der gibi baktı. Buzlu buzlu gülümsedi.</p>

    <p>“Önemli değil,” dedi.</p>

    <p>“Ah, çok özür dilerim!”</p>

    <p>Hâlâ sızladığından emin olduğum ayak, Prada’nın içine girdi. Az önce hiddetle bakışmıştık, şimdi gülümsüyorduk.. ama buzlu, ama buzsuz.. gülümsüyorduk sonuçta. Osman karşılıklı gülümseştiğimizi görünce rahatladı. Projeleri (çok şükür!) hâlâ güvendeydi. Herif gülümsediğine göre! Ben gülümsediğime göre! Osman’ın ‘benim çocuklar’ına döndüm.</p>

    <p>“Ne olmuş yanan kadına?” dedim.</p>

    <p>Paris’e dönmüş.</p>

    <p>Bütün İstanbul gibi köpekli lokantacıyla moron karısı da duymuştu yılbaşı gecesi saçları yanan kadın olayını. (Nihayetinde bu âlemde kırk kişiydik, kırkımız da birbirimizi bilirdik.) Bir yığın şey anlattılar. Kadın hakkında, Ali hakkında, hep bir ağızdan. Konuyu dikkatle takip ediyordum, ayrıntıları anında zihnime kazıyordum. Ali, Osman’ın ‘benim çocuklar’ının en uzun saçlısı olan perküsyoncunun eskiden oturduğu Saray Apartmanı’nın en üst katında oturuyormuş. Ihlamur Yolu’ndan Beşiktaş’a inerken yan yana sıralanan o tuhaf binaların sonuncusunda. Baştan aşağı titredim. Bin kere geçmişimdir önünden o apartmanın. Ali burnumun dibinde oturuyormuş ve kapısının önünden bin kere geçmişimdir!</p>

    <p>Çocuklardan biri “Daire boktan, ama süper manzarası var,” dedi.</p>

    <p>Diğeri “Boş versene, buranınki bin basar oraya,” diye itiraz etti.</p>

    <p>Üçüncüsü “O da iyiydi.. ama burasının eline su dökemez,” dedi.</p>

    <p>“Kesinlikle! Burası süper,” dedi köpekli lokantacı.</p>

    <p>Osman’ın yüzünde ah nasıl bir kıvanç.. nasıl bir kıvanç (salakça)!</p>

    <p>Orospu çocuğu Teoman hakkını alabilsin diye satılan, satın alan dalyarağın okkalı bir kira karşılığı oturmamıza izin verdiği bu dairenin manzarasının beğenilmiş olmasından, sanki manzarayı kendi elleriyle yapmış, pencereden görünen bu ışık seli onun eseriymiş gibi kıvanç duymuştu.</p>

    <p>“O da güzel evdi be hacım, ha?.. Hatırlasanıza, ne besteler yapmıştık o salonda,” dedi, Saray Apartmanı’nın süper manzarası olduğunu iddia eden. Hepsi baş salladılar, onayladılar.</p>

    <p>Osman o evi bilmiyordu. Hiç gitmemişti. Perküsyoncu orada otururken, Osman onunla tanışmıyordu. Ama Osman bilmediği halde biliyormuş gibi yaptı, hüzünlendi.</p>

    <p>“Hakikaten! Acayip ilham veren bir yerdi,” dedi.</p>

    <p>Siktir git be! Yalancı!</p>

    <p>Çocuklar hiç bozuntuya vermediler. Ne de olsa sahnedeydiler. Köpekli lokantacıyı şovlarına inandırmaları gerekiyordu. Konudan konuya atladılar. Saçları yanan kadın hakkında konuştular. Yılbaşı gecesi Ali’yle karşılaştığımız evin sahibi müzisyen kadının okul arkadaşıymış yanık <em>kızıl saçlı amazon</em>. Kızıl saçlarıyla marufmuş. Aslında Paris’te yaşıyormuş da.. İstanbul’a çok sık geliyormuş da.. geldiğinde illa ki Ali’yle takılıyormuş da.. eski kırık düşman olmaz hesabı. Yoksa kadın poligamın Allahıymış. Normalde bir tek Ali’yle yatıp kalkmazmış. Paris’te Türk işadamlarına rehberlik ediyormuş. Web sitesi falan yapıyormuş, çulsuzun tekiymiş eskiden. Ama Türk mevsimi etkinlikleri organizasyonu olayına dalmış, iyi para yapmış. Sağlam çevresi varmış. Fransız kocabaşlarla arası çok iyiymiş. Yanmasaymış tanışmakta fayda varmış.</p>

    <p>Ali hakkında da konuştular. “Bakışları amma da acayipti herifin di mi?” dediler. Ali’nin o canım siyah gözlerini böyle yorumladılar. Çıtı pıtı geri zekâlı Ali’nin kim olduğunu merak etti. Osman’ın ‘benim çocuklar’ı bir çırpıda anlattılar. Hepsinin network’ü süper genişti. Çok sık güncellenirdi. Bir yerde kuş uçar, haberi anında onların network’üne düşerdi. “Herifin biri işte.. gitmiş zamanında.. yıllarca Paris’te kalmış, şimdi tercüme bürolarına çeviri meviri yapıyormuş,” dediler Ali için. Köpekli lokantacı aşağılayan bir gülüşle konuştu.</p>

    <p>“Şu dangalak solcu kaçaklardan biri yani.. sıkıyı görünce tüydü ya hepsi bi taraflara.. iyiydi tabii köpeksiz köyde değneksiz gezmek!” dedi.</p>

    <p>“Yaaa.. hakkaten de!” dediler. Güldüler, güldüler.</p>

    <p>Gülün gülün!</p>

    <p>Ali onlardan biri değildi. Solcuydu ama kaçak değildi. Dangalak da sensin köpekli hıyar. Osman bire bin katarak, (belki de katmayarak, bilmiyorum artık orasını) kadının nasıl tutuştuğunu anlattı.</p>

    <p>“Gördüm bir ara.. kadın kafayı oraya buraya dayıyor. Dedim yanacak bu. Kafa da iyi, kuru sulu çekmiş. Gözler küçülmüş, nokta kadar kalmış. Kafasını duvar sanıp dresuardaki muma yaslamış.. saçlarının tutuştuğunu fark etmemiş. Bir baktık çıra gibi yanıyor! Resmen yanıyor!”</p>

    <p>Çıtı pıtı moron “Ay en korktuğum şey!” dedi.</p>

    <p>Bir keresinde kettle’ı elinden düşürüp nasıl haşlandığını anlattı. Çok uzun sürdü anlatması, bir türlü tam bir cümle kurmayı başaramadığı için. Sabırla dinledik. Çocuklardan biri kadının kafa derisinde ciddi yanıklar olduğunu söyledi. Sağlık sigortası burada geçerli değilmiş, onun için apar topar Paris’e dönmüş.</p>

    <p>Gecenin sonunda köpekli lokantacıya ümit vermek için çabalamış olabilirim. Emin değilim. Sarhoştum ve garip bir şekilde neşelenmiştim. Ali’nin yaşadığı yeri öğrendiğim için. Kızıl saçlı amazon Paris’e döndüğü için. Ama ben iş vermeye çalışsam da, lokantacının hiç oralı olmadığı kesindi. Deli olduğumu düşünmüştü. Tırsmıştı.</p>

    <p>Geç oldu, kalktılar. Binlerce parfüm içinden Shalimar’ı seçen oryantal moron bu şahane gece, nefis yemekler, harika dostluğumuz ve muhteşem sohbetimiz için beni yanaklarımdan öperek teşekkür etti. Ederken samimiyetten uçuyordu. Dost kazandığını sanıyordu. Kocasının bana duyduğu, yüzünün en kritik noktalarına gizlenen nefreti görmüyordu.</p>

    <p>Sonunda “Bize de buyurun bir gece,” deyip gittiler.</p>

    <p>Gider gitmez Osman ve ahmakları deliler gibi çak yaptılar. Oldu bu iş çocuklar! Çak! Çak abi! Ortadoğu turnesi fikrine bayıldı herif! Kadın kocasına tutar bu iş dedi! Akıl verdi, Beyrut’tan başlayın diye. Yalnız herifte büyük tecrübe var abi. Filistin’i bile inletmişler, baksana. Eee, tesadüfen olmuyor oğlum bu işler. Biraz Doğu çalışalım abi.. ritim mitim.. bi de Dubai patlatırsak var ya, olayın amınakoruz. Fakat kadın süperdi.. Oğlum benden size bi akıl: iş her zaman kadında biter. Bi kadın bi kere tamam desin, bitti! Ne yapar eder, adama da dedirtir. Doğrudur Osman Abi, valla. Osman Abi, herif sana fena kesildi yalnız! Sana derken, zekâna, bilgine yani. Hah hah ha! Yok oğlum siz süperdiniz asıl! Abi dürüst olalım ya, açık konuşalım! Var mı daha iyi bi proje şu günlerde? Varsa var deyin! Var mı? Yok. Yok abi, açık ve net. Yok!</p>

    <p>Tabii.. tabii..</p>

    <p>Sonra pafküf kutusunu çıkardılar, sardılar, içtiler, bana da iç dediler, canım istemedi. Projeleri sanki gerçekleşmiş de, sıra kaymağını yemeye gelmiş gibi sevinç içindeydiler, yüzleri gülüyordu. Osman ve ‘benim çocuklar’ı gerçekten ahmaktılar. Belki de sadece eşsiz anlar yaşamak istiyorlardı. Bir sahne yaratıyorlar, yarattıkları sahneye inanıyorlardı. Kendilerine iyi ihtimaller kurgulayıp onlarla oyalanmayı seviyorlardı. Osman hep böyle yapardı. Osman’ın gerçeklerle zoru vardı.</p>

    <p>(Gerçi benim de gerçeklerle zorum vardı, ama aynı biçimde değildi.)</p>

    <p>Yerlere serilmişlerdi. Çoraplarını çıkarmışlar, gömleklerini atmışlar, fanilalarla kalmışlardı. Saçları parkeleri süpürüyordu. Birinin gözleri tavanda sabitlenmişti. Ottan beyinleri bulanmıştı, durmadan gülüyorlardı. Başarılı geçtiğinden kuşku duymadıkları geceyi taçlandıracak halüsinasyonları yoldaydı, eli kulağındaydı.</p>

    <p>‘Benim çocuklar’ın tuzları kuruydu. Ama Osman’ın değildi. Onlar henüz gençtiler. Hayata böyle devam ederler, bir şekilde yollarını bulurlardı. Bulmasalar da dert edecek değildim. Bana ne? Ama Osman artık genç değildi, bütün yollarını tüketmişti. Geleceği karanlıktı, bulanıktı. Orospu çocuğu Teoman bunun farkındaydı. Osman’a beş lirayı bile karşılıksız vermiyordu.</p>

    <p>İyi-kötü bir yetenekle donanmış, tuzları kuru bu çocuklar, kazık kadar oldukları halde hayata nazlanıyorlardı. Ergenlikten çıkmamakta, ergenliğin bol ümitli ve çöküşlü, yüksek duygulu hallerinde kalmakta ısrar ediyorlardı. Kendileri bilirdiler. Ama Osman zamanında tadamadığı bu çağa geri dönmüştü. Ergenlikten alacağını tahsil ediyordu. (Tahsilat dönemi de bana çatmıştı.) Babasının yaşatmadığı ergenlik nazlarını yaşamaya bayılıyordu. Sanki sihirli bir el her şeyi yoluna koyacakmış gibi nazlı nazlı yaşıyordu. Oysa hayat naz maz tanımıyordu. Kendimden biliyordum. Hayat hiç beklemediğin anda öyle bir kafa atardı ki, ağzın burnun dağılırdı. O zaman anlardın işte büyümek neymiş. Nasıl acı ve erken bir şeymiş.</p>

    <p>Bu nazlı ahmaklara bakarken, köpekli lokantacının artık hiçbirinin telefonuna çıkmayacağını biliyordum. Bu biraz da benim suçumdu. Gerçi herif evimize adım attığı anda, bizimkilerin hepsi birbirinden teneke projelerinin bir gecelik bir hayalden ibaret olacağını anlamıştım. Bunu köpekli lokantacının yüzünden okumuştum. Adam Osman ve ahmaklarının projelerini konuşmak için değil, benim için gelmişti. Yılbaşı gecesinin rövanşını almak için. Durumu idare etseydim, köpekli lokantacının dizlerimde gezinen ayağına izin verseydim bu ahmakça hayaller bir gece değil, birkaç ay sürebilirdi. İdare etmemiştim. Aksine, adama ayağının üstünde, acısı günlerce sürecek bir morluk hediye etmiştim.</p>

    <p>Osman’ı ve ahmaklarını umursamıyordum. Benim aklım başka yerdeydi. Ali’nin bu kadar yakınımda yaşıyor olmasına inanamıyordum. Bana bu kadar yakın. Kalbimin içinde sakladığım Ali.</p>
  </div>
</body>
</html>
