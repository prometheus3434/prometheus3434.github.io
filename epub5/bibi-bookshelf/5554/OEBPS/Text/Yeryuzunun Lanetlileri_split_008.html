<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>tummetin</title>
  <link href="../Styles/stylesheet1.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
                @font-face {
    font-style: normal;
    font-family: "Liberation", serif, sans-serif;
    font-weight: normal;
    src: url(../Fonts/LiberationSerif-Regular.ttf)
    }

                @font-face {
    font-style: italic;
    font-family: "Liberation", serif, sans-serif;
    font-weight: normal;
    src: url(../Fonts/LiberationSerif-Italic.ttf)
    }

                @font-face {
    font-style: bold;
    font-family: "Liberation", serif, sans-serif;
    font-weight: bold;
    src: url(../Fonts/LiberationSerif-Bold.ttf)
    }
</style>
</head>

<body class="calibre">
  <div class="calibre1" id="calibre_pb_0"></div>

  <div class="chapter">
    <h1 class="baslik1" id="calibre_toc_4">2 - Kendiliğindenliğin Büyüklüğü ve Zaafı</h1>

    <p class="normal">Şiddete ilişkin bu düşünceler, milliyetçi parti kadrolarıyla kitleler arasında sık sık yaşanan uyumsuzluğun ve aralarındaki ritim farklılığının farkına varmamıza neden olur. Her siyasi örgütte ya da sendikada durumlarının hemen ve koşulsuz iyileştirilmesini talep eden yığınlarla, patronların yaratabileceği zorlukların farkında olduğu için işçilerin taleplerini sınırlamaya çalışan kadrolar arasında geleneksel bir uçurum vardır. Bu nedenle kitlelerin kadrolara ilişkin sık sık dile getirdiği hoşnutsuzluk kalıcıdır. Taleplerin her dile getirilişinin ardından kadrolar zaferi kutlarken kitleler aldatıldıklarını samimiyetle hissederler. Kitleleri politize eden şey, siyasal hakları için tekrarlanan gösteriler ve sık yaşanan sendikal anlaşmazlıklardır. Siyasal olarak bilinçli bir sendika yetkilisi, yerel bir çatışmanın kendisiyle yönetim arasında önemli bir çatışma olmadığını bilen kişidir. Gittikleri metropollerde siyasi partilerin işleyişini incelemiş olan sömürge aydını, kitleleri harekete geçirmek ve sömürge yönetimine baskı yapmak için benzer örgütler kurar. Sömürge ülkelerde milliyetçi partilerin doğuşu, ticari seçkinlerle aydınlardan oluşan bir seçkinler grubunun ortaya çıkışıyla aynı zamana denk düşer. Bu seçkinler böyle bir örgütlenmeye temel önem verir ve örgüt fetişizmi çoğu zaman sömürge toplumunun akılcı bir şekilde araştırılmasının önüne geçer. Parti nosyonu, metropolden ithal bir nosyondur. Bu modern direniş aracı, kölelik, serflik, takas, el zanaatları ve borsa işlemlerinin bir arada bulunduğu çokbiçimli, dengesiz bir gerçekliğe uyarlanır.</p>

    <p class="normal">Siyasi partilerin zayıflığı, yalnızca hayli sanayileşmiş kapitalist bir toplum içinde işçi sınıfının mücadelesini yürüten bir örgütün mekanik olarak kullanılmasında yatmaz yalnızca. Yerel düzeydeki örgüt türüne uyarlamalar ve yenilikler getirilmesi gerekir. Azgelişmiş bölgelerdeki siyasi partilerin çoğuna özgü kusur, en büyük hata, geleneksel olarak en bilinçli unsurlara hitap etmek olmuştur: şehirlerdeki işçi sınıfı, küçük esnaf ve memurlar, yani nüfusun ancak yüzde birini temsil eden küçük bir kesimi.</p>

    <p class="normal">Bununla birlikte, bu proletarya parti propagandasını anlamasına ve yayınlarını okumasına karşın, ulusal kurtuluş için durmak bilmeyen mücadelenin sloganlarını benimsemeye pek hazır değildir. Sömürge topraklardaki halk arasında proletaryanın, sömürge rejiminin en çok pohpohladığı çekirdek olduğunu defalarca belirttik. Embriyon halindeki şehir proletaryası nispeten ayrıcalıklıdır. Kapitalist ülkelerde işçi sınıfının kaybedecek hiçbir şeyi yoktur ve muhtemelen de kazanacak çok şeyi vardır. Sömürge ülkelerde ise işçi sınıfının kaybedecek çok şeyi vardır. Aslında sömürge aygıtının işleyişi için sömürge halkın vazgeçilmez kesimini temsil eder. Tramvay vatmanları, taksi sürücüleri, madenciler, liman işçileri, tercümanlar, hemşireler vb. bu kesime dahildir. Bu unsurlar milliyetçi partilerin en sadık çevresini oluşturur ve sömürge sistemindeki ayrıcalıklı yerlerinden dolayı sömürge halkının “burjuva” fraksiyonunu temsil ederler.</p>

    <p class="normal">Bu yüzden milliyetçi siyasi partilerin hitap ettiği kesimin herkesten önce şehirli olması anlaşılabilir bir şeydir: asıl olarak şehirde yaşayan teknisyenler, kol işçileri, aydınlar ve dükkân sahipleri. Onların düşünme tarzı, şimdiden, içinde yaşadıkları, teknik olarak ileri ve görece rahat ortamın izlerini birçok açıdan taşımaktadır. Burada “modernizm” kraldır. Yine bu aynı çevreler karanlık geleneklere karşı çıkacak ve yenilikler önerecek, böylece ulusal miras denen eski granit temele karşı açık çatışmaya gireceklerdir.</p>

    <p class="normal">Milliyetçi partilerin çok büyük bir çoğunluğu kırsal kitlelere büyük bir güvensizlik besler. Bu kitleler atalet ve kısırlık çamuruna bulaşmış izlenimini verir onlara. Milliyetçi parti üyeleri (şehirli işçiler ve aydınlar) köylüler hakkında sömürgecilerle aynı küçültücü hükme çok kısa sürede varırlar. Siyasi partilerin kırsal kitlelere güvensizliğinin nedenlerini anlamaya çabalarken, sömürgeciliğin köylülüğü örgütlü bir taşlaşmaya maruz bırakarak tahakkümünü kurduğunu ya da güçlendirdiğini de unutmamalıyız. Marabout’lar, büyücü-şifacılar ve geleneksel şefler tarafından kuşatılmış kırsal kitleler hâlâ feodal koşullarda yaşıyorlar; ortaçağa özgü bu yapı asker-sivil sömürgeci yöneticilerden destek görüyor.</p>

    <p class="normal">Genç ulusal burjuvazi, özellikle de ticaretle uğraşanlar artık bu feodal yöneticilerle çok sayıda alanda rekabet etmektedir: Marabout’lar ve büyücü-şifacılar hastaların doktora gitmesini engeller; cemaa’ların fetvaları avukatları işsiz bırakıyor; kaid’ler siyasal ve yönetsel iktidarlarını nakliye şirketi kurmak ya da ticaret yapmak için kullanıyorlar; yerel şefler din ve gelenek adına ticarete ve yeni ürünlere karşı çıkıyorlar.</p>

    <p class="normal">Sömürge işadamları ve tüccarlardan oluşan yeni sınıf büyümek için bu yasakları ve engelleri yok etmek zorundadır. Dolayısıyla, feodal derebeyinin özgür av alanını temsil eden ve yeni ürünler satın almasının az çok yasak olduğunu gören yerli müşteriler, her iki tarafın da ele geçirmeye çalıştığı bir pazar oluşturur.</p>

    <p class="normal">Feodaller Batılılaşmış genç milliyetçilerle kitleler arasında engel oluşturur. Seçkinler ne zaman kırsal kitlelere yönelse, kabile şefleri, din yöneticileri ve geleneksel yetkililer uyarılarını, tehditlerini ve aforozlarını artırır. işgalci gücün el üstünde tuttuğu bu geleneksel yetkililer, seçkinlerin kırsal kesime sızma girişimlerini hoşnutsuzlukla izler. Bu şehirli unsurların ithal ettiği düşüncelerin büyük olasılıkla feodal yetkenin tüm varlığını sorgulayacağını çok iyi bilmektedirler. Bu yüzden, düşmanları, çok iyi anlaştıkları işgalci güç değil, yerli toplumunu değiştirmeye çalışan, bunu yaparken de onların ağızlarındaki lokmayı alacak olan bu modernistlerdir.</p>

    <p class="normal">Batılılaşmış unsurların köylü yığınlarla ilgili duyguları, sanayileşmiş ülkelerin işçi sınıfı arasında görülen duyguları anımsatır. Burjuva ve işçi sınıfı devrimleri tarihi, köylülerin büyük kısmının çoğu zaman devrime engel oluşturduğunu göstermiştir. Sanayileşmiş ülkelerde köylülük genel olarak en az siyasal bilinçli, en az örgütlü ve aynı zamanda en anarşik unsurdur. Nesnel olarak gerici davranışı tanımlayan bir dizi özellik gösterirler: bireycilik, disiplin yokluğu, parayı sevme, öfke nöbetleri ve derin bir depresyon.</p>

    <p class="normal">Milliyetçi partilerin yöntem ve doktrinlerini Batı partilerine dayandırdığını ve dolayısıyla propagandalarını çoğunlukla kırsal kesimlere yöneltmediğini görmüştük. Aslında sömürge bir toplumun akılcı çözümlenişi, eğer yapılmış olsaydı, sömürgedeki köylülerin yapısı bozulmadan kalmış geleneksel bir ortamda yaşadığını, oysa sanayileşmiş ülkelerde sanayileşmenin gelişmesiyle bu geleneksel ortamların parçalandığını onlara gösterirdi. Sömürgelerde bireyci davranışı embriyon halindeki işçi sınıfında buluruz. Kırsal kesimi ve onun çözümsüz demografik sorunlarını terk eden topraksız köylüler lümpen proletaryayı oluşturarak kasabalara akar, gecekondu bölgelerine sıkış tepiş doluşur ve bu sömürge tahakkümünden doğan yapılar olan liman ve şehirlere sızmaya çalışırlar. Köylü kitleler ise hareketsiz bir ortamda yaşamaya devam ederler, aşırı kalabalıktan karnını doyuramayanların şehirlere göç etmekten başka seçenekleri yoktur. Oldukları yerde kalan köylüler geleneklerini inatla savunur ve sömürge bir toplumda, toplumsal yapısı cemaatçi tarzda kalmış disiplinli unsuru temsil eder. Katı çerçevelere sıkı sıkı yapışan bu durağan toplum zaman zaman dini fanatikliğe ya da kabile savaşlarına yol açabilir kuşkusuz. Ama kırsal kitleler kendiliğindenlikleri içinde disiplinli ve özverili olarak kalırlar. Birey topluluk karşısında silinir.</p>

    <p class="normal">Kır halkı şehirlilere güvenmez. Avrupalı gibi giyinen, onların dilini konuşan, onlarla yan yana çalışan, bazen aynı bölgede yaşayan şehirli insanı, ulusal mirası oluşturan her şeye ihanet etmiş bir dönek olarak görür. Şehirliler, işgalciyle iyi anlaşan ve sömürge sistemi koşullarında başarılı olmak için ellerinden geleni yapan “hainler, satılmışlar”dır. Bu nedenle, şehirlilerin ahlâksız olduğunu kır halkının ağzından sık sık duyarız. Karşı karşıya olduğumuz şey, şehirle kır arasındaki geleneksel karşıtlık değildir. Sömürgeciliğin avantajlarından dışlanan sömürge insanıyla sömürge sistemini kendi yararına çevirmeyi başaranlar arasındaki karşıtlıktır.</p>

    <p class="normal">Dahası, sömürgeciler bu karşıtlığı milliyetçi partilere karşı mücadelelerinde kullanır. Dağ insanlarını, köylüleri şehirlilere karşı harekete geçirirler. Artülkeyi sahile karşı kışkırtırlar, kabile kimliklerini canlandırırlar. Bu yüzden Kalondji’nin Kasai kralı olarak kendine taç giydirmesini ve birkaç yıl önce Gana’daki Şefler Meclisi’nin N’Krumah’a direndiğini görmek bizi şaşırtmamalı.</p>

    <p class="normal">Siyasi partiler kırda kök salmayı başaramaz. Varolan yapılara milliyetçi ya da ilerici bir nitelik vermek amacıyla onları uyarlamak yerine, sömürge sistemi çerçevesinde geleneksel gerçekliği bozmaya kararlıdırlar. Sömürge sisteminin halkaları hâlâ ağırlık oluşturuyorken, ulusu harekete geçirebileceklerine inanırlar. Kitlelere ulaşmak için hiç çaba harcamazlar. Kuramsal bilgilerini halkın hizmetine sunmazlar, bunun yerine önceden belirlenmiş bir şemaya göre halkı şekle sokmaya çalışırlar. Bu yüzden başkentten köylere, merkezi otoriteden yetki almış, dovvar ya da köyleri bir şirket komitesi gibi yönetmeye çalışan deneyimsiz ya da kimsenin tanımadığı liderleri tepeden inme gönderirler. Geleneksel şefler görmezden gelinir, hatta bazen küçük düşürülür. Köyün tarihini ve kabilelerle klanların çatışmalarını halk mücadelesiyle bütünleştirmek yerine, gelecekteki ulusun tarihi küçük yerel tarihleri, yani tek ulusal gerçekliği dikkate almaz ve ayakları altına alıp çiğner. Geleneksel toplumlarda saygı gösterilen ve genellikle tartışmasız bir ahlâki yetke verilen yaşlılar herkesin önünde gülünç duruma düşürülür. işgalci güçlerin hizmetindekiler bu kırgınlığı kullanmaktan geri durmaz ve bu otorite karikatürünün benimsediği en küçük kararları bile öğrenir. istihbaratı sağlam polis baskısı da hemen ardından gelir. Dışarıdan tepeden inme getirilmiş liderler ve yeni meclisin önemli üyeleri tutuklanır.</p>

    <p class="normal">Yaşanan yenilgiler milliyetçi partilerin “kuramsal çözümleme”sini onaylar. Kırsal kesimi bir bütün olarak kapsama deneyiminin başarısızlığı, partilerin bu halk kesimine karşı güvensizliğini artırır ve saldırganlıklarını su yüzüne çıkarır. Ulusal kurtuluş mücadelesi başarıya ulaştıktan sonra bile bazı hatalar yapılır ve bu hatalar ademimerkeziyetçi ve özerkçi eğilimleri besler. Sömürgeci evredeki kabilecilik ulusal aşamada yerini bölgeciliğe bırakır ve bu da kurumsal olarak federalizmle ifade edilir.</p>

    <p class="normal">Ama milliyetçi partiler üzerlerinde fazla denetim kuramamış olmasına karşın kırsal kitlelerin ulusal bilincin olgunlaşmasında ya da milliyetçi partilerin eylemini devralmada ve daha ender olsa da bu partilerinin kısırlığının yerini doldurmada belirleyici bir rol oynadığı da vakidir.</p>

    <p class="normal">Milliyetçi partilerin propagandası köylüler arasında her zaman yankı uyandırmıştır. Sömürgecilik-karşıtı dönemin anıları köylerde hâlâ çok canlıdır. Kadınlar çocuklarının kulaklarına sömürgecilere karşı savaşmaya giden savaşçıların şarkılarını fısıldar. Köy çocukları on iki on üç yaşlarında son ayaklanmaya katılan yaşlıların adlarını ezbere bilir ve dovvar ve köylerde gördükleri rüyalar, şehirdeki çocuklarınki gibi lüks mallar ya da sınavı geçme rüyaları değil, bugün kahramanca ölümleriyle onları hâlâ gözyaşlarına boğabilen falanca kahramanla özdeşleşme düşleridir.</p>

    <p class="normal">Milliyetçi partilerin şehirde henüz oluşum halindeki işçi sınıfını örgütlemeye çalıştığı sırada, kırsal kesimde de anlaşılmaz gibi görünen toplumsal huzursuzluklara tanık oluruz. Örneğin Madagaskar’daki ünlü 1947 ayaklanmasını ele alalım. Sömürge yetkilileri net bir tavırla bunun bir köylü ayaklanması olduğunu söyledi. Aslında şimdi durumun çok daha karmaşık olduğunu biliyoruz. ikinci Dünya Savaşı sırasında büyük sömürge şirketleri etki alanlarını genişlettiler ve özgür kalmış bütün toprakları zaptettiler. Aynı dönemde Yahudi, Kabyle, Antilli göçmenlerin adaya yerleştirileceğinden de söz ediliyordu. Sömürgecilerin yardım ve yataklığıyla Güney Afrika’dan gelen beyazların adayı yakında işgal edeceği söylentisi de yayıldı. Dolayısıyla savaştan sonra milliyetçi listelerdeki adaylar ezici çoğunlukla seçildi. Hemen ardından MDRM (Madagaskar’ın Kurtuluşu için Demokratik Hareket) Partisi’nin fraksiyonlarına karşı baskı başladı. Sömürgeci yetkililer amaçlarına ulaşmak için alışılmış yöntemleri kullandı: kitlesel tutuklamalar, kabileler arası ve ırkçı propaganda, lümpen proletaryanın örgütsüz unsurlarından oluşan bir partinin kurulması. Yoksul Madagaskarlılar (PADESM) adını alan bu parti, provokatif eylemleriyle sömürge yetkililerine düzeni sağlamak için hukuki bir mazeret verdi. Ama bir partiyi önceden tasarlayarak tasfiye etme yöntemi burada görülmemiş bir boyut aldı. Son üç ya da dört yıldır savunma halinde olan kırsal kitleler birdenbire kendilerini ölümcül bir tehlike altında hissettiler ve sömürge güçlere şiddet kullanarak karşı çıkmaya karar verdiler. Mızraklarla ya da çoğunlukla taş ve sopalarla silahlanan halk, ulusal kurtuluş için yaygın bir ayaklanma başlattı. Bu hikâyenin sonunu biliyoruz.</p>

    <p class="normal">Bu tür silahlı ayaklanmalar kır kitlelerinin ulusal mücadeleye katılmak için kullandığı araçlardan yalnızca birini temsil eder. Bazen şehirlerdeki milliyetçi parti polis baskısına maruz kaldığında, köylüler şehirlerdeki hareketliliğin yerini alırlar. Haberler kırsal kesime çok abartılmış şekilde gelir: Liderler tutuklanmış, çok sayıda kişi öldürülmüş, şehir siyahların kanıyla kızıla boyanmış, zavallı sömürgeci yerleşimciler Arap kanı içinde yüzüyormuş. O zaman bütün birikmiş, şiddetli öfke patlar. Yerel polis karakolu ele geçirilir, polisler parça parça doğranır, ilkokul öğretmeni öldürülür, doktor sırf evde olmadığı için hayatını kurtarır, vs... Birlikler bölgeye gönderilir, hava kuvvetleri bombardımana başlar. O zaman ayaklanma bayrağı açılır, eski savaşçı gelenekler yeniden ortaya çıkar, kadınlar alkış tutarken erkekler örgütlenip dağlara çıkar ve gerilla savaşı başlar. Köylüler kendiliğinden bir şekilde yaygın bir güvensizlik hissi yaratır; sömürgecilik korkuya kapılarak ya savaşa devam eder ya da görüşmelere başlar.</p>

    <p class="normal">Bu kararlı köylü yığınlarının ulusal mücadeleye sel gibi akmasına milliyetçi partilerin tepkisi ne olur? Milliyetçi partilerin büyük çoğunluğunun propagandalarına silahlı mücadelenin gerekliliğini dahil etmediğini görmüştük. Sınırlı bir ayaklanmaya karşı çıkmazlar, ama bunu kır kitlelerinin kendiliğindenliğine bırakırlar. Diğer bir deyişle, bu yeni gelişme karşısındaki tutumları, tümüyle cennetten düşmüş bir lütuf olarak görmek ve sürmesi için dua etmek olur. Bu lütfu kullansalar da ayaklanmayı örgütlenmeye kalkışmazlar. Kitleleri politize etmek, bilinç düzeylerini artırmak ya da mücadeleyi daha üst düzeye çıkarmak için kırsal bölgeye adam göndermezler. Kendi ivmesinin akışına kapılan kitle eyleminin durulmamasını umut ederler. Şehir hareketi kır hareketini kirletmemiştir. Her biri kendi iç diyalektiğine göre evrilir.</p>

    <p class="normal">Kırsal kitlelerin her şeye açık olduğu bir dönemde milliyetçi partiler gündemlerini onlara tanıtmaya kalkışmaz. Önerecek bir hedefleri yoktur, yalnızca bu yeni hareketin süresiz devam etmesini ve bombardımanların bu harekete son verememesini umut ederler. Milliyetçi partilerin kırsal kitlelerle bütünleşmek ve siyasi bilinçlerini artırmanın yanında mücadele düzeylerini yükseltmek için bu olanağı bile kullanmadığını görürüz. Kırsal kesime yönelik güvensizlik tavrını inatla korurlar.</p>

    <p class="normal">Siyasi kadrolar şehirlerde saklanır, sömürgeci yetkililere ayaklanmacılarla hiçbir bağlantıları olmadığını açıkça belirtir ya da yurtdışına kaçarlar. Dağlardaki insanların arasına katılmaları ender görülen bir şeydir. Örneğin Kenya’da Mau-Mau ayaklanması sırasında tek bir ünlü milliyetçi bile hareketin üyesi olduğunu kabul etmedi ya da bu ayaklanmaya katılanları savunmaya çalışmadı.</p>

    <p class="normal">Ulusun farklı toplumsal katmanları arasında hiçbir verimli açıklama, hiçbir yüzleşme yoktur. Kırsal kitlelere uygulanan baskılardan ve sömürgecilikle milliyetçi partiler arasındaki ittifaktan sonra bağımsızlığa ulaşıldığında bu karşılıklı anlayışsızlığın daha da arttığını görürüz. Köylüler, hükümetin önerdiği yapısal reformların yanı sıra nesnel olarak ilerici toplumsal yeniliklere bile engel olurlar; bunun asıl nedeni, rejimin mevcut liderlerinin sömürge döneminde halka partinin hedeflerini, ulusal politikayı ve uluslararası konuları anlatmamış olmasıdır.</p>

    <p class="normal">Sömürge döneminde kır nüfusuyla geleneksel liderlerin milliyetçi partilere duydukları güvensizliği ulusal dönemde benzer bir düşmanlık izler. Bağımsızlıktan sonra da çalışmaya devam eden sömürge döneminin gizli servisleri hoşnutsuzluğu kullanır ve genç hükümetlere gerçekten ciddi sorunlar yaratmayı başarır. Kısacası hükümet yalnızca kurtuluş dönemi sırasındaki tembelliğinin ve köylülüğü sürekli küçümsemesinin bedelini ödemektedir aslında. Ulusun başında akılcı, hatta ilerici bir kişi bulunabilir, ama bütün gövdesi cılız, dikkafalı ve işbirliğine yanaşmaz olarak kalır.</p>

    <p class="normal">Dolayısıyla yönetimi merkezileştirerek ve halk üzerinde sıkı bir denetim kurarak bu gövdeyi yok etme isteği kendini gösterir. Bu nedenle azgelişmiş ülkelerde birazcık diktatörlük gerektiğinin söylendiğini sık sık duyarız. Liderler kırsal kitlelere güven duymaz. Üstelik bu güvensizlik ciddi bir orana da ulaşabilir. Örneğin, ulusal bağımsızlığın ilan edilmesinden çok sonra bile bazı hükümetler ülkenin iç kısımlarını, devlet başkanının ya da bakanların ancak ordu manevraları sırasında gidebildiği sakinleşmemiş bölgeler olarak görmeye devam eder. Ülkenin iç bölgeleri tam bir terra incognita<a class="calibre2" href="../Text/Yeryuzunun%20Lanetlileri_split_021.html#footnote-600-23" id="footnote-600-23-backlink">[23]</a> olarak görülür. Paradoksaldır ama ulusal hükümetlerin kırsal kitlelere yönelik tutumu bazı açılardan sömürge iktidarını anımsatır. Liderler, “Bu yığınların nasıl tepki göstereceğini bilmiyoruz”; “bu ülkeyi ortaçağdan çıkarmak istiyorsak sopanın kalın kısmını kullanmamız gerekiyor,” demekten korkmaz. Ama daha önce de gördüğümüz gibi, siyasi partilerin sömürge döneminde kırsal kitleleri dikkate almamaları ulusun hızla seferber edilmesine ve ulusal birliğe karşı bir önyargı yaratabilir ancak.</p>

    <p class="normal">Bazen sömürgecilik milliyetçi atılımı başka yere yöneltmeye ya da aralarında ayrımlar yaratmaya kalkışır. Yerli Büroları şeyh ve şefleri şehirlerdeki “devrimciler”e karşı örgütlemek yerine, kabile ve dini toplulukları partiler içinde örgütler. “Ulusal iradeyi temsil etmeye” başlayan ve sömürge rejimine tehdit oluşturan şehirli partinin karşısında fraksiyonlar yaratılır ve kabile ya da bölge esasına göre örgütlenmiş eğilim ve partiler ortaya çıkar. Bütün kabile, danışmanlığını sömürgecilerin yaptığı bir siyasi partiye dönüştürülür. Yuvarlak masa toplantıları artık başlayabilir. Siyasi fraksiyonlar fazlalaştıkça ulusal birlik partisi önemini kaybeder. Kabile partileri merkeziyetçiliğe ve birliğe karşı çıkarak tek parti diktatörlüğünü teşhir ederler.</p>

    <p class="normal">Daha sonra, ulusal muhalefet de aynı taktikleri kullanacaktır. işgalci güç, kurtuluş mücadelesine önderlik eden iki ya da üç milliyetçi parti arasından seçimini şimdiden yapmıştır. Seçim yöntemi çok bellidir: Bir parti ulusal oybirliğini sağladığı ve görüşmelerin tek muhatabı olarak ortaya çıktığında işgalci güç manevralarını artırır ve görüşmeleri olabildiğince erteler. Bu erteleme, partinin taleplerini heba etmesi ya da bazı “aşırı” unsurları arka plana atması için yönetimden taviz elde etmede kullanılır.</p>

    <p class="normal">Ama hiçbir parti baskın çıkmazsa, işgalci güç en “makul” olduğunu düşündüğü partiyi kayırmakla yetinir. Görüşmelerden dışlanan milliyetçi partiler, o zaman diğer partiyle işgalci güç arasında yapılan anlaşmayı açıkça teşhir ederler. iktidarı işgalciden devralan parti, rakip partinin demagojik ve kafa karıştırıcı tavrının tehlikesinin farkında olduğundan, onu çözülmeye zorlar ve yasadışılığa mahkûm eder. Baskı gören partinin şehirlerin dışına ve kırlara sığınmaktan başka seçeneği yoktur. Kitlelerini “kıyı kesiminin satılmışlarına ve başkentteki yoz unsurlar”a karşı harekete geçirmeye çalışır. Bu durumda tüm bahanelere başvurulur: dinsel argümanlar, yeni ulusal otoritenin kararlaştırdığı ve gelenekten kopan yenilikçi düzenlemeler. Köylülerin ilerlemeye karşı olan yönleri son noktasına kadar sömürülür. Bu partinin sözde devrimci doktrini aslında köylülüğün gerici, ateşli ve kendiliğinden karakterine dayanmaktadır. Dağlık bölgelerin hareketlendiği, köylüler arasında hoşnutsuzluk olduğu söylentileri orada burada yayılır. Bir bölgede polisin köylülere ateş açtığı, takviye birliklerin getirildiği ve hükümetin düşmek üzere olduğu ileri sürülür. Net bir programları ve hükümetteki partinin yerini almaktan başka bir hedefi olmayan muhalefet partileri kaderlerini ilerlemeye düşman ve kendiliğindenci köylülüğün eline bırakır.</p>

    <p class="normal">Tam tersine, bazen de muhalefet kırsal kitlelerin değil genç ulusun sendikalarındaki ilerici unsurların desteğini almaya çalışır. Bu durumda hükümet, kitleleri emekçilerin taleplerine direnmeye çağırır ve bu talepleri gelenek-karşıtı maceracı manevralar olarak adlandırır. Siyasi partilere ilişkin daha önce belirttiğimiz gözlemler mutatis mutandis<a class="calibre2" href="../Text/Yeryuzunun%20Lanetlileri_split_021.html#footnote-600-24" id="footnote-600-24-backlink">[24]</a> sendikalara uygulanabilir. Başlangıçta, sömürge topraklardaki sendikalar genellikle metropoldeki muadillerinin yerel şubeleridir, sloganları da metropoldeki sendikalarınınkilerin tekrarıdır.</p>

    <p class="normal">Kurtuluş mücadelesinin kritik aşaması şekillenmeye başlar başlamaz bir grup yerli sendika lideri ulusal sendikaların kurulmasına karar verir. Yerel sendikacılar metropolden ithal edilmiş olan eski örgütü kitlesel olarak terk eder. Yeni sendikanın kurulması, şehir nüfusunun sömürgeciliğe baskı yapmasının başka bir yoludur. Sömürgelerdeki işçi sınıfının henüz embriyon halinde olduğunu ve nüfusun en ayrıcalıklı kesimini temsil ettiğini daha önce belirtmiştik. Kurtuluş mücadelesinden doğan ulusal sendikalar şehir örgütleridir ve programları her şeyden önce siyasal ve milliyetçidir. Ama bağımsızlık savaşının belirleyici aşaması sırasında doğan bu ulusal sendika, aslında siyasal olarak bilinçli, dinamik milliyetçi unsurların yasal olarak kaydolduğu bir örgüttür.</p>

    <p class="normal">Siyasi partilerin küçük gördüğü kırsal yığınlar bir kenarda tutulmaya devam eder. Kuşkusuz orada da bir tarım işçileri sendikası vardır, ama bu sendikanın kurulması “sömürgeciliğe karşı birleşik cephe” ihtiyacını karşılamakla yetinir. Metropol sendikalarında kariyerlerine başlayan sendika liderlerinin kırsal yığınların nasıl örgütleneceği konusunda hiçbir fikri yoktur. Köylülükle bütün ilişkilerini kaybetmişlerdir ve tek düşünceleri dok işçilerini, çelik işçilerini, gaz ve elektrik kurumlarındaki memurları saflarına nasıl katacaklarıdır.</p>

    <p class="normal">Sömürge aşamasında milliyetçi sendikalar görülmeye değer bir vurucu gücü temsil eder. Şehirlerde her an sömürge ekonomisini paralize edebilir ya da hiç değilse yavaşlatabilirler. Avrupalıların yerleşim yerleri çoğunlukla şehirlerle sınırlı olduğundan, bu yerleşimin psikolojik yankıları hatırı sayılır büyüklükte olur: elektrik, gaz yoktur, çöpler toplanmaz ve mallar limanlarda çürür.</p>

    <p class="normal">Sömürge koşullarında şehirlerin temsil ettiği bu metropol adacıklar sendikal eylemi derinden hissederler. Sömürgeciliğin kalesi olan başkent, sendikacıların darbeleriyle sendeler. Ama iç kısımdaki kırsal kitleler bu çatışmadan etkilenmeden kalır.</p>

    <p class="normal">Dolayısıyla, ulusalcı bakış açısına göre sendikaların önemiyle ulusun geri kalanı arasında açık orantısızlık vardır. Sendikalara girmiş olan işçiler, bağımsızlıktan sonra boşa kürek çektikleri izlenimi edinirler. Kendilerine koydukları sınırlı hedefe ulaşılır ulaşılmaz ulusal yeniden inşa görevinin büyüklüğü karşısında bu hedefler sallantıda kalır. Hükümetle ilişkileri genellikle çok sıkı olan ulusal burjuvaziyle karşı karşıya kalan sendika liderleri artık kendilerini işçi ajitasyonuyla sınırlayamayacaklarını keşfederler. Doğaları gereği kırsal yığınlardan yalıtılmış olan, nüfuzlarını şehirlerin dışına genişletemeyen sendikalar, siyasallığı giderek artan bir tutum benimser. Aslında sendikalar iktidara aday haline gelirler. Ellerindeki bütün araçlarla burjuvaziyi köşeye sıkıştırmaya çalışırlar: Ulusal topraklarda yabancı üslerin bulundurulmasına karşı protestolar yapılır, ticari anlaşmalar teşhir edilir ve ulusal hükümetin dış politikasına eleştiriler dile getirilir. Artık “bağımsızlıklarını” kazanmış olan işçiler bir şey elde edemez. Sendikalar, bağımsızlığın hemen ertesinde toplumsal taleplerini dile getirirlerse ulusun geri kalan kısmını dehşete düşüreceklerini keşfederler. işçiler gerçekten de rejim tarafından pohpohlanmışlardır. Halkın en refah içindeki kesimini temsil ederler. Dok işçilerinin ve diğer işçilerin yaşam koşullarını iyileştirmeye yönelik bir eylem yalnızca rağbet görmemekle kalmaz, yoksul kitlelerin düşmanlığını da kışkırtabilir. Sendikalar, sendikacılık da yapamayınca, yerlerinde saymaktan başka bir şey gelmez ellerinden.</p>

    <p class="normal">Bu sağlıksız durum, en sonunda bir bütün olarak ulusu ilgilendiren bir toplumsal programın nesnel gerekliliğini gösterir. Sendikalar birdenbire ülkenin iç kesimlerinin de aydınlatılması ve örgütlenmesi gerektiğini kavrarlar. Ama ülkenin tek kendiliğinden devrimci gücünü temsil eden köylülükle aralarında işleyen bağlar kurmaya hiç kalkışmadıklarından, sendikalar etkisiz kalır ve programlarının anakronik niteliğini kavrarlar.</p>

    <p class="normal">Politik-işçici ajitasyona gömülmüş olan sendika liderleri kaçınılmaz olarak bir hükümet darbesi hazırlamaya varırlar. Ama yine ülkenin iç kısımları devre dışı bırakılmıştır. Bu, ulusal burjuvaziyle sendikal işçicilik arasındaki bir gösteridir yalnızca. Ulusal burjuvazi eski sömürgecilik geleneklerine sarılarak askeri ve polisiye gücünü gösterir, sendikalar ise mitingler düzenler ve onbinlerce üyesini harekete geçirir. Köylü bu ulusal burjuvaziyi ve işçileri düşününce omuzlarını silker; her ikisinin de en azından yiyecek ekmeği vardır. Sendikalar, partiler ve hükümet bir tür ahlaksız Makyavelizmle köylü yığınlarını kör, atıl bir müdahale gücü olarak kullanırlar. Kaba saba bir güç olarak...</p>

    <p class="normal">Öte yandan, bazı durumlarda köylü kitleler hem ulusal özgürlük mücadelesine hem de müstakbel ulusun kendisine seçtiği eylem tarzına etkin biçimde müdahalede bulunur. Bu olguyu azgelişmiş ülkeler için temel önem taşıdığından ayrıntılarıyla inceleyeceğiz.</p>

    <p class="normal">Milliyetçi partilerin sömürgeciliği yıkma isteğinin, sömürgeci yetkililerle iyi geçinme isteğiyle yan yana gittiğini görmüştük. Bu partiler içinde bazen iki eylem hattı ortaya çıkabilir. Birinci olarak, sömürgeciliğin ve uluslararası durumun ayrıntılı bir çözümlemesini yapmış olan bazı aydın unsurlar, ulusal partilerinin ideolojik boşluğunu, taktik ve stratejilerinin yetersizliğini eleştirmeye başlarlar. Liderlerine önemli noktalarda sorular yöneltmekten asla usanmazlar: “Milliyetçilik nedir? Bu sözcüğe ne anlam yüklüyorsunuz? Milliyetçilik neye işaret eder? Bağımsızlığın amacı nedir? Bağımsızlığa önce nasıl ulaşmayı düşünüyorsunuz?” Aynı zamanda da yöntem sorunlarının etraflıca ele alınmasını isterler. Seçim yöntemlerine “diğer bütün araçlar”ın da eklenmesini önerirler. ilk çekişmeden sonra liderler ergenlik coşkusu yaftasını taktıkları bu kaynaşmadan hızla kurtulurlar. Ama bu talepler ne ergenlikle ilgili ne de bir taşkınlığın sonucu veya gençlik işareti olduğundan, bunları dile getiren devrimci unsurlar hızla dışlanır ve partiden uzaklaştırılır. Kendi deneyimleriyle böbürlenen liderler “bu maceracıları, bu anarşistler”i acımasızca reddederler.</p>

    <p class="normal">Parti aygıtı her tür yeniliğe direnme eğilimindedir. Devrimci azınlık kendisini yalıtılmış, liderlikle çatışırken bulur ve niteliklerini, gücünü ya da yönünü hayal bile edemediği bir girdabın kendisini silip süpürmesinden kaygılanıp dehşete düşer. ikinci süreç, faaliyetleri nedeniyle sömürgeci polis baskısının hedefi olan kıdemli ya da genç kadrolarla ilgilidir. Burada şunu belirtmeliyiz ki, bu insanlar partinin başına özverileri, durup dinlenmeksizin çalışmaları ve örnek yurtseverlikleriyle gelmiştir. Tabandan gelen bu kişiler çoğunlukla sıradan işçi, mevsimlik işçi, hatta bazen süresiz işsizlerdir. Onlara göre bir ulusal partide militan olmak politika yapmak değil, onları hayvan konumundan insan konumuna çıkaran tek aracı seçmektir. Partinin aşırı yasalcılığından rahatsız olan bu insanlar, sorumlu oldukları faaliyet sınırları içinde inisiyatif ve cesaret gösterirler; keza kendilerini neredeyse sistematik olarak sömürgeci baskının hedefi haline getiren bir amaç duygusuna sahiptirler. Tutuklanan, hüküm giyen, işkence gören ve affa uğrayan bu insanlar, cezaevlerinde geçirdikleri zamanı düşüncelerini netleştirmek ve kararlılıklarını bilemek için kullanırlar. Toplu mezar gibi olan cezaevlerindeki açlık grevleri ve vahşi dayanışmayla güçlendiklerinden, dışarıya çıkmalarını silahlı mücadele başlatmak için kendilerine verilmiş bir fırsat olarak görürler. Bu arada dışarıda dört bir yandan kuşatılan sömürgecilik ılımlı milliyetçilere yaklaşmaktadır.</p>

    <p class="normal">Dolayısıyla partinin yasadışı ve yasalcı eğilimleri arasında kopmaya yakın bir bölünme görürüz. Yasadışıcılar istenmediklerini hissederler. Onlardan kaçılır. Parti içindeki yasalcılar sonsuz önlem alarak onların yardımına koşarlar ama onlar da kendilerini yabancı hissederler. Bu insanlar birkaç yıl önce hayran oldukları aydın unsurlarla ilişkiye geçerler. Bu buluşmanın sonucunda yasal partiye paralel bir yeraltı partisi kurulur. Ama yasal parti sömürgeciliğe yaklaşıp onu “içeriden” değiştirmeye çalıştıkça bu dikbaşlı unsurlara yönelik baskı da yoğunlaşır. Yasadışı fraksiyon kendisini tarihsel bir çıkmazda bulur.</p>

    <p class="normal">Şehirlerden sürülen bu insanlar, önce şehrin banliyölerine sığınırlar. Ama polis istihbaratı onları bulup ortaya çıkarır ve şehirleri toptan terk etmeye, siyasal eylem arenasından uzaklaşmaya zorlar. Kıra ve dağlara, köylü yığınlara doğru çekilirler. Başta köylüler onları aralarına alır ve insan avından korur. Şehir merkezlerinde polisle saklambaç oynamak yerine kaderini köylü yığınların eline bırakmaya karar veren milliyetçi militan bundan asla pişman olmayacaktır. Köylülerin pelerini hayal bile etmediği bir yumuşaklık ve güçle onu sarar. Aslında kendi ülkelerinde sürgün edilmiş ve ulus ve politik mücadele kavramını şekillendirdikleri şehir ortamından koparılmış bu insanlar gerillanın yolunu seçerler. Polisten kaçmak için sürekli oradan oraya hareket etmek zorunda kalan, dikkat çekmemek için gece yürüyen bu militanlar ülkelerini dolaşmak ve tanımak için fırsat bulurlar. Kafeler, bir sonraki seçimlere ya da falanca polisin zalimliği üzerine tartışmalar geride kalır. Kulakları ülkenin gerçek sesini duyar, gözleri halkın büyük ve sonsuz yoksulluğunu görür. Sömürge rejimi üzerine yararsız yorumlarla çok değerli zamanın harcandığını kavrarlar. En sonunda değişimin reform ve iyileştirme anlamına gelmediğini anlarlar. Şehirlerdeki siyasal huzursuzluğun her zaman sömürge rejimi değiştiremeyecek ve deviremeyecek kadar güçsüz olacağı daima musallat bir şaşkınlıkla kafalarına dank eder.</p>

    <p class="normal">Köylülerle konuşma alışkanlığı geliştirirler. Kırsal yığınların kurtuluş sorununu şiddetle, topraklarını yabancılardan geri alma, ulusal mücadele ve silahlı ayaklanma terimleriyle düşünmekten hiç vazgeçmediklerini keşfederler. Her şey çok basittir. Taşlaşmış bir şekilde yaşamaya devam eden ama ahlâki değerlerini ve ulusa bağlılıklarını bozulmadan koruyan tutarlı bir halk keşfederler. Cömert, özveriye hazır, ellerinde ne varsa vermeye istekli, sabırsız ve yenilmez bir gurura sahip bir halk keşfederler. Anlayacağınız gibi, polis tarafından izlenen bu militanlarla içgüdüsel bakımdan isyancı bu huzursuz insanların buluşması alışılmadık güçte patlayıcı bir karışımdır. Şehirlerden gelen insanlar halkın onları yönlendirmesine izin verir, aynı zamanda da onlara askeri ve siyasal eğitim verir. Halk silahlarını biler. Aslında dersler fazla uzun sürmez, çünkü kitleler kendi kaslarının gücünün farkına varınca liderleri bir an önce eyleme geçmeye zorlarlar. Silahlı mücadele başlamıştır.</p>

    <p class="normal">Ayaklanma siyasi partilerin düzenini bozar. Onların doktrinleri her zaman güç kullanmanın etkisiz kalacağını iddia eder, hatta varlıkları bile her tür ayaklanma düşüncesinin mahkûm edilmesine hizmet eder. Bazı siyasi partiler gizliden gizliye sömürgecilerin iyimserliğini paylaşır ve ancak kan dökülerek bitebilir dedikleri bu delilikte taraf olmadıkları için kendilerini tebrik ederler. Ama kibrit çakılır çakılmaz alevler salgın hastalık gibi tüm ülkeye yayılır. Tanklar ve uçaklar hayal ettikleri başarıya ulaşamaz. Zararın büyüklüğü karşısında sömürgecilik düşünmeye başlar. Ezen ulus içinde de yükselen sesler durumun ciddiyetine dikkat çekmeye başlarlar.</p>

    <p class="normal">Kulübelerinde hayalleriyle yaşayan halkın yüreği de ulusun yeni ritmiyle atmaya başlar ve savaşçılara övgüler düzen bitmek bilmez ilahiler söylerler alçak sesle. isyan dalgası tüm ülkeyi kaplamıştır. Şimdi de partilerin dışlanma zamanı gelmiştir.</p>

    <p class="normal">Ne var ki, ayaklanmanın liderleri ayaklanmanın er ya da geç şehirlere yayılması gerektiğini kavrarlar. Bu kavrayış rastlantısal değildir. Ulusal kurtuluş için silahlı bir mücadelenin gelişimini yöneten diyalektiğin parçasıdır. Kırsal kesim halkın tüketilmez enerji deposu olmasına ve silahlı grupların güvensizliği egemen kılmalarına karşın, sömürgecilik sisteminin gücünden asla ciddi bir kuşku duymaz. Kendisini tehlikede hissetmez. Bu yüzden ayaklanma liderleri savaşı düşmanın kampına, yani sükûnet ve barış içindeki şehirlere taşımaya karar verirler.</p>

    <p class="normal">Liderlerin şehirlerde ayaklanmayı örgütlemesi kolay bir iş değildir. Şehirlerde doğmuş ya da büyümüş liderlerin büyük bir kısmının, polis peşlerinde olduğu ve siyasi partilerin akılcı, aşırı ihtiyatlı kadroları onları genel olarak yanlış anladığı için kendi doğal çevrelerinden kaçtığını görmüştük. Kırlara çekilmeleri hem baskıdan kaçışın hem de eski siyasal oluşumlara güvensizliklerinin sonucuydu. Bu liderlerin doğal şehirli yedek güçleri, siyasi partilerde isim yapmış ünlü milliyetçilerdir. Ama bütün zamanlarını sömürgeciliğin kötülüklerine ilişkin sonsuz tartışmalara boğularak geçiren bu ürkek liderlerle aralarında pek az ortak yan olduğunu yakın tarihlerinden görmüştük.</p>

    <p class="normal">Üstelik gerilladan gelenlerin eski arkadaşlarıyla, en solda gördükleriyle ilişki kurmaya yönelik ilk yaklaşımları korkularını doğrulayacak ve onlarla yeniden ilişkiye geçme isteğini yok edecektir. Gerçekten de kırsal kesimde başlayan ayaklanma, şehrin periferisinde durdurulan köylü fraksiyonları tarafından, henüz sömürgeci sistemde kemirecek tek bir kemik bulamayanlar tarafından şehirlere getirilir. Kırsal kesimde artan nüfusun ve sömürge zoralımının aile toprağını terk etmeye zorladığı bu insanlar, er geç bir gün şehrin içine girmelerine izin verileceğini umut ederek, şehirlerin çevresine bıkmadan yerleşir. isyanın şehirli vurucu gücünü bulduğu yer de bu kitleler, bu gecekondu halkı, lümpen proletaryadır. Lümpen proletarya, sömürge bir halkın en kendiliğinden ve en radikal devrimci güçlerinden birini oluşturur.</p>

    <p class="normal">Kenya’da Mau-Mau ayaklanmasından önceki yıllarda ingiliz sömürge yetkilileri lümpen proletaryaya karşı yıldırma taktiklerini artırdı. 1950-51 yıllarında polis ve misyonerler kırsal kesimden ve dağlardan gelen muazzam sayıdaki genç Kenyalı akınına uygun bir yanıt bulabilmek amacıyla işbirliği yaptılar. iş bulamayan bu insanlar hırsızlık, sefahat ve alkolizme yöneldi. Sömürge ülkelerde çocuk suçlular lümpen proletaryanın varlığının dolaysız bir sonucudur. Aynı şekilde Kongo’da da, 1957’den itibaren barışı bozan “genç haytalar”ı kıra geri göndermek için ciddi önlemler alındı. Meslek edindirme kampları açıldı ve bu kamplar –elbette ki!– Belçika ordusunun koruması altında bulunan Evangelist misyonerlerin emrine verildi.</p>

    <p class="normal">Lümpen proletaryanın oluşumunun kendine özgü bir mantığı vardır ve ne misyonerlerin aşırı gayretkeşliği ne de merkezi hükümetin bildirgeleri bunun gelişimini önleyebilir. Ne kadar çok tekmelenip taşlanırsa taşlansın, bir fare sürüsü gibi ağaçların köklerini kemirmeye devam ederler.</p>

    <p class="normal">Gecekondu bölgesi, sömürge halkın ne pahasına olursa olsun ve gerekirse en yeraltı yöntemlerle düşman kalesini fethetmek için verdiği biyolojik kararın onaylanmasıdır. Lümpen proletarya kentin “güvenliği”ne ciddi bir tehdit oluşturmayı sürdürür, sömürge tahakkümünün tam göbeğinde telafisi imkânsız bir çürüme ve kangren işareti haline gelir. Böylece pezevenkler, haytalar, işsizler ve çocuk suçlular, kendileriyle ilişki kurulduğunda ellerinde ne varsa kurtuluş mücadelesine verir ve güçlü kuvvetli işçiler gibi kendilerini davaya adarlar. Bu boş gezenin boş kalfaları, bu ikinci sınıf yurttaşlar önem taşıyan, militan eylemleriyle ulusun bağrına geri dönmenin yolunu bulurlar. Sömürge toplumunun gözünde hep aynı kalan ve sömürgecinin ahlâk standartlarıyla çatışan bu insanlar, el bombası ve silah gücünün şehirlere girmenin tek yolu olduğuna inanırlar. Bu işsizler, insandan da aşağı bu insanlar kendi gözlerinde ve tarihin gözünde ise iflah olurlar. Fahişeler ve ayda iki bin franka çalıştırılan hizmetçiler, iflah olmazlar, intiharla delilik arasında gidip gelen bütün bu insanlar akıl sağlıklarını yeniden kazanır, harekete geri döner ve ulusun büyük yürüyüşünde yaşamsal yerlerini bulurlar.</p>

    <p class="normal">Milliyetçi partiler, çözülmelerini hızlandıran bu yeni olguyu kavrayamazlar. Şehirlerde ayaklanmanın patlak vermesi mücadelenin niteliğini değiştirir. Daha önceleri sömürge askerleri kırsal bölgeleri hedef alırken, artık mülklerin ve insanların güvenliğini sağlamak için hızla şehirlere hücum ederler. Baskı güçleri her yere yayılır, tehlike her yerdedir, ulusal topraklar, tüm sömürge trans haline geçmiştir. Silahlı köylü grupları ordu baskısının gevşeyişine tanık olur. Şehirlerdeki ayaklanma beklenmeyen bir cankurtarandır.</p>

    <p class="normal">Coşkulu ve gayretli halkın sömürge aygıtına kesin darbeler indirdiğini gören ayaklanma liderleri, geleneksel politikaya güvensizliklerini pekiştirirler. Vaktiyle balon, laf kalabalığı, alay, yararsız ajitasyon dedikleri şeye karşı düşmanlıkları, her başarıyla haklı çıkar. Demagojiden ve “siyaset”ten nefret ederler ve kendiliğindenlik kültü bu nedenle ilk aşamada zafer kazanır.</p>

    <p class="normal">iç kesimde patlayan köylü ayaklanmaları dizisi her köyde ulusun hatırı sayılır varlığına kanıt oluşturur. Silaha sarılan her sömürge insanı, harekete geçmiş ulusun bir parçasını temsil eder. Bu ayaklanmalar sömürge rejimini tehlikeye sokar, birliklerini ülkeye dağıtarak harekete geçmeye zorlar ve bu birlikler her an boğulma tehdidi altındadır. Köylülerin basit bir doktrinleri vardır: Ulusu var etmek gerek. Program yoktur, nutuk ya da kararlar yoktur, fraksiyonlar yoktur. Sorun nettir: Yabancılar gitmeli. Bu yüzden ezene karşı ortak bir cephe kuralım ve bu cepheyi silahlı mücadeleyle takviye edelim.</p>

    <p class="normal">Sömürgecilik endişe içinde olduğu sürece, ulusal dava da gelişmeye devam eder ve herkesin, her şeyin davası haline gelir. Kurtuluş mücadelesi şekillenir ve şimdiden bütün halkı kapsar. Bu dönemde kendiliğindenlik egemendir. inisiyatif yerel kalır. Her tepede minyatür bir hükümet kurulur ve iktidarı alır. Vadilerde, ormanlarda ve köylerde, her yerde ulusal bir otorite buluruz. Her erkek ya da kadın kendi eylemiyle ulusu temsil eder ve yerel olarak ulusun zaferini sağlamayı üstlenir. Hem herkesi kucaklayan hem radikal olan bir kendiliğindenlik stratejisiyle karşı karşıyayız. Yerel olarak kurulmuş bütün grupların amacı ve programı yerel düzeyde kurtuluştur. Ulus her yerde mevcutsa, o halde burada da var olmalıdır. Bir adım sonra, ulus yalnızca burada vardır. Taktiklerle strateji birbirine karışır. Siyaset sanatı savaş sanatına dönüşüvermiştir, militan savaşçı haline gelir. Savaşmak ve siyasetle ilgilenmek tek ve aynı şey olmuştur.</p>

    <p class="normal">Dar kavga ve rekabet döngüsünde yaşamaya alışmış bu mülksüz halk, ciddiyetle ulusun yerel çehresini temizlemeye ve saflaştırmaya girişir. Gerçek bir kolektif vecd içinde, düşman aileler her şeyi silmeye ve geçmişi unutmaya karar verirler. Her yerde uzlaşmalar görülür. Uzun zaman önce gömülmüş geleneksel nefretler gün ışığına çıkarılır ki köklerinden çıkarılıp atılabilsinler. Ulusa inanç siyasal bilincin artmasını sağlar. Ulusal birlik öncelikle bir grubun birliğidir; eski hesapların kapatılması ve kırgınlıkların sonsuza dek unutulmasıyla başlar. Faaliyetleri ve işgalcilerle işbirliği içinde olmaları nedeniyle ülkelerinin onurunu zedeleyen yerliler de bu temizleme sürecinin içine dahil edilir. Ama hainler ve paralı askerler yargılanıp cezalandırılır. Kendini keşfetme yürüyüşünde halk kendi egemenliğini meşru kılar ve ona sahip çıkar. Sömürgecilik uykusundan uyanan her bileşen kaynama noktasında yaşar. Bütün köylerde inanılmaz bir cömertlik, karşısındakini silahsızlandıran bir nezaket ve “dava” için asla inkâr edilemez bir ölme kararlılığı görülür. Bütün bunlar bir tarikatı, kilise ya da mistik inanç birliğini anıştırır. Hiçbir yerli, ulusu yöneten bu yeni ritme kayıtsız kalamaz. Komşu kabilelere ulaklar gönderilir. Bu ulaklar ayaklanmanın ilk iletişim sistemini oluşturur ve hâlâ hareketsiz olan bölgelere devrim hareketini tanıtır. inatçı düşmanlıklarıyla ünlenmiş kabileler bile artık mutluluk gözyaşlarıyla anlaşma yapar ve birbirlerine destek olup yardım etmeye karar verirler. Bu kardeşçe dayanışma ve silahlı mücadele ortamında eski düşmanlar kol kola girer. Ulusal çember genişler ve her yeni pusu yeni bir kabilenin birliğe dahil olduğuna işaret eder. Her köy, mutlak bir fail ve bir konak noktası haline gelir. Kabileler arasında, köyler arasında ve ulusal düzeyde dayanışma, önce düşmana indirilen darbelerin artmasıyla ayırt edilir. Her yeni grup, her yeni top ateşi düşmanın peşinde olduklarının ve onunla karşılaşmaya hazırlandıklarının göstergesidir.</p>

    <p class="normal">Bu dayanışma, düşman saldırısının başlamasıyla karakterize edilen ikinci dönemde daha da güçlenir. Ayaklanma başlar başlamaz sömürgeci güçler yeniden gruplaşır, örgütlenir ve ayaklanmanın niteliğine denk düşen savaş taktikleri benimser. Bu saldırı birinci dönemin zinde, romantik ortamının sorgulanmasına neden olur. Düşman saldırır ve belirli noktalara büyük askeri güç yığar. Yerel gruplar hemen bunalıma düşer, çünkü savaşın en ön cephesinde olma eğilimindedirler. Birinci dönemdeki iyimserlik yerel grupları korkusuz, hatta pervasız kılmıştır. Erişmesi gereken doruğun ulus olduğuna inanan grup bu yüzden durmayı reddeder, geri çekilme ise söz konusu değildir. Kayıplar ciddidir ve hayatta kalanlarda kuşku artar. Yerel topluluk saldırıyı temel bir sınav olarak yaşar. Tüm ülkenin kaderi “burada ve şimdi” belirleniyormuş gibi davranır.</p>

    <p class="normal">Ama sömürge sistemiyle hesabı hızla kapatmaya niyetli olan bu aceleci kendiliğindenliğin bir doktrin olarak başarısızlığa mahkûm olduğu çok geçmeden açığa çıkar. Dünün neşesinin ve sonsuzluk yanılsamasının yerini fazlasıyla gündelik ve pratik bir gerçekçilik alır. Sert gerçeklerin ve makineli tüfeklerle taranan bedenlerin öğrettiği ders, olayların topyekûn yeniden düşünülmesini gerektirir. Hayatta kalma yönündeki temel içgüdü daha esnek, daha çevik bir tepki gerektirmektedir. Savaşma tekniğinin bu ayarlanması, Angola halkının kurtuluş savaşının ilk aylarında görüldü. Hatırlıyoruz, 15 Mart 1961’de Angola köylüleri iki üç binerlik gruplar halinde Portekiz mevzilerine saldırdı. Erkekler, kadınlar ve çocuklar, silahlı ve silahsız olarak, sömürgecilerin, ordunun ve Portekiz bayrağının egemen olduğu bölgelere dalga dalga ve kitlesel olarak cesaretle ve coşkuyla atıldılar. Köyler ve havalimanları kuşatıldı ve sayısız saldırı yaşandı, ama binlerce Angolalı sömürgecinin makineli tüfekleriyle tarandı. Angola ayaklanmasının liderleri, ülkelerini gerçekten kurtarmak istiyorlarsa farklı taktikler benimsemeleri gerektiğini çok geçmeden kavradılar. Bu yüzden Angola lideri Roberto Holden, öteki kurtuluş savaşları modelini ve gerilla savaşı tekniklerini kullanarak Angola Ulusal Ordusu’nu yakın zamanlarda yeniden organize etti.</p>

    <p class="normal">Gerçekten de, gerilla savaşında mücadele artık bulunulan yerde değil, gidilen yerde sürer. Her savaşçı çıplak ayak parmaklarıyla anayurdunun toprağını savaşa taşır. Ulusal kurtuluş ordusu, düşmanla tek bir belirleyici çarpışmada göğüs göğüse savaşan bir ordu değildir; köyden köye gider, ormana çekilir ve düşman askerinin kaldırdığı toz bulutu vadide görüldüğünde sevinçle zıplar. Kabileler seferberliğe katılmaya başlar, birlikler konumlarını kaydırarak alan değiştirir. Kuzeyliler batıya doğru gider, ovalardakiler dağlara çekilir. Hiçbir stratejik konuma ayrıcalık tanınmaz. Düşman bizi takip ettiğini sanır, ama biz onun arkasında durmayı, en az beklediği anda ona saldırmayı her zaman başarırız. Artık takipte olan biziz. Düşman, bütün teknolojisine ve ateş gücüne karşın, boşa kürek çektiği ve zemin kaybettiği izlenimini verir. Asla şarkı söylemeyi bırakmayız.</p>

    <p class="normal">Ne var ki bu arada ayaklanmanın liderleri, birimlerinin aydınlatılması, eğitilmesi ve doktrin sahibi kılınması gerektiğini kavrarlar; bir ordunun yaratılması gerekir, merkezi bir otoritenin kurulması gerekir. Silahlı ulusun temsil ettiği ulusun bölünmesini düzeltmek ve aşmak gerekir. Şehirlerdeki boş politik atmosferden kaçmış olan liderler siyaseti yeniden keşfeder: Artık bir uyutma tekniği, bir mistikleştirme aracı olarak değil, mücadeleyi şiddetlendirme ve halkı net bir bakış açısına sahip ulusal liderliğe hazırlamanın tek aracı olarak. Ayaklanma liderleri her tür köylü ayaklanmasının, çok büyük bile olsa, denetim ve yönlendirme gerektirdiğini görürler. Dolayısıyla hareketi bir köylü ayaklanmasından devrimci bir savaşa dönüştürmeleri gerekir. Başarılı olabilmek için mücadelenin net hedefler, iyi tanımlanmış bir metodoloji ve her şeyden önce halk kitlelerinin acil zaman çizelgesini kavraması üzerine kurulması gerektiğini keşfederler. Mücadeleyi halk kitlelerinin biriktikçe birikmiş öfkesiyle üç gün, en fazla belki üç ay sürdürebilirsiniz, ama savaşçıların bilinç düzeyini yükseltmeyi ihmal ederseniz bir ulusal savaşı kazanamazsınız, güçlü düşman aygıtını deviremezsiniz ya da insanları dönüştüremezsiniz. Ne kahramanca savaşma ne de sloganların güzelliği yeterli olur.</p>

    <p class="normal">Kurtuluş savaşının yayılması liderlerin inançlarına her durumda büyük bir darbe indirir. Düşman artık taktiklerini değiştirmiştir. Vahşice baskı politikasına detant, bölme manevraları ve “psikolojik savaş”tan oluşan iyi düşünülmüş ve görkemli bir bileşim de ekler. Zaman zaman ajan provokatörler kullanarak ve karşı-bozgunculuk yaratarak kabileler arası kavgaları canlandırmaya çalışır ve bazen başarılı da olur. Sömürgecilik amacına ulaşmak için iki tür yerli işbirlikçi kullanır. Bunlardan birincisi geleneksel işbirlikçilerdir: şefler, kaid’ler ve büyücü-şifacılar. Daha önce de gördüğümüz gibi, tekerrür edip duran değişmez bir hayat süren köylü yığınları, köklü ailelerden gelenlere, dini liderlere saygı göstermeye devam eder. Kabile, geleneksel şefinin çizdiği yolu tek vücut halinde izler. Sömürgecilik bu güvenilir kullarının hizmetlerini küçük bir servet karşılığında garanti altına alır.</p>

    <p class="normal">Sömürgecilik, manipülasyonları için lümpen proletaryadan da yararlanacaktır. Aslında her ulusal kurtuluş hareketi bu lümpen proletaryaya azami dikkat etmelidir. Lümpen proletarya ayaklanma çağrısına her zaman yanıt verecektir, ama ayaklanma onu görmezden gelme lüksüne sahip olduğunu düşünürse, bu açlık çeken alt sınıf silahlı mücadeleye atılır ve çatışmada yerini alır, ama bu kez ezenlerin safındadır. Siyahları birbirine düşürme fırsatını asla kaçırmayan ezen de, lümpen proletaryanın karakteristik kusurları olan siyasal bilinç eksikliğini ve cahilliğini kullanmaya çok isteklidir. Ayaklanma bu hazır insan rezervini örgütlemediği taktirde lümpenler paralı askerler olarak sömürgeci birliklere katılırlar. Cezayir’de Harkis ve Messalist’ler<a class="calibre2" href="../Text/Yeryuzunun%20Lanetlileri_split_021.html#footnote-600-25" id="footnote-600-25-backlink">[25]</a> lümpen proletaryadan geçmişti; Angola’da Portekiz birliklerinin önünü açan sokak çetelerine adam sağlayan onlardı; Kongo’da Kasai ve Katanga’daki bölgesel gösterilerde onlar vardı; Leopoldville’de Kongo’nun düşmanları, Lumumba’ya karşı “kendiliğinden” kitle mitinglerini örgütlemek için onları kullandı.</p>

    <p class="normal">Ayaklanma güçlerinin analizini yapan ve global düşmanı olan sömürge insanını incelerken hep daha derine dalan düşman, nüfusun bazı kesimlerinin ideolojik zayıflığının ve ruhsal istikrarsızlığının farkındadır. Düşman, disiplinli ve iyi örgütlenmiş ayaklanma cephesinin yanı sıra, fizyolojik yoksulluğun, aşağılanmışlığın ve sorumsuzluğun büyük alışkanlığıyla harekete bağlılığını sürekli yeniden sorgulayabilecek yığınların da var olduğunu keşfeder. Düşman bir servete mal olsa bile bu yığını kullanacaktır. Süngü gücü ve emsal niteliğindeki cezalandırmalarla kendiliğindenlik yaratır. Kongo’ya dolarlar ve Belçika frankları akarken, Madagaskar’da Hova’ya karşı düşmanlıklar artmıştır ve Cezayir’de askere alınanlar –aslında rehinler– Fransız ordusuna kaydedilir. Ayaklanmanın liderleri ulusun tam anlamıyla alabora olmasını izler. Tüm kabileler Harki’lere dönüştürülür ve en modern silahlarla donanarak, milliyetçi yaftası takılan komşu kabilenin topraklarını işgal etmeye koyulurlar. Ayaklanmanın ilk saatlerinde o kadar zengin ve görkemli olan birliktelik zayıflatılır. Ulusal birlik parçalanır; ayaklanma çok önemli bir dönüm noktasındadır. Artık kitlelerin siyasal eğitimi tarihsel bir gereklilik olarak görülür.</p>

    <p class="normal">Sömürge halkını tek bir hareketle mutlak egemenliğe götürecek bu muhteşem gönüllülük, ulusun bütün parçalarının aynı ortak perspektifle toplanabileceğinden duyulan kesinlik, bu umuttan kaynaklanan güç, bütün bunların deneyimin ışığında çok büyük bir zaaf olduğu ortaya çıkmıştır. Sömürge insanı, içinde bulunduğu konumdan hemen bağımsız bir ulusun egemen yurttaşı olma konumuna geçeceğini hayal ettiği sürece, dolaysız fiziksel gücünün yarattığı mucizelere inanmayı sürdürdüğü sürece bilgi konusunda hiçbir gerçek ilerleme kaydetmedi. Bilinci ilkel düzeyde kaldı. Özellikle savaş silahlıysa sömürge insanının tüm coşkusuyla savaşa girdiğini görmüştük. Köylüler ayaklanmaya katılma konusunda özellikle istekliydi, çünkü aslında anti-sömürgeci olan bir yaşam tarzına sarılmaktan asla vazgeçmemişlerdi. Köylüler fi tarihinden beri stratejileri ve sihirbazlara taş çıkartan dengecilikleri sayesinde öznelliklerini az çok sömürgeci dayatmalarından korumuşlardı. Sömürgeciliğin gerçekten muzaffer olmadığına inanmayı bile başardılar. Köylülerin gururu, şehirlere inmeye ve yabancıların inşa ettiği dünyanın içine karışmaya yönelik tereddütleri, sömürge yönetiminin adamları ne zaman yaklaşsa kendi içine çekilmesi, sömürgecinin ikili dünyasına köylünün kendi ikiliğiyle karşı çıktığını sürekli hatırlatmaktadır.</p>

    <p class="normal">Sömürge insanının sömürge baskısına karşı tepkisini niteleyen ırkçılık-karşıtı ırkçılık ile postu kurtarma kararlılığı, mücadeleye katılmak için yeterli nedenlerdir. Ama ırkçılığın ya da nefretin zafer kazanması amacıyla ne bir savaş sürdürülebilir, ne kitlesel baskılara katlanılabilir ne de ailenin bütün diğer üyelerinin yok edilmesine tanık olunabilir. Irkçılık, nefret, küskünlük ve “meşru intikam isteği” tek başına bir kurtuluş savaşını besleyemez. Bedeni engebeli yollara ya da ötekinin görüntüsünün beni sersemlettiği, kanımın ötekinin kanını istediği, ölümümün sırf atalet yüzünden ötekinin ölümünü istediği neredeyse patolojik bir duruma sokan bu bilinç kıvılcımları, başlangıçtaki bu tutkulu patlamalar, kendi tözünden beslenmeye bırakılırsa yok olur gider. Sömürgeci güçlerin asla sona ermeyen baskıları mücadeleye duygusal öğeler katar kuşkusuz, militanlara nefret için ve bir “sömürgeci öldürme”ye kalkışmak için yeni nedenler verir. Ama liderler bu nefretin bir program oluşturamayacağını gün be gün kavramaya başlar. Olabildiğince çok suç işlemeyi hep başaran ve “uçurum”u derinleştirerek halkı bir bütün olarak ayaklanmaya iteceği kesin olan düşmana güvenmek saçmalık olur. Durum ne olursa olsun düşmanın halkın belli kesimlerini, belirli bölge ve şefleri kazanmaya daima çalışacağını belirtmiştik. Mücadele sırasında sömürgeci yerleşimcilere ve polise tavırlarını değiştirmeleri ve “daha insancıl olmaları” emri verilir. Hatta sömürge halkıyla ilişkilerinde “bay” ya da “bayan” diye hitap edecek kadar ileri gidebilirler. Nezaketin ve düşünceliliğin sonu yoktur. Gerçekten de sömürge insanı bazı şeylerin değiştiğini hissetmeye başlar.</p>

    <p class="normal">Yalnızca açlıktan öldüğü ve kendi toplumunun çözüldüğüne tanık olduğu için değil, sömürgeci ona hayvan muamelesi ettiği, onu bir vahşi gibi gördüğü için de silaha sarılmış olan sömürge insanı, bu tür önlemlere çok olumlu tepkiler gösterir. Nefret bu psikolojik bulgularla etkisizleştirilir. Uzmanlar ve sosyologlar sömürgecilerin manevralarının ardındaki yönlendirici güçtür ve çeşitli “kompleksler” üzerine araştırmalar yaparlar – kafa karışıklığı kompleksi, saldırganlık kompleksi ve sömürgeleştirilebilme kompleksi. Sömürge insanı terfi ettirilir, birkaç kuruşla psikolojik olarak onları etkisiz hale getirmeye çalışırlar. Bu önemsiz yöntemlerin, bu göz boyamaların başarı kazandığı olur. Sömürge insanı üçüncü sınıf bile olsa onu insanlaştıracak her şeye o kadar açıktır ki, bu önemsiz sadakalar bazı durumlarda onu etkilemeyi başarır. Bilinci o kadar zayıf ve bulanıktır ki, en küçük bir kıvılcımla bile ateş alır. Ayrımsız aydınlanmaya duyulan ilk günlerdeki büyük susuzluk her an yanıltılma tehdidi altındadır. Bir zamanlar gökyüzünü aydınlatan şiddetli, birleşik talepler artık mütevazı oranlara çekilir. Açlıktan gözü dönmüş kurt ve gerçek bir devrim rüzgârı estiren kasırga, mücadele devam ettiği taktirde tamamen tanınmaz hale gelebilir ve bu arada mücadele devam eder. Sömürge insanı her an bir ödünle etkisizleştirilme riski altındadır.</p>

    <p class="normal">Sömürge insanının bu istikrarsızlığını ayaklanmanın liderleri dehşetle keşfeder. Başta ne yapacaklarını şaşırmışken, sonra, bu yeni bağla, sömürge insanının bilincini yok olmaktan kurtarmaları ve açıklamaları gerektiğini kavrarlar. Bu arada savaş devam eder, düşman örgütlenir, güç toplar ve sömürge insanının stratejisini öğrenir. Ulusal kurtuluş mücadelesi uçurumu bir sıçrayışta aşma sorunu değildir. Dram her gün bütün zorluğuyla oynanır ve çekilen acılar sömürge dönemindekini kat be kat aşar. Şehirlerde sömürgeciler de değişmiş görünürler. Halkımız daha mutludur. Saygı görüyordur. Günlük rutin yerleşir, mücadeleye katılmış olan sömürge insanının ve ona yardım etmesi gereken halkın teslim olma lüksü yoktur. Amaca ulaşıldığını düşünmemelidirler. Savaşın gerçek hedefleri onlara gösterildiği zaman, bu hedeflerin olanaksız olduğunu düşünmemelidirler. Yine ayrıntılı açıklama gerekmektedir, insanlar nereye gittiklerini ve oraya nasıl varacaklarını kavramak zorundadır. Savaş tek bir çarpışma değil, aslında hiçbiri tek başına belirleyici olmayan yerel mücadeleler dizisidir.</p>

    <p class="normal">Bu yüzden gücümüzü korumamız, bütün gücümüzü bir çırpıda işin içine katarak ziyan etmememiz gerekir. Sömürgeciliğin rezervleri sömürge insanınkinden çok daha büyük ve daha zengin. Bu arada savaş devam eder. Düşman kendini savunur. Büyük sorgu ne bugün ne yarın olacaktır. Aslında daha ilk günden başladı ve düşman kalmadığında da sona ermeyecek, düşman çeşitli nedenlerle çıkarlarının mücadelenin bitmesinde ve sömürge halkının egemenliğini tanımada yattığını kavrayana kadar sürecek. Mücadelenin hedefleri, ilk günlerde yapıldığı kadar gevşek tanımlanmamalıdır. Dikkat etmezsek, düşman ne zaman küçücük bir ödün verse halk savaşın neden devam ettiğini sormaya başlayabilir. işgalcinin aşağılamalarına ve kalesini neye mal olursa olsun koruma kararlılığına o kadar alıştık ki, en küçük bir cömertlik ya da iyiniyet gösterisi bile şaşkınlık ve memnunlukla karşılanır. O zaman sömürge insanı şarkı söyleme eğilimi gösterir. Düşmanın ödünleriyle gözlerinin kamaşmaması için militana daha ayrıntılı, daha sorgulayıcı açıklamalar yapmak gerekir. Ödünden başka bir şey olmayan bu ödünler sorunun özüne hitap etmez ve sömürge insanının bakış açısına göre bir ödün sömürge rejiminin tam kalbine darbe vurana kadar da sorunla gerçekten ilgili değildir.</p>

    <p class="normal">Daha kesin bir ifadeyle, işgalci güçlerin mevcudiyetinin kaba biçimleri tamamen ortadan kalkabilir. Gerçekten de, bu gösterişli vazgeçiş hem işgalcinin masraflarında önemli bir azalmaya, hem de güçlerini daha iyi yoğunlaştırmasına yol açar. Ama bunun bedeli yüksektir: Kesin bir ifadeyle, ülkenin geleceği üzerinde daha cebri bir denetimdir bedeli. Tarihsel örnekler, ödün verme sahtekârlığının, ne pahasına olursa olsun ödün verme ilkesinin bedelinin daha örtülü ama daha genel bir kölelik olduğunu göstermektedir. Halk ve her militan, bazı ödünlerin aslında kölelik zinciri olduğunu belirten tarihsel yasanın farkında olmak zorundadır. Ama bunu açıklamaya yönelik bir girişim yoksa, bazı siyasi parti liderlerinin eski sömürgecilerle gizli uzlaşmalar içine kolayca girmesi şaşırtıcı olur. Sömürge insanına sömürgeciliğin asla bir şey almadan vermeyeceğini göstermek gerekir. Sömürge insanının siyasal ya da silahlı mücadeleden elde ettiği kazanımlar ne olursa olsun, bunlar sömürgecinin iyi niyeti ya da kalbindeki iyiliğin sonucu değil, artık bu tür ödünleri erteleyememesinin sonucudur. Dahası, sömürge insanı ödün verenin sömürgecilik değil kendisi olduğunu da kavramalıdır. ingiliz hükümeti Kenya Meclisi’nde Afrika halkına birkaç koltuk daha bahşetmeye karar verdiği zaman, ingiliz hükümetinin ödün verdiğini düşünmek için ya iyice utanmaz olmak gerekir ya da aptal. Ödünü Kenya halkının verdiği açık değil mi? Sömürge halklar ve mülksüzleştirilenler bugüne dek sahip oldukları zihniyeti bir kenara bırakmalıdır. Sömürge insanı gerekirse sömürgecilikten ödün kabul edebilir, ama asla bir uzlaşma içine giremez.</p>

    <p class="normal">Süreç içinde bütün bu açıklamalar, bunun sonucunda ortaya çıkan bilinç yükselmesi ve toplumların tarihi anlama yönündeki ilerlemeler ancak halk örgütlenir ve yönlendirilirse olanaklı olabilir. Bu örgüt, ayaklanmanın başında şehirlerden gelen devrimci unsurlar ve mücadele yoğunlaşırken iç kesime gelenler tarafından kurulur. Ayaklanmanın rüşeym halindeki siyasi örgütünü oluşturan da bu çekirdektir. Köylülere gelince, onlar da pratik deneyim sayesinde bilgilerini artırır ve kendilerinin halk mücadelesini yönetmeye uygun olduğunu kanıtlarlar. Savaşa hazırlanmış ulusla liderleri arasına karşılıklı bir aydınlanma ve zenginleşme dalgası yerleşir. Geleneksel kurumlar pekişir, yaygınlaştırılır ve bazen tam olarak dönüştürülür. Anlaşmazlıkları çözen mahkemeler, djemaa’lar ve köy meclisleri devrim mahkemelerine ve siyasi-askeri komitelere dönüştürülür. Her savaşan grupta ve her köyde çok sayıda siyasi komiser, anlaşılması zor ve engelleyici olabilecek konularda halkı aydınlatmaya girişir. Bazı konuları ele almaktan korkmayan bu komiserler olmasa, halk yönlendirilmeden kalırdı. Örneğin, yerel nüfusun dağlarda olan her şeye yabancıymışlar ve önemli operasyonların başladığını bilmiyorlarmış gibi şehirlerde normal yaşamlarına devam ettiklerini görünce, silahlı militanın canı sıkılır. Şehirlerin suskunluğu ve günlük yaşamlarına devam etmeleri, köylüye, ulusun bir kesiminin tümüyle kenardan seyretmekte yetindiği acı izlenimini verir. Bu tür gözlemler köylüleri iğrendirir ve şehirlileri tümüyle kınama ve küçümseme eğilimlerini pekiştirir. Siyasal komiserin görevi, bazı halk kesimlerinin özel çıkarlarının her zaman ulusal çıkara denk düşmediğini açıklamaktır. Böylece halk, ulusal bağımsızlığın, bazen ters ve karşıt olan birçok gerçekliği gün ışığına çıkaracağını anlayacaktır. Mücadelenin tam bu anında durumun kavranılması çok önemlidir, çünkü halkı toptan, ayrımsız bir milliyetçilikten toplumsal ve ekonomik bilince ulaştırır. Mücadelenin başında sömürgecinin ilkel Maniciliğini benimsemiş olan halk –siyaha karşı beyaz, Araba karşı Kâfir–, süreç içinde beyazlardan daha beyaz siyahların olabileceğini ve ulusal bir bayrak ya da bağımsızlık umudunun otomatik olarak nüfusun bazı katmanlarının kendi çıkar ya da ayrıcalıklarından vazgeçmesine yol açmadığını kavrar. Halk, kendileri gibi yerlilerin, pusulayı şaşırmadığını, tam tersine, maddi durumlarını ve doğmakta olan güçlerini artırmak için savaştan yararlandıklarını kavrar. Kâr sağlayan bazı unsurlar, her zamanki gibi her şeyi feda etmeye hazır, ulusal topraklarını kanıyla sulayan halkın zararına savaştan hatırı sayılır kazanımlar elde ederler. Sömürgeci savaş aygıtının karşısına ilkel kaynaklarıyla dikilen militan, sömürge baskısını kırarken dolaylı olarak başka bir sömürü sistemi inşa ettiğini kavrar. Bu keşif hoş değildir, acıdır, isyan ettirir. Bir zamanlar her şey öyle basitti ki: kötüler bir yanda, iyiler diğer yanda. ilk günlerin romantik, gerçek olmayan netliğinin yerini bilinci bulandıran yarı-karanlık alır. insanlar haksız sömürünün siyah ya da Arap bir yüzü olabileceğini de keşfederler. ihanet çığlıkları yükselir, ama aslında ihanet ulusal değil toplumsaldır ve halka “hırsız var!” diye haykırmasını öğretmek gerekir. Akılcılığa giden çetin yürüyüşünde halk, ezen hakkındaki aşırı basit algılayışlarından da vazgeçmeyi öğrenmek zorundadır. Türler gözlerinin önünde ayrışır. Bazı sömürgeci yerleşimcilerin suç işleme yönündeki genel histeriye katılmadığını, kendi benzerlerinden ayrı durduklarını görür. Yabancı mevcudiyetinin yekpare kütlesine ayrım yapmadan otomatik olarak sokulan bu tür insanlar, sömürge savaşını kınar. Bu türün örnekleri saf değiştirerek öte tarafa geçtiğinde, kendilerini siyah ya da Arap kabul ettiklerinde, acı çekmeyi, işkence ve ölümü göze aldıklarında skandal patlak verir.</p>

    <p class="normal">Bu örnekler, sömürge halkın yabancı yerleşimcilere karşı beslediği genel öfkeyi etkisizleştirir. Sömürge insanı bu insanları sıcak bir şekilde kucaklar ve aşırı duygu yoğunluğuyla onlara mutlak güven duyma eğilimi gösterir. Metropolde kana susamış bir üvey anne yaftasıyla klişeleştirilen, kimileri ünlü çok sayıda insan ayağa kalkar, hükümetlerinin izlediği savaş politikasını hiç çekinmeden mahkûm eder ve sömürge halkının ulusal iradesinin dikkate alınmasını talep eder. Bazı askerler sömürgeci saflarından kaçar, bazıları bir halkın özgürlüğüne karşı savaşmayı açıkça reddederek, halkın bağımsızlık ve kendi kendini yönetme hakkı için cezaevine girer ve acı çekerler.</p>

    <p class="normal">Sömürgeci artık yalnızca bir numaralı halk düşmanı değildir. Sömürgeci nüfusun bazı üyeleri, ulusal mücadeleye yakın, ulusun bazı oğullarından çok daha yakın olduğunu kanıtlamıştır. Irksal ve ırkçı boyut her iki tarafta da aşılmıştır. Her siyah ya da Müslüman otomatik olarak güven duyulacak biri değildir. Artık bir sömürgeci yerleşimci yaklaşırken ille de silaha ya da bıçağa uzanmak gerekmez. Yalnızca kısmi, sınırlı ve istikrarsız gerçekler karşısında bilinç tökezler. Tahmin edebileceğimiz gibi bütün bunlar çok zordur. Ulusu olgunlaştırma görevi, hummalı örgütlenmenin yanı sıra liderlerinin ideolojik düzeyiyle de kolaylaştırılır. Mücadele yükseldikçe ideolojinin gücü, düşman manevralarını ve hareketin zafer ve yenilgilerini dikkate alarak kuvvet kazanır. Liderler yanlışları teşhir ederek, bilincin geriye düştüğü her durumda ileri gitmenin daha iyi yollarını öğrenerek, güç ve otoritelerini gösterirler. Yerel düzeydeki her geri çekilme, konuyu bütün köyler ve bütün siyasal ağ içinde ele almak için kullanılır. Ayaklanma, özgül bir olaydan yola çıkarak halkın bilincini yükseltmek için her kullanıldığında akılcılığını kendine kanıtlar ve olgunluğunu gösterir. Hareket içinde her nüansın tehlike yarattığını ve halk dayanışmasını tehdit edeceğini düşünme eğiliminde olanlara rağmen, liderler ulusal mücadelede ve insanlığın kurtuluşu için verdiği evrensel savaşta sınanmış ilkelere bağlı kalırlar. Kurnazlıklara ve kişisel durumlara karşı tipik anlamda devrimci bir gaddarlık ve kınama vardır; ama birinciye şaşırtıcı derecede benzeyen tipik karşı-devrimci, maceracı ve anarşist başka bir gaddarlık türü de vardır. Hemen müdahale edilmediği taktirde, bu saf, toptan gaddarlık, şaşmaz bir şekilde birkaç hafta içinde hareketin yenilgisine yol açar.</p>

    <p class="normal">Şehirdeki liderlerin demagojik ve reformist manevralarından iğrenerek ve “siyaset”ten hayal kırıklığına uğrayarak şehirlerden kaçan milliyetçi militan, somut pratikte hiçbir şekilde eskisine benzemeyen yeni bir siyasal yönelim keşfeder. Bu yeni politika, kurtuluş savaşına önderlik etmek için beyinlerini ve kaslarını kullanan, tarihin kabarışıyla birlikte çalışan kadro ve liderlerin elindedir. Bu politika ulusal, devrimci ve kolektiftir. Sömürge insanının şimdi tanıyacağı bu yeni gerçeklik yalnızca eylemde var olur. Mücadele, eski sömürge gerçekliğini yok ederek bilinmeyen özellikleri ortaya çıkarır, yeni anlamlara ışık tutar ve bu gerçekliğin kamufle ettiği çelişkilerin altını çizer. Silahlı halk, mücadeleleri bu gerçekliği olanaklı kılan halk, bu gerçekliği yaşayan halk, sömürgecilikten kurtularak bütün mistikleştirme ya da ulusun yüceltilmesi girişimlerine karşı önceden uyarılarak yoluna devam eder. Yalnızca şiddet, halkın şiddeti, liderlerin örgütlediği ve yönlendirdiği şiddet, kitlelerin toplumsal gerçekliği kavramasının anahtarını verir. Bu mücadele olmadan, bu praksis olmadan, olsa olsa yalnızca bir karnaval, bir curcuna olur. Hafif bir uyarlanma, tepede birkaç reform, bir bayrak ve en alta da hâlâ “Ortaçağ”ı yaşayan, bitmek bilmez hareketine devam eden bölünmez kitleden başka bir şey kalmaz geride.</p>
  </div>

  <div class="calibre1" id="calibre_pb_13"></div>
</body>
</html>
