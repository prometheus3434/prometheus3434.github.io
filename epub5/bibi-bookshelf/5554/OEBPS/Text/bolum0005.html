<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ayhan Hocha</title>
  <link href="../Styles/Style_ayh.css" rel="stylesheet" type="text/css" />
</head>

<body class="calibre">
  <h1>DÖRDÜNCÜ BÖLÜM</h1>

  <p class="whitespace">&nbsp;</p>
  <hr class="sigil_split_marker" />

  <h3 class="sigil_not_in_toc">İYİDENİZ'DE BİR YERDE</h3>
  <hr class="sigil_split_marker" />

  <p class="whitespace">&nbsp;</p>

  <p>Alake yemek yememiz konusunda ısrar ediyor -gücümüzü korumak için diyor. Gücümüzü ne için korumamız gerektiğine inandığını anlamak beni aşıyor. Ejder-yılan adını verdiğimiz bu yaratıklarla savaşmak için mi? üçümüz mü? Bunu ona da söyledim; cücelerin boşboğazlığına lanet olsun.</p>

  <p>Alake incindi, anlayabiliyordum, ama beni terslemeyecek kadar nazikti. Devon rahatsız edici durumu idare etmeyi başardı ve hatta bizi güldürmeyi de, bizi gözyaşlarına boğmaya daha yakın olsa da. Sonra, elbette, Alake'i memnun etmek için hepimiz birşeyler yemek zorunda kaldık. Ama hiçbirimiz fazla yiyemedi ve hepimiz -Alake bile-yemeğin sona ermesine sevindik. O yanımızdan ayrılıp büyü çalışmalarına döndü. Devon her zaman yaptığı şeye -Sabia hakkında hayal kurmak?- döndü.</p>

  <p>Ve ben de hikayeme devam edeceğim.</p>

  <p>Ölülerin cesetleri toplanıp kıyıya serildiğinde, onları teşhis eden aileleri dostları tarafından, teselli edilmek üzere uzaklaştırıldı. En az yirmi beş kişi ölmüştü. Cenazecinin, yüzünde dalgın bir ifade ile amaçsızca oraya buraya seğirttiğini gördüm. Daha önce, dağdaki gömü mahzenlerinde dinlenmek üzere hazırlaması gereken bu kadar çok cüce olmamıştı.</p>

  <p>Babam onunla konuştu ve adam sonunda sakinleşti. Ona yardım etmesi için bir müfreze asker gönderildi, Hartmut da aralarındaydı. Ağır ve üzücü bir görevdi ve kalbim onun yanındaydı.</p>

  <p>Yardım etmek için elimden geleni yapıyordum, ama elimden fazla şey gelmiyordu; düzenli yaşamımın aniden darmadağın olması yüzünden sersemlemiştim. Bir süre sonra, platformda oturup denize bakmaktan başka bir şey yapmamaya başladım. En az zarar görmüş güneş-kovalayanlar karınları yukarıda, suda yüzüyorlardı. Ve sayıları fazla değildi. Üzgün ve terk edilmiş görünüyorlardı, ölü balıklar gibi. Mavi kurdeleli saç tutamım hala elimdeydi. Onu suya fırlattım ve yağ kaplı suyun üzerinde yüzerek uzaklaşmasını seyrettim.</p>

  <p>Annem ve babam beni orada buldular. Annem kolunu omuzlarıma doladı ve bana sıkıca sarıldı. Konuşmadan uzun dakikalar boyunca durduk.</p>

  <p>Babam derin bir iç çekti. "Bunu dostlarımıza haber vermeliyiz. "</p>

  <p>"Ama dünyalar arasında nasıl batabiliriz?&nbsp;<a href="../Text/dipnotlar.xhtml#a14" id="k14"><sup>[14]</sup></a>&nbsp;Ya o korkunç yaratıklar bize saldırırsa?" diye sordu annem korkuyla.</p>

  <p>"Saldırmayacaklar," dedi babam ağır bir şekilde, bakışları yılanların zarar vermediği tek gemi üzerinde. "Ne dediklerini hatırlıyor musun? “Müttefiklerinize söyleyin.”</p>

  <p>Ertesi gün, Elmas'a doğru battık.</p>

  <p>Elf kraliyet şehri Elmasia, güzel ve büyüleyici bir yerdir.</p>

  <p>Grotto olarak bilinen saray, pembe-beyaz dantel mercanından yapılmıştır ve denizuydusunun tatlı su göllerinin kenarında durur.</p>

  <p>Mercanlar canlıdır ve büyümektedirler. Elfler bir mercanı öldürmektense, kendilerini öldürmeyi tercih ederler ve bu yüzden Grotto'nun şekli devamlı değişir.</p>

  <p>İnsanlar ve cüceler bunu rahatsız edici bulurlar. Ama elfler için son derece eğlencelidir. Eğer Grotto'daki bir oda hızla büyüyen mercan tarafından kapanmışsa, elfler yalnızca eşyalarını toplar ve bu arada yaratıldığı kesin olan bir başka odaya taşınırlar.</p>

  <p>Sarayda yol bulmaya çalışmak ilginç bir deneyimdir. Bir gün bir yere giden koridorlar, ertesi gün sizi bambaşka bir yere götürebilir. Grotto'daki her odanın eşsiz bir güzelliği olacağı kesin olduğu için -beyaz mercanlar opal gibi parlar, pembe mercan sıcak bir ışıltı yansıtır- çoğu elf için nerede olduklarının önemi yoktur. Kralla işleri olduğu için saraya gelenler, Majesteleri'ni bulmaya teşebbüs etmeden önce Grotto'da günlerce gezinebilirler.</p>

  <p>Elf toplumu için hiçbir iş acil değildir. Acele etmek, telaş, acil sözcükleri insanlar ile iş yapmaya başlamadan önce elf sözlüğünde yoktu. Biz cüceler, son zamanlara kadar her iki ırkla da iş yapmıyorduk.</p>

  <p>İnsan ve elf doğalarındaki bu farklılıklar eskiden iki ırk arasında çatışmalara yol açmış. Genelde yumuşakbaşlı olan Elmaslılar, ancak belli bir yere kadar tahammül edebilirler. Ama, pek çok yıkıcı savaştan sonra her iki ırk, bir arada çalışarak çok daha fazla şey elde edebileceklerini görmüşler. Phondralı insanlar, ne kadar enerjik olsalar da, çok hoş bir halktır. Kısa sürede elfleri nasıl idare edeceklerini öğrenmişler. Artık dil dökerek, pohpohlayarak her istediklerini yaptırabiliyorlar. İnsanların bu kabul edilmiş çekicilikleri, cücelerin aksiliği üzerinde bile etkili olmuş. Zaman içinde bizi de kazanmışlar.</p>

  <p>Üç ırk, her birimiz kendi denizuydumuzda, nesillerdir barışçıl bir uyum içinde bir arada yaşıyor ve çalışıyoruz. Denizgüneşi -denizuydularının ısı, ışık ve yaşam kaynağı-bizden uzaklaşmaya başlamasaydı, gelecek nesiller boyunca da böyle olacağından emindim.</p>

  <p>Denizgüneşinin yörüngesini değiştirip, uzaklaşmaya başladığını ilk keşfeden, dürtüp iteklemeye, neden ve nasılı bulmaya bayılan insan sihirbazlar oldu. Bu keşif insanları, harika bir seyirlik olan bir koşturmacaya yöneltti. Ölçümler aldılar, hesaplar yaptılar, keşif için yunuslar gönderdiler ve yunusları günlerce sorgulayarak denizgüneşinin tarihi hakkında bildiklerini öğrenmeye çalıştılar.<a href="../Text/dipnotlar.xhtml#a15" id="k15"><sup>[15]</sup></a></p>

  <p>Alake'e göre yunusların yaptığı açıklama şöyle: "Chelestra, uzayın enginlikleri içinde var olan bir su küresi. Yokluk'un soğuk karanlığına bakan dış yüzeyi, kulaçlar kalınlığından buzdan oluşmuş. İyideniz'den oluşan içini denizgüneşi ısıtıyor. Denizgüneşinin alevleri o kadar sıcak ki, İyideniz bile söndüremiyor onu. Denizgüneşi çevresini saran suyu ısıtıyor, buzu eritiyor ve denizuydularına -Chelestra'nın Yaratıcıları tarafından üzerinde yaşanması için tasarlanmış küçük gezegenlere-yaşam veriyor."</p>

  <p>Denizuydularının kendileri hakkında biz cüceler insanlara bilgi verdik, kürenin içlerinde uzun zamandır yaptığımız kazılar ve açtığımız tünellerden edindiğimiz bilgileri. Küreler, içlerindeki sıcak ortam muhtelif kimyasallardan oluşan kayadan kabuklardır. Bu kimyasallar denizgüneşinin ışınları ile reaksiyona girerek, kabarcığın içindeki denizuydularını çevreleyen solunabilir havayı üretir. Yaşamın devam etmesi için denizgüneşi kesinlikle gereklidir.</p>

  <p>Phondralılar, yaklaşık olarak dört yüz devir içinde denizgüneşinin denizuydularını geride bırakacağı sonucuna vardılar. Sonra uzungece gelecek, İyideniz donacak ve yanında, Phondra, Gargan ve Elmas'ta kalmış herkesi de donduracaktı.</p>

  <p>"Denizgüneşi uzaklaştığı zaman," diye bildirdi bu olguyu ilk elden gözlemiş olan yunuslar, "İyideniz yavaş yavaş donarak denizuydularını çevreliyor. Ama uyduların büyülü doğaları sayesinde bitkilerin çoğu ve bazı hayvanlar hayatta kalıyor, yalnızca donmuş oluyor. Denizgüneşi döndüğünde, uydular çözülüyor ve bir kez daha üzerinde yaşanabilir oluyor."</p>

  <p>Phondralı Dumaka'nın, halkının kabile reisinin yunusların verdiği bilgiyi, yani denizgüneşinin bizden uzaklaşmaya başladığını ilk kez duyduğumuz acil toplantıda Elmas, Phondra ve Gargan'ın kraliyet ailelerine anlatmasını hatırlıyorum.</p>

  <p>Toplantı Phondra'da, insanların tüm törenleri için kullandıkları büyük uzunevde yapılmıştı. Biz üç kız, her zamanki gibi dışarıdaki çalılıkların arasında saklanmış, kulak misafiri oluyorduk. (Utanmazca anne babalarımızı gözetlemeye alışmıştık. Küçüklüğümüzden beri yapıyorduk bunu.)</p>

  <p>"Bah! Bir balık!<a href="../Text/dipnotlar.xhtml#a16" id="k16"><sup>[16]</sup></a>&nbsp;ne bilir ki?" diye sordu babam horgörüyle.</p>

  <p>Yunuslarla konuşma fikrini bir türlü sevememişti.</p>

  <p>"Ben donma fikrini oldukça romantik buluyorum," diye bildirdi Eliason, elf kralı. "Düşünün bir -yüzyıllarca uyumak, sonra yepyeni bir çağa uyanmak."</p>

  <p>Karısı yeni ölmüştü. Sanırım rüyasız, acısız bir uyku fikrini rahatlatıcı buluyordu.</p>

  <p>Annem daha sonra bana, kendi kafasında, yeni bir çağa uyanan ve sakallarından damlayan suyun halıları ıslattığı yüzlerce cücenin canlandığını söyledi. Ona hiç de romantik gelmemişti. Bu düşünceyi pis bulmuştu.</p>

  <p>Phondralı Dumaka elflere, donmak ve binlerce devir sonra uyanmak fikrinin romantik gelmesine rağmen, donma sürecinin kesin ve acı dolu dezavantajları olduğunu söyledi. Hangimiz gerçekten de hayata döneceğinden emin olabilirdi ki?</p>

  <p>"Hem, bu konuda yalnızca bir balığın söyledikleri var elimizde," diye bildirdi babam ve bu yorum genel kabul gördü.</p>

  <p>Yunuslar bizim denizuydularımızdan çok daha büyük yeni bir denizuydusunun çözüldüğü haberini getirmişlerdi. Yunuslar daha yeni incelemeye başlamışlardı onu, ama üzerinde yaşamak için mükemmel bir yer olduğunu düşünüyorlardı. Güneş-kovalayanlardan bir filo inşa etmemiz ve denizgüneşinin ardından giderek, eskilerin yaptığı gibi, bu yeni denizuydusunu bulmak fikri Dumaka'nın önerisiydi.</p>

  <p>Eliason inşa etmek ve ardından gitmek gibi, büyük miktarda eylem ifade eden terimler karşısında şaşakaldı, ama fikre karşı değildi. Elfler nadiren birşeylere karşı çıkarlar; karşı çıkmak çok enerji gerektirir. Aynı şekilde, nadiren birşeyleri savunurlar. Elmaslılar yaşamı olduğu gibi kabul ederler ve ona uyum sağlarlar. Durmaksızın değiştirmeyi, farkılaştırmayı, tamir edip düzeltmeyi, daha iyi yapmayı isteyen insanlardır. Biz cücelere gelince, bedeli ödendiği sürece hiçbir şey fark etmez.</p>

  <p>Phondralılar ve Elmaslılar güneş-kovalayanların parasını ödemeyi kabul etti. Biz Garganlar da onları inşa etmeyi. Keresteyi insanlar sağlayacaktı. Elfler güneş-kovalayanları işletmek için gerekli büyüyü sağlayacaktı; Elmaslılar mekanik büyü hakkında çok beceriklidirler. (Onları fiziksel işlerden kurtaracak konularda.)</p>

  <p>Ve tipik cüce verimliliği ile, güneş-kovalayanlar inşa edildi ve iyi iş çıkarıldı.</p>

  <p>"Ama şimdi," dediğini duydum babamın içini çekerek, "her şey boşa gitti. Güneş-kovalayanlar yok edildi."</p>

  <p>Bu, babam tarafından talep edilen, kraliyet ailelerinin ikinci acil toplantısıydı. Bu sefer, daha önce de söylediğim gibi Elmas'ta toplanıyorduk.</p>

  <p>Biz kızlar birbirimizi görmemiz için Sabia'nın odasında bırakılmıştık. Bunun yerine, ebeveynlerimizin çıkmasının hemen ardından , her zamanki gibi konuşmalarını dinleyebileceğimiz gizli bir nokta bulmak için odadan fırladık.</p>

  <p>Ebeveynlerimiz İyideniz'e bakan bir terasta oturuyorlardı. Terasın üzerinde yeni açılmış küçük bir oda keşfettik. Alake büyüsünü kullanarak, içinden kolayca görebileceğimiz ve işitebileceğimiz bir delik açtı. Bu yeni pencereye, görülmemek için gölgelerde kalmaya dikkat ederek, olabildiğince yaklaştık.</p>

  <p>Babam yılanların denizaltılara saldırısını anlattı.</p>

  <p>"Güneş-kovalayanların hepsi yok mu oldu?" diye fısıldadı Sabia, badem gözlerini bir elfin açabileceği kadar açarak.</p>

  <p>Zavallı Sabia. Babası ona hiçbir şey anlatmıyor. Elf kızları o kadar korunaklı bir hayat sürüyorlar ki! Babam her zaman planlarını benimle ve annemle tartışır.</p>

  <p>"Şşş!" diye payladı Alake, işitmeye çalışarak.</p>

  <p>"Sana daha sonra anlatırım," diye söz verdim, susmasını sağlamak için Sabia'nın elini sıkarak.</p>

  <p>"Onları onarmanın hiç yolu yok mu, Yngvar?" diye soruyordu Dumaka.</p>

  <p>"Sizin sihirbazlar kıymıkları katı tahtalara çeviremiyorsa, yok," diye hırladı babam.</p>

  <p>Alayla konuşmuştu; cücelerin büyüye karşı pek az hoşgörüsü vardır, çoğunu hile sayarlar, ama nasıl işe yaradığını açıklamak konusunda güçlük çekerler. Ama içten içe, insanların bir çözüm bulacaklarını umduğunu anlayabiliyordum.</p>

  <p>Ama Phondralı reis bir karşılık vermedi. Kötü bir işaret. Genellikle insanlar büyülerinin her sorunu çözeceğini iddia etmek konusunda acelecidirler. Pencere kenarından aşağıyı gözetlerken, Dumaka'nın yüzünün endişeli olduğunu gördüm.</p>

  <p>Babam tekrar içini çekti ve gövdesini sandalyesinde rahatsızca kaydırdı. Onu anlayabiliyordum. Elf sandalyeleri ince elf popolarına göre yapılır.</p>

  <p>"Üzgünüm, dostum." Babam sakalını sıvazladı, üzgün olduğunu gösteren kesin bir işaretti bu. "Sana bağırmak istemedim. O lanet iblisler bizi yan sakallarımızdan yakaladı ve şimdi ne yapacağımız, hiçbir cücenin hayal edemediği bir şey."</p>

  <p>"Boş yere endişelendiğini düşünüyorum," dedi Eliason, elinin gevşek bir hareketi ile. "Elmas'a güven içinde geldiniz. Belki de bu yılanlar o yılan kafalarında, güneş-kovalayanların onlar için bir tehdit olduğunu hayal ettiler ve onları paramparça edince kendilerini iyi hissettiler ve bir daha bizi rahatsız etmemek üzere gittiler."</p>

  <p>"Kendilerine 'Denizin Efendileri' adını veriyorlardı," diye hatırlattı babam, kara gözleri parlayacak. Bu izni bana verdiklerini bizzat duymuş kadar eminim. Ve bizi izliyorlardı, o yeşil-kırmızı gözlerini tüm yol boyunca üzerimde hissettim."</p>

  <p>"Evet, sanırım haklısın."</p>

  <p>Dumaka aniden ayağa kalktı, alçak bir mercan duvarına doğru yürüdü ve sakin, durgun İyideniz'in parlak derinliklerine bakarak durdu. Hayal mi etmiştim, yoksa yüzeyinde parlak bir yağ tabakası mı görmüştüm?</p>

  <p>"Sanırım onlara bizim getirdiğimiz haberi versek iyi olacak, hayatım," dedi karısı Delu.</p>

  <p>Dumaka hemen yanıt vermedi, sırtı dönük, kasvetle denize bakmaya devam etti. İnsanlar tarafından yakışıklı sayılan uzun boylu bir adamdı. Ateşli konuşması, hızlı yürüyüşü ve ani hareketleri, rahat Elmaslılar'ın aleminde, sanki her şeyi yarı zamanında yapıyormuş gibi görünmesine sebep oluyordu. Ama şimdi, çılgınca bir hareketlilikle, eninde sonunda kendisini alacak olan ölümlülüğü ile yarışarak oraya buraya yürümüyordu.</p>

  <p>"Babanın nesi var, Alake?" diye fısıldadı Sabia. "Hasta mı?" "Bekle ve dinle," dedi Alake yumuşak bir sesle. Yüzü hüzünlüydü. "Anlatacak korkunç bir hikayesi olanlar yalnızca Grundle'ın anne babası değil."</p>

  <p>Eliason da, arkadaşındaki bu değişimi benim gibi endişe verici bulmuştu. Elflerin yavaş, akışkan zarafeti ile hareket ederek ayağa kalktı ve elini, Dumaka'nın omzuna rahatlatmak istercesine koydu.</p>

  <p>"Tıpkı balıklar gibi, kötü haber de bekledikçe daha iyi kokmaz," dedi Eliason nazikçe.</p>

  <p>"Evet, haklısın." Dumaka bakışlarını denizden ayırmadı. "Bundan ikinize de bahsetmeyi düşünmemiştim, çünkü gerçeklerden emin değildim. Büyücüler araştırma yapıyorlar." Güçlü bir sihirbaz olan karısına bir bakış fırlattı. Kadın karşılık olarak başını eğdi. "Onların raporunu beklemek istiyordum. Ama..." Derin bir nefes aldı. "Şimdi olup bitenler bana çok açık görünüyor.</p>

  <p>"İki gün önce, Gargan'ın tam karşısında bulunan küçük bir Phondra balıkçı köyü saldırıya uğradı ve tamamen yok edildi.</p>

  <p>Tekneler parçalanmış, evler yıkılmıştı. Yüz yirmi erkek, kadın ve çocuk yaşıyordu o köyde." Dumaka başını salladı. Omuzları çökmüştü. "Hepsi öldü."</p>

  <p>"Ah," dedi babam, saygılı bir duygudaşlıkla alnındaki bukleleri çekiştirerek.</p>

  <p>"Benzersiz merhamet etsin," diye mırıldandı Eliason. "Kabile savaşları yüzünden mi?"</p>

  <p>Dumaka terasta toplananlara göz gezdirdi. Phondralı insanlar kara derili bir ırktır. Duygularının derileri kadar derin olduğu söylenen Elmaslıların aksine, Phondralılar utanç ile kızarmaz, korku veya öfke ile solmazlar. En ifade dolu yerleri gözleridir ve reisin gözleri öfke acı ve ümitsiz bir sinirle yanıyordu.</p>

  <p>"Savaş değil. Cinayet."</p>

  <p>"Cinayet mi?" İnsanca söylenen sözcüğün anlamını kavraması Eliason'un bir dakikasını aldı. Elflerin böyle kötücül bir suç için sözlüklerinde ifade yoktur. "Yüz yirmi kişi! Ama... kim? Ne?"</p>

  <p>"Başta emin değildik. Açıklayamadığımız izler bulduk. Ama şimdiye kadar anlayamamıştık." Dumaka'nın eli hızlı bir S işareti çizdi. "Kumda kıvrımlı çizgiler. Ve yağ izleri."</p>

  <p>"Yılanlar mı?" dedi Eliason inanamayarak. "Ama neden? Ne istiyorlardı?"</p>

  <p>"Cinayet! Ölüm!" Reis'in eli yumruk oldu. "Katliam. Düpedüz katliam! Kurt kuzuyu kapar, ama öfkelenmeyiz, çünkü kurdun doğasının bu olduğunu, kurdun yavrularının kuzuyla karınlarını doyuracaklarını biliriz. Ama bu yılanlar ya da her ne iseler, yiyecek için öldürmediler. Öldürme zevki aşkına öldürdüler!</p>

  <p>"Kurbanlarının, herkesin, hatta çocukların bile yavaş yavaş, korkunç bir işkenceyle öldüğü açıktı. Bedenlerini bizim bulmamız için bırakmışlardı. Köyü ilk bulan insanların, tanık oldukları korkunç manzara karşısında neredeyse akıllarını kaçırdıklarını duydum."</p>

  <p>"Oraya ben de gittim," dedi Delu. Gül sesi o kadar alçak çıkmıştı ki, onu işitebilmek için biz kızlar pencereye daha da yaklaşmak zorunda kaldık. "O günden sonra geceleri bana musallat olan korkunç kabuslar görüyorum. Cesetleri İyideniz'e emanet edecek uygun bir cenaze bile yapamadık, çünkü hiçbirimiz işkence edilmiş yüzlerine bakamıyor, çektikleri ızdırapların kanıtlarını görmeye dayanamıyorduk. Biz büyücüler tüm köyün, ya da köyden arta kalanların yakılmasına karar verdik. "</p>

  <p>"Sanki katiller bir mesaj bırakmış gibiydiler," diye ekledi Dumaka ağır ağır: "'Bunda kendi sonunuzu görün!'"</p>

  <p>Yılanın sözleri aklıma geldi: Bu gücümüzün bir örneği... Uyarımızı iyi düşünün!</p>

  <p>Biz kızlar, aşağıdaki terasta da yankılanan derin bir sessizlik içinde birbirimize baktık. Dumaka bir kez daha sırtını döndü ve denize bakmaya başladı. Eliason sandalyesine çöktü.</p>

  <p>Babam her zamanki cüce açıksözlülüğü ile araya girdi. Küçük sandalyeden zar zor kalkarak, muhtemelen kan dolaşımının geri gelmesi için ayaklarını yere vurdu. "Ölülere saygısızlık etmek istemem, ama bunlar balıkçıydılar, savaş konusunda eğitimli değildiler, silahları yoktu..."</p>

  <p>"Bir ordu olsalardı da fark etmeyecekti," diye bildirdi Dumaka sertçe. "Silahlıydılar hem başka kabilelerle, hem de orman hayvanları ile savaşıyorlardı. Fırlatılmış oklar bulduk, ama anlaşılan hiçbir zarar vermemişler. Mızraklar, sanki dev ağızlarca çiğnenip tükürülmüş gibi ikiye ayrılmış."</p>

  <p>"Ve halkımızın çoğu büyü konusunda beceriklidir," diye ekledi Delu sessizce, "düşük düzeyde olsa da. Kendilerini korumak için büyülerini kullanmaya teşebbüs ettiklerine ilişkin kanıtlar bulduk. Büyü de başarısızlığa uğramış."</p>

  <p>"Ama kuşkusuz Büyücüler Konseyi birşeyler yapabilirdi," diye öneride bulundu Eliason. "Ya da belki, eski zamanlarda bizim ürettiklerimize benzer büyülü elf silahları, başka silahların işe yaramadığı yerde işe yarayabilirdi -büyücülerinize saygısızlık etmek istemem," diye ekledi nazikçe.</p>

  <p>Delu, daha fazla kötü haber vermek için onayını istercesine kocasına baktı. Kocası başını salladı.</p>

  <p>Kadın sihirbaz uzun boyluydu, kocasının boyuna eşti. Ensesinde topuz yaptığı grileşen saçları siyah cildi ile çarpıcı bir karşıtlık oluşturuyordu. Tüylü pelerinindeki yedi bant, Yedinci Seviye'den bir sihirbaz olarak konumunu belirliyordu. Bir insanın büyü kullanımı konusunda ulaşabileceği en yüksek seviyeydi bu. Titrememesi için sıkı sıkı kenetlediği ellerine baktı.</p>

  <p>"Saldırı sırasında Konsey'in bir üyesi, korucusu köydeydi. Bedenini bulduk. En zalimce öldürülen o olmuştu." Delu ürperdi, derin bir nefes aldı ve devam etmek için kendini zorladı. "Parçalanmış cesedinin çevresine, sanki alay etmek istercesine büyüsünün araçları saçılmıştı."</p>

  <p>"Pek çok yaratığa karşı tek kişi" diye başladı Eliason. "Argana güçlü bir büyücüydü," diye haykırdı Delu, haykırışı yerimde sıçramama sebep oldu. "Büyüsüyle denizi kaynatabilirdi! Elinin bir hareketi ile tayfun yaratabilirdi. Bir sözcüğü ile yerin yarılıp, düşmanlarını yutmasını sağlayabilirdi! Tüm bunları yaptığına ilişkin kanıtlar var! Ama yine de öldü! Yine de hepsi öldü!"</p>

  <p>Dumaka elini yatıştırmak istercesine karısının omzuna koydu. "Sakin ol, hayatım. Eliason yalnızca, Konsey'in tümü bir araya gelirse, bu yılanların karşı koyamayacağı güçlü büyüler yapabileceğini anlatmaya çalıştı."</p>

  <p>"Beni affet. Kendimi kaybettiğim için üzgünüm." Delu, Elfe solgun solgun gülümsedi. "Ama Yngvar gibi, ben de bu yaratıkların halkıma verdikleri korkunç zararı kendi gözlerimle gördüm."</p>

  <p>İçini çekti. "Bu yaratıkların önünde büyümüz etkisiz, onları göremesek bile. Belki de bunun sebebi, dokundukları her şeyde bıraktıkları pis salgıdır. Bilmiyoruz. Tek bildiğimiz, biz büyücüler köye girdiğimizde, her birimizin gücümüzün yok olmaya başladığını hissettiği. Ölülerin cesetlerini yakmak için bile kullanamadık büyümüzü."</p>

  <p>Eliason gözlerini sert, mutsuz yüzlerde gezdirdi. "Peki ne yapacağız?"</p>

  <p>Bir elf olarak doğal eğilimi hiçbir şey yapmamak, beklemek ve zamanın ne getireceğini görmek olmalıydı. Ama, babama göre Eliason zeki bir liderdi, ırkının daha gerçekçi ve pratik üyelerinden. Gerçeği görmezden gelmek daha hoşuna gidecek olsa da, halkının bu denizuydusundaki günlerinin sayılı olduğunu biliyordu. Bu yüzden bir karar verilmesi gerekiyordu, ama bunu başkalarının yapmasından memnundu.</p>

  <p>"Uzaklaşan denizgüneşinin etkisi tam anlamıyla hissedilmeye başlamadan önce yüz devir zamanımız kaldı," diye bildirdi Dumaka. "Daha fazla güneş-kovalayan yapmak için kalan zaman."</p>

  <p>"Eğer yılanlar bize izin verirse," dedi babam kaygıyla. "Ve bundan kuşkuluyum. Ve bedel derken neyi kastettiler? Bizden ne istiyor olabilirler?"</p>

  <p>Hepsi sessizdi, düşünüyorlardı.</p>

  <p>"Buna mantıklı açıdan bakalım," dedi Eliason sonunda.</p>

  <p>"Neden savaşlar olur? Nesiller önce, neden ırklarımız birbiriyle savaştı? Korku ve yanlış anlaşmalar yüzünden. Bir araya gelip farklılıklarımızı tartıştığımızda, bunlarla başa çıkmak için yollar bulduk ve o zamandan sonra barış içinde yaşadık. Belki de, bu kadar güçlü görünen bu yılanlar aslında bizden korkuyorlardır. Bizi bir tehdit olarak görüyorlardır. Eğer onlarla konuşmaya, yalnızca burayı terk edip yeni denizuydusuna gitmek istediğimize onları inandırmaya çalışırsak, belki..."</p>

  <p>Bir kargaşa sözlerini kesti.</p>

  <p>Gürültü terasın, saraya bitişik olduğu yerden gelmişti -ben göremiyordum. Kısa boylu olduğumdan pencerenin dışını görmekte zorlanıyordum.</p>

  <p>"Neler oluyor?" diye sordum sabırsızca.</p>

  <p>"Bilmiyorum..." Sabia fark edilmeden görmeye çalışıyordu. Alake başını delikten dışarı uzattı. Neyse ki, anne babalarımız bize dikkat etmiyordu.</p>

  <p>"Bir tür haberci," diye bildirdi.</p>

  <p>"Bir kraliyet toplantısına mı girmiş?" Sabia şok içindeydi.</p>

  <p>Bir tabure çekip üzerine tırmandım. Şimdi, beyaz yüzlü bir uşağın, tüm protokol kurallarına boş vererek, terasa koşmakta olduğunu görebiliyordum. Neredeyse bayılacak gibi görünen uşak, Eliason'un kulağına bir şey fısıldamak için eğildi. Elf kralı dinledi ve kaşlarını çattı.</p>

  <p>"Onu buraya getirin," dedi sonunda. Uşak hızla uzaklaştı.</p>

  <p>Eliason ciddi bir yüzle arkadaşlarına baktı. "Atlı habercilerden biri yolda saldırıya uğramış ve görünüşe göre, feci şekilde yaralanmış. Bugün burada toplanmış olan bizlere iletilmek üzere bir mesaj getirdiğini söylüyormuş. Onu buraya getirmelerini emrettim."</p>

  <p>"Ona kim saldırmış?" diye sordu Dumaka.</p>

  <p>Eliason bir an konuşmadı. Sonra, "Yılanlar," dedi. “‘Burada toplanmış olan bizlere' bir mesaj," diye tekrarladı babam aksi aksi. "Haklıydım. Bizi gerçekten de izliyorlardı."</p>

  <p>"Bedel," dedi annem. Toplantının başından beri ilk kez konuşmuştu.</p>

  <p>"Anlamıyorum." Eliason çaresiz görünüyordu. "Bizden ne istiyor olabilirler?"</p>

  <p>"İddiaya girerim anlamak üzereyiz."</p>

  <p>Başka hiçbir şey söylemediler. Oturup beklemeye başladılar. Birbirlerine bakmaya, kendi sersemlemiş şaşkınlıklarının dostlarının yüzüne yansıdığını görmeye isteksizdiler.</p>

  <p>"Burada olmamalıyız. Bunu yapıyor olmamalıyız," dedi Sabia aniden. Yüzü solgundu, dudakları titriyordu.</p>

  <p>Alake ve ben ona baktık, birbirimize baktık, sonra bakışlarımızı utanç içinde yere indirdik. Sabia haklıydı. Anne babalarımızı bu şekilde gözetlemek bizim için her zaman bir oyun olmuştu, geceleri bizi yatağa gönderdikleri zaman kıkırdayarak konuşabileceğiıniz bir şey. Ama artık oyun olmaktan çıkmıştı. Diğer ikisinin nasıl hissettiğini bilmiyordum, ama her zaman o kadar güçlü ve bilge görünen annemle babamı bu kadar şaşkın, bu kadar üzgün görmek beni korkutmuştu.</p>

  <p>"Hemen şimdi gidebiliriz," diye uyarıda bulundu Sabia ve haklı olduğunu biliyordum, ama kendimi pencereden atardım da, o tabureden aşağı inmezdim.</p>

  <p>"Bir dakika daha," dedi Alake.</p>

  <p>Yavaş yavaş, bir yük taşımasına sürüklenen terlikli ayakların sesi geldi. Anne babalarımız dikildiler, dimdik durdular.</p>

  <p>Huzursuzluk sert bir ciddiyetle yer değiştirmişti. Babam sakalını sıvazladı. Dumaka kollarını göğsünde kavuşturdu. Delu yan tarafında taşıdığı keseden bir taş çıkardı ve dudaklarını kıpırdatarak elinde ovuşturdu.</p>

  <p>Aralarında bir sedye taşıyan altı elf adamı içeri girdi. Yavaş yavaş, dikkatle, yaralı Elfi sarsmamaya çalışarak hareket ediyorlardı. Krallarının bir işareti üzerine, sedyeyi onun önünde yavaşça yere koydular.</p>

  <p>Aralarında, halkının iyileştirme sanatlarında becerikli bir elf şifacı vardı. İçeri girince Delu'ya yan yan, belki de işine karışmasından korkarak baktı. Elf ve insan iyileştirme yöntemleri oldukça farklıdır, elflerin yöntemi simya ile birlikte anatomik çalışmalara dayanır, insanların yöntemi ise duygudaş büyü, kötücül ruhları kaçıracak şarkılar, yaşamsal organların üzerine konulan taşlara. Biz cüceler Benzersiz'e ve kendi sağduyumuza güveniriz.</p>

  <p>Delu'nun hastasına doğru ilerlemek için bir hareket yapmadığını gören elf şifacı rahatladı. Ya da belki de, insan sihirbaz büyüsünü kullanmaya teşebbüs etse de fark etmeyeceğini anlamıştı. Orada bulunan herkes, ölmekte olan Elf'e yardım etmek için yapılacak hiçbir şey olmadığını görüyordu.</p>

  <p>"Bakma, Sabia," diye uyardı Alake, geri çekilip, dehşet verici manzarayı arkadaşından saklamaya çalışarak.</p>

  <p>Ama çok geçti. Sabia'nın nefesinin kesildiğini duydum ve gördüğünü anladım.</p>

  <p>Genç Elf'in giysileri yırtılmıştı ve kandan sırılsıklam olmuştu. Bacaklarındaki mor etlerin içinden kırık kemiklerin uçları fırlamıştı. Gözleri yoktu, oyulmuştu. Kör başı oraya buraya döndü, ağzı açılıp kapandı ve hararetli bir şarkı gibi çıkan bazı sözcükleri tekrarladı.</p>

  <p>"Bu sabah kent kapılarının önünde bulundu, Majesteleri," dedi elflerden biri. "Çığlıklarını duyduk."</p>

  <p>"Onu kim getirmiş?" diye sordu Eliason, dehşetini saklamak için sert bir sesle konuşarak.</p>

  <p>"Kimseyi görmedik, Majesteleri. Ama bedenden denize doğru uzanan yağlı bir iz vardı."</p>

  <p>"Teşekkür ederim. Sen gidebilirsin. Dışarıda bekle." Sedyeyi getiren elfler eğildiler ve çıktılar.</p>

  <p>Onlar gittikten sonra anne babalarımız engelledikleri duyguları serbest bıraktılar. Eliason pelerinini başına örttü ve yüzünü çevirdi -elflerin kedere verdikleri tepki. Dumaka, güçlü bedeni öfke ve merhamet ile titreyerek sırtını döndü. Karısı ayağa kalktı, yanında durdu ve elini koluna koydu. Babam sakalını avuçladı ve çekerek gözlerine yaşlar dolmasına sebep oldu. Annem yan sakallarını çekiştirdi.</p>

  <p>Ben de aynısını yaptım. Alake, bayılacak gibi olan Sabia'yı teselli etmeye çalışıyordu.</p>

  <p>"Onu odasına götürmeliyiz," dedim.</p>

  <p>"Hayır. Gitmeyeceğim." Sabia çenesini kaldırdı. "Bir gün kraliçe olacağım ve bunun gibi durumlarla başa çıkmayı öğrenmeliyim. "</p>

  <p>Ona şaşkınlık ve yeni uyanan bir saygıyla baktım. Alake ve ben Sabia'yı her zaman zayıf ve hassas görürdük. Az pişmiş etten akan kanın görüntüsü ile solduğunu görmüştüm. Ama, bir krizle karşılaşınca, bir cüce gibi dayanıklı olmaya başlamıştı. Onunla gurur duymuştum. Yetiştirme biçimi fark yaratır, derler.</p>

  <p>Dikkatle pencereden dışarı baktık.</p>

  <p>Şifacı, Kral'la konuşuyordu.</p>

  <p>"Majesteleri, bu haberci, mesajını iletebilmek amacıyla her türlü rahatlatıcı ilacı reddetti. Onu dinlemenizi rica ediyorum."</p>

  <p>Eliason pelerinini hemen indirdi ve ölmekte olan Elfin yanında diz çöktü.</p>

  <p>"Kralının huzurundasın," dedi Eliason, sesini sakin ve ölçülü tutarak. Adamın, zayıfça havayı avuçlamakta olan elini tuttu. "Mesajını ilet, sonra tüm onurunla Benzersiz'e git ve huzur bul."</p>

  <p>Elfin kanlı göz çukurları sese doğru döndü. Sözcükler yavaş yavaş, acı dolu nefesler almak için ara vererek çıkıyordu.</p>

  <p>"Denizin Efendileri şunu söylememi istedi: 'Halklarınızın güvenlik içinde taşımak üzere gemiler yapmanıza izin vereceğiz. Karşılığında, siz de bedel olarak her kraliyet ailesinin en büyük kız çocuğunu bize vereceksiniz. Talebimizi kabul ederseniz, kızlarınızı bir gemiye koyun ve İyideniz'e yollayın. Eğer kabul etmezseniz, bu Elfe, insan balıkçılarına ve cüce gemicilerine yaptıklarımız, halklarınızın uğrayacağı yıkımın yalnızca bir habercisi olacak. Size karar vermek için iki devir veriyoruz.' "</p>

  <p>"Ama neden? Neden kızlarımız?" diye haykırdı Eliason, yaralı adamın omuzlarını yakalayıp, neredeyse sarsarak."</p>

  <p>"Ben... bilmiyorum," dedi Elf ve öldü.</p>

  <p>Alake pencereden çekildi. Sabia duvara doğru büzüldü.</p>

  <p>Ben düşmeden önce tabureden aşağı indim.</p>

  <p>"Bunu duymamış olmalıydık," dedi Alake boş bir sesle.</p>

  <p>"Evet," diye onayladım. Aynı zamanda hem üşüyor, hem terliyordum. Titremekten kendimi alamıyordum.</p>

  <p>"Neden? Bizi neden istiyorlar?" diye fısıldadı Sabia, inanamıyormuş gibi.</p>

  <p>Birbirimize çaresizlik içinde, ne yapacağımızı merak ederek baktık.</p>

  <p>"Pencere," diye uyardım ve Alake büyüsüyle pencereyi kapattı.</p>

  <p>"Ebeveynlerimiz bu tür bir şeyi asla kabul etmez," dedi sertçe. "Bildiğimizi onlara asla belli etmemeliyiz. Bu onları fena halde üzer. Sabia'nın odasına döneceğiz ve hiçbir şey olmamış gibi davranacağız."</p>

  <p>Sabia'ya kuşkulu bir bakış fırlattım. Kesilmiş süt kadar beyazdı ve oracıkta yere yıkılacakmış gibi görünüyordu.</p>

  <p>"Ben yalan söyleyemem!" diye itiraz etti. "Şimdiye kadar babama hiç yalan söylemedim."</p>

  <p>"Yalan söylemene gerek yok," diye terslendi Alake. Korkusu dilini keskinleştirmişti, onu kırılgan yapmıştı. "Hiçbir şey söylemene gerek yok. Sessiz kal yeter."</p>

  <p>Zavallı Sabia'yı köşesinden çekti ve birlikte Elf kızını, parlak mercandan koridorlardan geçirdik. Birkaç yanlış dönüşten sonra Sabia'nın odasını bulduk. Yolda hiçbirimiz konuşmadık.</p>

  <p>Hepimiz gördüğümüz Elfi, çektiği işkenceyi düşünüyorduk. İçim korku ile büzülüyordu ağzımda korkunç bir tat vardı. Neden bu kadar korktuğumu bilmiyordum. Alake'in dediği gibi, ebeveynlerimiz yılanların bizi almasına asla izin vermezdi.</p>

  <p>Şimdi anlıyorum ki, Benzersiz'in benimle konuşan sesiydi bu, ama ben dinlemeyi reddediyordum.</p>

  <p>Sabia'nın odasına girdik -neyse ki çevrede hizmetkar yoktu-ve kapıyı arkamızdan kapattık. Sabia ellerini kavuşturarak yatağının kenarına çöktü. Alake öfkeyle pencereden dışarı bakarak durdu. Sanki gidip birisini dövmek istermiş gibiydi.</p>

  <p>Sessizlik içinde, Benzersiz'i işitmemi engelleyemedim artık. Ve yüzlerinden, Benzersiz'in Alake ve Sabia ile de konuştuğunu anlayabiliyordum. Acı sözleri yüksek sesle söyleme işi bana, cüceye düştü.</p>

  <p>"Alake haklı. Ebeveynlerimiz bizi göndermez. Hatta bize bundan bahsetmez bile. Halklarımızdan da saklarlar. Ve halklarımız, kurtulmak için bir şansları olduğunu bilmeden ölecekler."</p>

  <p>Sabia fısıldadı, "Keşke hiç duymasaydım! Keşke oraya gitmeseydik!"</p>

  <p>"Duymamız gerekiyordu," dedim boğuk bir sesle.</p>

  <p>"Haklısın, Grundle," dedi Alake, dönüp bizimle yüzleşerek.</p>

  <p>"Benzersiz duymamızı istedi. Halklarımızı kurtarma şansı verildi bize. Benzersiz karar vermeyi bize bıraktı, anne babalarımıza değil. Şimdi güçlü olması gereken bizleriz."</p>

  <p>O konuşurken, olayın havasına kapıldığını gördüm; şehitliğin, kendini feda etmenin romantikliği. İnsanlar bu tür şeylere bayılırlar, biz cücelerin hiç anlayamadığı bir şeydir bu. Tüm insan kahramanları gençken, kısa yaşamlarını asil bir amaç uğruna feda ederek, zamansızca ölenlerdir. Ama cücelerde böyle değildir. Bizim kahramanlarımız ihtiyarlardır. Savaş, çalışma ve zorluklarla geçen hayatlarını dürüst bir şekilde yaşayanlardır.</p>

  <p>Gözleri çıkarılmış, perişan durumdaki Elfi düşünmeden yapamıyordum. Böyle ölmenin neresi asil diye sormak istedim ona. Ama, bu sefer dilimi tuttum. Bırak nerede teselli buluyorsa bulsun. Ben teselliyi görev duygumda bulmalıyım. Sabia'ya gelince, kraliçe olmak hakkında söylediği sözler içtendi.</p>

  <p>"Ama ben evlenecektim," dedi Sabia.</p>

  <p>Elf kızı tartışmıyor, sızlanmıyordu. Ne yapması gerektiğini biliyordu. Korkunç kaderine karşı tek itirazı buydu ve hafifçe söylenmişti.</p>

  <p>***</p>

  <p>Alake ikinci kezdir, uyumamı söylemek için geliyor. "Gücümüzü korumalıyız."</p>

  <p>Bah! Ama suyuna gideceğim. Zaten burada bırakmam daha iyi olacak. Şimdi yazmam gereken şeyler -Devon ile Sabia'nın hikiiyesi-hem acı verici, hem de tatlı. Uyanık yatıp, karanlıkta yapayalnız, korkuyu becerebildiğimde uzakta tutmaya çalışırken bu anı beni rahatlatacak.</p>

  <p class="whitespace">&nbsp;</p>
</body>
</html>
