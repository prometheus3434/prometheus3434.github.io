<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Yeşil Peri Gecesi</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <h1>Bana bir ekran bul ya da aşkımızdan söz et</h1>

    <p>Kafam kazan gibi kaynıyordu. Kafam aşkla, korkuyla, dehşetle, kurtçuklar, sinekler, gül yaprakları, mezar taşları, parlak mermiler ve kuş tüyleriyle, iyi, kötü, güzel, çirkin, umutlu, umarsız, ölümü veya hayatı anıştıran ne varsa onlarla kaynıyordu.</p>

    <p>Kâbustan uyanmıştım. Osman’a ne olacağını düşünmek istemiyordum. Hak ettiğine inanmak istiyordum.</p>

    <p>Ama kendimi susturamıyordum. Beynimi dağıtacak olan kurşunla karşılaştığımda, bütün ölümlüler gibi benim de bütün sefil görüntüleriyle gözlerimin önünden geçecek olan süfli hayatımı su gibi akan kelimelere çeviriyordum. Ali’siz geçen yıllarımı anlatıyordum Ali’ye.</p>

    <p>İşte böyle yaşadım sen beni terk edince!</p>

    <p>Kemirilerek, gagalanarak, ısırılarak, koparılan her güzel parçamın yerine çürük, bozuk bir parça koyarak yaşadım. Osman’la aşkımızın ipini çektiğim geceye ve sonrasına da geleceğim (sensiz kalınca, bu da bir cins aşk olsa gerek diye tutunduğum). Yetmiş küsur saat önce ruhumun nasıl katledildiğini de anlatacağım anbean.</p>

    <p>Ama önce bana bir televizyon bul Ali! Televizyon şart değil, bir ekran bulsan yeter, internet bağlantılı bir bilgisayar, marifetli bir telefon da olur.</p>

    <p>Ali akşam oluyor, altyazılar geçmeye başlamıştır. N’olur bana bir ekran bul ya da aşkımızdan söz et!</p>

    <p>Ali mutfaktaydı. Bana çorba yapıyordu. Haşladığı tavuğun kokusunu duyuyordum. Çatal kaşık sesleri geliyordu. Yattığım yerden sadece gökyüzünü görüyordum. Gökyüzü iyice ağırlaşmıştı. Bu gece kesin kar yağacaktı. Bu gece hayatta kalmayı başarabilirsem, sabah karlı bir İstanbul’a uyanacaktım.</p>

    <p>Ali geldi, elinde dumanı tüten iki büyük kâse. Üstü kitaplar, sözlükler, not defterleri, dergilerle dolu sehpayı boşalttı. Ekmek getirdi, limon, karabiber, tuz. Küçük ve sıcak bir sofra kurdu hemen.</p>

    <p>“Hadi başla,” dedi.</p>

    <p>Midem kilitlenmişti. Zorla içiyordum.</p>

    <p>“Hadi bir kaşık.. bir kaşık daha..”</p>

    <p><em>Kana kuvvet, göze fer, batna ciladır çorba!</em> Öleceğim Ali. Bundan kurtuluş yok. Yine de ölmeden önce kanıma kuvvet, gözüme fer gerek. Seni daha çok sevebilmek için. Ölürken bile hep sevdiğim gibi seveceğim seni. Sen istesen de, istemesen de. Hem benim seni sevmemden sana ne? Aşkın has olanı bir karşılığı olup olmadığıyla ilgilenmez. Has aşk, tutulduğu varlıkta bir değeri var mı yok mu umursamaz. Has aşk tanrı aşkına benzer. Sen tanrıyı çok seversin, ama o herkesi sever, hatta belki seni sevmez. Ama ben tanrıyı değil, seni seviyorum Ali ve ben küçücük, alelade, zavallı bir insancığım. Varlığım, yeteneklerim çok sınırlı. Sevme gücüm tüm evreni kapsamaya yetmiyor. Tanrıyı kapsamaya yetmiyor. Sevgimi ancak sana adayabiliyorum. O kadar küçüğüm işte, düşün. Ve kadınım sonuçta, bütün kadınlar gibi ben de bilmek istiyorum.</p>

    <p>“Ali sen beni gerçekten sevmiş miydin?”</p>

    <p>Ben ona fena tutulmuştum. Aşkına tırnaklarımı geçirmiştim. Sadece aşkına değil, etine de geçirmiştim. Ona tutunmak için yapmıştım. Ona tutununca hayata tutunmuştum. Ali’nin yüzünü görmediğim, sesini duymadığım günü yaşadım saymıyordum. Onu görmezsem telefon ediyordum. Annesi “Çıktı evladım,” diyordu. “Nereye gitti?” diyordum. “Nereye gitti! Söyleyin nereye!” Kadıncağız ürküyordu sesimden, telaşlanıyordu. Yolun yarısına geldiği halde, geleceği hâlâ belirsiz oğluna her sabah temiz ve ütülü bir mendil veren anne, benim oğluna duyduğum manyakça aşktan korkuyordu.</p>

    <p>Cağaloğlu’ndan Sirkeci’ye iniyorduk bir gün. Ara sokaklara dalmıştık. Çevirilerini teslim etmeye gittiğinde onu Sahaflar Çarşısı’nda beklemiştim. Beklerken bir sürü kitap karıştırmıştım. Param yoktu, bir tane bile alamamıştım. Şubatın sonuydu. Hava çok soğuktu. Ayaklarım donmuştu. Eldivenlerimi yine evde unutmuştum. Ali elimi tutsun diye unutmuştum. İşini bitirip gelmişti. Gelir gelmez elimi tutmuştu. “Hadi biraz yürüyelim,” demişti.</p>

    <p>Ansiklopedilere çeviriler yapıyordu. Dergilere yazılar yazıyordu. Şiir de yazıyordu. Biliyordum. Ama hiç kimseye, bana bile göstermiyordu. (Ya da ben kimseye göstermediğini sanıyordum.) Bana her gün yeni bir şiir kitabı getiriyordu. Bazen bir sayfanın kenarına kurşunkalemle bir dize yazmış oluyordu. Kimin dizesi olduğunu soruyordum. Benim desin diye bekliyordum. Geçiştiriyordu. Geçiştirirken yüzünde üzgün, karanlık bir şey doğuyordu.</p>

    <p>Bir işkembecinin önünden geçiyorduk. İşkembecinin camında Kana kuvvet, göze fer, batna ciladır çorba yazıyordu. “Sever misin?” dedi. “Bayılırım,” deyince şaşırdı (kızların çoğu işkembe çorbasından tiksinirmiş). Niye şaşırmasın? Ali babamı bilmiyordu ki.. Babamla mutlu günlerimizde sakatatın her türlüsünü nasıl iştahla yediğimizi bilmiyordu ki.. Ama sakatat ve sakat sözcükleri arasındaki benzerlik paslı demir bir levhaya asitle yazılmış gibi zihnimize yerleştiğinden beri, biz baba-kızın sakatat yiyemediğimizi bilmiyordu ki..</p>

    <p>“Hadi içelim,” dedi. Çevirilerinin parasını almıştı o gün. Simitle çaya talim etmemize gerek yoktu. Birer tuzlama söyledik, sirkeli sarmısaklı. Üstüne toz kırmızıbiber ektik. Taze, beyaz ekmeklerimizi bandık. Çorba sahiden de kana kuvvet, göze ferdi. Kendimize gelmiştik. Dünyayı daha güzel görmüştük.</p>

    <p>Bir gün de annesi Bursa’ya, kızına gitmişti. Ali’nin ablasının ilkokula giden iki çocuğu vardı, İstanbul’a sık gelemiyordu. Özledikçe annesini çağırıyordu. Annesi de koşa koşa gidiyordu. Annesi kızına giderken sevinçten kanatlanıyordu. Beraberliğimizin üçüncü çarşambasıydı. Ben üç haftadır her uykudan trajik bir geçmişim yokmuş gibi, on dokuz yıldır kesintisiz sevilmekten yorgun düşerek, mutluluktan dolup taşarak yaşıyormuşum gibi kuştüyü hafifliğinde uyanıyordum. Gözlerimdeki gri dumanlı görüntü değişmişti. Baktığım her şeye renk gelmişti.</p>

    <p>Hisar’da buluşacaktık yine. Tam evden çıkacaktım ki Ali aradı. Telefonu babam açtı. “Yok evde!” dedi. Çat kapattı. Elinden ahizeyi almak istedim, vermedi. Atıldım, telefonu hızla çekti, kablosunu kopardı. “Hiçbir yere gitmeyeceksin bugün, hastayım,” dedi.</p>

    <p>Delirdim. N’aptın sen ya? Sen nasıl telefonu suratına kapatırsın Ali’nin? Sen benim hayatla aramdaki pamuk ipliğini, her gün yeniden eğirdiğim ipliği nasıl koparmaya kalkarsın? Buna hakkın yok baba! Sızınca işediğin çarşaflarını yıkıyorum ben senin. Hasta olduğunda kaşık kaşık çorbanı içiriyorum, yutmayı bile beceremiyorsun, ağzının kenarlarından döküyorsun, sabunlu bezle siliyorum. Burnunu da siliyorum. Sümüklü kâğıt mendillerini çöpe atıyorum. Tıraş ediyorum seni. Çapaktan birbirine yapışan gözkapaklarını aralayıp ilaç damlatıyorum. Seni yarısı olmayan kaşından öpüyorum. Terden sararmış, iğrenç kokan fanilanı değiştiriyorum. Yıkanman için yalvarıyorum sana, zorla banyoya sokuyorum, sırtını keseliyorum. Tırnaklarını ben kesiyorum. Tırnakların çok kalın, çok kuru baba. Kesilmiyor. Çatır çatır kırılıp sağa sola sıçrıyor. Kesik tırnaklarını yerlerden topluyorum. Derisi kabuklaşmış, ağrıyan ayaklarını ovuyorum senin. Parmak aralarındaki mantarlara merhem sürüyorum. Ben seni seviyorum baba. Senden nefret etsem de, seni çok seviyorum. Ölmeni istiyorum. Ölmeni istediğim zaman kalbime bir bıçak saplanıyor. Her gece rüyama giriyorsun. Beni omuzlarına alıyorsun. Boynundan sarkıttığım bacaklarımı tutuyorsun. Kırmızı rugan pabuçlarım var benim. Annemin içine bir toka, bir mendil, bozuk para ve sakız koyduğu bir çantam var. Bembeyaz çoraplarımın ponponlarıyla oynayarak yürüyorsun. Seni çenenden tutuyorum. Parmaklarımı ham yapıyorsun. Gülüyorum, çekiyorum ellerimi. Pamuk helvam diyorsun bana, badem ezmem, kıtır akidem. Senin ölmeni istiyorum baba. Her sabah uyandığımda, zihnimde, üst üste yazıldığı için birbirine karışan iki yazı oluyor. Birazdan kalkacağım ve nihayet babamı yatağında ölmüş bulacağım ve Allahım n’olur, babam ölmesin, babam çok yaşasın, ölmesin! Senden nefret ediyorum baba. Seni yastıkla boğmak istiyorum. Baba seni öyle seviyorum ki, gözyaşlarımla yıkamak istiyorum. Böylesine zıt duygular besliyorum sana karşı. Oysa ben aşktan başka bir duygu beslemek istemiyorum. Ama üzülme baba, bunda üzülecek bir şey yok. Duygular andır, geçer. Duyguları yaşarken sanıyoruz ki budur işte her şey. Hayat, ölüm, varlık, anlam hepsi bu andır, bu anın içindedir. Ama geçiyor baba. Duygu dediğimiz şey, benliğimizin bir yerlerinde belirip kaybolan bir şeyler işte. Geliyor, geçiyor, ama çok ağrı yapıyor.</p>

    <p>Telefonun kablosunu kopardığını görünce ciğerlerim yırtılırcasına bir çığlık attım.</p>

    <p>“Aaaaaaaaaaaah!”</p>

    <p>Sanırsın ki bir kova kızgın yağ dökmüşler üstüme. Vücudumu kıyma makinesine atmışlar, kemiklerim kırılıyor. Taşlara çarpa çarpa uçuruma düşüyorum sanki. Öylesine dehşetengiz bir çığlık. Babam dondu kaldı. Sağ gözkapağı düştü yine, tık kapandı gözü. Elleri titriyordu. Kopan kabloyu yerine itiştiriyordu bir faydası olacakmış gibi.</p>

    <p>Çığlığım her şeyi temizledi. Sabahın acısını temizledi.</p>

    <p>Babam gitti radyoyu açtı. Pencerenin önüne oturdu. Kambur. Dayak yemeyi bekleyen suçlu bir çocuğa benziyor. Gözlerinin yaşardığını benden saklamak için dışarıya bakıyor.</p>

    <p>Kabanımı giydim. Anahtarımı aldım. Çıktım. Bakkaldan Ali’ye telefon ettim. Bugün buluşmayalım diyecek diye korkudan yüreğim ağzımdaydı. Ali “Hava çok soğuk, bize gel, evde oturalım,” dedi. Annesi gene Bursa’ya, kızına gitmişti. Birden içime bir kuş sürüsü girdi. Kalbim çarparken, çarparken duracaktı.</p>

    <p>Duygular andır, gelir geçer. İnsansak eğer, bir duygudan bir duyguya geçeriz. Her birinde sonsuza kadar kalacağımızı sanırız. Aşk mı? Hiç bitmeyecek ki.. Ölüm mü? Hiç gelmeyecek ki.. Ömür boyunca defalarca doğarız ve ölürüz.</p>

    <p>Otobüs çok doluydu. Kapılar güçbela kapanıyordu. Ayaktaydım, eziliyordum. Sallana sallana gidiyorduk. Beşiktaş’tan beri her durakta inip binmeye çalışanlar sinirimi bozuyordu. İlerleyin işte, millet binsin de gidelim, hadi! (Kolay sanki! İstiap haddinin iki katı yolcu var otobüste.) Postanenin önünde indiğimde Şişli hayat kavgası veriyordu, İstanbul’un tamamı gibi. Koşuşan, mağazalara, iş hanlarına, dükkânlara girip çıkan, yürüyen, kaldırımlar ve otobüsler ve arabalar dolusu insan.</p>

    <p>Ali ve annesi, Bomonti Bira Fabrikası’nın yakınlarında, İyi Niyet Sokağı’nda, üç katlı, cumbalı çok eski bir apartmanın giriş katında, minicik bir dairede oturuyorlardı. Sokağın adı onlara çok yakışıyordu. Bizim sokağımızın adının bize yakışmadığı kadar yakışıyordu. Kadın evi değildi burası, anne eviydi. Anne evi. Anne. Evde her şey sanki Ali içindi. Ali rahat etsin, Ali huzurlu olsun evi. (Her evin bir tanımı var.) Oysa babamla bizim evimiz, Allahım öldür bizi eviydi, kaderime sıçayım evi. Anneminki genç sevgilim beni bırakırsa ne halt ederim eviydi. Dişi olmalıdır evimin her santimetrekaresi, genç sevgilim gitmeye kalkarsa evimi süsleyen nesneler kapıya yığılmalı, yolunu kesmelidir. Fikriyanım’ınki, herkes sınırsız temizliğimi (köşe bucağın ve ruhumun) ve hükümranlık alanımdaki ebedi hâkimiyetimi görsün evi. Bu eve adım atmayagör, bulunduğun süre boyunca kaderine ben hükmederim. Kör makas, dikiş makinesi, arapsabunu bu işe yarar. Süleyman Amca’nınki, mühim olan evin şekli şemaili değil, ailenin birlik ve bütünlüğüdür eviydi. Baba oturmadan sofraya oturulmaz. Öte yandan elbet gençler kurarlar kendi yuvalarını vakti gelince, çıktıkları baba eviyle birörnek. Ve bir aile evinde her bir aile fotoğrafı bu kutsal birliğin ilelebet payidar kalacağının ispatıdır. Kutsal birlik evidir burası. (Bu nedenle yengeler kendi evlerinde düzülmelidirler, bir zamanlar mutlu-çekirdek-aile evi olan evlerinde.)</p>

    <p>Acı kahve, mürdüm, su yeşili, kiremit, lacivert büyükçe bir odaydı Ali’nin salon dediği, kırk yıl öncesinin asil Şişli’sinin, vakur apartmanlarının sıralandığı yoksul düşmüş sokağa bakan. (İkibinler geldiğinde görecektim ben o vakarı. Aç gözlü müteahhitler yıkarken onları birer birer. Ve de o canım sokağın sefilliğini, paragöz tekstil atölyeleri fakir evleri kovmuş, yeni binaların her birinde demir yığını yangın merdivenleri.) Aşınmış kadifeler, desenleri ağırbaşlı goblenler, bembeyaz kısa tüller. Hakiki bir temizlik vardı evde. Yaşlı annenin elinin erdiği, gücünün yettiği. Yılların eskittiği halılar, yılların eskittiği parkelerin üstündeydi. Kollukları ahşap koltuklar, iki katlı sehpalardan taşan yemyeşil çiçekler, pencerede afrikamenekşesi saksıları, küçücük daireyi harıl harıl ısıtan bir kömür sobası, yanında kovası ve küreğiyle, duvarda Ali on üç yaşındayken ölen baba resimleri, kaytan bıyıklı, anne nasıl da genç ve güzel, kucağında bebek Ali, saçında kocaman kurdelesiyle kızı ayakta. Ali’nin odasından taşan kitapların sırtlarıyla canlanmış bir duvar kitaplık boydan boya.</p>

    <p>Ali’nin odasıyla annesininki bitişikti. Taş avluya bakıyordu. Taş avlunun bittiği yerde başka bir fakir-ama-gururlu-insanlar-apartmanı başlıyordu. Kibrit kutusu kadardı ikisi de odaların. İkisinde de duvara dayanmış birer divan, ikisinde de renkli yünlerden örülmüş yatak örtüleri, kırlentleriyle. Ali’nin odasında minnacık bir masa, üstünde bir daktilo vardı ve evde yer gök kitaptı.</p>

    <p><em>Hızla gelişecek kalbimiz / Kalbimiz hızla.</em></p>

    <p>Ömrümün en güzel günü ve gecesiydi. Bir daha o güzellikte bir gün bir gece yaşamadım. Tamam, çok az kişinin yaşayabileceği kadar eşsizdi. Ama yine haksızlık değil mi bu kadarcık olması bütün bir ömürde payıma düşenin?</p>

    <p>Gece hiç uyumamıştık. Gerçek âşıklar olmuştuk, en hasından ve aramızdaki on beş yıl yok olmuştu. Biz sevişirken deli gibi yağmur yağmıştı. Oluklardan gürül gürül sular akmıştı. Taş avluya bakan balkonlardan birinde ne olduğunu anlayamadığımız bir nesne rüzgârla sallanıp cama çarpıyordu. Ne olabilir diye fikir yürütmüştük, süpürge sapı, tahta parçası, soba borusu, eski bir çanta, sepet, dürülmüş bir kilim, kim bilir ne.. Çok derinlerden Şişli Etfal’e ya da Okmeydanı SSK’ya hasta götüren ambulansların siren sesleri geliyordu. Hayatın ve ölümün duyma eşiğimizi aşan ve aşmayan bütün sesleri kulaklarımızda uğulduyordu. Rüzgârdan güdük ağaçların dalları sarsılıyordu. Yağmur taş avluyu dövüyordu. Soba sönmüştü. Oda buz gibi olmuştu. Ama biz, Ali’nin annesinin kar beyaz bir çarşafla kapladığı saten yorganın altında sımsıcaktık.</p>

    <p>Yirmi üç yıl önceydi bu. Hiç olmamış kadar uzakta kalmıştı.</p>

    <p>Çorbamı bitiremedim. İdam mahkûmlarının son yemeklerini yiyebildiklerini hiç sanmıyorum.</p>

    <p>Ali birden “Ben seni sevmekten korktuğum için Paris’e gittim,” dedi.</p>

    <p>Beremi çekiştirdim. Çıplak kafatasımdan utandığım için tekrar başıma geçirdiğim kara beremi. Çabalama Ali.. beyhude uğraşma. Seni tam sevecektim, sevmenin tam da kıyısına gelmiştim, göze alamadım deme sakın. Gözlerinde incecik bir vicdan sızısı var, görüyorum.</p>

    <p>Kendi yazdığı mağdur manifestosuyla kimsenin sallamadığı bir biçimde hayata kafa tutmuş (mağduriyet ilanı etkisiz de olsa bir kafa tutma biçimidir bence), lakin tuttuğu kafayı bizzat kazımış, gençliği çoktan uçmuş bir kadınım ben. Sen bırakıp gidince <em>talihin elinde oyuncak oldum</em> diye sızlanan, hatırlanması güç bir eski sevgiliyim. Kapına gelmişim, öldürecekler, sakla beni diye yalvarıyorum sana. Sense bu ahval ve şeraitte, bana bir cümlelik teselliyi çok görmeyecek kadar iyi yürekli bir adamsın. “Yıllarım seni bırakıp gittiğim için pişmanlıkla geçti,” diyecek, beni ölesiye mutlu edip ölümün eşiğinden çevirecek, elimi tutacak kadar yüce gönüllüsün. Boşuna sevmemişim seni.</p>

    <p>Diye geçti aklımdan.</p>

    <p>Ama ben mağdur olduğum kadar mağrurdum da. Ona duyduğum aşk tamamen bana ait bir şeymiş, karşılık veremediği için kendini suçlu hissetmesine gerek yokmuş gibi olgunca gülümseyecek kadar kibir kırıntısına da sahiptim. Zekiydim de öte yandan, bu şartlar altında söylenen her cümleyi doğru yere yerleştirecek kadar. Çorba kâsesini ittim, kanepeye bağdaş kurdum.</p>

    <p>“Ali zorlama n’olur.. Bana bugün öyle güzel iki şey söyledin ki, doğru olmasa bile, kalan ömrüme yeter,” dedim.</p>

    <p>Çok acı gözlerle baktı bana, küstü küsecek nerdeyse.</p>

    <p>Ah Ali! Kırlaşmış saçlarını soluk bir hale gibi saran hüznüyle bana babamı hatırlatan, peşinden koşarken babamın peşinden koştuğumu içten içe bildiğim Ali.</p>

    <p>Artık ev kadınlarının bile bildiği gibi, psikolojide buna ‘güvensiz bağlanma’ deniyor. Sağlığımız ve ruhumuzun gizemleri, labirentleri, koridorları, genlerimiz, hatta çakralarımız, üçüncü gözlerimiz, akupunkturlarımız, feng şuilerimiz, ayurvedalarımız, zihin güçlerimiz, taş ve su terapilerimiz, burçlarımız, fallarımız hatta hatta paralel evrenlerimiz, sırrının keşfine çeyrek kalan kuantumumuz ve tüm bunların sağlığımıza öyle, böyle etkileri türünden üfürük TV programlarında iki cümleyi bir araya getiremeyen yetersiz psikologlarla sahte uzmanların alt sınıf hatta dip sınıf seyircilere satabileceği kadar basit ve kaba bir bilgi bu artık.</p>

    <p>Ruhumuzun deşifre işlemini geçen yüzyılda bitirdik, bu yüzyılla birlikte ölü ruhlarımızı tahnit etme işlemine başladık. Ama benim, koştuğum her adamda babamı arıyor oluşumun bu kadar basit ve kaba bir bilgi olması, bilginin doğruluğunu ortadan kaldırmıyor, (en azından benim için). Yerçekimi de Newton’dan kalma, çok eski ve basit bir bilgi diye avutuyorum kendimi. Ama var. Elma hâlâ yere düşüyor.</p>

    <p><em>Hayatta ben en çok babamı sevdim.</em> Ben Ali’de babamı aradım. Sonra babam yaşındaki adamlarda Ali’yi aradım. Babamda eski babamı aradım. Bu zincir böyle giderken Osman bende annesini aradı. Ben kendimi annesiz hissettiğim için anne olmaya korktum. Benden iyi bir anne çıkmamasından, kendi parçamdan yaratacağım varlığın, sefillikte beni geçmesinden korktum. Doğurmadım. Ama Osman’ın annesi oldum. Osman’ın annesi olduğum anlar bir sonraki güne uyanmama yaradı.</p>

    <p>Ezcümle, herkes varlığındaki boşluğu doldurmak istiyor. Dolduramadan ölüyor. Ama uğraşma boşuna, o boşluk dolmaz! Varolmanın boşluğu o! Dolsa biz, biz olmayız!</p>

    <p>Ali çorbasını bitirdi. Peçeteyle bıyıklarını, sakallarını sildi. Yaşlanmış evet. Böyle küskün bakarken daha çok belli oluyor.</p>

    <p>“Hayatıma giren bütün kadınlara, annem de dahil, pek çok yalan söylediğim halde, sana hiç yalan söylemedim ben,” dedi. “Hayatım dibe vuruyor, çürüyorum dedim. Doğruydu. Sana yararım değil zararım olacak. Git kendine bir hayat kur dedim. Doğruydu.”</p>

    <p>Doğruydu. Ali bana bütün bunları söylemişti. <em>Sen kendine kendin gibi bir taze bahar seç</em> demişti. Ama ben gidip çürük bir bahar seçmiştim. Hayatla (Osmanlı yıllarımla) dalga geçer gibi gülümsüyordum. Ali kederli görünüyordu. Sözleri teselli denizinden uzaklaşmıştı, kendine yönelmişti. Sadece altı ayına tanık olduğum hayatının, bir türlü oluşturamadığı, kırık-bozuk anlam dünyasını anlatıyordu. Yarım yüzyılı çoktan devirdiği halde, hayatı hiç anlamadığını söylüyordu.</p>

    <p>“Kendimi adayacak bir şey bulamadım,” diyordu. “Şiirden başka. Şiir belki saf anlamdı, belki değildi, bilmiyorum. Ama hayattan daha büyük bir şey olduğu kesindi. Ona da ulaşamadım. Eteklerinde kaldım, şiire tırmanamadım.”</p>

    <p>Mozaiklerden söz etti sonra. Yapıştırılmamış, öylece ortalığa saçılmış, renkli, irili ufaklı cam parçaları. Hayat bu tuz-buz cam parçalarını anlamlı bir resim oluşturacak şekilde bir araya getirmektir. Ama getiremiyorsan ne olacak? O anlamlı resmin nasıl bir şey olması gerektiğini bilemiyorsan? Aşk mıdır bu resim? Aşk bütün bir resme anlam vermeye yeter mi? Hem anlam dediğimiz şey ne ki?</p>

    <p>Çok denediğini söyledi. Anlamın ne olması gerektiğine karar verip kırık parçaları birleştirmeye çalıştığını, ama tam yakalayacakken anlamın kaybolduğunu anlattı. Kendinden uzaklaştığını, yine yabancı kaldığını kırık camlara. Cioran’dan söz etti sonra. “Doğmuş olduğum için kendimi bağışlayamıyorum” diyen adamdan. Paris’ teyken okumaya başlamış yazdıklarını.</p>

    <p>“Hiç Cioran okudun mu?”</p>

    <p>“Türkçe’de ne kadar kitabı varsa..”</p>

    <p>“Çevrildi demek.. nihayet.. Cioran okumanın sana bir faydası oldu mu?”</p>

    <p>“Çok. Sanki benim adıma konuşmuş. Sana?”</p>

    <p>“Oldu.. kendimi evrende yalnız hissetmedim.”</p>

    <p>Cioran Alzheimer’dan ölmüş. Zihnini hayatı yansıtan yekpare bir cam gibi bütün tutan, dünyanın bütün felsefi parçacıklarını tarif etmeye çalışan, hem kasabın hem keşişin sırrına kafa yoran, bence Bach için “müzik bu işte” diyen okuma-yazmasız annesine kesinlikle âşık olan adam, zihni parçalanarak ölmüş. Parçalanan zihninin parçalarını kaybederek.</p>

    <p>“Cioran gibi bir adam için ne acı bir son,” dedi.</p>

    <p>“Belki de değil.. kendini kanıtlamış oldu böylece.. hem Cioran’ın umurunda değildi ki ölümünün nasıl görüneceği.”</p>

    <p>“Doğru. Karşılaştım onunla biliyor musun? Paris’te.”</p>

    <p>Etoilé Meydanı’na çıkan sokaklardan birinde, küçük sıradan bir kafede otururken görmüş. Masasında sadece kahve, küllük ve paketi buruşuk bir Gauloises varmış. Ali onu görünce çok heyecanlanmış. Ama yanına gitmenin, ona duyduğu hayranlıktan bahsetmenin Cioran gibi bir adama hakaret olacağını düşünmüş. Her satırıyla benim gibilerin zaten karışık kafasını iyice karıştıran feylesof, küçük yuvarlak bir masada oturmuş, öylece uzaklara bakıyormuş. Onu izlerken, <em>Öyle ya, kim sevişirdi acıları olmasa / Kim bakardı uzağa köpekleri saymazsan</em> dizelerini hatırlamış.</p>

    <p>“Phoenix..” diye mırıldandım.</p>

    <p>Hayatımın şiiriydi.</p>

    <p>Evrende şiirden başka bir şey yokmuş, varsa da Ali bulamamış.</p>

    <p>Ömrü boyunca kadınların sırtından geçinerek yaşadığını söyledi (ben hariç), en çok da annesinin. Bunu o talep etmemiş, çoğunlukla kadınlar kendiliklerinden talip olmuşlar onun geçimini üstlenmeye. Arada ona omuz veren erkekler de çıkmış. Fazla derinleşmeden dostluk kurduğu bu kimseler Ali’nin umutsuzca anlam arayışında bir hikmet olduğunu zannetmişler. Sanki hayatın sırrını bulacak ve onlara teslim edecek olan bir bilge kişi. Ama Ali’de hikmet falan olmadığını anlayınca uzamışlar. Hayatına giren kadınlar ise Ali’nin benliğindeki boşluğun yapay değil hakiki olduğunu görmezden gelmişler. Aşklarına güvenen bütün kadınlar gibi, bu boşluğu kendi varlıklarıyla doldurabileceklerini sanmışlar. Paris’teyken evlenmiş, siyahî bir Fransız’la, yarısı Kongolu bir kadın, Michelle. Zayıf bir zamanına denk gelmiş. Belki keramet gerçekten de evliliktedir diye düşünmüş (anlam değil). Uluslararası örgütlerden birinde çalışıyormuş karısı. “Bir çocuk anlam verebilir bize,” diyormuş, (Cioran’ın iddiasının aksine). Ali o kadar kötü durumdaymış ki, neredeyse inanacakmış buna. Ama bir gece seviştikten sonra Michelle’in yüzünde bir şey görmüş. Tarif edemediği bir şey. Bir tür sahtelik. Anlam arayışına karısının kıçıyla güldüğünü anlamış. Boşanmışlar.</p>

    <p>“Bu ev, gördüğün bu eşyalar.. hiçbiri benim değil. Sadece kitaplar benim. Paris’te bir süre birlikte yaşadığım bir kadının evi burası. Sen de gördün onu. Hani yılbaşı gecesi saçları tutuşmuştu..”</p>

    <p>Hatırlıyorum Ali. O geceyi nasıl unutabilirim ki? Gene beni bırakıp gitmiştin.</p>

    <p>“... Benden kira falan aldığı yok. Paris’te yaşıyor aslında. Orada bir halkla ilişkiler şirketi var. Yeni kurdu. İstanbul’a geldikçe burada kalıyor.”</p>

    <p>Biliyorum! Biliyorum! Anlatıp durma!</p>

    <p>“... Bir gün git diyecek.. satıyorum, kiraya veriyorum falan.. o zamana kadar burada idare ediyorum işte.”</p>

    <p>“Bana neden bunca güzel şeyler söyledin bugün Ali? Ben senin aradığın anlam değilim ki..” dedim.</p>

    <p>Bana bunca güzel şeyi söylemiş, çünkü yavaş yavaş dünyadan topuklamayı düşündüğü sırada kapısını çalmışım ve bana sarılıp kafatasımı avuçlayınca hayatı anlamaya çalışmanın boşuna bir çaba olduğunu hissetmiş. Çok derinden. Anlaşılacak bir şey yokmuş. Hayat varmış işte. O kadar. Bu his ilk kez benliğini sarmış. Ansızın. Aydınlanma gibi bir şey.</p>

    <p>Bu cümlelerin beni mutlu etmesi mümkün değil Ali. Etse ederdi şimdiye kadar. Ben de böyle düşünüyorum çünkü. Anlaşılacak bir şey yok. Sen gene teselli frekansına geç.</p>

    <p>“Varlığımız var sadece,” dedi. “Sen varsın, ben varım.. insanlar var.. hayvanlar.. dünya münya işte.. yıldızlar, galaksiler filan.. hayat diye bir şey var, bizim farkımızda olmayan. Acı var ama.. tek hissettiğimiz şey.. acı olmasa anlamı bulmak için kendimizi bu kadar hırpalamazdık.. başka türlü niye cennet hayalinin peşinden koşalım? Cennet dediğimiz şey acının olmadığı tek yer.”</p>

    <p>Gözlerine bakıyordum. O güzelim, o simsiyah gözlerine. Birden gözlerindeki sevginin, aşkın, şefkatin.. (iyi bir şeyler işte, adı her neyse) hakiki olduğunu hissettim. Hakiki. Tek gerçek. Belki de anlam budur.</p>

    <p>“Seni bırakmam artık,” dedi.</p>

    <p>“Neden?”</p>

    <p>“Varsın, varım, ikimiz varız.. ikimiziz.”</p>

    <p>Sözleri öncekilerden daha güzel, daha dokunaklı değildi. Ama daha hakikiydi.</p>

    <p>“Beni unutmayacağını biliyordum. Çünkü ben seni hiç unutamıyordum,” dedi.</p>

    <p>Böylece bana üçüncü güzel şeyi söyledi. Birden ağlamaya başladım, haykırarak, gürültüyle. Çok kızmıştım, çok hırslanmıştım, uçmuşum, çıldırmıştım, mutlu olmuştum, delirmiştim, sevinmiştim, karmakarışık olmuştum.</p>

    <p>Ah Ali.. Sana rastladığım yılbaşı gecesinin ardından kapını çaldığım gün.</p>

    <p>Yere serilmiş uyuyan, iskeleti bencillikten yapılmış kocamın üstünden atlayıp, geleceğin kendilerine müthiş şeyler getireceğini sanan ahmakların saçlarına basıp, evimin kapısını arkamdan usulca çekip, apartmanların arasında seçilmeyen dapdaracık merdivenli sokaktan inip sana geldiğim gün.</p>

    <p>Birbirimize sessiz ve uzak oturarak bir şişe viskiyi bitirdiğimiz gün.</p>

    <p>O gün işte: kapının önünde asansörü beklerken “Gene gel ara sıra,” diyeceğine, beni hiç unutmadığına beni inandırmış olsaydın yetmiş küsur saat önce ruhumun katledilmesine izin vermezdim.</p>
  </div>
</body>
</html>
