<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ayhan Hocha</title>
  <link href="../Styles/Style_ayh.css" rel="stylesheet" type="text/css" />
</head>

<body class="calibre">
  <h1>ON YEDİNCİ BÖLÜM</h1>
  <hr class="sigil_split_marker" />

  <h3 class="sigil_not_in_toc">GARGAN&nbsp;</h3>

  <h3 class="sigil_not_in_toc">CHELESTRA</h3>
  <hr class="sigil_split_marker" />

  <p><br /></p>

  <p>Evdeyiz. Evde!</p>

  <p>Neşe ve hüzün arasında bölündüm, çünkü biz yokken korkunç bir trajedi olmuş... Ama her şeyi yazacağım, her şeyi yerinde ve zamanında yazacağım.</p>

  <p>Bunun üzerinde çalışırken, odamda oturuyorum. Kıymet verdiğim bütün eşyalarım çevremde duruyor. Cüceler ölüm konusunda, bahsedebileceğim iki ırkın aksine, çok pratik düşünür. Bir cüce öldüğünde, ailesi ve dostları kayıplarının ardından bir yas gecesi ve ölenin Benzersiz ile birleşmesinden dolayı bir kutlama gecesi düzenlerler. Bunun ardından cücenin tüm eşyaları ailesi ve dostları arasında dağıtılır. Odası temizlenir ve bir başka cüce taşınır.&nbsp;<a href="../Text/dipnotlar.xhtml#a29" id="k29"><sup>[29]</sup></a></p>

  <p>Benim durumumda da bu geleneğin devam ettirileceğini düşünmüştüm ve şimdiye kadar kuzen Fricka'nın odama yerleşmiş olduğunu görmeye hazırlanmıştım. Aslında, iğrenç akrabamı ve onun kıvırcık yan sakallarını kapıdan dışarı ve merdivenlerden aşağı fırlatmaya can atıyordum.</p>

  <p>Ama, annem benim gerçekten ölmüş olduğumu kafasına sokamamış anlaşılan. Gertrude halamın onun aklını kaybetmiş olduğunu ima edecek kadar ileri gitmesine rağmen (babam öyle söyledi), inatla inanmayı reddetmiş. Bu noktada, babama göre, annem balta fırlatma konusundaki yeteneğini teşhir etmeye karar vermiş ve büyük bir heves göstererek, korkutucu bir şekilde, "Gertrude'un saçlarını ayırmayı" teklif etmiş.</p>

  <p>Annem savaş baltasını duvardaki yerinden alırken, babam halama kayıtsızca, annemin kolunun hala güçlü olduğunu, ama hedefleri eskisi gibi tutturamadığını söylemiş. Gertrude halam aniden başka bir yerde işi olduğunu hatırlamış. Fricka'yı odamdan çıkarmış (muhtemelen bir vinç kullanmak zorunda kalmıştır) ve koşa koşa gitmişler.</p>

  <p>Ama dedikleri gibi, yan tünele girdim. En son yazdığımda, kesin ölümümüze doğru ilerliyorduk ve şimdi sağ salim evdeyiz ve bunun neden ve nasıl olduğu konusunda en ufak bir fikrim bile yok.</p>

  <p>Ejder-yılan mağarasında kahramanca savaşlar filan da olmadı. Yalnızca hiçbirimizin anlamadığı dilde bir sürü konuşma geçti. Gemimiz parçalandı. Yüzmek zorunda kaldık. Ejder-yılanlar bizi öldürmek yerine besledi, bize hediyeler verdi ve bizi bir mağaraya yolladı. Sonra Haplo tüm gece onlarla konuştu. Sonunda geri döndüğünde, yorgun olduğunu, konuşmak istemediğini ve her şeyi başka bir zaman açıklayacağını söyledi. Ama güvende olduğumuz konusunda bizi temin etti ve rahatça uyuyabileceğimizi, sabahleyin eve gideceğimizi söyledi!</p>

  <p>Hayretler içinde kaldık ve sessizce (Alake Haplo'yu rahatsız etmemek için fısıldamamızı emretti) tartıştık. Ama konuyu çözemedik ve kendimiz de yorgun olduğumuzdan sonunda uyuyakaldık.</p>

  <p>Ertesi sabah daha fazla yiyecek ve daha fazla armağan belirdi. Ve mağaradan dışarı baktığımda, hayretle denizaltımızın kıyıda demirlendiğini ve yepyeni olduğunu gördük. Ejder-yılanlardan iz yoktu.</p>

  <p>"Ejderler geminizi yaptı," dedi Haplo, ağzına attığı lokmaların arasında. "Geri dönmek için onu kullanacağız."</p>

  <p>Alake'in pişirdiği bir şey yiyordu ve Alake de yanındaoturmuş, hayranlık dolu gözlerle onu izliyordu.</p>

  <p>"Senin için yaptılar," dedi yumuşak bir sesle. "Söz verdiğin gibi bizi kurtardın. Ve şimdi bizi eve götürüyorsun. Halkımın gözünde bir kahraman olacaksın. İstediğin her şey senin olacak. Ne istersen alacaksın."</p>

  <p>Elbette, şefin kızıyla -yani onunla-evlenmeyi istemesini umuyordu.</p>

  <p>Haplo omuzlarını silkti ve o kadar da çok şey yapmadığını söyledi. Ama kendinden hoşnut olduğunu anlayabiliyordum. Mavi işaretlerin derisine geri dönmekte olduğunu fark ettim. Aynı zamanda, yüzümü yıkamak için getirdiğim dolu bir su sürahisine dokunmamak, hatta bakmamak için büyük özen gösteriyordu.</p>

  <p>Devon'a fısıldadım. "Bu şekerdeki acı ilacın ne olduğunu merak ediyorum.”&nbsp;<a href="../Text/dipnotlar.xhtml#a30" id="k30"><sup>[30]</sup></a></p>

  <p>"Bir düşün, Grundle," diye fısıldadı yanıt olarak, sevinçle, "birkaç gün sonra Sabia ile birlikte olacağım!"</p>

  <p>Söylediğim tek kelimeyi bile duymamıştı! Ve iddiaya girerim Haplo'yu da dinlememişti. Bu da, aşkın beyni nasıl serseme çevirdiğini gösterir -en azından insanlar ve elfler arasında! Biz cüceler farklı olduğumuz için Benzersiz'e şükürler olsun! Ben de Hartmut'u yansakalımın son teline kadar seviyorum, ama duygularımın zihinsel yeteneklerimi lapaya çevirmesinden utanırdım.</p>

  <p>Ama, işte, bu şekilde konuşmamalıyım. Özellikle de şimdi...</p>

  <p>Hayır, yine ileriye gittim.</p>

  <p>"Pekala, ama unutma, kimse karşılıksız iş yapmaz," dedim, ama bunu yan sakallarıma söyledim. Alake'in beni duymasından korkuyordum, gözlerimi çıkarırdı.</p>

  <p>Ama sanırım Haplo beni duydu. Keskin kulakları var. Memnun oldum. Bırak içimizden birinin çiğnemeden önce bunu yutmayacağını bilsin. Bana baktı ve beni ürperten o karanlık haliyle yarım ağız gülümsedi.</p>

  <p>Yemeyi bitirdiği zaman, gitmekte serbest olduğumuzu söyledi. Tüm yiyecekleri ve armağanları yanımızda götürebilirdik. Bunun üzerine, Alake'in bile alındığını gördüm.</p>

  <p>"O canavarların öldürdüğü halkımızı hiçbir altın ya da mücevher geri getiremez, ne de çektiğimiz acıları telafi eder," dedi, zenginlik ve servet yığınlarına horgörüyle bakarak.</p>

  <p>"Bu kan parasını kabul etmektense İyideniz'e atmayı tercih ederim, ama balıkları zehirleyeceğinden korkarım," dedi Devon öfkeyle.</p>

  <p>"Siz bilirsiniz." Haplo yine omuzlarını silkti. "Ama yeni evlerinize gittiğinizde ihtiyaç duyabilirsiniz onlara."</p>

  <p>Birbirimize baktık. Ejder-yılanlardan o kadar korkmuş, o kadar endişelenmiştik ki, halkımızın üzerine gelen başka bir tehlike olduğunu unutmuştuk -denizgüneşinin kaybı.</p>

  <p>"Ejder-yılanlar başka güneş-kovalayanlar yapmamıza izin verecek mi" diye sordum kuşkuyla.</p>

  <p>"Bundan da iyi. Yok ettiklerini onarmak için büyülerini kullanmayı önerdiler. Ve bu yeni yer hakkında bana bilgi verdiler, önemli bilgiler."</p>

  <p>Onu sorulara boğduk, ama Haplo, bu kadar önemli bir konuyu anne babalarımızla konuşmadan bize anlatmasının doğru olmayacağını söyleyerek yanıt vermeyi reddetti. Haklı olduğunu kabul etmek zorunda kaldık.</p>

  <p>Alake altınlara baktı ve bunların boşa gitmesinin yazık olacağını söyledi. Devon bir sürü kumaş topunun Sabia'nın en sevdiği renkte olduğuna işaret etti. Ben çoktan bazı mücevherleri cebe indirmiştim (daha önce de belirttiğim gibi, biz cüceler pratik bir halkızdır), ama memnunlukla biraz daha aldım, sırf diğerleri benim burnu büyük olduğumu düşünmesin diye.</p>

  <p>Kendimizi, hediyeleri ve yiyecekleri denizaltına yükledik. Gemiyi baştan sona kontrol ettim. Ejder-yılanların büyülerinin güçlü olduğunu biliyordum, ama gemi inşası konusunda bir şey bildiklerinden emin değildim. Yine de, ejder-yılanlar gemiyi, onlar parçalamadan önceki haline getirmeyi başarmışlar gibi görünüyordu ve onunla batmanın güvenli olacağına karar verdim.</p>

  <p>Her birimiz eski odalarımıza yerleştik. Her şey bıraktığımız gibiydi. Hatta bunu -günlüğümü, tam olarak bıraktığım gibi buldum. Su zarar vermemişti. Tek bir damla mürekkep bulaşmamıştı. Hayret verici! Bu durum biraz midemi bulandırdı. Yolculuk boyunca birden çok kez, bütün bunların gerçekten olup olmadığını, tuhaf ve korkunç bir rüya görüp görmediğimi merak ettim.</p>

  <p>Gemi, daha önceki aynı büyü gücüyle, kendi kendine hareket etti ve eve yöneldik.</p>

  <p>Eminim geri dönmek de gitmek kadar uzun sürmüştür, ama bize çok daha uzun sürmüş gibi göründü. Kahkahalar attık ve geri döndüğümüzde ilk yapacağımız şey hakkında, muhtemelen kahraman sayılacağımız ve Haplo'nun nasıl karşılanacağı hakkında heyecanla konuştuk.</p>

  <p>Haplo ile de uzun uzun konuştuk. Başta Alake ve ben konuşuyorduk. Alake geri dönüş yolculuğumuzun ilk gecesinde, oldukça geç bir saatte benim kamarama geldi. Tam yatmaya hazırlandığınız, eve duyduğunuz özlem yüzünden ölecekmişsiniz gibi hissettiğiniz o sessiz zamandı. Ben de kendimi böyle hissediyordum ve itiraf etmeliyim bir iki damla gözyaşı yan sakallarıma damlamıştı ki, Alake'in kapıyı nazikçe vurduğu nu duydum.</p>

  <p>"Benim, Grundle. Seninle konuşmak istiyorum. Yoksa uyuyor musun"</p>

  <p>"Öyle olsa bile, şu anda değil," dedim ona aksi aksi, ağladığımı saklamak için. Tek bildiğim, ağladığımı görse beni otlarla filan uyutacağıydı.</p>

  <p>Kapıyı açtım. Alake içeri girip yatağın üzerine oturdu. Ona bir bakış fırlattım -utangaç, gururlu, heyecanlı ve mutluydu ve bu konuşmanın ne hakkında olacağını anladım.</p>

  <p>Yatağın üzerine oturdu ve parmaklarındaki yüzükleri çevirmeye başladı. (Cenaze mücevherlerini çıkarmayı unutmuş olduğunu gördüm. Biz cüceler özellikle batıl inançlı değilizdir, ama eğer kötü alamet diye bir şey varsa, o da buydu işte. Ona söylemek istedim, ama tam ben bir şey söyleyecekken konuşmaya başladı ve bir daha ona söylemeye fırsatım olmadı.)</p>

  <p>"Grundle," dedi, beni hayrete düşürmek konusunda kararını vererek. "Ben aşık oldum."</p>

  <p>Ben de biraz eğlenmeye karar verdim. Alake'e takılmak eğlenceli oluyor, her şeyi o kadar ciddiye alıyor ki!</p>

  <p>"İkinize de en iyi dileklerimi sunarım," dedim yavaşça, yan sakallarımı sıvazlayarak, "ama sence Sabia bu durumu nasıl karşılayacak"</p>

  <p>"Sabia mı" Alake irkildi. "Neden, sanırım benim için mutlu olur. Neden olmasın ki"</p>

  <p>"O bencil değildir. Bunu hepimiz biliyoruz. Ve seni çok seviyor, Alake, ama Devon'ı da çok seviyor ve bence..."</p>

  <p>"Devon!" Alake geçirdiği şoktan dolayı bir an konuşamadı. "Sen... Devon'a aşık olduğumu mu sandın"</p>

  <p>"Başka kim olabilir ki" diye sordum becerebildiğimce masum bir yüz takınarak.</p>

  <p>"Devon çok iyidir," diye devam etti Alake, "çok nazik ve yardımsever. Ve ona hep büyük saygı duyacağım, ama asla ona aşık olamam. Hem, o çocukluktan daha yeni çıkmış."</p>

  <p>Yaşı seninkinin neredeyse yüz katı olan bir çocuk," diyebilirdim, ama çenemi kapalı tuttum. İnsanlar yaşları konusunda alıngan oluyorlar.</p>

  <p>"Hayır," diye devam etti Alake yumuşak bir sesle, gözleri alacakaranlıkta mum gibi parlayarak, "ben bir erkeğe aşık oldum. Grundle..."</p>

  <p>Yutkundu, sonra hızla konuştu, "Ben Haplo'ya aşık oldum!"</p>

  <p>Elbette, benim dehşet içinde gerilememi bekledi ve bu gerçekleşmeyince oldukça bozuldu.</p>

  <p>Tek söylediğim, "Hıh," oldu.</p>

  <p>"Şaşırmadın mı"</p>

  <p>"Şaşırmak mı? Bir sonraki sefere alnına beyaz boyayla, 'Seni seviyorum,' yazmayı dene," diye öneride bulundum.</p>

  <p>"Ah, eyvah. Bu kadar mı belli ettim Sence... sence o biliyor mu? Biliyorsa çok korkunç!"</p>

  <p>Alake bana yan yan baktı ve korkmuş gibi görünmeye çalıştı, ama içten içe, "Evet, elbette biliyor," dememi umduğunu görebiliyordum.</p>

  <p>Ve bunu dürüstçe söyleyebilirdim, çünkü bilmemek için adamın kör, sağır, aptal ve üstüne üstlük salak olması gerekirdi. Bunu söyleyebilirdim ve Alake mutlu olurdu, ama elbette, söylemedim. Bu yanlıştı, biliyordum, Alake'in incineceğini de biliyordum ve bütün bunlar sinirimi bozuyordu.</p>

  <p>"Baban olacak yaşta," diye hatırlattım.</p>

  <p>"Hayır, değil! Hem, öyle olsa,ne olur" diye karşı çıktı Alake, insanlardan beklenebilecek bir mantık yürüterek. "Onun kadar asil, cesur, güçlü ve yakışıklı bir erkekle daha önce hiç karşılaşmadım. Orada yalnız başına durdu, Grundle. O korkunç yaratıkların karşısında, çıplak, silahsız, hatta büyüsü bile olmadan.</p>

  <p>"Görüyorsun, suyu ve büyüsünü nasıl etkilediğini biliyorum, bu yüzden bu konuda bir şey söyleme bana!" diye ekledi meydan okurcasına. "Biz insanlar rün büyüsü yapamayız, ama efsanelerimiz bir zamanlar, uzun zaman önce yapabilenler olduğunu anlatır. Haplo'nun gücünü saklamak istediği açık ve bu yüzden bir şey söylemedim.</p>

  <p>"Bizim için ölmeye hazırdı, Grundle."</p>

  <p>(Benim tek kelime etmeme gerek yoktu. Zaten beni duymayacaktı.)</p>

  <p>"Onu sevmemeyi nasıl başarabilirim Ve sonra, o korkunç ejder-yılanların onun önünde eğildiğini görmek! Muhteşemdi! Ve şimdi bizi evimize gönderiyorlar, hediyeler veriyorlar, yeni bir ülke vaat ediyorlar! Hepsi Haplo sayesinde."</p>

  <p>"Bu olabilir," dedim, her zamankinden de aksi hissederek. Söylediklerinin doğru olduğunu itiraf etmek zorundaydım, "ama o bundan ne kazanıyor? Kendine bunu sordun mu? Gelip bana babamın ordusunda kaç kişi olduğunu, Devon'a elflerin gerektiğinde savaşmayı hatırlayıp hatırlamayacaklarını ve halkı büyülü silah yapmayı bilip bilmediklerini, sana, savaş çıkarsa Ocak'ın yunusları ve balinaları sizin tarafınızda savaşmaya ikna edip etmeyeceğini sorarken ne demek istiyor?"</p>

  <p>Haplo'nun bize bu soruları o gün sorduğunu belirtmeyi unuttuğum aklıma geliyor.</p>

  <p>"Grundle, sen katı yürekli ve nankörsün!" diye haykırdı Alake ve gözyaşlarına boğuldu.</p>

  <p>Onu ağlatmak istememiştim. Bir ejder-yılanın karnı kadar alçaldığını hissettim. Yanına giderek elini okşadım. "Üzgünüm," dedim beceriksizce.</p>

  <p>"Ona neden bu tür şeyleri bilmek istediğini sordum," diye devam etti Alake, hıçkırıklar arasında, "ve her zaman en kötüsüne hazırlıklı olmamız gerektiğini ve bu yeni ülkenin, mükemmel bir yermiş gibi görünmesine rağmen tehlikeli olabileceğini söyledi..."</p>

  <p>Durup burnunu sildi.</p>

  <p>Anladığımı söyledim, anlamıştım. Haplo'nun söyledikleri mantıklı geliyordu. Söyledikleri her zaman mantıklı geliyordu. Ve bu da içimdeki rahatsız edici, adi güvensizlik ve kuşku duygusunu daha da katlanılmaz hale getiriyordu. Yine özür diledim ve neşelenip, gözyaşları kuruyana kadar Alake'e takıldım.</p>

  <p>Ama cüceler her zaman gerçeği söyler ve ben de ona söylemekten kendimi alamadım, "Bütün bunları söylememin tek sebebi... yani... yalnızca... Haplo seni sevmiyor, Alake."</p>

  <p>Bir başka fırtına bekleyerek büzüldüm. Ama hayretler içinde, Alake'in sakin olduğunu gördüm. Hatta gülümsedi. Hüzünlü bir gülümsemeydi, ama gülümsemeydi işte.</p>

  <p>"Ah, bunu biliyorum, Grundle. Onun beni sevmesini nasıl bekleyebilirim? Onu arzulayan binlerce kadın olmalı."</p>

  <p>Bu düşünce şeklini cesaretlendirmem gerektiğini düşündüm.</p>

  <p>"Evet ve bir yerlerde bir karısı da olabilir..."</p>

  <p>"Yok," dedi Alake çabucak, fazla çabucak. Bakışlarını ellerine indirdi. "Ona sordum. Şimdiye kadar doğru kadını bulamadığını söyledi. Onun için doğru kadın olmayı çok isterdim, Grundle. Ama şimdi bunu hak etmediğimi biliyorum. Belki, denemeye devam edersem bir gün olabilir."</p>

  <p>Bana baktı. Gözleri yaşlarla parlıyordu ve onu tanıdığımdan bu yana ilk kez bu kadar güzel, büyük ve olgun görünüyordu, sanki içten gelen bir ışıkla aydınlanır gibiydi.</p>

  <p>O an, orada, eğer aşk bunu ona yapabiliyorsa, o zaman ne olursa olsun kötü bir şey olmaması gerektiği kararına vardım. Hem, belki biz eve döndüğümüzde Haplo da, her nereden geldiyse oraya geri dönerdi. Bizden ne istiyor olabilirdi ki? Ama düşüncemi kendime sakladım.</p>

  <p>Birbirimize sarıldık ve bir güzel ağladık. Haplo hakkında başka kötü şeyler söylemedim. Devon bizi duydu, içeri girdi ve Alake ona da anlattı. Devon aşkın dünyadaki en harika, en güzel şey olduğunu söyledi. Sonra Sabia hakkında konuştuk ve sonra beni, benim de aşka yabancı olmadığımı itiraf etmeye zorladılar. Ben de kendimi tutamadım ve Hartmut'u anlattım, hepimiz güldük, ağladık ve eve varmak için sabırsızlandık.</p>

  <p>Bu da, oraya vardığımız zaman olanları çok daha kötü kıldı.</p>

  <p><br /></p>

  <p>Bunu yazmayı erteleyip duruyorum. Yazabileceğimden emin değildim. Beni fena halde üzüyor. Ama her şeyi anlattım ve en önemli kısmını dahil etmeden bu hikayeye devam edemem.</p>

  <p>Ejderlerden kurtarılmamız ve güven içinde eve dönmemiz, çoğu meyhane hikayesinde mutlu son olacaktır. Ama son mutlu değildi. Ve henüz son olduğundan da emin değilim.</p>

  <p>Denizaltımız ejder-yılanların yuvasından çıktığı zaman, bir avuç başbelası yunus -başka ne olabilir-tarafından sarıldık. Her şeyi bilmek istiyorlardı, neler olduğunu, nasıl kaçtığımızı filan. Onlara anca söylemiştik ki, haberi yayan ilk balık olma hevesiyle yüzüp gittiler. Dedikoduyu daha fazla seven balık yoktur herhalde.</p>

  <p>En azından, anne babalarımız iyi haberi duyacaklar ve hala hayatta ve iyi olduğumuzu duymalarının şokunu atlatacaklardı. Kimin evine ilk önce gideceğine karar vermek için kendi aramızda tartışmaya başlamıştık, ama bu kısa süre sonra çözüldü. Yunuslar anne babalarımızla Elmas'ta, elf denizuydusunda buluşacağımız mesajı ile geri döndüler.</p>

  <p>Bu işimize geliyordu. Dürüst olmak gerekirse, anne babalarımızın tepkisi hakkında biraz endişeliydik. Geri dönmemizin onları mutlu edeceğini biliyorduk, ama öpücükler ve gözyaşlarından sonra, daha kötüsü olmasa bile sıkı bir azar işiteceğimizi düşünüyorduk. Emirlerine itaatsizlik etmiş, sebep olacağımız acı ve üzüntüyü düşünmeden kaçmıştık.</p>

  <p>Bunu Haplo'ya söyleyecek kadar ileri gittik ve bizimle kalıp, anne babalarımızla aramızdaki meseleyi düzeltirse başka bir büyük hizmet yapmış olacağına işaret ettik.</p>

  <p>Yalnızca sırıttı ve ejder-yılanlardan bizi koruduğunu, ama ebeveyn gazabına gelince yalnız başımıza olduğumuzu söyledi.</p>

  <p>Ama denizaltı iskeleye yanaştığında düşündüğümüz şey sert dersler ve ceza değildi. Kapak açıldı ve anne babalarımızın bizi orada beklemekte olduklarını gördük. Babam beni kollarına alıp, sıkı sıkı sarıldı ve hayatımda ilk defa, gözlerinin yaşlarlara dolmuş olduğunu gördüm. En sert dersi oracıkta dinleyebilirdim ve buna bayılırdım da.</p>

  <p>Haplo'yu onlarla tanıştırdık. (Elbette yunuslar onun bizi nasıl kurtardığını çoktan anlatmıştı.) Anne babalarımız minnettardı, ama adamın kendisi, mavi işaretli derisi ve sessiz kendine güveni karşısında biraz fazla hayranlık duydukları açıktı. Birkaç kırık teşekkür sözcüğü telaffuz etmeyi başardılar ve bunlar bir gülümseme, bir omuz silkiş ve bizim onu denizden kurtardığımız, bu iyiliği karşılıksız bırakmadığı için mutlu olduğu yanıtı ile karşılandı. Başka bir şey söylemedi ve anne babalarımız tekrar bize dönmekten memnundu.</p>

  <p>Bir süre, yalnızca kucaklaşmalar ve sevgi sözleri vardı. Devon'ın anne babası orada, oğullarını bekliyorlardı. Oğullarının dönüşünden onlar da diğer anne babalar kadar memnun olmuşlardı, ama bir şey görebilecek durumda olduğumda, sevinçten uçuyor olmaları gerekirken hayli üzgün göründüklerini fark ettim. Devon'ı karşılamak üzere Elf Kralı da gelmişti, ama Sabia yoktu.</p>

  <p>O zaman, ilk defa, babasının beyazlara bürünmüş olduğunu gördüm -elf yas rengi. Çevremizdeki tüm elflerin -ve bizi karşılamak üzere pek çoğu gelmişti-beyazlara bürünmüş olduğunu fark ettim. Yalnızca kraliyet ailesinden biri öldüğü zaman olan bir şey.</p>

  <p>Soğuk bir duygu kalbimi sıktı. Babama vahşi ve dehşet dolu gözlerle baktım. Yalnızca başını salladı ve parmağını dudağına götürerek sorularımı susturmamı istedi.</p>

  <p>Alake de Sabia'yı soruyordu. Gözlerimiz karşılaştı. Korku ile iri iri açılmışlardı. İkimiz de Devon'a baktık. Sevinçten körleşmişti, görüşü gökkuşakları ile bulutlanmıştı, tek bir şey bile görmemişti. Anne babasının kollarından kurtuldu (ben hayal mi gördüm, yoksa onu bırakmamaya mı çalışmışlardı) ve Elf Kralı'na gitti.</p>

  <p>"Sabia nerede, efendim" diye sordu Devon. "Ona vurduğum için bana kızgın mı Bunu telafi edeceğim, söz veriyorum! Ona gelmesini..."</p>

  <p>Benzersiz, gözlerindeki bulutu kaldırdı. Beyaz giysileri, Elf Kralı'nın kederle harap olmuş yüzünü, İyideniz'e serpilmiş beyaz çiçekleri gördü.</p>

  <p>"Sabia!" diye bağırdı Devon ve arkamızda pırıldamakta olan mercan saraya doğru koşmaya yeltendi.</p>

  <p>Eliason onu yakaladı.</p>

  <p>Devon vahşice mücadele etti, sonra adamın kollarına yığıldı. "Hayır!" diye haykırdı ağlayarak. "Hayır! Bunu istememiştim... Onu kurtarmak istemiştim..."</p>

  <p>"Biliyorum, oğlum, biliyorum," dedi Eliason, Devon'ın saçlarını okşayarak ve onu bir çocuğı! teselli eder gibi teselli ederek. "Senin hatan değildi. Senin niyetin iyiydi, asildi. Sabia" -ismini, boğazına bir şey takılmadan söyleyemiyordu, ama kendine hakim oldu- "Sabia şimdi Benzersiz'le birlikte. Huzur içinde. Bunda teselli bulmalıyız. Ve şimdi, sanırım ailelerimizin yalnız kalma zamanı geldi."</p>

  <p>Eliason, hangi kişisel acılara boğulmuş olurlarsa olsunlar, elflere özgü nezaket ve zarif vakar ile Haplo'yla ilgilenmeye başladı. Mutsuz kral. Kendi çocuğu ile yalnız kalmayı ne kadar istiyordu kim bilir!</p>

  <p>Sarayın biz yokken oluşan yeni bir bölümünün içine girdikten sonra, annem bana neler olduğunu anlattı.</p>

  <p>"Uyandığı anda Sabia Devon'ın ne yaptığını anlamış. Onun kendisi için hayatını feda ettiğini ve ölümünün korkunç olacağını düşünmüş. O andan itibaren," dedi zavallı annem gözlerini kol yenine silerek, "zavallı kız yaşama karşı tüm ilgisini yitirmiş. Yemek yemeyi, yatağından çıkmayı reddetmiş. Yalnızca babası yanına oturup, bardağı dudaklarına götürdüğünde su içmiş. Kimseyle konuşmuyormuş. Saatlerce, pencereden dışarı bakarak duruyormuş. Uyuduğu zaman, korkunç rüyalarla bölünüyormuş uykusu. Haykırışlarının tüm sarayda duyulabildiğini söylediler.</p>

  <p>"Ve bir gün, daha iyi görünmüş. Yataktan kalkmış, üçünüzün en son birlikte olduğu gün giydiği elbiseyi giymiş ve şarkı söyleyerek sarayda dolaşmış. Şarkıları hüzünlü ve tuhafmış, kimse onları dinlemekten hoşlanmamış, ama bunun onun iyileştiği anlamına geldiğini ummuşlar. Ne yazık ki, tam tersi anlamına geliyormuş.</p>

  <p>"O gece, duennasından ona yiyecek bir şey getirmesini istemiş. Sabia'nın karnının acıkmasına çok sevinen kadın, kuşkulanmadan, telaşla yanından ayrılmış. Geri döndüğünde, Sabia yokmuş. Korku dolan duenna, Kral'ı uyandırmış. Aramışlar."</p>

  <p>Annem, gözyaşları yüzünden devam edemeden başını salladı. Sonunda, yine kol yenine başvurdu ve sözlerini tamamladı.</p>

  <p>"Bedenini o gün toplandığımız terasta bulmuşlar, bizim konuşmalarımızı dinlediğiniz terasta. Kendini bir pencereden atmış. Elf habercinin öldüğü yerde yatıyormuş."</p>

  <p>Şimdilik bunu bitireceğim. Ağlamadan devam edemiyorum.</p>

  <p>Uykunda seni Benzersiz koruyor şimdi, Sabia. Korkunç rüyaların sona erdi.</p>

  <p class="whitespace">&nbsp;</p>
</body>
</html>
