<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.5.7"/>
<link rel="stylesheet" type="text/css" href="../Styles/style.css"/>
<title></title>
</head>
<body>
<p class="p1"><br/></p>
<p class="p0"><span class="t4"><b>3</b></span></p>

<p class="p1"><br/></p>

<p class="p1">New York Şehri felaketin eşiğindeydi. Her kilitli depo bir ihtilaf çekirdeğiydi, aç, korkmuş ve suçlayacak birini arayan insan kalabalıklarıyla çevrilmişti. Öfkeleri onları ayaklanmaya itiyordu, yiyecek ayaklanmaları su ayaklanmalarına dönüştü, o da mümkün olan her yerde yağmacılığa. Polis karşı koyuyordu — öfkeli protesto ile kanlı kaos arasında incecik bir barikat.</p>

  <p>Olayları durdurmak için önce coplar ve ağırlık dolu sopalar kullanıldı, bunlar işe yaramaz hale gelince gaz bombaları halkı dağıttı. Ama gerginlik büyüyordu, çünkü bir yerden kaçan insanlar başka bir yerde tekrar toplanıyordu. Panzerlerden fışkırtılan tazyikli su, Sosyal Yardım merkezlerine girmeye çalışanları kolayca durdurmuştu, ama yeterli sayıda panzer yoktu, depoları boşalınca yerine yenisini dolduracak suları olmadığı gibi. Sağlık Müdürlüğü nehir suyu kullanımını yasaklamıştı: zehir fışkırtmak gibi bir şey olurdu bu. Eldeki az miktarda su, şehirde hızla baş göstermeye başlayan yangınlar için gerekliydi. Sokaklar çoğu yerde kapandığı için itfaiye arabaları geçemiyor, ve uzun uzadıya dolaşmak zorunda kalıyorlardı. Yangınların bazısı yayılıyordu, öğlene kadar eldeki araç gerecin hepsi çıkarılmış kullanılıyordu.</p>

  <p>İlk tabanca on ikiyi birkaç dakika geçe patladı; ateşi açan bir Sosyal Yardım Müdürlüğü muhafızıydı, Tompkins Meydanı gıda deposunun camını kırıp içeri girmeye çalışan bir adamı öldürmüştü. Bu, açılan ilk ateşti ama sonuncusu değil — ne de ölen son kişi o olacaktı.</p>

  <p>Uçan tel, bazı olay mahallerini kapatıyordu ama bundan da fazla yoktu polisin elinde. Teller bitince helikopterler insan dolu sokakların üstünde çaresizce dolaşıp, polisin hava gözlem merkezleri olarak, yedek kuvvetlere fena halde ihtiyaç duyulan yerleri saptamakta kullanılmaya başlandı. Gerçi bu sonuçsuz bir çabaydı çünkü yedek kuvvet kalmamıştı, herkes ön saflarda çarpışıyordu.</p>

  <p>Madison Meydanı'ndaki ilk çatışmadan sonra hiçbir şey Andy'yi etkilemiyordu. Günün geri kalanı ve gece boyunca o da şehirdeki her polis gibi şiddete karşı koydu ve savaş halindeki şehirde kanun ve düzeni koruyabilmek için şiddete şiddetle karşılık verdi. Tek molası, kendi attığı gaz bombasının kurbanı olup tedavi için Hastaneler Müdürlüğü ambülansına ulaşmayı başardığı zamandı. Bir emireri gözlerini yıkamış, ve şiddetli mide bulantısını durdurmak için bir hap vermişti, içerideki sedyelerden birinde, kaskını, bombalarını ve copunu sıkı sıkı tutarak yatmış, iyileşmeyi beklemişti. Ambülans şoförü, ambülansa veya içindeki kıymetli tıbbi gereçlere fazla ilgi duyan birileri olursa gözlerini korkutmak üzere, elinde otuz kalibrelik bir tüfekle öbür sedyenin üstünde, kapının yanında oturmuştu. Andy burada daha çok yatmayı isterdi ama soğuk bir sis açık kapıdan içeri doluyordu, titremekten dişleri takırdamaya başlamıştı. Ayağa kalkıp yere basmak zor gelmişti ama hareket ettikçe açıldı, ısınmaya başladı. Sosyal Yardım merkezine yapılan saldırı durdurulmuştu, belki o adamın elinden hoparlörü kapması da buna yardım etmişti; en yakındaki mavi üniformalı şekillerin yanına gitmek üzere yavaş yavaş yürüdü, bir taraftan da giysilerinden yükselen pis kokuyla burnunu buruşturuyordu.</p>

  <p>O andan itibaren yorgunluk üstünden hiç gitmedi, hatırladığı tek şey, bağıran yüzler, koşan ayaklar, tabanca sesleri, çığlıklar, gaz bombalarının patlamaları, bir de ona atılıp elinin tersine çarpan ve koca bir eziğe sebep olan nereden geldiğini görmediği bir nesneydi.</p>

  <p>Karanlıkla beraber yağmur da yağmaya başladı, buzla karışık soğuk bir yağmur, insanları sokaklardan uzaklaştıran da bu ve yorgunluk oldu, polis değil. Ama halk dağıldığı halde polislerin işi yeni başlıyordu. Kırık pencereler ve kapılar tamir edilene kadar korunmak zorundaydı, yaralılar bulunup tedavi için taşınmak zorundaydı, ayrıca sayısız yangını kontrol altına almak için itfaiyecilere yardım etmek gerekiyordu. Bu faaliyetler gece boyunca devam etti ve şafak vakti Andy kendini mıntıkada tahta bir bankın üstüne çökmüş buldu, Başçavuş Grassioli bir listeden onun da adını okumuştu.</p>

  <p>"Ancak bu kadarına izin var," diye ekledi başçavuş. "Gitmeden önce yiyecek hisselerinizi alın ve isyan gereçlerini teslim edin. Akşam altıda hepiniz burda olacaksınız, mazeret kabul etmem. Sorunlarımız henüz bitmedi."</p>

  <p>Yağmur gece bir vakit durmuştu. Doğan güneş şehrin sokaklarında uzun gölgeler yapıyor, ıslak siyah kaldırımlara altın bir renk veriyordu. Yanmış bir evden hâlâ duman tütüyordu, Andy kül olmuş enkazların arasından sokakta yürümeye başladı. Yedinci Sokağın köşesinde iki tane çekçek taksi enkazı duruyordu, kullanılabilir her parça sökülmüştü, bir metre kadar ileride de tortop olmuş bir adam yatıyordu. Uyuyor da olabilirdi ama Andy geçerken, yukarı bakan yüzündeki izlerden ölmüş olduğunu anladı. Aldırış etmeden yürümeye devam etti. Temizlik Müdürlüğü bugün sadece ceset toplayacaktı.</p>

  <p>Metro girişinden ilk mağara adamları güneşten gözlerini kırpıştırarak çıkıyordu. Yazın herkes mağara adamlarına gülerdi —Sosyal Yardım'ın boş metro istasyonlarında yaşamasına karar verdiği insanlardı bunlar— ama hava soğumaya başlayınca bu gülmenin yerini imrenme alırdı. Yerin altı belki pis, tozlu ve karanlıktı ama birkaç elektrikli ısıtıcı hep yanık olurdu. Lüks içinde yaşamıyorlardı ama en azından Sosyal Yardım merkezi donmaya terk etmiyordu onları. Andy kendi apartman blokuna döndü.</p>

  <p>Binanın merdivenlerini çıkarken uyuyanlardan bazılarının üstüne bastı ama buna aldırış edemeyecek, hatta farkında olmayacak kadar bitkindi. Anahtarı deliğe sokmakla cebelleşirken Sol sesi duydu ve gelip kapıyı açtı.</p>

  <p>"Tam da çorba pişirmiştim," dedi, "ne zamanlama."</p>

  <p>Andy paltosunun cebinden kırık kırık yosun krakerleri çıkarıp masanın üstüne döktü.</p>

  <p>"Yiyecek mi çaldın yoksa?" diye sordu Sol bir parça alıp kemirerek. "İki gün daha yiyecek dağıtılmıyor sanıyordum."</p>

  <p>"Polis tayını."</p>

  <p>"Tabii ya. Vatandaşları boş mideyle nasıl döversiniz yoksa. Bunların birazını çorbaya atayım, biraz kıvamını artırsın bari. Herhalde dün TV seyretmedin, Kongre deki eğlenceden haberin yoktur. İşler iyice kızıştı..."</p>

  <p>"Shirl uyanık mı?" diye sordu Andy, paltosunu çıkarıp sandalyeye lök gibi oturarak.</p>

  <p>Sol bir an cevap vermedi, sonra usulca, "Burda değil," dedi.</p>

  <p>Andy esnedi. "Sokağa çıkmak için daha çok erken. Niye gitti ki?"</p>

  <p>"Bugün gitmedi Andy. Sol arkası dönük olarak çorbayı karıştırdı. "Dün gitti, senden birkaç saat sonra. Daha gelmedi..."</p>

  <p>"Yani ayaklanmalar sırasında dışarıda mıydı — dün gece de mi? Ne yaptın?" Doğrulup oturdu, bitkinliğini unutmuştu.</p>

  <p>"Ne yapacaktım? Dışarı çıkıp ayaklar altında çiğnense miydim öbür moruklar gibi. Eminim iyidir, olayları görünce buraya gelmek yerine arkadaşlarında kalmaya karar vermiştir."</p>

  <p>"Ne arkadaşı? Neden bahsediyorsun? Onu bulmam lazım."</p>

  <p>"Otur oturduğun yerde!" diye emretti Sol. "Dışarı çıkıp ne yapabilirsin ki? Biraz çorba iç, yat uyu, en iyisi bu. Onun bir şeyi yok. Bundan eminim," diye ekledi isteksizce.</p>

  <p>"Nerden biliyorsun, Sol?" Andy adamı omuzlarından tutup ocaktan bu tarafa çevirdi.</p>

  <p>"Elleme yahu!" diye bağırdı Sol, elini iterek. Sonra, daha alçak bir sesle: "Bütün bildiğim, buradan boşu boşuna gitmediği, bir sebebi vardı. Eski paltosunu giymişti ama içinde şık bir elbise gözüme çarptı. Bir de naylon çoraplar — bacaklarında bir hazine. Hoşçakal dediği zaman yüzünde bir sürü makyaj olduğunu da gördüm."</p>

  <p>"Sol, ne demeye çalışıyorsun?"</p>

  <p>"Çalışmıyorum, diyorum. Ziyarete gider gibi giyinmişti, alışverişe gider gibi değil, sanki birini görmeye gidiyormuş gibiydi. Belki de babasını görmeye gitti."</p>

  <p>"Onu niye görmek istesin ki?"</p>

  <p>"Bana mı soruyorsun? Kavga eden siz değil miydiniz? Belki bir süre ortalık yatışsın diye gitmiştir."</p>

  <p>"Kavga mı... galiba." Andy sandalyeye geri oturdu, avuçlarıyla alnını sıktı. Daha dün gece mi olmuştu? Yok, evvelsi geceydi. O aptalca tartışmanın üstünden yüz yıl geçmişti sanki. Aniden korkuyla baktı. "Eşyalarını almadı ya, yanına bir şey aldı mı?" diye sordu.</p>

  <p>"Sırf küçük bir çanta," dedi Sol, Andy'nin önüne, masaya buharı tüten bir kâse koyarak. "Hadi ye. Bir tane de kendime doldurayım." Sonrada, "Geri gelir."</p>

  <p>Andy tartışamayacak kadar yorgundu, hem ne diyebilirdi ki? Çorbayı otomatik olarak kaşıkladı, sonra tadını alınca çok aç olduğunu fark etti. Dirseğini masaya dayamış, öbür eliyle başını tutarak yiyordu,</p>

  <p>"Dün Senato'daki konuşmaları duyacaktın," dedi Sol. "Dünyanın en komik şovu. Şu Acil Durum Yasası'nı geçirmeye çalışıyorlar —ne acil durum ama, yüz yıldır söz konusu— bütün önemsiz noktalardan bahsedip asıl noktadan nasıl kaçındıklarını duyacaktın." Sesi koyu bir Güneyli aksanı aldı. "Karşımızda darboğazlar var, bu en büyük havzanın müthiş zenginliklerinin incelenmesini teklif ediyoruz, yani en güçlü nehirlerden biri olan Mississippi deltasının, efem. Hendekler ve su yolları, efem, bilim, efem, Batı Dünyası'nın en zengin işlenebilir arazileri bizim olacak!" Sol öfkeyle çorbasını üfledi. "Hendekmiş, hay sizin hendeğinize. Bu konuyu binlerce defa tartıştılar. Ama Acil Durum Yasası'nın tek sebebini yüksek sesle söyleyen var mı? Yok. Bütün bu yıllardan sonra ortaya çıkıp gerçeği söyleyemeyecek kadar ödlekler, onun için bu konudan en sona iliştirilmiş bir ekte bahsetmişler ancak."</p>

  <p>"Neden bahsediyorsun?" diye sordu Andy, tam dinlemeden.</p>

  <p>"Doğum kontrolünden, canım. Sonunda, evli olsun olmasın herkese açık olacak klinikleri yasallaştıracaklar, ve bütün annelere doğum kontrolü hakkında bilgi verilmesi zorunluluğunu bir yasa haline getirecekler. Sofular bunu öğrenince ne yaygara kopacak ama!"</p>

  <p>"Şimdi değil Sol, çok yorgunum. Shirl ne zaman döneceğine dair bir şey söyledi mi?"</p>

  <p>"Sadece sana söylediklerimi..." Durdu ve koridordan gelen ayak seslerini dinledi. Sesler kesildi, ve kapı hafifçe vuruldu.</p>

  <p>Önce Andy koştu, kulpu çevirdi, kapıyı neredeyse aşağı indirecekti.</p>

  <p>"Shirl!" dedi. "İyi misin?"</p>

  <p>"Evet, tabii... iyiyim."</p>

  <p>Kıza sıkı sıkı sarıldı, neredeyse nefesi kesilecekti. "Etrafta ayaklanmalar varken — aklıma gelmeyen kalmadı," dedi. "Ben de biraz önce girdim içeri. Nerdeydin? Ne oldu?"</p>

  <p>"Biraz dışarı çıkmak istedim, hepsi bu." Burnunu buruşturdu. "Bu acayip koku da ne?"</p>

  <p>Andy birkaç adım geriledi, yorgunluğunun altından öfke yükseliyordu. "Kendi attığım gaz bombasını soludum ve kustum. Zor çıkar üstümden. Biraz dışarı çıkmak istedim de ne demek?"</p>

  <p>"Paltomu çıkarayım."</p>

  <p>Andy kızın arkasından öbür odaya geçti ve kapıyı kapattı. Shirl elindeki çantadan bir çift yüksek topuklu ayakkabı çıkardı, dolaba koydu. "Ee?" dedi Andy.</p>

  <p>"Başka bir şey yok, çok basit. Burda kendimi kapana kısılmış hissediyordum, kısıntılar, soğuk, her şey, seni görmemek, kavga ettiğimiz için de üzülüyordum. Hiçbir şey yolunda gitmiyor gibiydi. Onun için şık şık giyinip eskiden gittiğim restoranlardan birine gidersem, oturup bir fincan kofe filan içersem kendimi daha iyi hissedeceğimi düşündüm. Moral olsun diye." Buz gibi yüzüne baktı, sonra gözünü kaçırdı.</p>

  <p>"Sonra ne oldu?" diye sordu.</p>

  <p>"Tanık sandalyesinde değilim Andy. Niye suçlayıcı konuşuyorsun?"</p>

  <p>Andy arkasını dönüp pencereden dışarı baktı. "Seni hiçbir şeyle suçlamıyorum, ama... bütün gece dışarıdaydın. Neler hissetmemi bekliyorsun?"</p>

  <p>"Dün ortalık nasıldı biliyorsun, geri gelmeye korktum. Curley'nin yerindeydim."</p>

  <p>"Şu et lokantası mı?"</p>

  <p>"Evet, ama bir şey yemezsen pahalı değil. Para tutan sadece yiyecek. Tanıdığım birkaç kişiyle karşılaştım, sohbet ettik, bir partiye gidiyorlardı beni de davet ettiler, ben de gittim. TV'de ayaklanma haberlerini seyrediyorduk, kimse dışarı çıkmak istemedi, onun için parti uzadıkça uzadı, işte o kadar, birçok insan yatıya kaldı, ben de kaldım." Elbisesini çıkartıp astı, sonra yün pantolonla kalın bir kazak giydi.</p>

  <p>"Tek yaptığın o mu, gece yatıya kalmak mı?"</p>

  <p>"Andy, yorgunsun. Niye biraz uyumuyorsun? Başka zaman konuşuruz."</p>

  <p>"Şimdi konuşmak istiyorum."</p>

  <p>"Lütfen, başka söyleyecek bir şey yok..."</p>

  <p>"Evet, var. Kimin apartmanıydı?"</p>

  <p>"Tanımazsın. Mike'ın arkadaşı değildi, sırf partilerde gördüğüm bir adam."</p>

  <p>"Adam mı?" Sessizlik uzadı; Andy sorusuyla bozuncaya kadar. "Geceyi onunla mı geçirdin?"</p>

  <p>"Gerçekten bilmek istiyor musun?"</p>

  <p>"Tabii bilmek istiyorum. Yoksa niye soruyorum ki? Onunla yattın, değil mi?"</p>

  <p>"Evet."</p>

  <p>Sesinin sakinliği, cevabının aniliği Andy'yi şaşırttı, sanki bu soruyu başka bir cevap almayı umarak sormuştu. Hissettiklerini ifade edebilmek için sözcükler aradı, sonunda tek sorabildiği, "Neden?" oldu.</p>

  <p>"Neden mi?" Dudakları bu tek sözcükle açıldı, soğuk bir öfke döküldü aralarından. "Neden mi? Başka seçeneğim var mıydı? Yemek yedim, içki içtim, ödemek zorundaydım. Başka neyle ödeyebilirdim?"</p>

  <p>"Yeter, Shirl, sen..."</p>

  <p>"Ben ne? Gerçeği söylüyorum işte. Seninle yatmasam burda kalmama izin verir miydin?"</p>

  <p>"Bu farklı."</p>

  <p>"Öyle mi?" Titremeye başladı. "Andy, umarım öyledir, öyle olması gerekir, ama artık bilmiyorum. Mutlu olmamızı istiyorum, niye kavga ediyoruz bilmiyorum, istediğim bu değil. Ama her şey ters gidiyor. Eğer burda olsan, seni daha çok görsem..."</p>

  <p>"Bunu evvelsi gece konuştuk, işim bu — başka ne yapabilirim?"</p>

  <p>"Hiç, sanırım hiçbir şey..." Titremesini durdurmak için parmaklarını sıktı. "Uyu hadi, dinlenmeye ihtiyacın var."</p>

  <p>Öbür odaya gitti, Andy kapının kapandığını duyuncaya kadar kıpırdamadı. Arkasından gidecek gibi oldu, sonra vazgeçti ve yatağın ucuna oturdu. Ona ne diyebilirdi ki? Yavaş yavaş ayakkabısını çıkardı, üstündekilerle yatağa uzandı ve battaniyeyi üzerine çekti.</p>

  <p>Çok uykulu ve bitkin olmasına rağmen uzun süre uykuya dalamadı.</p>
</body>
</html>