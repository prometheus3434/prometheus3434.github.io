<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="calibre6"><span class="calibre7"><b class="calibre4">Onbeşinci Bölüm</b></span></h1>

  <h2 class="calibre6" id="sigil_toc_id_15"><b class="calibre4">DÜNYA'NIN SİLAHLARI</b></h2>

  <p class="calibre3">SHEKT, Arvardan'ı birinci katın dip tarafındaki bütün pencereleri karartılmış bir odasına buyur etti. Pola zemin katındaki bir koltuğa oturmuş, ıssız sokağı gözlüyordu.</p>

  <p class="calibre3">Biyofizikçinin kambur silueti, on saat önce gördüğünün aynı değildi artık. Yüz ifadesi hâlâ dalgın alabildiğine bitkindi, ama Arvardan önceden sezinlediği kararsızlık ve endişeden eser görmüyordu şimdi. Hatta meydan okuyan bir hali vardı.</p>

  <p class="calibre3">— Bu sabah size gösterdiğim soğuk karşılama için özür dilerim, Dr. Arvardan, dedi emin bir sesle.</p>

  <p class="calibre3">Shekt oturdu ve elini masadaki şarap şişesine uzattı. Fakat arkeolog eliyle reddetti.</p>

  <p class="calibre3">— Bir sakıncası yoksa, ben şu meyvalardan rica edeceğim. Nedir bunlar? Şimdiye kadar benzerini gördüğümü hiç sanmıyorum.</p>

  <p class="calibre3">— Bir tür portakal. Dünya'dan başka bir gezegende yetiştiğini sanmıyorum. Kabuğu da çok kolay soyulur.</p>

  <p class="calibre3">Soyup uzattığı portakalı Arvardan aldı, kokladıktan sonra ısırdı ve hayretle bağırdı:</p>

  <p class="calibre3">— Nefis bir şey bu, Dr. Shekt. Dünya, bu meyvayı ihraç etmeyi hiç düşünmedi mi?</p>

  <p class="calibre3">— Eskiler, Dış Dünya ile ticaretten yana değil, dedi asık bir suratla Shekt. Komşu gezegenler de bizimle ticaret yapmayı pek sevmiyorlar. Bu, karşılaştığımız güçlüklerin yalnız bir yüzü.</p>

  <p class="calibre3">— Aptallık bu! İnsan aklının bazan ne marifetleri olduğunu görüyorum da, insan zekâsına olan inancım sarsılıyor.</p>

  <p class="calibre3">Shekt, tevekkülle omuzlarını silkti.</p>

  <p class="calibre3">— Korkarım bu Dünya düşmanlığının çeşitli yüzlerinden yalnız biri. Bu düşmanlığın çözümü de imkânsız.</p>

  <p class="calibre3">— Bence kimse bir çözüm aramadığı için sorun çözülmez gibi görünüyor. Kine kin duygusu, galiba evrensel bir felaket. Dünyalılar gerçekten karşılıklı eşitlik ve hoşgörü istiyorlar mı? Hayır! Büyük çoğunluğu sadece dorukta olmanın peşinde.</p>

  <p class="calibre3">— Söylediklerinizde büyük gerçek payı var, bunu inkâr edemem, dedi üzüntüyle Shekt. Ancak bu olayların bir görüntüsü. Bize sadece imkân verin, gelecek Dünya kuşakları bütün kalbiyle insanoğlunun tekliğine, birliğine inanacaktır. Sindirimciler, hoşgörüden yana ve anlaşmaya taraftar kişiler olarak, birden çok defa hesaba katılacak bir güç haline gelmeyi başarmışlardır. Ben de onlardan biriyim, daha doğrusu idim. Oysa bugün Dünyayı sultalarına alanlar, kendilerinin bir şey olduğunu sanan sersemler. Aşırı milliyetçiler olarak, geçmiş ve gelecekteki egemenliklerinin rüyasında yaşıyorlar, imparatorluğu onlardan korumak gerek.</p>

  <p class="calibre3">Arvardan'ın kaşları çatıldı.</p>

  <p class="calibre3">— Pola'nın bana bahsettiği şu ayaklanmadan mı söz ediyorsunuz?</p>

  <p class="calibre3">— Galaktika'nın Dünya tarafından fethedileceğine birini inandırmak, kolay şey değil Dr. Arvardan, dedi asık bir suratla Shekt. Ancak bu gerçeğin ifadesidir. Fizik cesaret benim işim değil ve ben yaşamayı çok istiyorum. Beni şu anda bir ihanete zorladığına göre, durumun ne kadar ciddi olduğunu takdir edebilir misiniz? Üstelik bunun tehlikesini de göz önüne getirin: Çünkü otoritenin gözleri, benim üzerimde.</p>

  <p class="calibre3">— Durum bu kadar ciddiyse, sizi önceden uyarmam daha yerinde olur. Size yardım edeceğim, ama bunu basit bir Galaktika vatandaşı olarak yapabilirim. Benim resmî hiçbir sıfatım yok ve saray, hatta vali çevrelerinde de etkili olabilecek hiç kimseyi tanımıyorum. Ben, tam göründüğüm adamım işte. Bilimsel bir keşif heyetinin başında olan bir arkeolog. Amacımız da tamamen kişisel bir düşünceye dayalı gerçekleri ortaya çıkartmak. Siz bir ihanetin söz konusu olduğunu ifade ettiğinize göre, acaba Valiye başvursanız, daha yerinde olmaz mı? O gerçekten bir şeyler yapabilir.</p>

  <p class="calibre3">— İşte ben de bunu yapamam. Eskiler, zaten böyle bir olasılığa karşı beni gözetliyorlar. Bu sabah beni ziyarete geldiğinizde, bir aralık sizin bir aracı bile olduğunuzu düşündüm. Enniyus'un kuşkulandığını sandım.</p>

  <p class="calibre3">— Belki de şüphelenmiştir, ama size temin edemem bunu. Her neyse, ben aracı da değilim. Tek başımayım. Bana gerçekten sırrınızı vermek niyetindeyseniz, seve seve onu görmeye gidebilirim.</p>

  <p class="calibre3">— Teşekkür ederim. Benim bütün istediğim de bu. Bir de Dünyaya karşı girişilecek cezalandırma hareketinde, sertliğe kaçılmaması.</p>

  <p class="calibre3">— Bana güvenebilirsiniz.</p>

  <p class="calibre3">Arvardan rahatsız olmuştu. Paranoyaya müptela, garip ve beyni sulanmış bir ihtiyarla tartıştığı inancı vardı içinde. Ancak başka seçeneği yoktu. Kalıp dinlemek ve adamın bu zararsız abuk-sabukluğunu teskin etmek zorundaydı Pola için.</p>

  <p class="calibre3">— Bana bu sabah sinaptik amplifikatörün varlığından haberiniz olduğunu söylemiştiniz, Bay Arvardan.</p>

  <p class="calibre3">— Evet. "Fizik Dergisi"nde çıkan makalenizi okudum. Ayrıca buluşunuz hakkında Vali ve Yüksek Bakan'la da konuştum.</p>

  <p class="calibre3">— Yüksek Bakan'la mı?</p>

  <p class="calibre3">— Elbette. Sizinle görüşme izni alabilmek için beni tavsiye eden mektubu almak için onu ziyarete gitmiştim. Ama siz mektuba bakmayı reddettiniz.</p>

  <p class="calibre3">— Tekrar özür dilerim. Ama keşke ona hiç... Neyse, bu aygıt hakkında aslında ne biliyorsunuz?</p>

  <p class="calibre3">— İlginç bir başarısızlık olduğunu biliyorum. Amacı, insanın öğrenme yeteneğini geliştirmek. Fareler üzerinde olumlu sonuçlar vermiş, ancak insanlar üzerinde denendiğinde, fiyaskoyla bitmiş.</p>

  <p class="calibre3">— Evet. O yazıdan başka bir sonuca varamazdınız zaten, dedi asık suratla Dr. Shekt. Bunun bir başarısızlık olduğu söylentisi yayıldı ve kasten olumlu sonuçları hasır altı edildi.</p>

  <p class="calibre3">— Hımmm... İşte bilimsel doğruluğa karşı ender bir davranış, Dr. Shekt.</p>

  <p class="calibre3">— Kabul ediyorum. Ama ben elli altı yaşındayım ve Dünya'da geçerli âdetleri biliyorsunuz, fazla ömrüm kalmadığını anlarsınız...</p>

  <p class="calibre3">— Altmış Yaş Yasası mı? Evet, bana bundan bahsettiler istemediğimden fazlasını dinledim. Ancak bildiğim kadarıyla bazen istisnalar uygulanıyormuş. Özellikle ünlü bilginlere.</p>

  <p class="calibre3">— Öyle, ama buna itirazsız Eskiler Konseyi ve Yüksek Bakan karar veriyor. Bu konuda İmparator bile yetkisiz. Hayatıma karşılık fiyat olarak benden amplifikatörü bir sır olarak saklamam ve geliştirmek için çok çalışmamı istediler. (İhtiyar, aciz bir edayla kollarını yukarı kaldırdı.) Makinemin hangi amaçla kullanılacağını nereden bilebilirdim ki?</p>

  <p class="calibre3">— Hangi amaç için?</p>

  <p class="calibre3">Arvardan bir sigara aldı, Shekt ise uzattığı sigarayı reddetti.</p>

  <p class="calibre3">— Sizden birkaç saniye daha sabretmenizi rica ediyorum. Deneylerin sonunda insanların da bu aygıtla tehlikesizce tedavi edilebileceğine kanaat getirince, Dünyalı bazı biyoloji bilginleri, amplifikatörden geçtiler. Yalnız yeteneksiz kişiler olduklarını bildiğim kişiler. Aşırı milliyetçiler. Hepsi de yaşadılar, ancak bir süre sonra bazılarında yan etkileri görüldü. Bunlardan birini tedavi etmem için bana getirdiler. Onu kurtarmayı başaramadım, ama can çekişirken hezeyan şeklindeki konuşmaları sırasında, bana her şeyi anlattı.</p>

  <p class="calibre3">Gece yarısı yaklaşıyordu. Gün uzun sürmüş ve olaylarla dolu geçmişti. Ancak Arvardan'ı kışkırtan bir şey vardı ve gerilimli bir sesle sordu:</p>

  <p class="calibre3">— Gerçek olayı anlatırsanız, memnun olurum.</p>

  <p class="calibre3">— Yalvarırım sabırlı olun. Bana inanmanız için olayların köküne inmem şart. Elbette Dünya'nın çok özel bir çevresi olduğunu biliyorsunuz radyoaktivitesi...</p>

  <p class="calibre3">— Evet, bu sorunu iyi biliyorum.</p>

  <p class="calibre3">— Peki, bu radyoaktivitenin gezegenle onun ekonomisi üzerindeki etkisini?</p>

  <p class="calibre3">— Elbette.</p>

  <p class="calibre3">— Bu durumda, bu konu üzerinde durmayacağım. Sadece değişikliklerin gelişinin Dünya'da Galaktika'nın diğer yörelerinden daha kuvvetli olduğunu belirtmekle yetineceğim. Örneğin düşmanlarımız Dünyalıların farklı olduklarını ileri sürdükleri zaman, bu hakaret bir bakıma bilimsel bir gerçek sayılıyor. Aslında değişiklikler ufak çaplı ve genellikle de yaşama savaşı için meydana gelmiş şeyler. Örneğin Dünyalıların kimyasal yapıları, onları çevrelerine karşı daha dirençli hale getirmiş. Radyasyona karşı daha az duyarlılar. Yanan dokuları daha çabuk kabuk bağlıyor.</p>

  <p class="calibre3">— Bütün bunları biliyorum, Dr. Shekt.</p>

  <p class="calibre3">— Peki, bu değişim sürecinin Dünya'da insandan başka yaratıklar için de geçerli olduğunu biliyor musunuz?</p>

  <p class="calibre3">— Doğrusu söylemek gerekirse, hayır, dedi kısa bir sessizlikten sonra Arvardan. Ama siz şimdi söyledikten sonra, bu da bana kaçınılmaz gibi geldi.</p>

  <p class="calibre3">— Evet, öyle. Galaktika'da hayatın var olduğu herhangi bir gezegene kıyasla, bizim canlıların çeşitliliği, daha zengindir. Biraz önce yediğimiz portakal, başka hiçbir yerde bulunmayan bir çeşittir. Bu meyvanın ihracını engelleyen de bu işte. Yabancılar bizden çekindikleri için, bu değişikliklerden de korkuyorlar. Biz de buna karşılık özelliklerimizi kıskançça kendimize saklıyoruz. Hayvanlar ve bitkiler için geçerli olan uygulama, elbette mikroskopik yaşam için de geçerli.</p>

  <p class="calibre3">Bu kez Arvardan'ın içinden bir korku dalgası yükseldi.</p>

  <p class="calibre3">— Yani... Bakterileri mi düşündünüz?</p>

  <p class="calibre3">— İlkel yaşamın her türünü. Protozoerler, bakteriler ve bazılarının virüs dedikleri kendi kendilerine üreyen proteinler.</p>

  <p class="calibre3">— Sözü nereye getirmek istiyorsunuz?</p>

  <p class="calibre3">— Yanılmıyorsam, şimdi bir fikir sahibi oldunuz Dr. Arvardan. Birden pek ilgilenmiş görünüyorsunuz. Dünyalı olmayanlarda, Dünyalıların ölüm taşıdıkları, onlarla ilişkide olmanın intihar sayılacağı, kısacası Dünyalılara kötü gözle bakmak gerektiği inancı yaygın...</p>

  <p class="calibre3">— Biliyorum, ama batıl bir inanç bu.</p>

  <p class="calibre3">— Tamamiyle değil, asıl dram da burada. Bütün halk inançları gibi, bunda da bir parçacık olsun gerçek payı var. Bir Dünyalının organizmasında, bazen Yabancıların duyarlı olabildiği, ama diğerlerinden çok farklı bir mikroskopik parazit bulunabiliyor. Bundan sonrası, tamamen biyolojik bir olay, Dr. Arvardan.</p>

  <p class="calibre3">Arkeolog ses çıkartmayınca, Shekt devam etti:</p>

  <p class="calibre3">— Doğal olarak, bazan biz de yakalanıyoruz. Radyoaktif sislerden kopan yeni tür bir mikrop, gezegende salgınlara sebep oluyor. Ama Dünyalılar buna yanıt verebiliyorlar. Kuşaklar boyunca, her tür mikrop ve virüse karşı savunma önlemleri geliştirdik ve gördüğünüz gibi hayatta kalabildik. Yabancılar ise buna fırsat bulamadılar.</p>

  <p class="calibre3">— Yani demek istiyorsunuz ki... diye birden kendisini çok zayıf hisseden Arvardan konuştu, yani şu anda sizinle temasta bulunmamız, sizce...</p>

  <p class="calibre3">İskemlesini itti. Pola ile öpüşmelerini hatırladı.</p>

  <p class="calibre3">— Hayır efendim, dedi başını sallayan Shekt. Elbette hayır. Hastalıkları yaratmıyoruz. Yalnız aracıyız. Hatta taşıyıcı bile ender oluyoruz. Ben sizin dünyanızda yaşasaydım, artık mikrop taşıyıcı olmayacaktım. Tıpkı sizler gibi. Çünkü bir yatkınlığım olmayacaktı. Burada bile katrilyon kere katrilyon mikrop arasında ancak bir teki tehlikeli çıkıyor. Sizin mikrop kapma ihtimaliniz, bu evin damını bir meteoritin delip geçmesinden bile zayıf. Elbette söz konusu tehlikeli mikropları bulup, kasıtlı olarak üretmek koşuluyla.</p>

  <p class="calibre3">Yine bir sessizlik çöktü odaya, ilkinden daha uzun süren bir sessizlik. En sonunda Arvardan boğuk bir sesle sordu:</p>

  <p class="calibre3">— Dünyalılar yaptılar mı bunu?</p>

  <p class="calibre3">Karşısındakini paranoyaya kapılmış biri gibi görmekten vazgeçmişti artık, inanmaya hazırdı.</p>

  <p class="calibre3">— Evet, ama başlangıçta bunu masum amaçlar için gerçekleştirdiler. Biyoloji bilginlerimiz, doğal olarak özellikle Dünya'daki yaşamın niteliklerini araştırıyorlardı ve son olarak da, hummanın virüsünü izole ettiler.</p>

  <p class="calibre3">— Nedir o?</p>

  <p class="calibre3">— Basit bir deri hastalığı. Daha doğrusu, bizim için basit. Dünyalıların çoğu çocukluklarında bu hastalığı geçirir, belirtileri de pek ciddi değildir. Biraz ateş, deride sonradan geçen kabarcıklar, eklemlerde iltihap ve bunlara eşlik eden, rahatsız edici bir susama. Hastalık dört ile altı gün arasında geçer, hasta bağışıklık kazanır. Ben de geçirdim. Pola da. Hastalığın bir de daha şiddetli türü vardır. Bazan ortaya çıkar, Büyük bir olasılıkla virüsün biraz değişik bir türünün eseridir. Buna radyasyon humması denir.</p>

  <p class="calibre3">— Radyasyon humması mı? Bunu işittimdi.</p>

  <p class="calibre3">— Sahi mi? Yanlış olarak bu hastalığa, radyoaktif alanlara girildiği zaman yakalanıldığı inancı vardır.</p>

  <p class="calibre3">— Aslında hastalık bu bölgelerin karşısında çok kalındığı zaman ortaya çıkar, ama bu virüsün bu ortamda daha şiddetli seyreden türüne zemin hazırlamasından kaynaklanır. Ama hastalığa sebep olan, yine virüstür, radyasyonlar değil. Hastalığın belirtileri iki saat içinde ortaya çıkar. En çok dudaklar etkilendiğinden, hasta konuşamaz, birkaç gün içinde de ölür.</p>

  <p class="calibre3">— Şimdi en önemli noktaya geliyorum, Dr. Arvardan. Dünyalılar, hummaya karşı bağışıklık kazanmışlardır, ama Yabancılar, asla. Zaman zaman imparatorluk Muhafız Birliği'nden biri hastalığa yakalanır, o zaman hastalığa karşı, bir Dünyalının radyasyon hummasına yakalanması gibi tepki gösterir. Genellikle hasta, ilk on iki saat içinde ölür. Ceset, Dünyalılar tarafından yakılır. Çünkü diğer askerler cesede yaklaşırlarsa, ölüm onlar için de kaçınılmazdır.</p>

  <p class="calibre3">"Size önceden de dediğim gibi, bu virüs yaklaşık on yıl önce izole edildi. Bir nüleprotein olan bu virüs, dikkati çekecek kadar çok radyoaktif karbon, kükürt ve fosfor içermek özelliğine sahiptir. Dikkati çekecek kadar diyorum, çünkü radyoaktif karbon, kükürt ve fosforun oranı, yüzde ellidir. Girdiği organizmadaki etkileri, virüsün toksinlerinden çok, bu cisimlerin yayılmasından kaynaklanıp. Gamma ışınlarına karşı ayak uydurabilmiş olan Dünyalıların virüsten hafif çapta etkilenmeleri, mantığa uygun geliyordu. Bu virüs üzerinde yapılan ilk araştırmalar, radyoaktif izotopların yoğunlaşma mekanizmasını saptamayı amaçlıyordu. Bildiğiniz gibi bu izotopları çok uzun ve ağır bir yöntemle kimyasal olarak ayırmak, imkânsızdır. Bu virüsten başka hiçbir organizma, bunu başaramamaktadır. Ancak çalışmalar zamanla amacından saptı.</p>

  <p class="calibre3">"Kısa keseceğim, Dr. Arvardan. Sanırım bundan sonrasını siz de tahmin edebiliyorsunuz. Deney ancak dünya dışı kökenli hayvanlar üzerinde yapılabiliyordu, ama Yabancılar üzerinde değil. Bunların yok olduklarının fark edilmesi de doğaldı, çünkü sayıları çok azdı. Ayrıca tasarı erkenden açıklanamazdı. Bu nedenle sinaptik amplifikatörde tedavi edilmek üzere bana bir grup bakteriyolog gönderildi. Bu sayede bunların zihnî süreçleri umulmadık biçimde geliştirildi, işte proteinlerin kimyasını ve bağışıklığı yeni bir matematik saldırıyla gerçekleştirenler onlar oldu. Böylece yalnız Yabancılara karşı etkili olan yeni bir virüs türü yaratıldı. Bugün bu virüslerden billur halinde tonlarcası depolanmış durumda.</p>

  <p class="calibre3">Arvardan dehşet içindeydi. Şakaklarından ve alnından aşağı terler akıyordu.</p>

  <p class="calibre3">— Eğer yanlış anlamıyorsam, diye kekeledi, Dünya bu virüsü Galaktika'ya salmak ve dev bir bakteriyolojik savaş başlatmak niyetinde...</p>

  <p class="calibre3">— Ve biz bu savaşı kaybedemeyiz, siz de kazanamazsınız. Salgın başlar başlamaz, her gün milyonlarca insan ölmeye başlayacak ve hiçbir şey bunu durduramayacak. Paniğe kapılıp uzaya kaçanlar, bagajlarında virüsü taşıyacaklar, siz de insanların yaşadığı gezegenleri bütünüyle ortadan kaldırmaya teşebbüs etseniz bile, hastalık diğer yerleşme merkezlerinde yeniden ortaya çıkacak. Bu salgının ardında Dünya'nın parmağı olduğuna inanmak için de hiçbir sebep yok. Biz hastalığa yakalanmadığımız için şüphelenecek olsalar bile, salgının verdiği zarar o kadar büyük boyutlara ulaşmış olacak ki, Yabancılar'ın içine düştüğü umutsuzluk ve korku, hiç bir şeye yaramayacak.</p>

  <p class="calibre3">— Hepimiz ölecek miyiz?</p>

  <p class="calibre3">— Belki hayır. Yeni bakteriyoloji, iki yönde çalışıyor. Virüsün antitoksini de var ve bunu üretme imkânlarına sahibiz. Galaktika'nın çabuk teslim olması halinde, belki kullanılabilir. Ayrıca çok uzak ve ıssız bölgelerdeki bazı gezegenlerin salgından etkilenmemesi, hatta bazılarında doğal bir bağışıklığın olması bile mümkündür.</p>

  <p class="calibre3">Shekt'in sesi titrek ve kısık çıkıyordu. Üzerine inme inmişe dönen Arvardan ise, sözlerinin doğruluğundan hiç şüphe etmiyordu artık.</p>

  <p class="calibre3">— Bu girişim aslında Dünyaya ait değil, diye devam etti fizikçi, ama kendilerini Galaktika'nın adeta dışında bırakanlara karşı bir avuç fanatik yöneticinin kininden kaynaklanıyor.</p>

  <p class="calibre3">— Onlar bu işi başlatınca, bütün Dünya da peşlerinden gitmek zorunda kalacak. Başka ne yapabilir ki? Cürmün boyutları öylesine inanılmaz boyutlara erişecek ki, daha sonra cezalandırılmak korkusu içinde, Galaktika'nın en ücra yerlerini bile ortadan kaldırmak isteyeceklerdir.</p>

  <p class="calibre3">Bununla birlikte, ben bir, Dünyalı olmaktan da önce, bir insanım. Birkaç milyon insan uğruna, trilyonlarca insanın ölmesi gerekir mi? Bütün bir Galaktika'ya yayılmış olan bir uygarlığın, ne kadar meşru olursa olsun, bir gezegenin kindarlığı uğruna yıkılması gerekir mi? Hem sonra, sanki daha mı iyi olacağız? Kudret, yine zengin dünyaların elinde olmaya devam edecek, bizim ise gerekli kaynaklarımız yok. Dünyalılar belki Trantor'da bir kuşak boyu iktidarda kalacaklar, ama onların çocukları da Trantorlu olacak ve sıraları gelince, onlar da Dünyalılara küçümseyerek bakacaklar. Ayrıca, Galaktika'nın zulmü yerine, Dünya'nın zulmünün egemen olması, insanlığa ne kazandıracak? Hayır... Hayır... insanlar için adalet ve özgürlüğü sağlayacak çok daha iyi bir şey olabilmeli...</p>

  <p class="calibre3">Shekt, yüzünü ellerinin arasında sakladı, ağır ağır öne, arkaya doğru sallanmaya başladı.</p>

  <p class="calibre3">Onu bir sis perdesinin ardındaymış gibi dinleyen Arvardan, mırıldandı:</p>

  <p class="calibre3">— Sizin bu yaptığınız bir ihanet değil, Dr. Shekt. Ben derhal Everest'e gidiyorum. Vali, bana inanacaktır. İnanması gerek.</p>

  <p class="calibre3">O bunları söylerken, telaşlı adım sesleri duyuldu ve Pola, korkudan bütün yüz hatları gerilmiş halde, kapıyı açık bırakarak içeri daldı.</p>

  <p class="calibre3">— Baba... Adamlar geliyor... Bahçedeler...</p>

  <p class="calibre3">Fizikçi bembeyaz oldu.</p>

  <p class="calibre3">— Çabuk, Dr. Arvardan! Garajdan! (Hızla itti adamı.) Pola'yı da götürün ve benim için endişe etmeyin. Ben onları durdururum.</p>

  <p class="calibre3">Ancak arkalarını döndüklerinde, sırtında yeşil bir giysi, dudaklarında sinsi bir tebessümle duran ve elindeki nöronik copu kayıtsızca sallayan bir adamla karşılaştılar. Giriş kapısı yumruklandı, merdivenler ayak sesleriyle çatırdadı.</p>

  <p class="calibre3">— Kimsiniz siz? diye yeşil elbiseli adama sordu Arvardan.</p>

  <p class="calibre3">— Ben mi? Ben Ekselans Yüksek Bakan'ın alçak gönüllü sekreteriyim. (İlerledi.) Adeta biraz fazla bekledim. Adeta! Bak hele! Bir de kadın var! Ne ihtiyatsızlık.</p>

  <p class="calibre3">— Ben Galaktika vatandaşıyım, dedi Arvardan. Beni tutuklamanıza, hatta arama emri olmadan, yasa dışı yollardan bu eve girmenize itiraz ediyorum.</p>

  <p class="calibre3">Sekreter, boş eliyle göğsüne vurdu.</p>

  <p class="calibre3">— Ben bu gezegende kanun ve nizamı temsil ediyorum, kısa bir süre sonra da bütün Galaktika'da edeceğim. Schwartz dahil, hepinizi tespit ettiğimizi bilin.</p>

  <p class="calibre3">— Schwartz mı? diye Shekt ve Pola hemen aynı anda bağırdılar.</p>

  <p class="calibre3">— Şaşırdınız mı? Gelin, sizi onun yanına götüreyim.</p>

  <p class="calibre3">Copun yıldırımdan farksız etkisi, Arvardan'ı ıstırabın kızıllığına sürüklemeden önce son gördüğü şey, yeşil elbiseli adamın yüzündeki tebessümün genişlediğiydi.</p>
</body>
</html>
