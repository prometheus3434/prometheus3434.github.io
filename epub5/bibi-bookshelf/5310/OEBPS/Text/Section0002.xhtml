<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="calibre6"><span class="calibre7"><b class="calibre4">Birinci Bölüm</b></span></h1>

  <h2 class="calibre6" id="sigil_toc_id_1"><b class="calibre4">BİR ADAM AYAĞINI KALDIRIYOR</b></h2>

  <p class="calibre3">ÇOK iyi bildiği Dünya yüzeyinden temelli kaybolmadan iki dakika önce, Joseph Schwartz, Chicago banliyösünün sevimli sokaklarında Browning'ten mısralar okuyarak geziniyordu.</p>

  <p class="calibre3">Bir anlamda bu biraz garip bir şeydi: Bilmeyen biri sokakta rastladığı Schwartz'ın Browning'in hayranı olabileceğini asla tahmin edemezdi. Çünkü bütün hatlarıyla neyse, oydu Schwartz: Bugün genel kültür denmesi münasip görülen şeyden tamamen yoksun bir emekli terzi. Bununla beraber çok meraklı bir kişi olduğundan, çok okumuştu ve bu okuma oburluğu bilgeliğin bütün alanlarında bir sürü şey öğrenmesini sağlamıştı. Olağanüstü bir de belleği olduğundan, öğrendiklerinin hiçbirini unutmamıştı.</p>

  <p class="calibre3">Örneğin gençliğinde Browning'in "Haham Ben Ezra"sını iki kere okumuştu ve elbette bu eseri ezbere biliyordu. Manzumenin büyük bir bölümü kendisi için çok karanlıktı, ama birkaç yıldan beri ilk üç mısrayı kalpten söylüyordu.</p>

  <p class="calibre3">O 1949 yılının bol güneşli ve aydınlık yaz gününde de, mısraları içtenlikle okumaktaydı yine :</p>

  <p class="calibre3"><span class="calibre7">"Birlikte yaşlanalım!</span></p>

  <p class="calibre3"><span class="calibre7">En güzeli daha doğacak,</span></p>

  <p class="calibre3"><span class="calibre7">Doruk, yaşanan her şeyin varoluş nedeni."</span></p>

  <p class="calibre3">Schwartz, şairle tamamen aynı görüşteydi. Avrupa'daki çetin gençlik yıllarından ve göç ettiği Birleşik Amerika'da karşılaştığı güçlüklerden sonra, rahat bir yaşlılığın huzurlu havası, hoş bir umuttu. Bir evi, biraz da parası vardı... Emekli olmaya yetecek kadar. O da öyle yapmıştı. Sağlıklı bir eş, iyi birer evlilik yapmış iki kız, bir de torunla şu kavanoz dipli dünyadaki son yıllarını neşeyle geçirebilirdi, neden şikâyet edecekti ki daha?</p>

  <p class="calibre3">Elbette atom bombası vardı ve bütün sohbetlerde bir üçüncü dünya savaşı ihtimali insanı ürküterek gündeme geliyordu, ancak Joseph Schwartz insanoğlunun doğuştan var olan iyiliğine inanırdı. Yeni bir savaş çıkabileceğini düşünemiyordu. Dünyanın bir atom cehennemine daha tanıklık edebileceğini aklı almıyordu.</p>

  <p class="calibre3">Bu yüzden yolda karşısına çıkan çocuklara müşfik bir gülümsemeyle bakıyor, içinden gençlik yıllarını büyük güçlüklerle karşılaşmadan geçirip, varoluşun en iyi bölümü olan yaşlılığın sakin sularına varmalarını diliyordu.</p>

  <p class="calibre3">Kaldırımın orta yerinde, kendisini evlat edinecek bir ana-baba bekler gibi duran bez bir bebeğe çarpmamak için ayağını kaldırdı. Ayağını yeniden yere basmamıştı ki birden...</p>

  <p class="calibre6">* * *</p>

  <p class="calibre3">Chicago'nun bir başka semtinde, Nükleer Araştırmalar Enstitüsü'nün binası vardı. Burada da insanoğlunun tabiatının temel değeri hakkında bir fikri olan insanlar bulunuyordu, ama onların gözünde bunlar pek övünemedikleri kuramlardı, çünkü insan denen yaratığın niceliğini ölçebilecek alet henüz icat edilmemişti. Kişisel görüşleri ne olursa olsun, hepsi de gökyüzündeki yıldırımın, her masum ve ilginç icadı öldürücü bir silâh haline dönüştürüveren söz konusu insan tabiatını engelleyeceğini umuyordu.</p>

  <p class="calibre3">Öte yandan vicdanının uyarılarına rağmen merak güdüsüyle Dünya'nın yarısını yerle bir edebilecek çalışmalarından vazgeçmeyen atom araştırıcısı, çağdaşlarının en aptalının bile hayatını kurtarmak için kendi hayatını feda etmekten çekinmezdi kuşkusuz.</p>

  <p class="calibre3">Dr. Smith'in dikkatini çeken kimyacının sırtında parıldayan mavimtrak ışık oldu.</p>

  <p class="calibre3">Bunu, kapısı aralık laboratuvara girerken fark etti. Kimyacı, şen tabiatlı bir genç adamdı, içinde solüsyon bulunan derecelendirilmiş bir deney kabını eğerken, bir yandan da ıslık çalıyordu. Kaptaki toz, yavaş yavaş erimekteydi. Hepsi bu kadardı. Dr. Smith'i birden durmaya zorlayan içgüdü, bu kez davranmaya itti.</p>

  <p class="calibre3">Hızla içeri dalıp, bir madenî cetvel kaptı, bir darbede masanın üzerinde ne var, ne yoksa silip süpürdü. Erime halindeki madenin uğursuz bir ıslığı andıran sesi işitildi.</p>

  <p class="calibre3">Dr. Smith'in burnundan bir damla ter aşağı doğru süzüldü.</p>

  <p class="calibre3">Kimyacı aptal aptal beton zemin üzerindeki çoktan sertleşmiş madensel parçacıklara baka kaldı. Hâlâ büyük bir sıcaklık taşıyordu üzerlerinden.</p>

  <p class="calibre3">— Ne oldu? diye endişeyle sordu.</p>

  <p class="calibre3">Dr. Smith omuzlarını silkti. O da sarsılmıştı:</p>

  <p class="calibre3">— Bilmem. Asıl siz söyleyin bana olup bitenleri. Ne hazırlanıyor burada?</p>

  <p class="calibre3">— Hiç, diye şikâyetçi bir sesle cevap verdi genç adam. Deney kabındaki ham uranyumdan başka bir şey değildi. Bakıra elektrolitik dozaj yüklemesi yapıyordum... Anlayamadım ne oldu.</p>

  <p class="calibre3">— Ne olduğunu ben de bilmiyorum, delikanlı, ama gördüğümü söyleyebilirim: O platin kaptan ışıklı bir hâle yayıldı. Orada katı radyasyon vardı. Uranyum üzerine mi çalıştığınızı söylemiştiniz?</p>

  <p class="calibre3">— Evet, ama ham halde uranyum. Tehlikeli değildir. Yani demek istiyorum ki örneğin saflığı, kaynaşmanın en önemli koşullarından biridir, değil mi? (Diliyle dudaklarını, ıslattı.) Acaba bir kaynaşma olabilir mi efendim? Plütonyum değildi üzerinde çalıştığım. Partikül bombardımanı da yapmadım.</p>

  <p class="calibre3">— Örnek de kritik kitlenin altındaydı, diye düşünceli bir sesle ekledi Dr. Smith. (bakışlarını mermerin üstündeki masada, boyaları kabarmış ve kararmış dolaplarda, zemini çizik çizik etmiş gümüş renkli hatların üzerinde dolaştırdı.) Oysa uranyumun ergime noktası yaklaşık 1800 derecedir. Öyle işi hafife alıp konuşacak kadar da nükleer olayları bilmiyoruz. Ama bu oda radyasyonla dolu olmalı. Soğuyunca, iyice tahlil etmek için parçacıkları toplamak gerekecek.</p>

  <p class="calibre3">Dr. Smith düşünceli düşünceli çevresini süzdü, karşısındaki duvara yaklaşıp, omuz hizasındaki yükseklikte bir yere çekinerek dokundu.</p>

  <p class="calibre3">— Bu nedir? Hep burada mıydı bu?</p>

  <p class="calibre3">— Nedir o?</p>

  <p class="calibre3">Kimyacı telaşla yürüyüp, yanına vardı ve Dr. Smith'in gösterdiği yere baktı. Bu, ince bir çivinin açabileceği çapta, küçücük bir delikti. Ama çivi geri çekileceği yerde, duvarın kalınlığınca, alçı ve tuğlaları delip geçmiş gibiydi. Hatta delikten öte yandaki gün ışığı görünüyordu.</p>

  <p class="calibre3">— İlk defa görüyorum bunu, dedi başını sallayarak genç adam. Ama hiç dikkat etmediğimi de söyleyeyim.</p>

  <p class="calibre3">Smith cevap vermedi. Yavaş yavaş gerileyip, ince sacdan yapılmış termostatın önünden geçti, içindeki su, bir metronom düzeniyle çalışan karıştırımın etkisiyle sallanıyordu. Kabın dibinde de, suyu ısıtmaya yarayan ampuller, civalı rölenin temposuna uygun bir biçimde, çılgın gibi yanıp sönüyordu.</p>

  <p class="calibre3">— Peki, ya bu? Bu da burada mıydı?</p>

  <p class="calibre3">Dr. Smith böyle derken, tırnağının ucuyla da termostatın en geniş yüzeyindeki bir şeyi kazıdı. Su düzeyinin biraz altında, sacın üzerindeki küçük bir çemberi.</p>

  <p class="calibre3">Kimyacı gözlerini kırpıştırdı.</p>

  <p class="calibre3">— Size temin ederim ki bu önceden yoktu.</p>

  <p class="calibre3">— Hımm... Öbür tarafta acaba bir başka delik daha var mı?</p>

  <p class="calibre3">— Vay canına! Evet efendim, var!</p>

  <p class="calibre3">— Güzel. Gelin buraya. Şöyle bir bakın bakalım. Lütfen termostatı durdurun. Tamam, durun öyle, kıpırdamayın.</p>

  <p class="calibre3">(Smith, parmağını duvardaki deliğin üzerine koydu.) Ne görüyorsunuz?</p>

  <p class="calibre3">— Parmağınızı, efendim. Duvarın delindiği yer mi orası?</p>

  <p class="calibre3">Dr. Smith bu soruyu yanıtlamadı.</p>

  <p class="calibre3">— Şimdi aksi yöne bakın, dedi sakince. Şimdi ne görüyorsunuz?</p>

  <p class="calibre3">— Hiçbir şey.</p>

  <p class="calibre3">— Ama uranyumun konduğu kap, orada duruyordu. Tam oraya bakıyorsunuz, değil mi?</p>

  <p class="calibre3">— Öyle sanıyorum, dedi ısrarla kimyacı.</p>

  <p class="calibre3">Dr. Smith, ardından çekmediği kapının üzerindeki ada baktıktan sonra, sert bir sesle devam etti :</p>

  <p class="calibre3">— Bu olay çok gizli olarak kalacak, bay Jennings. Hiç, ama hiç kimseye bahsetmeyeceksiniz, yasak ediyorum. Anlaşıldı mı?</p>

  <p class="calibre3">— Evet efendim.</p>

  <p class="calibre3">— Haydi, çıkalım şimdi. Radyasyon tespit servisinden burayı denetlemelerini isteyelim. Biz de dispansere kadar bir uzanalım.</p>

  <p class="calibre3">Delikanlı sarardı :</p>

  <p class="calibre3">— Biz de radyasyon aldık mı acaba efendim?</p>

  <p class="calibre3">— Göreceğiz.</p>

  <p class="calibre3">Fakat üzerlerinde radyasyon yanığı belirtisi bulunmadı, ikisinin de alyuvar sayısı normaldi. Saç diplerinin incelenmesi de negatif sonuç verdi. Hissettikleri mide bulantısını ise psikosomatik bir tepki olarak yorumladılar.</p>

  <p class="calibre3">Koca Enstitü'de hiç kimse, ne o anda ne de daha sonra kritik kitlenin çok altında ham uranyum konmuş bir deney kabının, doğrudan nötronla bombalanmadığı halde, tehlikeli olduğu kadar anlamlı bir aydınlık saçarak sıvı hale dönüştüğünü izah edebildi.</p>

  <p class="calibre3">Varılan tek sonuç, nükleer fiziğin hâlâ çok karanlık ve garip, endişe verici yönleri olduğunu kabul etmekti.</p>

  <p class="calibre3">Yine de Dr. Smith hazırladığı en son raporda bütün gerçeği olduğu gibi söylemeyi göze alamadı. Laboratuvarın duvarındaki delikten bahsetmedi. Deney kabına en yakın olan deliğin zor görüldüğünü, termostatın üzerindekinin ondan daha büyük olduğunu ve başlangıç noktasından üç defa daha uzaktaki üçüncüsünün çapının bir çivinin çapında olduğunu da belirtmedi.</p>

  <p class="calibre3">Düz bir çizgi halinde yayılan bir ışın, dünyanın yuvarlaklığı kendisini hissettirinceye kadar yoluna devam edip, başka zararlar da verebilirdi. O andan itibaren de, genişledikçe gücünü yitirerek uzaya doludizgin dalar, evrenin bütününün dokusunda bir anormallik yaratabilir.</p>

  <p class="calibre3">Dr. Smith bu pek göz kamaştırıcı varsayımdan kimseye tek kelime etmedi.</p>

  <p class="calibre3">Ertesi günün sabahında, dispanserde bütün sabah gazetelerini getirtip, kafasının içinde pek belli düşünceyle hepsini satır satır okuduğundan da kimseye söz etmedi.</p>

  <p class="calibre3">Fakat Chicago gibi dev şehirlerde her gün hatırı sayılacak kadar çok sayıda insan kaybolurdu. Ve hiçbir tanık, deliler gibi çığlıklar atarak bir karakola dalıp, bir insanın gözleri önünde birden yok oluverdiğini ihbar etmemişti. En azından basında böyle bir haber yer almamıştı. Bunun içinde sebebini izah edemediği bir rahatlık duygusu uyandırdığını hissetti.</p>

  <p class="calibre3">En sonunda Dr. Smith olayı unutmayı başardı.</p>

  <p class="calibre6">* * *</p>

  <p class="calibre3">Joseph Schwartz'ın başına gelen olay, ayağının biri havadayken gerçekleşmişti. Bez bebeğin üstünden atlamak için sağ ayağını yukarı kaldırdığı anda belirsiz bir başdönmesi hissetmişti. Ani bir kasırga kendisini yerden kaldırmış ve tepetakla edivermişti. Ayağını yeniden basınca, ciğerleri hırlayarak boşaldı, yavaşça çöktü, çimlerin üzerine düştü.</p>

  <p class="calibre3">Uzun bir süre, gözleri kapalı, bekledi.</p>

  <p class="calibre3">Sonra gözlerini açtı.</p>

  <p class="calibre3">Doğruydu! Çimlerin üzerine oturmuştu. Daha bir an önce aynı yerde yalnız kırılmış taştan bir yol vardı.</p>

  <p class="calibre3">Evler, çim bahçelerinin orta yerine oturtulmuş sıra sıra beyaz evler kaybolmuştu. Hepsi!..</p>

  <p class="calibre3">Zaten kendisi de çimde değil, sert ve yabanî otların üzerinde oturuyordu. Ve çevresinde ağaçlar vardı. Çok sayıda ağaç. İlerde, ufukta, daha da çok vardı.</p>

  <p class="calibre3">İşte Joseph Schwartz asıl büyük şoku o zaman geçirdi: Ağaçların bazılarının yaprakları kızıl renkteydi. Elinde birden kuru, solmuş, buruşuk bir yaprak hissetti. Şehirliydi şehirli olmasına, ama sonbahar nedir, bilirdi.</p>

  <p class="calibre3">Sonbahar!.. Oysa o ayağını kaldırdığında, aylardan hazirandı, her taraf yemyeşil ve taptazeydi.</p>

  <p class="calibre3">Mekanik bir hareketle bakışlarını ayaklarına çevirdi ve hayretle bağırarak kolunu ileri uzattı... Üzerinden atladığı küçük bez bebek, gerçeğin garip kanıtı...</p>

  <p class="calibre3">Hayır, olamaz! Bebeği, titreyen ellerinin arasında çevirdi. Bebek artık bir bütün değildi. Ama parçalanmış da değildi. Belirgin bir biçimde ikiye ayrılmıştı. Bu garipti işte. Boyunca ikiye ayrılmıştı ve o kadar net bir biçimde bölünmüştü ki, ipek süsü dahi kıl farkı oynamamıştı yerinden.</p>

  <p class="calibre3">Sol ayakkabısındaki bir parlaklık dikkatini çekti. Bebeği bırakmadan, dizini kaldırdı. Tabanının ayakkabının üst derisinden taşan kısmı da kesilmişti. Fakat dünyalı hiçbir kunduracı, dünyadaki bıçaklardan biriyle deriyi böyle kesemezdi. Kertiğe inanılmayacak derecede eşit üst kısım, adeta sıvı bir parlaklıktaydı.</p>

  <p class="calibre3">Omuriliğinden beynine doğru çıkan sıkıntı, birden billurlaştı ve Schwartz dehşetle kımıldadı.</p>

  <p class="calibre3">Çılgın bir dünyanın orta yerinde tek tanıdık kendi sesi olduğundan, konuştu. Ve işittiği ses kendisine boğuk, gergin ve kesik gibi geldi:</p>

  <p class="calibre3">— Birincisi, ben deli değilim, diyordu ses. Kendimi her zaman nasıl hissettimse, yine öyle hissediyorum. Elbette, deli olsaydım, belki bunu anlayamazdım. Yani şey değilse... Hayır! (Bir sinir bunalımına kapılmamak için çabaladı.) Bunun bir başka izahı olmalı!</p>

  <p class="calibre3">Düşündü. Rüya mı görüyorum? Bunun bir rüya olup olmadığı nasıl anlaşılır? (Kendisini çimdikledi, canı acıdı ve başını salladı.) Rüyamda da kendimi çimdiklediğimi görebilirim. Bir delil değil bu!</p>

  <p class="calibre3">Çılgınca bir bakışla çevresini süzdü. Hiç rüya bu kadar belirgin, ayrıntılı, kesin olabilir miydi? Bir zamanlar rüyaların ancak beş saniye sürdüğünü, uzunluğunun bir hayal olduğunu okumuştu.</p>

  <p class="calibre3">Ne güzel teselli! Gömleğinin kolunu sıvayıp, saatine baktı. Saniyeleri gösteren ibre dönüyor, dönüyor, dönüyordu... Bir rüya olsaydı bu, şu beş saniyede rüyasının sona ermesi gerekirdi.</p>

  <p class="calibre3">Bakışlarını saatten ayırıp, boş yere alnında biriken soğuk terleri silmeyi denedi.</p>

  <p class="calibre3">— Peki, ya bir hafıza kaybı krizi geçiriyorsam?</p>

  <p class="calibre3">Sorusunu cevapsız bıraktı, ama başını ellerinin arasına aldı.</p>

  <p class="calibre3">Eğer gerçekten ayağını kaldırmışsa ve aynı anda aklı bildiği rayından çıkmışsa, üç ay sonra, sonbaharda ya da bir yıl üç ay sonra veya on yıl üç ay sonra bu garip yerden geçerken yeniden rayına oturmuşsa?.. O zaman bir tek adım attığı izlenimi kalırdı üzerinde... Peki, nereye gitmişti böyle? Bu arada ne yapmıştı?</p>

  <p class="calibre3">— Hayır! diye haykırdı.</p>

  <p class="calibre3">İmkânsız bir şeydi bu. Gömleğine baktı. Bu sabah giydiği gömlekti. Yani bu sabah olması gereken sabah. Üstelik temizdi de. Bir an düşünüp elini ceketinin cebine daldırdı ve bir elma çıkardı.</p>

  <p class="calibre3">Meyvayı hırsla ısırdı. Elma iyice olgundu ve sabah, iki saat önce buzdolabından alırken üzerinde olan tazeliğini hâlâ koruyordu.</p>

  <p class="calibre3">Peki, ya şu küçük bebek? Bu ne demek oluyordu?</p>

  <p class="calibre3">Aklını kaybettiği izlenimi vardı üzerinde. Eğer bu rüya değilse, gerçekten çıldırıyor olmalıydı.</p>

  <p class="calibre3">Birden vaktin aynı olmadığını anladı. Günün sonuydu. Çünkü gölgeler iyice uzamıştı. Birden yerin ıssızlığı soğuk bir palto gibi çöktü üstüne.</p>

  <p class="calibre3">Sendeleyerek ayağa kalktı. Birini bulmalıydı, insanları. Kim olursa olsun! Ve bir ev. Mutlaka bulmalıydı. Bunun için de en iyi çâre, öncelikle bir yol bulmaktı.</p>

  <p class="calibre3">Mekanik bir şekilde ağaçların en seyrek olduğu yöne doğru yürümeye başladı.</p>

  <p class="calibre3">Kişiliksiz bir asfalt şeride vardığında, akşam serinliğinin ceketinin içine işlediğini ve ağaçların tepelerinin gölgelendiğini gördü. Ferahlamanın verdiği boşalımla, hıçkırarak asfalta daldı, ayaklarının altında sert asfaltı hissetmek onu mutlu etti.</p>

  <p class="calibre3">Fakat yolun her iki yönü de bomboştu ve yeniden donar gibi oldu. Arabalara rastlayacağını ummuştu. O zaman içlerinden birini durdurmak ve sürücüsüne, "Chicago'ya gidiyor musunuz?" diye sormak ne kadar kolay olacaktı! (O kadar heyecanlıydı ki, soruyu yüksek sesle tekrarladı.).</p>

  <p class="calibre3">Ya Chicago'dan uzakta, çok uzakta ise? Ne yazar? Hangi büyük şehre varsa, oradan telefon edip, nerede bulunduğunu haber verebilirdi. Cebinde ancak 4 dolar 27 sent vardı, ama polisle sorununu halledebilirdi nasıl olsa...</p>

  <p class="calibre3">Şosenin ortasında yürüyor, sık sık önüne ve arkasına bakıyordu.</p>

  <p class="calibre3">Bir tek araç geçmiyordu. Hiç!.. Ve hava iyice kararmaya başlamıştı.</p>

  <p class="calibre3">Solunda ufkun tutuştuğunu görünce, yeniden bir başdönmesi krizine kapıldığını sandı. Ağaçların arasında soğuk ve mavi bir aydınlık. Dilim dilim uzandığını tahmin ettiği orman yangını görüntüsünden apayrı bir şey. Sağır ve sürünen bir aydınlıktı bu. Ayağının altındaki asfalt birden cazırdıyormuş gibi geldi kendisine. Yoklamak için eğildi, ama bir şey fark etmedi. Ama gözünü çelen zayıf bir yansıma eksik olmuyordu hiç.</p>

  <p class="calibre3">Körcesine ilerlemeye devam etti. Adım sesleri asfaltta boğuk ve düzensiz bir çekiç gürültüsünü andırıyordu. Parçalanmış bebeği hâlâ elinde tuttuğunu farkedince, birden öfkeyle fırlatıp attı.</p>

  <p class="calibre3">Hayatın sırıtan ve sinsi son belirtisi... Paniğe kapılıp, duruverdi. Her şeye rağmen bez bebek, deli olmadığının kanıtıydı. Bu delile ihtiyacı vardı.</p>

  <p class="calibre3">Diz çöküp, el yordamıyla bebeği bulana dek aradı. Belli belirsiz aydınlık asfalt üzerinde kara bir leke gibi gördü bebeği. Alıp, ayrılmak üzere olan süsünü bağladı.</p>

  <p class="calibre3">Sonra koşamayacak kadar umutsuz halde yeniden yürümeye koyuldu.</p>

  <p class="calibre3">Acıkmaya ve korkmaya başlamıştı. Evet, gerçekten korkuyordu ki, birden sağ tarafında bir ışık gördü.</p>

  <p class="calibre3">Elbette bir evdi bu!</p>

  <p class="calibre3">Çığlıklarına kimseler cevap vermedi, ama bal gibi bir evdi bu. Korkunç çölün ortasında gerçek kıvılcımı kendisine göz kırpıyordu işte. Saatlerdir taban teptiği çölden kurtulacaktı demek. Asfalt yoldan ayrılıp, araziye daldı, çukurların üzerinden atladı, korulukları dolandı, çitleri aştı, bir dereden geçti.</p>

  <p class="calibre3">Ne kadar garip! Dere de belli-belirsiz fosforlu bir ışık saçıyordu sanki. Fakat aklı bunu zor kaydetti.</p>

  <p class="calibre3">En sonunda ulaştı eve. Eliyle yokladığı beyaz bir yapıydı bu. Ne tuğlaydı, ne de taş. Ahşap da değildi. Ama aldırmadı bile. Dokununca mat ve sert, bir çeşit porselenden yapılmıştı sanki. Umurunda bile değildi. Bütün sorun kapıyı bulmaktı. Buldu da. Zil göremeyince, tekme vurmaya başladı. Bir yandan da deliler gibi bağırıyordu.</p>

  <p class="calibre3">İçerde bir şeyler kıpırdadı ve ne mucize! Bir ses işitti! Kendisininkinden başka bir insan sesi.</p>

  <p class="calibre3">— Hey! Evdekiler!</p>

  <p class="calibre3">Kapı, iyi yağlanmış bir ray üzerinden kayarken çıkan sesle birlikte açıldı. Bakışlarında bir endişe parıltısı okunan bir kadın belirdi eşikte. Uzun boyluydu. Arkasında da yüzünün hatları sert, sırtında iş tulumu olan bir erkek silueti belirdi... Hayır, iş tulumu değildi bu. Aslında Schwartz böyle bir giysi hiç görmemişti hayatında, ama nedense insana iş tulumu gibi geliyordu.</p>

  <p class="calibre3">Schwartz'ın tahlil kafası yoktu. Onun gözünde bu çift -ve giysileri güzeldi. İnsanın ancak dostları bu kadar güzel olabilirdi. Terk edilmiş ve yalnız adamın gözüne görünecek kadar güzel.</p>

  <p class="calibre3">Kadın bir şeyler söyledi. Sesinin akıcı bir yönü vardı, ama tonu emrediciydi. Joseph Schwartz, düşmemek için kapıya tutundu. Dudakları boşuna kıpırdandı. Olanca korkusu yeniden depreşti. Boğulacağını, yüreğinin donduğunu sandı.</p>

  <p class="calibre3">Çünkü kadın hiç bilmediği bir dilde konuşuyordu.</p>
</body>
</html>
