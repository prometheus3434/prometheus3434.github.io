<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="calibre6"><span class="calibre7"><b class="calibre4">Onsekizinci Bölüm</b></span></h1>

  <h2 class="calibre6" id="sigil_toc_id_18"><b class="calibre4">DÜELLO</b></h2>

  <p class="calibre3">SCHWARTZ'ın aklı, bir girdaptan farksızdı. Garip ve inanılmaz bir rahatlık duygusuna kapılmıştı. Benliğinin bir bölümü, durumu tamamen kontrolü altına alabilmişti, ama daha geniş bir başka bölümü, buna inanmayı başaramıyordu. O, diğerlerinden daha sonra felçli hale getirilmişti Dr. Shekt bile kalkıp artık oturduğu halde, o hâlâ yalnız bir kolunu oynatabiliyordu.</p>

  <p class="calibre3">Balkis'in alabildiğine mide bulandırıcı ve alabildiğine şeytanî aklına sızarak, düelloyu başlattı.</p>

  <p class="calibre3">— Başlangıçta, beni öldürmeye kararlı olduğunuz halde, sizden yanaydım. Duygularınızı ve niyetlerinizi anladığımı sanıyordum. Ancak diğerlerinin aklı ne kadar saf ve masumsa, sizinki tarife sığmayacak kadar aşağılık ve iğrenç. Siz Dünyalılar için değil, bencilce tutkularınızı gerçekleştirmek için savaşıyorsunuz. Düşlerinizde özgürlüğüne kavuşmuş bir Dünya değil, yeniden prangaya vurulmuş bir Dünya görüyorum. Parçalanmış bir imparatorluk değil, onun yerini alan şahsî bir diktatörlük görüyorum.</p>

  <p class="calibre3">— Siz hayal görüyorsunuz! Pekâlâ, boşuna rahatsız olmayın, sıkmayın kendinizi! Dilediğinizi görün bakalım. Ayrıca sizin bilgilerinize ihtiyacım yok. Küstahlığınızı sineye çekecek derecede yok. Hücum saatini öne aldık, bunu tahmin etmiş miydiniz? Senin gibi sirk kâhini, bunu da gördün mü?</p>

  <p class="calibre3">— Hayır, dedi Schwartz. Ben bunu aramıyordum, bu yüzden kaçırmış olmalıyım. Ama şimdi saptayabilirim saati... İki gün... Daha bile az... Bekleyin...! Salı günü, sabah saat 6'da!</p>

  <p class="calibre3">Sekreter silahını çekmişti bile. İleri doğru birkaç adım atıp, Schwartz'ın karşısına dikildi:</p>

  <p class="calibre3">— Nereden biliyorsunuz?</p>

  <p class="calibre3">Schwartz kasıldı. Akıl hücreleri, çakmaya hazır, toparlandılar. Çeneleri gerildi, kaşları çatıldı. Aslında bunlar kapıldığı gerçek dehşetin bilinçsiz fizik belirtileriydi. Beyni, Sekreterinkini sultasına almıştı.</p>

  <p class="calibre3">Arvardan açısından, bu sahne hiçbir anlam ifade etmiyordu. Balkis'in ani hareketsizliği ve sessizliği hiçbir şey anlatmıyordu ona, bu nedenle de çok değerli saniyeler yitirdi.</p>

  <p class="calibre3">— Avucumda... diyebildi soluk soluğa Schwartz. Alın elinden silahını. Onu daha uzun süre böyle tutamam...</p>

  <p class="calibre3">Cümleyi güç tamamladı.</p>

  <p class="calibre3">Arvardan, o anda anladı. Güçlükle, el ve ayaklarının üzerinde sürüklenerek ilerledi, güç bela ayağa kalktı. Pola da onu izlemek istedi, ama başaramadı. Shekt, sırasından aşağı kayıp, dizlerinin üzerine çöktü. Yalnız yüzü ihtilaçla kasılan Schwartz hâlâ uzanmış, yatıyordu.</p>

  <p class="calibre3">Balkis, Medusa'yı görüp taş kesilmiş gibiydi. Hiç kınşıksız alnından boncuk boncuk terler akıyor, hiçbir ifade taşımayan yüzü, heyecanlarını yansıtmıyordu bile. Yalnız silahı tutan eli, hayat belirtileri gösteriyordu. Dikkatle bakılırsa, işaret parmağının tetiğe etkili olamayacak kadar hafif bir baskı yaptığı görülebilirdi. Ama inatla sürdürüyordu çabasını.</p>

  <p class="calibre3">— Yanına varana kadar onu iyi tut! diye dehşet dolu bir sesle hırladı Arvardan. (Bir sandalyenin arkasına tutunup soluklandı.) İyi tut!</p>

  <p class="calibre3">Ayaklarını sürükleyerek ilerledi. Tıpkı bir kâbustaki gibi. Ayakları balçığa, katrana, ağdaya saplanmıştı sanki. Kasları korkunç kramplarla kıvranıyor, korkunç yavaş ilerliyordu.</p>

  <p class="calibre3">Gözlerinin önünde cereyan eden düellonun bilincinde değildi, olamazdı da.</p>

  <p class="calibre3">Sekreterin aklında tek bir düşünce vardı: İşaret parmağını tetiğe basmaya razı etmek! 85 gramlık bir basınç, silâhı harekete geçirmek için yeterliydi. Parmağının temas etmekte olduğu tetiğe hafifçe bir bastırabilmek... bastırabilmek...</p>

  <p class="calibre3">Schwartz'ın tek düşüncesi de, bu basıncı engellemekti. Fakat Balkis'in akıl bütünleşmesinin kargaşası içinde, işaret parmağının zihnindeki karşılığını bir türlü bulamıyor, bu yüzden de bütün gücünü, onu genel hareketsizlik içinde tutmakta kullanıyordu.</p>

  <p class="calibre3">Bütünleşme, bu baskıdan kurtulmak için çırpınıyordu sanki. Adamın zekâsı, Schwartz'ınkinden çok daha hızlı ve çılgınca sivri bir zekâydı, ancak deneyimsiz olduğundan çok şey beceremiyordu. Birkaç saniye süreyle, Sekreterin aklı, dinleniyordu. Bekleyiş içinde. Sonra birden şu ya da bu kasına, dehşetengiz bir emir veriyordu.</p>

  <p class="calibre3">Rakibinin ölçüsüz ve çılgın çırpınışları karşısında, Schwartz her ne bahasına olursa olsun onu hareketsiz bırakmak zorunluluğunda gibiydi. Fakat dışardan hiçbir şey belli olmuyor, dış belirtiler olup bitenleri diğerlerine anlatmaya yetmiyordu.</p>

  <p class="calibre3">Arvardan, dinlenmek için durdu. İstemiyordu, ama başka çaresi yoktu. Gerilen parmaklarıyla Balkis'in giysilerine dokunabiliyor, fakat başkası gelmiyordu elinden. Yanan ciğerleri, kaslarına ihtiyaçları olan oksijeni göndermeyi beceremiyordu. Öylesine bir çaba harcıyordu ki, gözyaşları görmesini engelliyor, çektiği acı da beynini sislendiriyordu.</p>

  <p class="calibre3">— Birkaç dakika daha, Schwartz, diye kekeledi. Yalnızca birkaç dakika... Tut onu... Tut...</p>

  <p class="calibre3">Schwartz yavaşça, çok yavaşça başını salladı.</p>

  <p class="calibre3">— Yapa... Yapamıyorum...</p>

  <p class="calibre3">Gerçekten de bütün dünya karmakarışık ve kıyameti andıran bir sisin içinde batar gibiydi. Beyin hücreleri sertleşiyor, esnekliğini yitiriyordu.</p>

  <p class="calibre3">Sekreterin işaret parmağı, yeniden tetiğe değdi. Gerilim azalmadı. Belirli bir biçimde, giderek arttı.</p>

  <p class="calibre3">Schwartz, gözlerinin yuvalarından fırlayacakmış şakak damarlarının çatlayacakmış gibi olduğunu hissediyordu. Balkis'in aklından geçen dehşet dolu zafer duygusunu algılıyordu...</p>

  <p class="calibre3">İşte o anda Arvardan ileri atıldı. Gergin kolları ve kasılmış parmaklarıyla hamle etti. Ancak kireçlenmiş bedeni kendisine ihanet edince, yere yuvarlandı.</p>

  <p class="calibre3">Bilinci çakılı kalan Sekreter de onunla birlikte yere düşünce, silahı elinden kurtuldu, uzağa yuvarlandı. Hemen aynı anda, Schwartz'in zihinsel baskısından kurtulup, davrandı. Schwartz ise, beyni bozgun halinde, serilip kaldı.</p>

  <p class="calibre3">Balkis, Arvardan'ın vücudunun ezici ağırlığından kurtulmak için çılgınca bir enerjiyle davrandı. Arkeoloğun karnının altına acımasız bir diz darbesi indirdi. Aynı anda da yumruğunu yanlamasına çenesine salladı. Sonra da bir hamlede fırlayıp kalktı yerinden. Arvardan ise, tarifsiz acılar içinde, bez bir bebek gibi serilip kaldı yerde.</p>

  <p class="calibre3">Saçı başı darmadağınık, soluk soluğa, Sekreter ileri atılmak için davrandı, fakat aynı anda çakılıp kaldı yerine.</p>

  <p class="calibre3">Yüzü koyun yerde yatan Shekt, silahı kendisine yöneltmişti. Sağ elinde tutuyordu ve öbür kolundan destek aldığı halde eli titrese bile, namlunun ucu Balkis'in üzerine yönelikti.</p>

  <p class="calibre3">— Sersemler! Ne umuyorsunuz yani? diye öfkeden boğuklaşan sesiyle gürledi Sekreter. Dışardakileri çağırmam yeter!</p>

  <p class="calibre3">— Bu da senin ölüm emrini imzalaman demek olur, dedi titrek sesiyle Shekt.</p>

  <p class="calibre3">— Beni öldürmek bir işinize yaramaz, biliyorsunuz siz de bunu. Bize teslim ettiğiniz imparatorluğu da, kendinizi de kurtaramayacaksınız. Verin o silahı bana, buradan özgür olarak çıkıp gidin.</p>

  <p class="calibre3">Elini uzattı, ama Shekt hazin bir gülüşle cevap vermekle yetindi.</p>

  <p class="calibre3">— Size inanacak kadar sersem değilim.</p>

  <p class="calibre3">— Belki, ama yarı felçlisiniz.</p>

  <p class="calibre3">Ve sekreter sağa doğru kaçtı. Halsiz ve mecalsiz bilginin bileğinin kendisini izleyemeyeceği kadar çabuk.</p>

  <p class="calibre3">Fakat Balkis saldırıya hazırlandığından, artık silahın etki alanından uzakta kalmaktan başka bir şey düşünmüyordu. Son bir saldın için Schwartz bunu fırsat bildi işte. Aklıyla indirdi darbesini. Sekreter sendeledi, kafasına bir darbe indirilmiş gibi ileri doğru devrildi.</p>

  <p class="calibre3">Arvardan da bin bir güçlükle ayağa kalkmayı başarmıştı. Yanağı mosmordu ve şişmişti. Sendeleyerek yürüyebiliyordu.</p>

  <p class="calibre3">— Hareket edebiliyor musun, Schwartz? diye sordu.</p>

  <p class="calibre3">— Biraz, diyebilen terzi, uzatıldığı sıradan aşağı kayıp indi.</p>

  <p class="calibre3">— Gelen var mı?</p>

  <p class="calibre3">— Hiçbir şey saptayamadım.</p>

  <p class="calibre3">Arvardan bakışlarını indirip, Pola'ya buruk bir biçimde gülümsedi. Kendisini yaşlı gözlerle süzen genç kızın yumuşak saçlarını uzattığı tek eliyle okşadı. İki saattir, kaç defa bu saçlara bir daha dokunamayacağım düşünmüştü. Bir daha onu göremeyeceğini getirmişti aklına.</p>

  <p class="calibre3">— Belki bir umut bu, Pola, dedi.</p>

  <p class="calibre3">Genç kız ancak başını sallayıp cevap verebildi:</p>

  <p class="calibre3">— Yeterince zaman yok. Salı günü saat 6'ya kadar sadece. ..</p>

  <p class="calibre3">— Yeterince zaman yok mu? Neyse, göreceğiz. (Arvardan serili yatan Balkis'in üzerine eğilip, sertçe kafasını tuttu, kaldırdı.) Yaşıyor mu? (Mecalsiz parmaklarıyla Balkis'in nabzını bulmayı denedi, sonra elini göğsüne yapıştırdı.) Kalbi atıyor. Çok ender bir kudretiniz var, Schwartz. Onu neden daha önce bu hale getirmediniz peki?</p>

  <p class="calibre3">— Çünkü onu sadece hareketsiz kılmak istiyordum.</p>

  <p class="calibre3">(Schwartz'ın allak-bullk yüzü, çektiği işkencenin ne denli müthiş olduğuna tanıktı.) Onu hareketsiz hale getirirsem, kendisini paravan gibi kullanıp, peşinden çıkarak kurtulacağımızı düşünüyordum.</p>

  <p class="calibre3">— Bu mümkün, diye birden canlanan Shekt, seslendi. İmparatorluk garnizonunun üslendiği Dibburn kalesi var. Buradan yaklaşık yarım mil uzakta. Kapağı oraya atarsak, hem kendimizi güven altına alabilir, hem de Enniyus'a haber verebiliriz.</p>

  <p class="calibre3">— Oraya kapağı atmak mı Bu binada yüzlerce muhafız vardır. Ayrıca burasıyla üs arasında daha yüzlercesi bulunuyordur. Hem bu önemli kişiyle ne yapabileceğimizi düşünüyorsunuz? Sırtımızda mı taşıyalım? Yoksa küçük bir arabaya mı atalım?</p>

  <p class="calibre3">Arvardan neşesizce güldü.</p>

  <p class="calibre3">Schwartz da ardından ekledi:</p>

  <p class="calibre3">— Zaten onu daha uzun bir süre böyle tutamam. Gördünüz siz de... Beceremedim.</p>

  <p class="calibre3">— Tecrübeniz yoktu da, ondan, dedi fizikçi. Şimdi beni iyi dinleyin, Schwartz. Nasıl davrandığınızı anladığımı sanıyorum. Aklınız, beynin elektromanyetik alanlarını zapteden bir alıcı gibi çalışıyor. Sanırım yayın da yapabilirsiniz. Anlatabildim mi?</p>

  <p class="calibre3">Schwartz kararsız görünüyordu.</p>

  <p class="calibre3">— Anlamanız gerek, diye ısrar etti Shekt. Bizim ona yaptırtmak istediğimiz şeyi zorla yaptırmak için kullanacaksınız beyninizi. Başlangıç olarak da silahını geri vereceğiz.</p>

  <p class="calibre3">— Ne? diye aynı anda diğer üçü birden itiraz etti.</p>

  <p class="calibre3">— Bizi buradan çıkartıp, yolumuzu açması gerek, diye ses tonunu yükselten yaşlı bilgin devam etti sözüne. Başka çıkar yol yok, değil mi? Eh, silahlı olduktan sonra da, kim durumdan şüphe edebilir ki?</p>

  <p class="calibre3">— Ama onu avucumda tutamam dedim ya. (Schwartz koluna darbeler indiriyor, esnekliğini kazandırmak için bir kaldırıp, bir indiriyordu.) Sizin kuramlarınız umurumda değil, Dr. Shekt. Bunun ne pahasına olduğunu bilmiyorsunuz. Hakimiyeti sürdürmek güç. Istırap verici. Kolay iş değil.</p>

  <p class="calibre3">— Biliyorum. Tehlikeyi göze alacağız. Deneyin, Schwartz. Kendine gelince, kolunu oynatın.</p>

  <p class="calibre3">Sekreter inledi ve Schwartz akıl bütünleşmesinin yeniden doğduğunu algıladı. Çıt çıkarmadan gücünü toplamasını, adeta dehşet içinde izledi. Sonra konuştu onunla. Çektiği nutuk, sözcüklere dayanmıyordu. Oynatmak istediği zaman, koluna nasıl hareket edeceğini gösterecek bir formül-emirdi bu. Öylesine sessiz bir emir ki, insan bilincine bile varmıyordu.</p>

  <p class="calibre3">Ama kendi kolu değil, Balkis'inki kıpırdandı. Maziden gelen Dünyalı, bitkin bir edayla gülümsedi, ama diğerleri bakışlarını yerde serili yatan sekreterden ayıramıyorlardı. Gözbebeklerine hayat gelmiş, kolu ihtilaç içinde kalkıp, bedeniyle 90 derecelik bir açı oluşturmuştu.</p>

  <p class="calibre3">Schwartz yeniden işe koyuldu.</p>

  <p class="calibre3">Sekreter, kesik kesik hareketlerle yerinden kalktı. Devrilecek gibi oldu, ama dengesini korudu, inanılmayacak kadar garip mekanik hareketlerle kımıldanmaya başladı.</p>

  <p class="calibre3">Adımlarının Shekt için ne ritm, ne estetik açısından bir değeri vardı. Pola ve Arvardan onun bedenini görüyorlardı, ama hem bedenini, hem de aklını görebilen Schwartz, onlar için olağanüstü etkileyici bir görüntüydü. Çünkü Balkis'in vücudu şu anda maddi olarak bağlantılı olmadığı bir beynin kontrolü altındaydı.</p>

  <p class="calibre3">Shekt, bir bakıma robot haline dönüştürülen adamın yanına yaklaştı ve kabzasından tutarak silahını kendisine uzattı.</p>

  <p class="calibre3">— Alsın silahını, Schwartz!</p>

  <p class="calibre3">Balkis de elini uzatıp, acemice silahı kavradı. Bir an parçası kadar zaman içinde, gözbebeklerinde insanı kemirip kahreden bir aydınlık okundu, ama hemen aynı anda da sönüverdi. Kaskatı bir tavırla silahını beline yerleştirdi, kolu yana düştü.</p>

  <p class="calibre3">— Az daha kendisini kurtarıyordu, dedi Schwartz.</p>

  <p class="calibre3">Sinirli bir tavırla güldü, ama yüzü sapsarıydı.</p>

  <p class="calibre3">— Ona hakim olabiliyor musun?</p>

  <p class="calibre3">— Şeytancasına debeleniyor yine, ama deminkinden daha az zor.</p>

  <p class="calibre3">— Çünkü ne yaptığınızı biliyorsunuz da, ondan, dedi elden geldiğince güven vermek isteyen Shekt. Onu tutmaya çalışmayın. Kendiniz davranıyormuş gibi hareket edin.</p>

  <p class="calibre3">— Onu konuşturabilir misiniz? diye üsteledi Arvardan.</p>

  <p class="calibre3">Sessiz bir an geçti. Ardından Sekreter'in gırtlağından boğuk ve diş gıcırtısı gibi bir ses çıktı. Bir ara. Yeni bir homurtu.</p>

  <p class="calibre3">— Bu kadar, diye kekeledi Schwartz.</p>

  <p class="calibre3">— Niçin beceremiyorsunuz? diye sordu Pola, endişeyle.</p>

  <p class="calibre3">Babası, omuzlarını silkti.</p>

  <p class="calibre3">— Konuşmak son derece nazik ve karışık kasların çalışmasını gerektirir. Kol ve bacakların uzun kaslarını hareket ettirmeye benzemez. Endişelenmeyin, Schwartz. Böyle de hallederiz...</p>

  <p class="calibre3">Bunu izleyen garip efsanenin kahramanlarından hiçbiri, iki saat boyunca süregelen olayları asla bütün ayrıntılarıyla hatırlayamadı. Örneğin Dr. Shekt ender rastlanan bir değişikliğe uğramıştı. Bütün korkularından arınmış bir halde, Schwartz'ın sürdürdüğü iç savaşa karşı garip ve güçsüz bir sempati duygusu besliyordu. Gözleri, harcadığı çabayla yüzü türlü şekillere giren maziden gelen insanın üzerinden ayrılmıyordu. Diğerlerine gelince, onların bakacak vakitleri bile yoktu.</p>

  <p class="calibre3">Kapının ardındaki muhafız birliği, Sekreter'in otoritesinin simgesi olan yeşil giysilerini görünce, duruşlarını düzelttiler. Balkis acemice selamlarına karşılık verdi ve hiç sorun çıkmadan hepsinin geçmelerine müsaade ettiler.</p>

  <p class="calibre3">Ancak saraydan çıkacakları sırada, Arvardan gerçekten ne kadar çılgınca bir serüvene atıldıklarının bilincine varabildi. Bir yanda, Galaktika'yı bekleyen muazzam, akıl almaz tehlike, öte yanda da pamuk ipliğine bağlı denecek kadar zayıf kurtuluş girişimleri. O anda bile, arkeoloğun gözleri, Pola'dan başkasını fark etmiyordu. Belki hayatını yitirecekti, belki geleceği mahvolacaktı. Ama yine de böyle tatlı duygular hissetmemişti yaşamında. Dünyada hiçbir yaratığı, böylesine arzuladığını hatırlamıyordu.</p>

  <p class="calibre3">Pola'dan başka önemli hiçbir şey yoktu onun için. Bütün anılarının özeti, oydu.</p>

  <p class="calibre3">Sabah güneşi öylesine parlaktı ki, Pola da başı önünde yürüyen Arvardan'ın yüz çizgilerini güç fark ediyordu. Elinin altındaki kolunun güçlü kaslarını hissedince, mutlulukla gülümsedi. Daha sonra bu anıyı hatırlayacaktı: Plastik giysi altındaki kaslarının gücünün anısı...</p>

  <p class="calibre3">Schwartz ise, lanetli biri gibi acı çekiyordu. Yapının yan kapılarından birinden çıktıkları ağaçlıklı yol, hemen tamamen ıssızdı. Bir başarısızlığın ne demek olduğunu takdir edebilen bir o vardı içlerinde. Denetimi altında tuttuğu beyne hakim olan dayanılmaz hor görülmüşlüğü, bir eşi düşünülmeyecek kadar büyük kini, düşman beyindeki iğrenç kararlılığı, olanca hızıyla hissediliyordu. Kendilerini yöneltebilmesi için, bu beyni araştırmalı, gereken bilgileri almalı, resmî yapıların konumlarını öğrenmeliydi. Ve Sekreter her seferinde nasıl öldüren bir öfke ve kinle yerinden sıçrıyor, çok iyi algılıyordu Schwartz. Üzerindeki denetimi saniyenin onda biri kadar bir süre titreyecek olsa, bunun nasıl bir felakete, felaketlerine sebep olacağını da çok iyi biliyordu. Bu şeytan beyninin indiği derinliklerindeki çirkinlikler, bir daha kazınmayacak biçimde belliğine kazılacaktı. Ve yıllarca zaman sonra, her şafak vaktinin aydınlığında, bir çılgını düşmanın yuvasına nasıl yönelttiğini yaşayacaktı yeniden.</p>

  <p class="calibre3">Aracın yanına vardıklarında, Schwartz kesik kesik konuştu: "Ben... Edemem... Yöneltemem... Onu da yöneltmeye... Zor... Zorlayamam... Karışık... Bu araç... Çok karışık..."</p>

  <p class="calibre3">Shekt de dikkatini dağıtmaktan korktuğu için, ne normal sesle konuşabiliyor, ne de dokunabiliyordu adama. Sadece memnun bir edayla dilini şaklayıp, mırıldandı :</p>

  <p class="calibre3">— Sadece arkaya oturmasını sağlayın, yeter. Ben kullanmayı biliyorum, Schwartz. Bu andan itibaren, kımıldamaması kâfi.</p>

  <p class="calibre3">Sekreterin arabası özel olarak yapılmıştı, dolayısıyla başkalarınınkinden farklıydı. Hemen de dikkati çekiyordu. Sağdan sola ve soldan sağa hareket eden işaret lambası, metronom düzeniyle çalışıyor, zümrüt yeşili ışıklar saçıyordu. Geçenler de, buna bakmak için duruyorlardı. Karşıdan gelen araçlar ise, yol vermek için korku ve saygıyla kenara kaçıyorlardı.</p>

  <p class="calibre3">Dünyalıların kaba ve ilkel yapı tarzından farklı İmparatorluk sarayının krome kapısı önünde, bir asker nöbetteydi. Etkileyici nöronik silahını sallayarak aracı durdurdu.</p>

  <p class="calibre3">Arvardan pencereden başını dışarı uzattı.</p>

  <p class="calibre3">— Ben, imparatorluk vatandaşıyım, nöbetçi. Üs kumandanı subayla görüşmek istiyorum.</p>

  <p class="calibre3">— Önce kimliğinizi gösterebilir misiniz efendim?</p>

  <p class="calibre3">— Kimliğimi aldılar. Ben Siriyus bölgesinden Baronn'lu Bel Arvardanım. Vali tarafından özel bir görevden sorumluyum ve çok acelem var.</p>

  <p class="calibre3">Asker, bileğini ağzına yaklaştırıp, vericisine bir şeyler mırıldandı. Birkaç saniye sonra yanıt geldiğinde, silahını indirdi ve kenara çekildi. Dev krome kapı yavaşça açıldı.</p>
</body>
</html>
