<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="calibre6"><i class="calibre7"><b class="calibre4">Dokuzuncu Bölüm</b></i></h1>

  <h2 class="calibre6" id="sigil_toc_id_9"><span class="calibre7" style="font-style: normal;"><b class="calibre4">CHICA'DA ANLAŞMAZLIK</b></span></h2>

  <p class="calibre3">CHICA garnizonundan Teğmen Marc Claudy uzun uzun esneyip, tarifsiz bir sıkıntıyla karşısındaki dekoru seyretti. İki yıldır Dünya'da görevdeydi ve sabırsızlıkla bu görevden alınmayı bekliyordu.</p>

  <p class="calibre3">Galaktika'da hiçbir yerde, sorunlar şu iğrenç Dünya'daki kadar karışık değildi. Diğer gezegenlerde de birliklerle siviller arasında, özellikle kadın siviller arasında bazen sürtüşmeler oluyordu.</p>

  <p class="calibre3">Ama burada garnizonda olmak, hapiste yatmak demekti. Bunlar anti-radyasyon kışlalarıydı. Radyoaktif tozlardan arınmış, süzgeçten geçmiş bir atmosferdi bulundukları yer. Ağır ve soğuk kurşun giysiler giyiyorlardı. Bunları çıkarmak, ciddi tehlikeler yaratabiliyordu. Halkla da yakın ilişki kurmak söz konusu bile değildi hiçbir asker bir dişi Dünyalıya yanaşamazdı yani.</p>

  <p class="calibre3">Ne kalıyordu geriye? Şekerleme yapmak, bol bol ense ve ağır geçen zaman.</p>

  <p class="calibre3">Teğmen Claudy aklını başına toplamak için başını salladı, yine esnedi, yerinden doğrulup, postallarını giymeye başladı. Saatine baktı. Karavana saati hâlâ gelmemişti.</p>

  <p class="calibre3">Birden sıçradı yerinden. Daha bir tek postalını giydiği halde, esas duruşa geçip, saçları diken diken, selam durdu.</p>

  <p class="calibre3">Albay kendisini küçümseyen bir bakışla süzüp, kılığı hakkında bir yorumda bulunmadan konuştu:</p>

  <p class="calibre3">— Teğmen, ticaret semtinde bazı kargaşalıklar olduğuna dair haberler var. Derhal Dunham mağazalarının olduğu yere bulaşmaları önleyecek bir ekiple gidecek ve harekâtın yönetimini ele alacaksınız. Adamlarınızın hepsinin radyasyon hummasına karşı korunmuş olmalarını sağlayın.</p>

  <p class="calibre3">— Radyasyon humması mı? diye bağırdı teğmen. Özür dilerim albayım, ama...</p>

  <p class="calibre3">Albay, kuru bir sesle sözünü kesti:</p>

  <p class="calibre3">— On beş dakika sonra yola çıkacak şekilde hazır olun.</p>

  <p class="calibre6">* * *</p>

  <p class="calibre3">Küçük adamı ilk fark eden Arvardan oldu ve selamlar gibi kalkan kolu karşısında kaskatı kesildi.</p>

  <p class="calibre3">— Günaydın, patron! Küçük hanıma söyleyin, zırlama bürosunu kapatabilir. Değmez ağlamaya.</p>

  <p class="calibre3">Pola soluğu kesilerek hızla başını kaldırdı. Robot gibi Arvardan'a sokuldu, o da yine aynı otomatik hareketlerle, genç kızı korumak istermiş gibi kollarının arasına aldı. Bu kez ikinci kez bir Dünyalıya dokunduğunu bile fark etmedi.</p>

  <p class="calibre3">— Ne istiyorsunuz siz? diye sert bir sesle sordu.</p>

  <p class="calibre3">Küçük adam kuşkulu bir edayla üstü paketlerle dolu bir tezgâhın çevresinde dolandı, küstah bir edayla cevap verdi:</p>

  <p class="calibre3">— Dışarda bir takım garip şeyler oluyor, ama sizin öfkelenmeniz için bir neden yok, küçük hanım. Adamı Enstitüye sizin yerinize ben götüreceğim.</p>

  <p class="calibre3">— Ne enstitüsü? diye şüpheyle sordu Pola.</p>

  <p class="calibre3">— Haydi, bana martaval anlatmayın. Benim adım Natter. Nükleer Araştırmalar Enstitüsü'nün karşısındaki manav benim. Sizi çok gördüm orada.</p>

  <p class="calibre3">Arvardan müdahale etti:</p>

  <p class="calibre3">— Nedir bu hikâye kuzum?</p>

  <p class="calibre3">Natter'in vücudu neşeyle adeta ürperdi:</p>

  <p class="calibre3">— Sizinle birlikte olan şu adamda radyasyon humması olduğunu sanıyorlar.</p>

  <p class="calibre3">— Radyasyon humması mı? diye aynı anda, arkeologla genç kız sordular.</p>

  <p class="calibre3">Adam onayladı:</p>

  <p class="calibre3">— Öyle. Onunla beraber yemek yiyen iki taksi şoförü var, onlar da böyle diyor. Bilirsiniz, bu tür haberler çabuk yayılır.</p>

  <p class="calibre3">— Muhafızlar sadece hummalı birini mi arıyorlar? diye üsteledi Pola.</p>

  <p class="calibre3">— Öyle, elbette!</p>

  <p class="calibre3">— Peki, öyleyse siz niçin çekinmiyorsunuz? diye lafa karıştı Arvardan. Resmî makamları mağazayı boşaltmaya iten, hummanın bulaşma tehlikesi değil mi?</p>

  <p class="calibre3">— Ohooo! Resmî makamlar dışardalar. Yabancıların bulaşmayı önleme ekibi bekleniyor.</p>

  <p class="calibre3">— Peki, hummanın size bulaşmasından korkmuyor musunuz?</p>

  <p class="calibre3">— Niçin korkacakmışım? Bu adamda humma yok ki. Bakın haline. Ağzında yara var mı hiç? İltihap yok bir yerinde. Gözleri de normal. Ben radyasyon hummasının ne olduğunu bilirim. Haydi, gelin küçük hanım... Çıkalım buradan.</p>

  <p class="calibre3">Fakat Pola hâlâ emin değildi.</p>

  <p class="calibre3">— Hayır... İmkân yok. Bu adam... Bu...</p>

  <p class="calibre3">Devam edemedi sözüne.</p>

  <p class="calibre3">— Ben onu dışarı çıkartabilirim, dedi sinsice Natter. Soru sorulmasına meydan vermeden, kayıt kartı olmasa bile...</p>

  <p class="calibre3">Pola boğuk bir çığlık atmaktan kendini alamadı.</p>

  <p class="calibre3">— Siz nasıl bu kadar etkili olabiliyorsunuz? diye belirgin bir tiksinmeyle sordu Arvardan.</p>

  <p class="calibre3">Natter kıs kıs güldü:</p>

  <p class="calibre3">— Ben Eskiler Derneği'nin bir habercisiyim. Bana kimse bir şey soramaz.</p>

  <p class="calibre3">— Peki, bu size ne kazandıracak?</p>

  <p class="calibre3">— Para elbette! Siz güç durumdasınız, ben de size yardım edecek güçteyim. Bundan daha onurlu bir alışveriş olabilir mi? Diyelim ki sizin için yüz kredi... Yüz de benim için. Ellisi peşin, geri kalanı malın tesliminde.</p>

  <p class="calibre3">Ama Pola dehşetle mırıldandı:</p>

  <p class="calibre3">— Onu Eskiler'e teslim edeceksiniz.</p>

  <p class="calibre3">— Niçin edeyim? Onlar için hiçbir değeri yok bu adamın. Ama benim için elli kredi demek. Oysa işe Yabancılar karışacak olursa, büyük bir olasılıkla adamda humma olmadığı anlaşılana kadar, öldürürler zavallıyı. Siz de bilirsiniz onları: Bir Dünyalıyı öldürmek, hiçbir anlam ifade etmez kendileri için. Hatta bundan zevk bile alırlar.</p>

  <p class="calibre3">— Bu genç kızı da götürün, dedi Arvardan.</p>

  <p class="calibre3">Ama Natter'in gözlerinde sinsi bir ateş yanıp söndü.</p>

  <p class="calibre3">— Yo, hayır! Bu imkânsız patron! Ben ölçülü tehlikelere atılırım. Bir kişiyle birlikte çıkabilirim, ama iki kişiyle olmaz. Ve eğer bir kişiyi çıkaracaksam, benim için değerli olanı seçerim. Mantıklı değil mi?</p>

  <p class="calibre3">— Peki, ya sizin bacaklarınızı tutup ikiye ayırırsam? Ha? diye sordu Arvardan.</p>

  <p class="calibre3">Natter birden sarsıldı, ama gülebildi yine de:</p>

  <p class="calibre3">— O zaman aptalsınız derim size! Sizi de enselerler ve aynı işleme uğrarsınız. Haydi patron, en iyisi beni bırakmak.</p>

  <p class="calibre3">Pola, Arvardan'ın koluna asıldı.</p>

  <p class="calibre3">— Hayır, rica ederim! Kaçırmamamız gereken bir şans bu. Bırakın dediği gibi yapsın. Sözünüzde duracaksınız, değil mi Bay Natter?</p>

  <p class="calibre3">Adamın dudakları kasıldı:</p>

  <p class="calibre3">— İriyarı dostunuz kolumu büktü. Bunu yapmaya hakkı yoktu. Bana kaba davranılmasından hoşlanmam. Bu yüzden yüz kredi daha ödeyeceksiniz. Toplam iki yüz.</p>

  <p class="calibre3">— Babam size ödeme yapar.</p>

  <p class="calibre3">— Yüzü peşin, diye inatla asıldı.</p>

  <p class="calibre3">— Ama üzerimde yok ki, diye inledi genç kız.</p>

  <p class="calibre3">— Endişe etmeyin, diye atıldı Arvardan. Bende yeteri kadar var.</p>

  <p class="calibre3">Cüzdanından birkaç banknot çıkarıp adama fırlattı.</p>

  <p class="calibre3">— Haydi gidelim.</p>

  <p class="calibre3">— Onunla beraber git, Schwartz! diye bir solukta emretti Pola.</p>

  <p class="calibre3">Schwartz hiçbir yorumda bulunmadan boyun eğdi. Kayıtsızca. Cehenneme indirilseydi, bu kadar hissiz davranabilirdi.</p>

  <p class="calibre3">Şimdi Pola ile Arvardan yalnız kalmışlar, şaşkın şaşkın birbirlerine bakıyorlardı. Shekt'in kızı belki ilk defa Arvardan'a bakıyordu ve onun bu kadar iri, böylesine erkeksi bir güzelliği, güven veren sakinliği karşısında hayrete düşmüştü. Şu ana kadar onu herhangi bir kurtarıcı, özel nedeni olmadan davranan bir iyiliksever gibi görmüştü. Ama birden... Birden büyük bir utanç duydu ve kalbi hızlı atmaya başladı. Son saatlerin bütün olaylarını unutup, hepsini aklından çıkardı.</p>

  <p class="calibre3">Daha adlarını bile bilmiyorlardı.</p>

  <p class="calibre3">— Benim adım Pola Shekt, dedi gülümseyerek.</p>

  <p class="calibre3">Onu ilk defa gülümserken gören Arvardan, büyülenivermişti. Genç kızın yüzü aydınlanmıştı, anlayamadığı bir izlenim uyandırmıştı üzerinde... Bunu zihninden hemen uzaklaştırdı. Karşısındaki bir Dünyalıydı...</p>

  <p class="calibre3">— Benimki de Bel Arvardan, dedi, belki de istemeyerek biraz soğuk bir sesle. Sonra tunç rengi elini uzattı. Pola'nın eli, avuçlarının arasında kayboldu.</p>

  <p class="calibre3">— Yardımınız için teşekkür ederim.</p>

  <p class="calibre3">Arvardan omuzlarını silkti.</p>

  <p class="calibre3">— Gidelim mi?.. Yani arkadaşınız gittiğine göre demek istedim... Eminim, artık emin ellerdedir.</p>

  <p class="calibre3">— Yakalasalardı, kıyamet kopardı herhalde, öyle değil mi?</p>

  <p class="calibre3">Genç kız bakışlarıyla bunu onaylaması için yalvarıyordu</p>

  <p class="calibre3">adeta, ama Arvardan yumuşamayı reddederek cevap verdi:</p>

  <p class="calibre3">— Gitsek mi acaba?</p>

  <p class="calibre3">Pola birden burulur gibi oldu, soğuk bir sesle:</p>

  <p class="calibre3">— Niçin gitmeyecekmişiz? dedi.</p>

  <p class="calibre3">Fakat birden uzaktan yakaran bir ses, tiz bir feryat işitildi. Pola'nın gözleri faltaşı gibi açıldı, eli düştü.</p>

  <p class="calibre3">— Ne oluyor yine? diye sordu Arvardan.</p>

  <p class="calibre3">— İmparatorluk askerleri!</p>

  <p class="calibre3">— Siz de korkuyor musunuz onlardan?</p>

  <p class="calibre3">Bu konuşan, Dünyalı olmamanın bilincindeki, Siriyus'lu arkeolog Arvardan'dı. İster ön yargı olsun, ister olmasın, imparatorluk askerlerinin gelişi, bir tür mantıklı denge ögesiydi. Üstünlüğünün verdiği hisle, müşfikleşti birden.</p>

  <p class="calibre3">— Yabancılar'dan korkunuz olmasın, dedi, Dünyalıların İmparatorluk mensupları için kullandıkları deyimi söyleyerek. Onlarla ben ilgilenirim, Bayan Shekt.</p>

  <p class="calibre3">— Yo, hayır! dedi ani bir endişeyle genç kız. Hele onları tahrik etmeye hiç kalkışmayın. Onlarla konuşmayın, hatta yüzlerine bile bakmayın!</p>

  <p class="calibre3">Arvardan'ın yüzündeki tebessüm daha da genişledi.</p>

  <p class="calibre6">* * *</p>

  <p class="calibre3">Muhafızlar onları ana çıkış kapısına varamadan gördüler. Hemen geri çekildiler. Pola ile Arvardan küçük bir boşluğa çıktılar. İçerde garip bir sessizlik vardı. Askerî araçlar canavar düdüklerini çalarak yaklaşıyordu.</p>

  <p class="calibre3">Zırhlı arabalar mağazanın giriş yerine varıp durdu, başlarında şeffaf küreler bulunan askerler yere atladılar. Önlerinde, birden paniğe kapılan kalabalık, nöronlu cop yağmuru karşısında çil yavrusu gibi dağıldı.</p>

  <p class="calibre3">Teğmen Claudy en önden ilerleyip, kapı önünde nöbet tutan bir dünyalı muhafızın yanına yaklaştı.</p>

  <p class="calibre3">— Hey, sen... Kim hummalı olan?</p>

  <p class="calibre3">İçinde saf hava bulunan cam kürenin içinde yüz hatları şekilsizleşti ve sesini yükselten amplifikatör, madenî bir cızırtı çıkarıyordu.</p>

  <p class="calibre3">Muhafız saygıyla başını öne eğdi.</p>

  <p class="calibre3">— Umarım beğeneceksiniz, hastayı mağazanın içinde tecrit ettik. Kendisiyle beraber olan iki kişi de, giriş kapısının önündeler.</p>

  <p class="calibre3">— Oradalar mı? Beklesinler! Önce meraklıların dağıtılmasını istiyorum. Çavuş, alanı boşaltın!</p>

  <p class="calibre3">Emir, en sert ve acımasız şekilde derhal yerine getirildi. Ağzı açık ayran budalaları toz gibi dağıtılırken, Chica'da hava yavaş yavaş kararmaya başlamıştı. Sokaklar soluk ve suni bir ışıkla aydınlatılıyordu.</p>

  <p class="calibre3">Teğmen Claudy, nöronik copuyla kalın çizmelerini dövdü.</p>

  <p class="calibre3">— Hasta dünyalının içerde olduğundan emin misin?</p>

  <p class="calibre3">— Şahsen görmedim efendimiz. Ama içerde olmalı.</p>

  <p class="calibre3">— Peki. Öyle varsayalım. Vakit de kaybetmeyelim. Çavuş! Derhal bu binayı salgına karşı dezenfekte edin!</p>

  <p class="calibre3">Dışardaki havayla her türlü teması kesen özel giysileri içinde bir grup asker, marş marşla binaya doğru ilerledi. Uzun bir çeyrek saat geçti. Arvardan, olup bitenleri büyük bir merakla izliyordu. Tam bir profesyonel olarak, bu kendisi için yaşanmış mükemmel bir deneydi.</p>

  <p class="calibre3">Karanlıkların içinden son asker de çıktıktan sonra, bir komut işitildi:</p>

  <p class="calibre3">— Kapıları mühürleyin!</p>

  <p class="calibre3">Birkaç dakika daha geçti aradan. Sonra mağazanın hemen her tarafına yerleştirilen dezenfeksiyon tüpleri açıldı. Kalın bir buhar tabakası püskürerek duvarları yaladı, en ücra köşelere kadar sızdı, zeminin her santimetre karesine işledi, havaya asıldı. Protoplazma yapılı hiçbir canlı, ister mikrop, ister insan olsun bu dezenfektan maddeye dayanamazdı.</p>

  <p class="calibre3">Teğmen ancak bundan sonra Arvardan'la Pola'ya döndü:</p>

  <p class="calibre3">— Nedir bu adamın adı?</p>

  <p class="calibre3">Sesinde acımasızlık bile değil, sadece kayıtsızlık vardı. Bir Dünyalı öldürülmüştü. Ne olacak, teğmen bugün bir de sinek öldürmüştü. Böylece canını aldıklarının sayısı iki ediyordu..</p>

  <p class="calibre3">Sorusu cevapsız kaldı. Pola, tevekkülle başını eğmişti. Arvardan ise sahneyi hâlâ büyük bir merakla seyrediyordu, imparatorluk subayı ise, gözlerini üzerlerinden ayırmıyordu. Sert bir işaret yaptı birden.</p>

  <p class="calibre3">— Hummanın bunlara da bulaşmadığına bakılsın!</p>

  <p class="calibre3">Doktor işareti taşıyan bir başka subay, ileri çıktı. Muayene, pek yumuşak geçmedi. Eldivenli, ellerini arkeoloğun ve genç kızın koltuk altlarına uzattı. Ağızlarını denetlemek için dudaklarını tutup dışarı kıvırdı.</p>

  <p class="calibre3">— Bulaşmamış, teğmen, dedi. Humma kendilerine öğlen vakti bulaşmış olsaydı, belirtileri şu saatte çoktan ortaya çıkardı.</p>

  <p class="calibre3">— Güzel.</p>

  <p class="calibre3">Teğmen Claudy miğferini dikkatle çıkardı. Yeniden "taze" havayla temas etmek, onu mutlu kılmıştı. Miğferi sol dirseğinin arkasına astıktan sonra, sertçe sordu:</p>

  <p class="calibre3">— Adın ne, pis Dünyalı Kadın?</p>

  <p class="calibre3">Sesinin tonu o kadar küçültücüydü ki, kullandığı sıfat bile yanında hafif kalırdı. Ama Pola hiçbir tepki göstermedi.</p>

  <p class="calibre3">— Pola Shekt, efendim, dedi bir solukta.</p>

  <p class="calibre3">— Kimliğin!</p>

  <p class="calibre3">Genç kız cebinden pembe bir defter çıkardı. Teğmen alıp açtı, el lambasının ışığında inceledi. Defter yere bırakılıp düşünce, Pola almak üzere hemen eğildi.</p>

  <p class="calibre3">— Ayağa kalk! diye emretti öfkeyle teğmen.</p>

  <p class="calibre3">Sonra bir tekmede defteri uzağa itti. Sapsarı kesilen Pola, hemen elini çekti.</p>

  <p class="calibre3">Arvardan, kaşlarını çattı. Artık müdahale etmenin zamanı gelmişti.</p>

  <p class="calibre3">— Baksanıza bir dakika buraya!</p>

  <p class="calibre3">Subay, dudaklarında çirkin bir sırıtışla donuverdi.</p>

  <p class="calibre3">— Ne oldu, Dünyalı?</p>

  <p class="calibre3">Pola hemen iki erkeğin arasına girdi.</p>

  <p class="calibre3">— Rica ederim efendim... Onun bugün olup bitenlerle hiçbir ilgisi yok. Kendisini de daha önce hiç görmemiştim...</p>

  <p class="calibre3">Teğmen, kızı itti.</p>

  <p class="calibre3">— Ne oldu, Dünyalı dedim, ha?</p>

  <p class="calibre3">Arvardan da aynı soğuk bakışla onu süzdü.</p>

  <p class="calibre3">— Ben de biraz kendinize gelin diyorum! Size! Hanımlara karşı davranışınız hiç hoşuma gitmedi. Bu tavırlarınızı değiştirmenizi tavsiye ederim, tamam mı?</p>

  <p class="calibre3">Öylesine kızıp kendisini kaybetmişti ki, teğmenin kendisini Dünyalı sanmasını bile boşlamıştı.</p>

  <p class="calibre3">Claudy, onu hiç hoş olmayan bir gülümsemeyle süzdü.</p>

  <p class="calibre3">— Peki, sen nerede terbiye gördün bakalım, Dünyalı? Bir adama seslenirken, efendim denmesi gerektiğini bilmiyor musun? Sen yerinde durmasını da bilmiyorsun. Biliyor musun, epeydir senin gibi ham hödük birine ders vermemiştim. Şimdi dersini al da, gör!</p>

  <p class="calibre3">Eli bir yılan gibi önce geri çekildi, sonra Arvardan'ın suratına iki tokat indirdi. Elinin yüzüyle ve tersiyle. Şaşıran arkeolog önce geri çekildi. Ve bir anda gözü karardı. Hayretten yüzü allak bullak olan subayın kolunu bir hamlede tutup kaptı.</p>

  <p class="calibre3">Aynı anda omuzunun kasları gerildi.</p>

  <p class="calibre3">Teğmen boğuk bir gürültüyle, boylu boyunca yere serildi. Cam miğferi parça parça olup kırıldı. Düştüğü yerde hareketsiz kalakaldı. Arvardan'ın yüzündeki yarım yamalak gülümseme, gerçekten korkunçtu. Sonra ellerini silkeledi.</p>

  <p class="calibre3">— Daha başka meraklısı varsa, hazırım, gelsin de, onlara da dersini vereyim! diye ekledi.</p>

  <p class="calibre3">Ama çavuş, nöronik copunu kaldırmıştı bile. Mor bir ışın çaktı, arkeoloğun tam göğsüne isabet etti. Tarifsiz bir acı sardı her tarafını, ağır ağır dizlerinin üzerine çöktü. Her tarafı felç olup, bayıldı ve boylu boyunca uzandı yere...</p>

  <p class="calibre3">Gözlerinin önündeki sisler dağılınca, Arvardan'ın ilk hissettiği şey, alnındaki tatlı serinlik oldu. Göz kapaklarını açmak isteyince, paslanmış dolap kapakları gibi açılmadığını fark etti, vazgeçti denemekten. Ama elini ağır ağır kaldırarak, yüzüne dokunabildi.</p>

  <p class="calibre3">Küçücük bir el, alnına ıslak bir bezle kompres yapıyordu...</p>

  <p class="calibre3">Gözünün tekini açıp önündeki sisleri dağıtmayı denedi:</p>

  <p class="calibre3">— Pola...</p>

  <p class="calibre3">Neşeli bir ses cevap verdi kendisine:</p>

  <p class="calibre3">— Evet, benim! Nasıl hissediyorsunuz kendinizi?</p>

  <p class="calibre3">— Bir daha acı çekmemek üzere ölmüş gibi, dedi dişlerini gıcırdatarak. Neler oluyor?</p>

  <p class="calibre3">— Bizi askerî üsse götürdüler. Bir albay vardı orada... Üstünüzü aradılar ve... Ne yapacaklarını bilmiyorum, ama... Oh, Bay Arvardan, aslında teğmene vurmamanız gerekirdi. Sanırım kolunu kırmışsınız.</p>

  <p class="calibre3">Arvardan'ın dudaklarında bir tebessüm belirdi.</p>

  <p class="calibre3">— Yaşasın! Yazık ki beynini patlatmamışım!</p>

  <p class="calibre3">— Ama bir imparatorluk subayına karşı çıkmak... Çok büyük bir suç bu!</p>

  <p class="calibre3">— Öyle mi? Neyse göreceğiz...</p>

  <p class="calibre3">— Hişt! Geliyorlar...</p>

  <p class="calibre3">Arvardan gözlerini yumup, gevşedi. Pola'nın uzaktan gelen küçük çığlığını işitti ve enjeksiyon iğnesi etine saplandığında, birden kaslarını oynatamaz hale geldi. Bunu, bütün damarlarını ve sinirlerini saran çok hoş bir huzur ortamı izledi. Gerili kolları gevşedi, iki büklüm olmuş gibi duran belkemiği biraz olsun yumuşadı. Göz kapaklarını kırpıştırıp, dirseğinden destek alarak, yerinden doğruldu.</p>

  <p class="calibre3">Albay, düşünceli bir edayla kendisini seyrediyordu. Pola da neşe karışık bir şaşkınlıkla yüzüne bakmaktaydı.</p>

  <p class="calibre3">— Doktor Arvardan, sanırım bugün öğleden sonra can sıkıcı bir olay cereyan etmiş galiba, dedi albay.</p>

  <p class="calibre3">Doktor Arvardan! Pola, onun hakkında gerçekten çok az şey bildiğini birden fark etti. Mesleğinden bile haberi yoktu.</p>

  <p class="calibre3">Arvardan şöyle bir güldü.</p>

  <p class="calibre3">— Can sıkıcı mı dediniz? Hiç de olaya uymayan bir açıklama!</p>

  <p class="calibre3">— İmparatorluk subaylarından birinin kolunu, görevini ifa ettiği sırada kırdınız!</p>

  <p class="calibre3">— Ama önce o bana vurmuştu. Görevi ne bana hakaret etmek, ne de bana kaba kuvvet gösterisinde bulunmaktı, değil mi? Bu koşullarda kendisine bir subay ya da bir kibar bey olarak davranma imkânım kalmamıştı. İmparatorluğun özgür bir vatandaşı olarak, böyle davranmam çok normaldi.</p>

  <p class="calibre3">Albay öksürdü ve cevap veremedi. Pola, kulaklarına inanamıyordu. En sonunda kumandan konuşabildi:</p>

  <p class="calibre3">— Bu olayı teessüfe layık bulduğumu söylememe gerek yok herhalde. Her iki taraf da eşit derecede bu işe bulaştığına göre, sanırım en iyisi olanları unutmak...</p>

  <p class="calibre3">— Unutmak mı? Ne münasebet! Ben burada Vali'nin resmî davetlisi olarak bulunuyorum ve garnizonun Dünya'da kanun ve nizamı korumak için nasıl davrandığını öğrenmek herhalde kendisi için ilginç olacaktır.</p>

  <p class="calibre3">— Size söz veriyorum, kabahatli şahsen özür dileyecektir, Doktor Arvardan.</p>

  <p class="calibre3">— İhtiyacım yok. Bayan Shekt hakkındaki niyetleriniz nedir?</p>

  <p class="calibre3">— Ne öneriyorsunuz siz?</p>

  <p class="calibre3">— Onu derhal salıvermenizi, kimlik belgelerini iade etmenizi ve... Kendisinden derhal özür dilemenizi!</p>

  <p class="calibre3">Albay önce kıpkırmızı kesildi, sonra zorlanarak devam etti:</p>

  <p class="calibre3">— Elbette. (Pola'ya döndü.) Eğer bu küçük hanım candan özürlerimi kabul etmek lütfunda bulunursa.</p>

  <p class="calibre3">Biraz sonra üssün kara duvarlarını geride bırakmışlardı. Bindikleri hava taksisi, kendilerini on dakikada geri getirdi. Şimdi Enstitü'nün önündeydiler. Sokak ıssızdı. Vakit, gece yarısını geçmişti.</p>

  <p class="calibre3">— Ben pek bir şey anlayamadım, dedi Pola. Siz çok önemli biri olmalısınız. İnanın, adınızı işitmediğim için, biraz da utanıyorum. Doğrusu Yabancılar'ın bir Dünyalıya böyle davranacaklarını hiç tahmin etmezdim.</p>

  <p class="calibre3">Arvardan aslında gerçeği açıklamaktan tiksiniyordu, ama buna mecbur hissetti kendisini.</p>

  <p class="calibre3">— Ben Dünyalı değilim, Pola. Arkeoloğum ve Siriyus bölgesinde doğdum.</p>

  <p class="calibre3">Genç kız dehşetle başını kaldırdı. Mehtapta, yüzünün sapsarı kesildiği belliydi. Tam on saniye tek kelime edemedi. Sonra konuştu:</p>

  <p class="calibre3">— Demek başınıza bir şey gelmeyeceğini bildiğiniz için askerlere kafa tutabildiniz ha? Ben de sanmıştım ki... Ama anlamam gerekirdi. (Acı bir hayal kırıklığına uğramıştı.) Eğer yanıldığım için size karşı aşırı samimi davrandımsa, beni mazur görmenizi dilerim efendim...</p>

  <p class="calibre3">— Kuzum, ne oluyor size Pola? diye öfkeyle bağırdı Arvardan. Ne çıkar ben Dünyalı değilsem? Bu, beş dakika önce sizin nazarınızda nasıl biri olduğum gerçeğini değiştirir mi hiç?</p>

  <p class="calibre3">— Beni uyarmanız gerekirdi, efendim.</p>

  <p class="calibre3">— Lütfen bana "efendim" diye hitap etmeyin! Başkaları gibi davranmayın, tamam mı?</p>

  <p class="calibre3">— Kim o başkaları, efendim? Dünya'da yaşayan iğrenç hayvanlar mı? Size yüz kredi de borcum var.</p>

  <p class="calibre3">— Unutun şunu, dedi Arvardan, yüreği parçalanarak.</p>

  <p class="calibre3">— Bu emre itaat edemem. Adresinizi verirseniz, hemen bugün borcumu gönderirim.</p>

  <p class="calibre3">— Bana yüz krediden daha çok şey borçlusunuz! diye ani bir öfkeyle bağırdı Arvardan.</p>

  <p class="calibre3">Pola dudaklarını ısırdı, sesinin tonunu alçaltarak cevap verdi:</p>

  <p class="calibre3">— Size olan büyük borcumun ancak bu bölümünü size ödeyebilirim, efendim. Lütfen adresinizi verir misiniz?</p>

  <p class="calibre3">Arkasını dönüp uzaklaşan Arvardan, "Hükümet malikânesi" demekle yetindi.</p>

  <p class="calibre3">Sonra gecenin karanlığında kayboldu.</p>

  <p class="calibre3">Ve Pola birden ağladığını farketti.</p>

  <p class="calibre6">* * *</p>

  <p class="calibre3">Bürosuna girince, Shekt kızını ayağa fırlayıp karşıladı.</p>

  <p class="calibre3">— Adamımız döndü, diye haber verdi hemen. Zayıf bir adam getirdi kendisini.</p>

  <p class="calibre3">Güçlükle konuşuyordu.</p>

  <p class="calibre3">— Benden iki yüz kredi istedi. Verdim.</p>

  <p class="calibre3">— Aslında yüz alacaktı, ama ziyanı yok.</p>

  <p class="calibre3">Babasının önünden yürüyüp geçti.</p>

  <p class="calibre3">— Çok merak ettim, biliyorsun. Öyle bir kargaşa vardı ki... Seni tehlikeye atmak korkusuyla hiçbir şey de soramadım.</p>

  <p class="calibre3">— Her şey yolunda artık. Benim başıma da bir şey gelmedi... Baba, müsaade et, bu gece burada uyuyayım.</p>

  <p class="calibre3">Fakat bütün yorgunluğuna rağmen, Pola o gece uyuyamadı. Çünkü, aslında bir şeyler olmuştu. Bir erkekle tanışmıştı. Ve bir Yabancı idi bu erkek.</p>

  <p class="calibre3">Ama adresi vardı. Adresini biliyordu...</p>
</body>
</html>
