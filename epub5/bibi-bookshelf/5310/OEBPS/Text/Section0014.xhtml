<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="calibre6"><span class="calibre7"><b class="calibre4">Onüçüncü Bölüm</b></span></h1>

  <h2 class="calibre6" id="sigil_toc_id_13"><b class="calibre4">ÖRÜMCEK AĞINI ÖRÜYOR</b></h2>

  <p class="calibre3">WASHENN'de, Eskiler Koleji'nin atmosferinin sakin olduğu söylenebilir. Buraya en yakışacak kelime de, ciddiyettir. Eskiler'den başka hiç kimsenin aşamayacağı Tetragon'un ağaçlan altında da, gençler akşam gezintisi için küçük gruplar halinde dolaşıyorlar. Arada sırada da selam verenlere sevimli bir el hareketiyle karşılık veren yeşil giysili bir yönetici geçiyor.</p>

  <p class="calibre3">Bazan Yüksek Bakan'ın da geçtiği görülür, ama pek ender olarak.</p>

  <p class="calibre3">Oysa şimdi olduğu gibi, birisinin böyle adeta koşar adım, kan ter içinde, saygıyla uzanan ellere bile aldırmadan, ihtiyatlı bakışlara dikkat bile etmeden geçtiği, asla görülmemiştir.</p>

  <p class="calibre3">Yasama Meclisi'nin özel kapısından içeri dalıp, boş sıraların önünden süzüldü. Tıklattığı kapı, öbür taraftan bir pedalla açıldı ve Yüksek Bakan girdi.</p>

  <p class="calibre3">Mütevazi bir masanın ardında oturan sekreteri, başını kaldıracak zamanı ancak bulabildi. Minyatür bir TV ekranından, dikkatle bir şeyler dinliyordu.</p>

  <p class="calibre3">Yüksek Bakan, masanın üzerine vurdu:</p>

  <p class="calibre3">— Neler oluyor?</p>

  <p class="calibre3">Sekreter, buz gibi bir bakışla süzüp, ekranı itti.</p>

  <p class="calibre3">— Size hürmetlerimi sunarım, ekselans.</p>

  <p class="calibre3">— Geçelim, dedi telaşla Yüksek Bakan. Olup bitenleri öğrenmek istiyorum.</p>

  <p class="calibre3">— Tek kelimeyle söyleyeyim: Adamımız kaçtı.</p>

  <p class="calibre3">— Shekt'in sinaptik amplifikatörle tedavi ettiği adamdan mı bahsediyorsunuz?.. Yabancı'dan... Casustan... Çiftlikteki adamdan...</p>

  <p class="calibre3">Sekreteri, "Evet efendim" sözüyle lafını yarıda kesmeseydi, kim bilir Yüksek Bakan daha ne kadar sıfat yakıştıracaktı. ..</p>

  <p class="calibre3">— Niçin bana haber verilmedi? Niçin bana hiçbir şey haber verilmiyor?</p>

  <p class="calibre3">— Derhal duruma müdahale gerekiyordu ve sizin başka randevularınız vardı. Ben de elimden geldiği kadarıyla sizin yerinize hareket ettim.</p>

  <p class="calibre3">— Evet, benden kurtulmak istediğiniz zaman, nedense randevularıma titizlikle saygılısınız. Ama bu sefer ben yokum. Bu sefer beni devre dışı bırakamayacaksınız. Asla kabul edemem...</p>

  <p class="calibre3">— Zaman kaybediyoruz boşuna, diye sesini hiç yükseltmeden cevap veren sekreter, Yüksek Bakan'ın sövüp saymalarını bir anda adeta gırtlağına dayadı.</p>

  <p class="calibre3">Öksürdü, ne diyeceğini pek bilemeden, sindi ve sordu:</p>

  <p class="calibre3">— Bana ayrıntıları anlat, Balkis.</p>

  <p class="calibre3">— Yok ki. İki ay hiç kimseyi şüphelendirmeden ve sabırla bekleyen adamımız Schwartz, birden kaçıverdi. Peşi izlendi. Ama kayboldu.</p>

  <p class="calibre3">— Kayıp mı oldu? Nasıl?</p>

  <p class="calibre3">— Kesin bilmiyoruz, ancak başka bir veri var elimizde. Bu gece ajanımız Natter, beklenen üç raporunu vermedi. Yedeği, onu aramaya gitti. Şafağa doğru, onu Chica yolunda, bir çukurda buldu. Ölü olarak.</p>

  <p class="calibre3">Yüksek Bakan sapsarı kesildi.</p>

  <p class="calibre3">— Onu yabancı mı öldürdü?</p>

  <p class="calibre3">— Böyle denebilir, ama şimdilik kesin diyemiyoruz. Cesedin üzerinde hiçbir yara-bere izi yok. Cesetteki korkunç acı ifadesinden başka. Elbette otopsi yapılacak. Belki de kritik bir anda bir kalp krizi geçirmiştir.</p>

  <p class="calibre3">— Böyle bir rastlantıya inanmak güç.</p>

  <p class="calibre3">— Bence de, ancak onu eğer Schwartz tasfiye ettiyse, bunu izleyen olaylar daha da ürkütücü. Ekselans, öyle anlaşılıyor ki</p>

  <p class="calibre3">Schwartz Chica'ya Dr. Shekt'i görmeye gidiyordu. Çünkü Natter'in cesedi, Maren çiftliğiyle Chica arasında bulundu. Bunun üzerine şehri uyardık ve adam saptandı.</p>

  <p class="calibre3">— Schwartz mı? diye merakla sordu Yüksek Bakan.</p>

  <p class="calibre3">— Elbette.</p>

  <p class="calibre3">— Niçin hemen söylemediniz?</p>

  <p class="calibre3">Balkis omuzlarını silkti.</p>

  <p class="calibre3">— Ekselans, bundan daha önemli şeyler var. Tekrar ediyorum. Schwartz elimizde. Çabuk ele geçirildi ve güç de olmadı. Ancak bu, Natter'i ortadan kaldırmasıyla pek bağdaşmıyor. Ustalığı inkâr edilemeyecek Natter gibi bir ajanı nasıl ortaya çıkartıp, tasfiye edebildi? Sonra da aptalca hemen ertesi gün Chica'da bir fabrikaya iş için nasıl başvurdu?</p>

  <p class="calibre3">— Öyle mi yapmış?</p>

  <p class="calibre3">— Öyle yapmış. Bu durumda iki açıklaması var olayın: Ya elindeki bilgileri Shekt veya Arvardan'a aktardı, sonra da izleri iyice karıştırmak için, kendisini kasten ele verdi ya da henüz keşfedemediğimiz başka yardakçıları var. Onları korumak istiyor. Her iki durumda da ihtiyatlı olmalıyız.</p>

  <p class="calibre3">— Hiçbir şey anlayamıyorum, diyerek derin bir iç çekti Yüksek Bakan. Bu beni aşıyor.</p>

  <p class="calibre3">Balkis küçümseyici bir gülümsemeden sonra, devam etti:</p>

  <p class="calibre3">— Bir çeyrek saat sonra Dr. Bel Arvardan'la randevunuz var.</p>

  <p class="calibre3">— Benim mi? Niçin? Ne diyeceğim ona? Görmek istemiyorum onu.</p>

  <p class="calibre3">— Sakin olun, Ekselans. Görmeniz gerek. Yapacağı sözde araştırmaların tarihi iyice yaklaştığına göre, yasak bölgelerde araştırma yapma yetkisi isteyeceği apaçık belli. Enniyus da bu istekte bulunacağını söylemişti bize. Senaryonun ipleri elinde. Onu alt edeceğinizi ve ondan daha yalancı çıkacağınızı umarım.</p>

  <p class="calibre3">Yüksek Bakan, başını öne eğdi.</p>

  <p class="calibre3">— Deneyeceğim.</p>

  <p class="calibre3">Bel Arvardan erken gelerek, çevreyi gözlemlemek fırsatı buldu. Galaktika'nın mimarlık şaheserlerini iyi bilen biri için Eskiler Koleji'nin yapısı, eski tarz bir granit bloktan başka bir şey değildi. İlkel görüntüsü bile, çok eski bir çağı anımsatıyordu.</p>

  <p class="calibre3">Arvardan'ın düşünceleri bir kere daha ikiye bölünmüştü. Dünya'nın Batı kıtalarında iki ay süren turnesi, doğrusu pek... eğlendirici geçmemişti. İlk gün başına gelenler, gezinin bütününü berbat etmişti.</p>

  <p class="calibre3">Chica'da geçirdiği o günü aklına getirdiği için kendi kendine kızdı. Genç kız kendisine karşı kaba davranmıştı. Şımarık bir nankördü o. Bayağı bir Dünyalı kadın. Ne diye kendisini suçlu hissedecekti ki? Ama yine de...</p>

  <p class="calibre3">Acaba genç kızın kendisinin bir Yabancı olduğunu öğrendiği zaman geçirdiği şoku dikkate almış mıydı? Kabalığı yüzünden kolunu kırarak cezalandırdığı subay gibi, o da çok şaşırmış olamaz mıydı? Hem önceden kızın Yabancılar yüzünden neler çektiğini biliyor muydu? Sonra birden bire, hiç hazırlıksız onun da bir Yabancı olduğunu öğrenince...</p>

  <p class="calibre3">Keşke biraz daha sabır gösterseydi... Niçin hemen davranmıştı öyle? Kızın adını bile doğru dürüst hatırlamıyordu artık. Pola bilmem ne. Garip! Genellikle hafızası kuvvetliydi. Yoksa bilinçsizce unutmaya mı çalışıyordu adını?</p>

  <p class="calibre3">Aslında, ne diye unutmayacaktı ki? Unutmak! Ayrıca hatırlayacak ne vardı ki? Dünyalı bir kız. Sıradan bir Dünyalı kız işte.</p>

  <p class="calibre3">Hastabakıcıydı ve bir hastanede çalışıyordu. Acaba hangi hastane olduğunu saptamayı denese miydi? Onu terk ettiğinde, gece karanlığında bir beton yığınından farksız görünmüştü gözüne. Her neyse, lokantadan pek uzakta olmamalıydı.</p>

  <p class="calibre3">Öfkeyle bu düşünceyi de zihninden kovaladı. Deli miydi ne? Dünyalı bir kızdı o. Güzel, nazik, oldukça da çekici...</p>

  <p class="calibre3">Ama Dünyalı bir kızdı.</p>

  <p class="calibre3">Yüksek Bakan salona girdi ve Arvardan sevindi doğrusu buna. Böylece Chica olaylarını zihninden kovabilecekti. Ama bunun sadece geçici bir ara olduğunu çok iyi biliyordu. Bu anı kendisini hiç bir zaman rahat bırakmayacaktı.</p>

  <p class="calibre3">Yüksek Bakan giysilerini değiştirmişti ve pırıl pırıldı. Aslında ne bir kuşku ya da telaş belirtisi vardı. Sıkıntıdan terliyor gibi filan da değildi. Çok nazik davrandı. Arvardan, imparatorluğun önde gelen bazı kişilerinin Dünya halkına gönderdikleri iyi niyet mesajlarını nakletmekle söze başladı. Yüksek Bakan da Dünya halkının ve kendisinin, imparatorluk hükümetinin gösterdiği cömertlik karşısındaki minnet duygularını dile getirerek yanıt verdi.</p>

  <p class="calibre3">Konuk, imparatorluğun felsefesi içinde arkeolojinin önemi üzerinde durdu, Galaktika'yı oluşturan gezegenlerde yaşayan bütün insanların, hayata başladıkları gezegen hangisi olursa olsun, kardeş sayılacakları ilkesi üzerinde ısrar etti. Ekselansları da bunu onayladı. Bu kuramın uygulamaya geçileceği saatin yakın olmasını diledi.</p>

  <p class="calibre3">Bu sözler üzerine, Arvardan gülümsedi:</p>

  <p class="calibre3">— Ekselans, ben de bu amaçla sizden bu görüşme talebinde bulundum zaten. Dünya ile komşusu bazı imparatorluk dominyonları arasındaki görüş ayrılıkları, belki de daha çok düşünce biçimleri arasındaki farklılıklardan kaynaklanmaktadır. Oysa Dünyalıların etnolojik açıdan Galaktika'daki diğer insanlardan farklı olmadıklarını kanıtlayabilirsek, belki de bu anlaşmazlıkların çoğu ortadan kalkar.</p>

  <p class="calibre3">— Peki, bunu nasıl kanıtlamayı düşünüyorsunuz? Öneriniz ne?</p>

  <p class="calibre3">— Bunu birkaç kelimeyle açıklamak kolay değil. Ekselansları sanıyorum arkeolojik düşüncede başlıca iki akımın ağır bastığını ve bunlara kaynaşmacılık ve yayılmacılık kuramı dendiğini biliyorlardır.</p>

  <p class="calibre3">— Bu konuda bilgim yok, ama bu ekolleri biliyorum.</p>

  <p class="calibre3">— Güzel. Kaynaşma kuramı, doğal olarak çeşitli insan tiplerinin bağımsız bir evrim izledikten sonra, çok uzak bir geçmişe, uzayda kahramanca gerçekleştirilen gezilere kadar dayanan zamanlarda karıştıklarını ileri sürmektedir. Ne yazık ki bu döneme ait belgelerden yoksunuz. İnsanlığın bugünkü morfolojik yapı birliğini açıklayabilmek için, bu kuram gereklidir.</p>

  <p class="calibre3">— Evet, diye kuru bir şekilde onayladı Yüksek Bakan, Ve bu kavram, birkaç yüz ya da bir kaç bin insana benzer yaratığın varlığını, kimyasal ve biyolojik açıdan karma birleşmeleri mümkün kılacak biçimde, bağımsız olarak bir evrim gösterdiklerini de öngörüyor.</p>

  <p class="calibre3">— Tamamen, diye memnuniyetle onayladı Arvardan. Bu kuramın zayıf noktasının üzerine parmak bastınız. Ancak arkeologların çoğunluğu bu boşluğu görmeyi reddederek, kaynaşmacılığın taraftarlığını yapıyorlar. Bunun sonunda da Galaktika'nın bazı ücra köşelerinde özgünlüklerini korumuş, karışmamış alt-türler olabileceği olasılığı ortaya çıkıyor.</p>

  <p class="calibre3">— Dünyayı mı düşünüyorsunuz böyle derken?</p>

  <p class="calibre3">— Dünya, sadece bir örnek. Buna karşılık, yayılmacılık kuramı...</p>

  <p class="calibre3">— Hepimizin tek ve aynı gezegenin insanlarından geldiğimizi öğretiyor.</p>

  <p class="calibre3">— Tamamiyle.</p>

  <p class="calibre3">— Benim halkım tarihsel kanıtlara ve kutsal sayıp asla Yabancılar'a açıklayamayacağımız bazı metinlere dayanarak, Dünya'nın, insanlığın beşiği olduğuna inanıyor.</p>

  <p class="calibre3">— Ben de bu inancı paylaşıyorum ve bu gerçeği bütün Galaktika'ya kabul ettirebilmek için bana yardım etmenizi talep ediyorum.</p>

  <p class="calibre3">— Çok iyimsersiniz. Biraz açıklar mısınız?</p>

  <p class="calibre3">— Bugün ne yazık ki radyoaktivite tarafından maskelenmiş olan gezegeninizin bazı bölgelerinde, çeşitli eşya ve yapı kalıntılarının bulunabileceğine ben inanıyorum. Geçmişin bu tanıklarının yaşını kesinlikle saptamak mümkündür ve radyoaktif çöküntüye kadar ki durumlarını ortaya çıkartarak...</p>

  <p class="calibre3">— Böyle bir şey söz konusu olamaz.</p>

  <p class="calibre3">— Niçin? diye hayrete düşen ve alnı kırışan Arvardan sordu.</p>

  <p class="calibre3">— Her şeyden önce, ne bulmayı umuyorsunuz? Tezinizin doğruluğunu kanıtladığınızı varsayalım, hatta bütün Galaktika'nın bunu kabul ettiğini öngörelim. Bir milyon yıl önce hepinizin Dünyalı olduğunuzun ortaya çıkmasının ne önemi var? Eninde sonunda hepimiz birkaç milyar yıl önce maymun değil miydik? Ama biz çağdaş maymunlar olmak istemiyoruz, kabul etmiyoruz bunu.</p>

  <p class="calibre3">— Ekselans, rica ederim... Bu benzetme abartma olmuyor mu biraz?</p>

  <p class="calibre3">— Katiyyen! Dünyalıların uzun yalnızlıkları sırasında, başka gezegenlere göç eden torunlarından, özellikle radyoaktivitenin de etkisiyle çok çok değiştikleri ve başka bir ırk oluşturduklarını düşünmek, mantıklı değil mi?</p>

  <p class="calibre3">Arvardan dudaklarını ısırıp, cevap verdi:</p>

  <p class="calibre3">— Siz, düşmanınızın iyi avukatlığını yapıyorsunuz.</p>

  <p class="calibre3">— Çünkü düşmanımın ne diyeceğini soruyorum kendi kendime. Hiç bir yere varamayacağınızı ve rakiplerimizin kinini daha da törpüleyeceğinizi anlasanıza.</p>

  <p class="calibre3">— Ama bir de yalnız bilim adına yapılacak işi düşünün... Bilgilerimizin ilerleyeceğini...</p>

  <p class="calibre3">Yüksek Bakan ciddiyetle çenesini salladı:</p>

  <p class="calibre3">— Reddetmek zorunda olduğum için üzgünüm. Şimdi sizinle imparatorluğun bir efendisinin, imparatorluğun bir başka efendisine konuşacağı gibi sesleneceğim. Şahsen, size yardımcı olmayı seve seve kabul ederdim. Ama dünyalılar inatçı ve boyun eğmeyen insanlardır. Yüzyıllar boyunca içlerine kapanmış ve şey yüzünden... Yani... Galaktika'nın bazı bölgelerinin teessüf edilecek davranışları karşısında kabuklarına çekilmişlerdir. Bir takım tabuları, asla değişmeyecek adetler'i vardır ve bunlara ben bile karşı çıkamam.</p>

  <p class="calibre3">— Ve radyoaktif alanlar...</p>

  <p class="calibre3">— Tabuların en önemlilerindendir. Size istediğiniz izni versem, ki inanın, içimden vermek geliyor, emin olun, sizin ve beraberinizdeki keşif heyetinin hayatını dahi tehlikeye atabilecek karışıklıklar çıkabilir ve bunu önlemek için girişilecek bastırma hareketi de Dünyalılara zarar getirir sonunda. Böyle davranmakla görevime ve vatandaşlarımın güvenine ihanet etmiş olurum.</p>

  <p class="calibre3">— Ama ben mümkün olan bütün önlemleri almaya hazırım. Dilerseniz yanıma gözlemciler verebilirsiniz... Hatta elde edeceğim bilgileri yayınlamadan önce size danışmayı, onayınızı almayı da önerebilirim.</p>

  <p class="calibre3">— Beni heveslendiriyorsunuz. Tasarı çok ilginç elbette ama siz benim yetkilerimi büyütüyorsunuz gözünüzde. Ben mutlak bir hakim değilim. Aslında yetkilerim çok sınırlıdır. Bütün sorunlar bir karara varmadan önce Eskiler Derneği'nin onayına sunulmalıdır.</p>

  <p class="calibre3">— İşte bu kötü, dedi başını sallayarak Arvardan. Vali, bana güçlüklerle karşılaşacağımı söylemişti, ama ben yine de umuyordum ki... Ekselans, Meclis'in görüşünü ne zaman alabilirsiniz?</p>

  <p class="calibre3">— Eskiler Derneği Prezidyumu, üç güne kadar toplanacak. Ancak ben gündemi değiştirmeye yetkili olmadığımdan, bu sorun bir haftadan önce ele alınamaz.</p>

  <p class="calibre3">Arvardan belirsizce baş salladı.</p>

  <p class="calibre3">— Eh, başka yol yoksa, peki... Ekselans, bu arada ayrıca...</p>

  <p class="calibre3">— Evet?</p>

  <p class="calibre3">— Bilginlerinizden biriyle, Dr. Shekt ile bir görüşme yaparsam, mutlu olurum. Chica'ya uğradım, ancak çabuk ayrılmak zorunda kaldığım için, görüşemedim kendisiyle. Bunu telafi etmek istiyorum. Kendisi kuşkusuz çok işi başından aşkın biri olmalı. Eğer sizden ona sunacağım bir tavsiye mektubu istersem, çizmeyi aşmış olmam, değil mi?</p>

  <p class="calibre3">Birden kasılan Yüksek Bakan, cevap vermeden önce biraz bekledi.</p>

  <p class="calibre3">— Kendisiyle niçin görüşmek istediğinizi öğrenebilir miyim?</p>

  <p class="calibre3">— Elbette. Galiba sinaptik bir amplifikatörün söz konusu edildiği bir yazı okumuştum. Bunun beynin nöroşimisiyle ilgisi vardı. Benim tasarılarımdan birine de çok yararlı ve ilginç gelebilir. Ben gerçekten de insan tiplerini ansefalografik gruplanna göre sınıflandırmayı denedim... Bunda da beyinsel dalgalardan yararlandım. Ne demek istediğimi anlayabildiniz mi?</p>

  <p class="calibre3">— Hımm... Bu aygıttan şöyle bir söz edildiğini işittim ben de. Ama sanıyorum pek başarılı olmamış.</p>

  <p class="calibre3">— Kuşkusuz. Ama Dr. Shekt bu konuda büyük bir uzman. Bana çok yararı dokunacağından eminim.</p>

  <p class="calibre3">— Anlıyorum. Öyleyse size derhal bir takdim mektubu sunayım. Elbette yasak bölgelerle ilgili niyetleriniz hakkında ona bir açıklamada bulunmazsınız.</p>

  <p class="calibre3">— Ekselans, bana güvenebilirsiniz. (Arvardan ayağa kalktı.) Gösterdiğiniz ilgi ve yakınlık için teşekkür ederim. Benim için artık Eskiler Konseyi'nin tasarıma karşı anlayışlı davranmasını dilemekten başka yapacak bir şey kalmıyor.</p>

  <p class="calibre3">Arvardan izin alıp çıktıktan sonra, sekreter hemen içeri girdi. Dudaklarında soğuk ve acımasız bir gülümseme görülüyordu.</p>

  <p class="calibre3">— Mükemmel, dedi. Ekselansları övgüye layık bir biçimde davrandı.</p>

  <p class="calibre3">Yüksek Bakan, adamı karanlık bir bakışla süzdü.</p>

  <p class="calibre3">— Nedir Shekt'le ilgili bu masal?</p>

  <p class="calibre3">— Sizi kuşkulandırdı mı? Oysa kuşkulanacak hiçbir şey yok. İşler tıkırında. Talebini reddetmeniz karşısındaki tepkisinin ne kadar gevşek olduğuna dikkat ettiniz mi?</p>

  <p class="calibre3">İşine yürekten bağlı bir bilim adamı, üstün körü bir sebeple reddedilirse, böyle mi davranır? Yine garip bir rastlantıyla karşı karşıyayız. Schwartz kaçıp, Chica'ya gidiyor. Hemen ertesi gün Arvardan, Washenn'de bitip, keşif gezisi hakkında baştan savma taleplerden sonra, size Shekt'i görmek üzere Chica'ya gideceğini haber veriyor.</p>

  <p class="calibre3">— Peki, niçin söyledi bunu bana, Balkis? Bana patavasızca bir davranış gibi geldi.</p>

  <p class="calibre3">— Çünkü sizde hesap kafası yok. Kendinizi onun yerine koyun. Bizim bir şeyden haberimiz olmadığını sanıyor. Bu durumda, cüretleniyor. Shekt'i görmeye gidiyor! Güzel! Bunu açıkça itiraf ediyor. Hatta sizden bir tavsiye mektubu istiyor. Masumiyeti ve niyetlerinin iyiliği hakkında ne güvenilir bir garanti, değil mi? Schwartz belki de gözlendiğini anlamıştır. Belki de Natter'i o öldürdü. Ama diğerlerine haber verecek zaman bulamadı. Yoksa senaryo böyle cereyan etmeyecekti. (Ağını böyle örerken, sekreterin göz kapakları yarı kapanmıştı.) Schwartz'ın kaybolduğundan ne zaman şüphelenmeye başlayacaklarını bilemeyiz. Ama hiçbir tehlikeyle karşılaşmadan, Arvardan'ın Shekt'le buluşmasını sağlayabiliriz. Onları birlikte kıstırırız. Hiç olmazsa bu inkâr edemeyecekleri bir şey olur.</p>

  <p class="calibre3">— Ne kadar zamanımız var?</p>

  <p class="calibre3">— Takvim, esnektir. Shekt'in ihanetini ortaya çıkardığımızdan beri, ekipler artık çift lokma atıyorlar, işler yolunda. Sadece yörünge hesaplarını bekliyoruz. Yalnız bilgisayarların yetersiz verimi bizi geciktiriyor. Fakat belki de artık birkaç gün söz konusu.</p>

  <p class="calibre3">— Gün ha! diye tekrarladı Yüksek Bakan, garip ve dehşet dolu bir ses tonuyla.</p>

  <p class="calibre3">— Evet, günler! diye yineledi sekreteri. Ama unutmayın ki, kararlaştırılan saatten iki saniye önce bile, bizi durdurmak için bir bomba yeterlidir. Bunu da bir ile altı ay arasında sürecek bir bastırma harekâtı izler. Tehlike hiç yok değil.</p>

  <p class="calibre3">Gün meselesi ha! Ve o zaman tarihin hiçbir zaman kaydetmediği, inanılmayacak kadar eşitlikten uzak bir savaş başlayacaktı: Dünya, bütün Galaktika'ya saldıracaktı.</p>

  <p class="calibre3">Yüksek Bakan'ın elleri hafifçe titredi.</p>

  <p class="calibre6">* * *</p>

  <p class="calibre3">Arvardan yine bir stratosfer uçağındaydı. Gözü kara görüyordu doğrusu. Yüksek Bakan'ın ve yönettiği sinir hastası halkın radyoaktif bölgelere girmesi için gerekli izni vermelerine hiçbir sebep görmüyordu</p>

  <p class="calibre3">Madem resmî izin kopartamayacaktı, varsın kopartamasın! O da yasa dışı yollardan girerdi. Keşif gemisini silahlandırır ve gerekirse ateş de açardı. Hem de nasıl!</p>

  <p class="calibre3">Bahtsız budalalar!</p>

  <p class="calibre3">Kendilerini ne sanıyorlardı bunlar?</p>

  <p class="calibre3">Evet, evet, biliyordu. İnsanın kökenleri olduklarını, GEZEGEN'in halkı olduklarını...</p>

  <p class="calibre3">İşin en berbat yanı, Arvardan'ın haklı olduklarını bilmesiydi.</p>

  <p class="calibre3">Uçağı havalandı ve arkeolog başını arkaya yasladı. Bir saatten kısa bir zamanda, Chica'da olacaktı.</p>

  <p class="calibre3">Aslında dönmekte pek hevesli değildi, ama bu sinaptik amplifikatör önemli olabilirdi ve Dünyayı ziyaretinden yararlanıp bir avantajı kaçırmak, akıl kârı değildi.</p>

  <p class="calibre3">Fare yuvası Dünya!</p>

  <p class="calibre3">Enniyus doğru söylemişti.</p>

  <p class="calibre3">Ama şu Dr. Shekt... Yüksek Bakan'ın verdiği ve protokol sözleriyle dolu tavsiye mektubunu parmağıyla okşadı.</p>

  <p class="calibre3">Sonra birden olduğu yerden fırlayıp dikildi daha doğrusu yerçekiminden kurtulup dikilmeyi denedi.</p>

  <p class="calibre3">Kızın adını hatırlamıştı: Pola Shekt!</p>

  <p class="calibre3">Neden unutmuştu peki? Öfke içindeydi. Aklı, kendisine karşı komplo düzenliyordu.</p>

  <p class="calibre3">Ama yine içinde sevindiği bir şeyler vardı...</p>
</body>
</html>
