<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="calibre6"><span class="calibre7"><b class="calibre4">Yedinci Bölüm</b></span></h1>

  <h2 class="calibre6" id="sigil_toc_id_7"><b class="calibre4">DELİLER SOHBETİ Mİ?</b></h2>

  <p class="calibre3">ARVARDAN'ın ise aklında bir tek şey vardı: Tatilini organize etmek. "Ofiyuskus" adlı uzay gemisi, bir aydan önce gelmeyecekti. Dolayısıyla bir ay aklına eseni yapabilirdi.</p>

  <p class="calibre3">Everest'e varışından altı gün sonra, ev sahibinden izin Alarak, Himalaya'ları Dünya başkenti Vashenn'e bağlayan Hava Nakliyat Şirketi'nin en büyük stratosfer jetlerinden biriyle yola çıktı.</p>

  <p class="calibre3">Aslında Enniyus'un emrine verdiği bu hızlı uzay aracına, bir ticaret uçağını tercih ederdi. Çünkü bir yabancı ve arkeolog olarak, Dünya gibi bir gezegenin halkının gündelik yaşamını görmek, daha hoşuna giderdi.</p>

  <p class="calibre3">Bir başka sebebi daha vardı.</p>

  <p class="calibre3">Arvardan, Siriyus bölgesinde dünyaya gelmişti. Dünya aleyhtarlarının önyargılarının en şiddetli olduğu kesim, bütün Galaktika içinde burasıydı. Yine de şahsen kendini bunlara kaptırmadığı için gurur duyuyordu. Bir arkeolog, bir bilgin, asla ırkçılığa kayamazdı. O da kuşkusuz büyüyüp yetişirken Dünyalıların karikatürden farksız yaratıklar olduğu izlenimini edinmişti. Hatta şimdi bile bu kelime, onu tiksindiriyordu. Ama bu bir önyargı değildi.</p>

  <p class="calibre3">En azından buna inanmıyordu. Örneğin bir Dünyalı, keşif gezilerinden birine katılma isteğinde bulunursa ya da kendi gözetiminde şu ya da bu alanda çalışmak isterse, aranan vasıflara uygun olması koşuluyla Arvardan onu işe almaktan çekinmezdi. Keşif heyetinin diğer üyelerinin de buna bir itirazda bulunmamaları gerekirdi ama, genellikle personel buna pek razı olmazdı. O zaman ne yapabilirdi peki?</p>

  <p class="calibre3">Biraz da bu konuda kafa yordu. Kendisi şahsen bir dünyalıyla bir masada yemek yemeye, hatta bir odada yatmaya itiraz etmezdi. Elbette söz konusu dünyalının yeterince temiz ve sağlıklı olması koşuluyla.</p>

  <p class="calibre3">Aslında ona herhangi bir başkası gibi muamele edecekti. Ancak şu gerçeği inkâr etmek olanaksızdı: Nazarında bir Dünyalı, daima bir Dünyalıydı işte. Başka çıkar yolu yoktu bunun. Bütün çocukluğu boyunca bu zihniyetle yetiştirilmiş olmanın doğal sonucuydu bu.</p>

  <p class="calibre3">En sonunda Arvardan'ın kendisini sınaması için bir fırsat çıkmıştı önüne. Uçakta, çevresindekilerin hepsi dünyalıydı ve aralarında kendisini alabildiğine rahat hissedebiliyordu. Yo, biraz sıkılgandı... Ama o kadar.</p>

  <p class="calibre3">Yol arkadaşlarının yüzlerini inceledi. Hepsi sıradan suratlardı ve hiçbir karakteristik özellikleri yoktu. Aslında Dünyalıların diğer insanlardan farklı oldukları kabul ediliyordu, ama acaba kalabalık arasında bunu fark etmek mümkün müydü? Hiç şüphesiz, hayır! Kadınlar hiç de bayağı değildi... Arvardan alnını kırıştırdı. Hoşgörünün de bir sınırı olmalıydı herhalde. Örneğin Dünyalılarla evlilik, düşünülemeyecek bir şeydi.</p>

  <p class="calibre3">Uçağa gelince, inşası heves edilecek bir şey değildi. Motorları atom enerjisiyle çalışıyordu elbette, ancak ilkenin uygulaması oldukça eksikti. Örneğin itici hücre iyi muhafaza edilmiyordu. Düşüncelerinin bu aşamasına gelince, Arvardan birden kontrol altına alınmamış gamma ışınlarının ve atmosfer içindeki yüksek nötron dozunun, Dünyalılar için diğerleri kadar büyük önem taşımadığını idrak etti.</p>

  <p class="calibre3">Sonra manzara dikkatini çekti. Atmosferin en uzak ucunun koyu morluğu içinde, Dünya çok görkemli bir biçimde görünüyordu. Yer yer bulutların örttüğü geniş kara parçalarının parıltısı, bunlara sıcak sarı bir çöl görünümü veriyordu. Daha da ötede gecenin kıvrımlı çizgisi ağır ağır uzaklaşıyor, gölgelikler arasında radyoaktif bölgeler parıldıyordu.</p>

  <p class="calibre3">Birden ani bir kahkahayla düşüncelerinden sıyrılan arkeolog, döndü. Şişmanca, yaşlı bir çift, ağızları kulaklarında halleriyle bu neşenin kaynağı olmalıydı. Arvardan dirseğiyle komşusunu dürtüp, sordu:</p>

  <p class="calibre3">— Ne oluyor?</p>

  <p class="calibre3">Adam cevap verdi:</p>

  <p class="calibre3">— Evliliklerinin kırkıncı yıl dönümünü kutlamak için büyük tur yapıyorlar da.</p>

  <p class="calibre3">— Büyük tur mu?</p>

  <p class="calibre3">— Elbette canım! Bilmiyor musunuz, Dünya'nın çevresini dolaşıyorlar.</p>

  <p class="calibre3">Yaşlı bey büyük bir şevkle zengin anılarını ve gezi izlenimlerini anlatıyordu. Karısı da her fırsatta sözünü kesip, hiç önemli olmayan ayrıntılarda düzeltmeler yapıyordu. Bunu da büyük bir neşeyle gerçekleştiriyordu. Diğer yolcular anlatılanları dikkatle dinliyorlardı. Arvardan, hiç kuşkusuz Dünyalılar da Galaktika'nın diğer gezegenlerinde yaşayanlar kadar sıcak ve insancıl diye düşündü.</p>

  <p class="calibre3">— Peki, altmış yaş dönemi ne zaman? diye sordu biri.</p>

  <p class="calibre3">— Aşağı yukarı bir ay var... On altı Kasımda.</p>

  <p class="calibre3">Cevap bir anda ve tereddütsüz verilmişti.</p>

  <p class="calibre3">— Öyleyse sizin hesabınıza o gün havanın çok güzel olmasını dilerim. Babamın altmış yaşına bastığı gün, sicim gibi bir yağmur yağıyordu. O günden beri böylesine bir tufan görmedim. Kendisine ben eşlik ediyordum bilirsiniz, böyle hallerde insan pek yalnız kalmak istemez. Babam da yağmura sövüp sayıyordu durmadan. Üstü açık bir araçtaydık ve iliklerimize kadar ıslanmıştık. "Ne şikâyet ediyorsun be baba?" dedim. Düşünsene, ben bir de geri döneceğim!</p>

  <p class="calibre3">Bu sözleri çılgın kahkahalar izledi ve iki yaşlı da buna katılmakta gecikmediler. Arvardan birden iliklerine kadar ürperdi ve içinde hiç de hoş olmayan bir kuşku uyandı.</p>

  <p class="calibre3">— Bu altmış yaşına basmadan bahsediyorlar ya, dedi komşusuna. Sanırım şu önlem geleneği, değil mi?.. Altmış yaşına bastınız mı, sizi tedavülden kaldırıyorlar, değil mi?</p>

  <p class="calibre3">Yanındakinin birden bütün neşe gösterisini bırakıp, sert ve kuşkulu bakışlarını üzerine dikmesi üzerine, Arvardan daha da çekingenleşti. Adam sordu:</p>

  <p class="calibre3">— Ne demek istiyorsunuz yâni?</p>

  <p class="calibre3">Arvardan hiç bir şey demek istemediğini belirten bir jestten sonra, aptal aptal gülümsedi. Bu âdeti biliyordu, ama ancak kuramsal açıdan. Kitaplarda okuduğu, bilimsel dergilerde rastladığı bir şeyler. Ama işte birden çevresinde altmış yaşından çok yaşamamak gibi bir kurala uyan kadınlar ve erkekler toplanıvermişti.</p>

  <p class="calibre3">Komşusu yüzüne bakmaya devam ediyordu.</p>

  <p class="calibre3">— Siz nereden geliyorsunuz dostum? Sizin geldiğiniz yerde altmış yaş kuralı bilinmiyor mu?</p>

  <p class="calibre3">— Biz buna "Zaman" deriz, diye cevap verdi Arvardan. Ben oradan geliyorum.</p>

  <p class="calibre3">Titrek hareketlerle işaret parmağını arkasına uzattı. Komşusunun kendisini sorgu dolu bakışlarla süzmekten vazgeçmesi için on beş saniye daha akıp gitti.</p>

  <p class="calibre3">Arvardan'ın dudakları titriyordu. Bu insanlar çok şüpheciydi. En azından bu türü, gerçeğe çok uygundu.</p>

  <p class="calibre3">Yaşlı adam nutuk atmaya devam ediyordu:</p>

  <p class="calibre3">— O da benimle gelecek, diyerek neşeli yüzlü eşini işaret etti. Aslında onun benden sonra üç ayı daha var, ama beklemek için bir neden görmüyor. Ayrıca beraber gitmek daha iyi. Öyle değil mi, ana?</p>

  <p class="calibre3">— Elbette, diyerek kıkırdayan kadın, kıpkırmızı oluverdi birden. Çocukların hepsi evlendi, yuvalarını kurdu. Onlara yük olmaktan başka neye yararım ki? Ayrıca benim ihtiyar yanımda olmayınca, kalan zamanımdan yararlanamam ki. ikimizin de aynı anda gitmesi daha iyi.</p>

  <p class="calibre3">Bunun üzerine bütün yolcular hep bir ağızdan kendilerinin kalan zamanlarını hesaplamak amacıyla karışık aritmetik hesapları yapmaya başladılar. Özellikle evli çiftler ayları ve günleri dile getirerek ciddi hesaplara giriştiler.</p>

  <p class="calibre3">— Benim tamı tamına on iki yıl, üç ay ve dört günüm var, dedi ciddi tavırlı, ufak-tefek sevimli adam. On iki yıl, üç ay ve dört gün: Ne bir gün fazla, ne bir gün eksik.</p>

  <p class="calibre3">— Yani daha önce ölmezseniz, diye mantığıyla konuştu bir başkası.</p>

  <p class="calibre3">— Saçma! diye hemen cevap verdi küçük adam. Daha önce ölmeye hiç niyetim yok. Bende ölecek göz görüyor musunuz? Daha on iki yıl, üç ay ve dört gün yaşayacağım. Kimse buna karşı çıkmak cüretinde bulunamaz burada.</p>

  <p class="calibre3">Gerçekten pek öfkeli bir hali vardı.</p>

  <p class="calibre3">Uzunca boylu, ağzında bir sigara tellendiren genç bir adam, üzüntülü bir sesle lâfa karıştı:</p>

  <p class="calibre3">— Kalan zamanlarını günü gününe hesaplayanlar, doğrusu şanslı insanlar. Günlerini geçirenler o kadar çok ki.</p>

  <p class="calibre3">— Doğru, diye onayladı biri.</p>

  <p class="calibre3">Herkes bu konudaki görüşünü dile getirmeye başladı. Derken bir öfke ve kızgınlık havası esti içerde.</p>

  <p class="calibre3">— Ben bir kadın ya da erkeğin süresini bir yıl ertelemesine karşı değilim aslında ama gerçekten görülecek bir işi varsa, diye sigarasını titreterek konuşmaya devam etti genç adam. Külünü silkeledi. Ben sayımdan kaçıp, gelecek kuşakların besinine ortak olan parazitlerden söz ediyorum.</p>

  <p class="calibre3">Kişisel bir hıncı varmış gibiydi.</p>

  <p class="calibre3">— Peki, herkesin yaşı kayıtlı değil mi? diye sordu Arvardan. Herhalde dolap çevirmek kolay olmasa gerek.</p>

  <p class="calibre3">Bu müdahaleyi izleyen sessizlik, yolcuların böyle bir davranışa karşı duydukları öfkeyi çok iyi izah ediyordu. En sonunda, tartışmayı özetlemek istercesine, yolculardan biri diplomatça mırıldandı:</p>

  <p class="calibre3">— Altmış yaşından sonra yaşamaya devam etmenin hiçbir nedeni yok, değil mi?</p>

  <p class="calibre3">— Özellikle bir çiftçi için! diye kindar bir ses atıldı. Bir yarım yüzyıl toprakta çalıştıktan sonra, kadrodan düşürülmeyi reddetmek için, deli olmak gerekir. Ama yöneticiler ve sanayiciler... Bak, onlar başka işte.</p>

  <p class="calibre3">Evlenme yıl dönümü bu tartışmanın başlamasına sebep olan yaşlı bey, belki de altmış yaş sınırına geldiği ve artık kaybedecek bir şeyi olmamasından aldığı cesaretle, görüşünü açıklamaya karar verdi:</p>

  <p class="calibre3">— Her şey insanın kurduğu ilişkilere bağlı, diyerek anlamlı bir göz kırptı. Ben 810 nüfus sayımından bir yıl sonra altmış yaşını dolduran ama 820 sayımına kadar yaşayan birini tanıdım. Gittiği zaman altmış dokuz yaşındaydı. Altmış dokuz! Dikkat ediyor musunuz?</p>

  <p class="calibre3">— Nasıl becerdi peki?</p>

  <p class="calibre3">— Biraz parası vardı, kardeşi de Eskiler Derneği'nin üyelerindendi. Böyle olunca, insanın beceremeyeceği şey yoktur.</p>

  <p class="calibre3">Bu sözler topluca onaylandı.</p>

  <p class="calibre3">— Benim bir amcam var, tam bir yıl fazla yaşadı, diye aldı sözü ağzı sigaralı genç. Bilirsiniz, insana çıkarsız selâm vermeyen pis bencillerden biriydi. Sırası gelenlerle için için alay ederdi. Ben durumunu bilmiyordum, bilseydim, ihbar ederdim, çünkü bence sırası gelen çekip gitmeli. Gelecek kuşaklara karşı yasal bir borç bu. Yine de amcabey yakayı ele verdi ve o zaman ne oldu, biliyor musunuz? Örgüt, kardeşimle benim tepemize bindi, hesap sordu bizden. Neden kendisini ihbar etmediğimizi öğrenmek istiyorlardı. Ben, haberim olmadığını, ailede kimsenin bu konuda bilgisi bulunmadığını, ayrıca on yıldır yüzünü bile görmediğimi söyledim. Babam da bizi destekledi. Yine de 500 kredi ceza verdiler. İşte, insanın pistonu olmazsa, böyledir sonu.</p>

  <p class="calibre3">Arvardan'ın içini saran sıkıntı, tarifsiz denecek kadar yoğundu. Ölüme böylesine boyun eğebilmek, akrabalarına, dostlarına böyle diş bileyebilmek için, bu insanların gerçekten birer deli olması gerekirdi! Yoksa yanlışlıkla akıl hastalarını nakleden bir uçağa mı binmişti? Yoksa Dünyalılar böyle miydi hep?</p>

  <p class="calibre3">Komşusu yine bakışlarıyla kendisini süzüyordu. Derken birden yükselen sesi, arkeoloğu düşüncelerinden ayırdı:</p>

  <p class="calibre3">— Baksana ahbap... Neresi sizin "orası"?</p>

  <p class="calibre3">— Anlayamadım?</p>

  <p class="calibre3">— Size nereden geldiğinizi sordum, "oradan" diye cevap verdiniz. Ne demek bu "oradan" sözcüğü? Ha?</p>

  <p class="calibre3">Şimdi bütün bakışlar Arvardan'ın üzerinde toplanmıştı ve hepsinin göz bebeklerinde bir çekingenlik okunuyordu. Yoksa kendisinin Eskiler Derneği'nden mi olduğunu sanmışlardı? Acaba yönelttiği sorularla, tahrikçi bir ajan rolüne mi düşmüştü?</p>

  <p class="calibre3">En iyi savunmanın yine de gerçeği söylemek yargısına varan Arvardan, soruyu yanıtladı:</p>

  <p class="calibre3">— Ben dünyalı değilim. Adım Bel Arvardan. Siriyus bölgesinde, Baronn'da doğdum. Sizin adınız ne?</p>

  <p class="calibre3">Ve böyle diyerek elini komşusuna uzattı.</p>

  <p class="calibre3">Sanki uzay aracının orta yerine bir atom başlıklı bomba atmış gibi oldu.</p>

  <p class="calibre3">Bütün yüzlerde beliren sessiz dehşetin yerini, hemen ardından acımasız bir düşmanlık aldı. Yanında oturan adam, kibirli bir edayla yerinden kalkıp, bir başka koltuğa gitti. Buradaki iki kişi sıkışıp, ona yer açtılar. Yolcuların hepsi sırtlarını ona çeviriverdi. Bir anda sırttan bir duvarla karşı karşıya kalıverdi arkeolog.</p>

  <p class="calibre3">İşte o zaman Arvardan'ın içinden, bağrını kavuran bir öfke kabardı. Dünyalılar kendisine böyle davranacaklardı ha? Dünyalılar! Onlara dostluk elini uzatmıştı. O, bir Siriyus'lu, onlarla ilişki kurmak istemiş ve onlar da terslemişlerdi kendisini!</p>

  <p class="calibre3">Sonunda ve büyük güçlükle serinkanlılığını toplayabildi. Belliydi ki gözü dönmüşlük tek yanlı olmuyordu ve kin, kini doğuruyordu.</p>

  <p class="calibre3">Birden ardında birinin varlığını hissederek geri döndü.</p>

  <p class="calibre3">— Evet? dedi buruk bir sesle.</p>

  <p class="calibre3">Bu gelen, sigaralı genç adamdı.</p>

  <p class="calibre3">— Günaydın, diyerek bir sigara daha yaktı. Adım Creen. Bu kaba adamlara aldırmayın siz.</p>

  <p class="calibre3">— Benim kimseye aldırdığım yok, diye sinirli bir cevap verdi Arvardan.</p>

  <p class="calibre3">Creen bu tür ince lâfları anlayacak çapta biri değildi. Sigarasından derin nefesler çekip, külünü orta yere döküyordu rahatça.</p>

  <p class="calibre3">— Bunlar taşralı hep, diye küçümseyen bir edayla mırıldandı. Bir avuç baldırı çıplak. Ufukları Galaktika'yı algılayacak kadar geniş değil. Onlarla konuşmaya bile değmez. Ama bana gelince, benim düşünce tarzım farklıdır. Yaşamak ve yaşatmak. İşte benim formülüm. Benim Yabancılar'a karşı bir kinim de yok. Bana iyi davranırlarsa, ben de onlara iyi davranırım. Ne yapalım, onlar Yabancı ise, bunun kabahatlisi ne onlar, ne de ben! Haklı değil miyim? diyerek samimi bir edayla Arvardan'ın bileğine vurdu.</p>

  <p class="calibre3">O da başıyla onayladı. Bu temas, tüylerini diken diken etmişti. Amcasını ele vermediği için pişmanlık duyan biriyle sosyal bir ilişkiye girmek, hiç hoş değildi.</p>

  <p class="calibre3">Creen, sıranın arkasına rahatça yaslandı.</p>

  <p class="calibre3">— Chica'ya mı gidiyorsunuz? Neydi adınız demiştiniz? Albadan mı?</p>

  <p class="calibre3">— Arvardan. Evet, Chica'ya gidiyorum.</p>

  <p class="calibre3">— Ben de oralıyım. Dünya'nın en bitirim şehridir. Çok mu kalacaksınız?</p>

  <p class="calibre3">— Belki. Kesin bir planım yok.</p>

  <p class="calibre3">— Hımm... Baksanıza, gömleğinize biraz yakından bakmak istersem, kızmazsınız, değil mi? Sanırım Siriyus malı, öyle mi?</p>

  <p class="calibre3">— Evet.</p>

  <p class="calibre3">— İyi kumaş. Dünya'da buna benzer bir şey bulmak imkansız! Bakın... Çantanızda yedek gömleğiniz var mı? Satmak isterseniz sırtınızdaki, ben alıcı olurum. Pek hoş da!</p>

  <p class="calibre3">Arvardan şiddetle başını salladı:</p>

  <p class="calibre3">— Üzgünüm, ama giysilerim çok az yanımda. İhtiyacım oldukça, bulunduğum yerde bir giysi almak niyetindeyim.</p>

  <p class="calibre3">— Size elli kredi veririm.</p>

  <p class="calibre3">Karşısındakinin sessizliği karşısında, Creen hiç öfkelenmeden devam etti:</p>

  <p class="calibre3">— İyi fiyat ama.</p>

  <p class="calibre3">— Çok iyi, ama söyledim ya, benim satılık gömleğim yok.</p>

  <p class="calibre3">— Canınız isterse... (Omuzlarını silkti.) Sanırım Dünya'da bir hayli zaman kalacaksınız, ,ha?</p>

  <p class="calibre3">— Mümkün.</p>

  <p class="calibre3">— Peki, ne iş yapıyorsunuz siz? -</p>

  <p class="calibre3">Arkeolog gerçekten sinirlenmeye başlamıştı.</p>

  <p class="calibre3">— Bay Creen, biraz yorgunum, dedi. Sizce bir sakıncası yoksa, biraz kestirmek istiyorum. Rahatsız olmazsınız ya?</p>

  <p class="calibre3">Dünyalının yüzü asıldı.</p>

  <p class="calibre3">— Yo, hayır, ama n'oluyor size? insanlara karşı hiç olmazsa nazik davranamaz mısınız? Size kibarca bir soru sordum, o kadar! Hırlamanız şart değil ki!</p>

  <p class="calibre3">O ana kadar hep alçak sesle konuşmuştu, ama şimdi adeta bağırıyordu. Düşman bakışlar hemen Arvardan'a çevrildi. O da öfkeyle dudaklarını ısırdı.</p>

  <p class="calibre3">Acı acı, "ben de arandım" diye düşündü. Daha başlangıçta araya bir mesafe koysaydı, hoşgörülü davranıp, hiçbir alıp vereceği olmayan kişilerle konuşmaya kalkmasaydı, bu sıkıcı duruma düşmekten kurtulabilecekti.</p>

  <p class="calibre3">— Bay Creen, diye aldı sözü, size yanıma oturur musunuz diye sormadım, kaba da hareket etmedim. Tekrar ediyorum, yorgunum ve dinlenmek istiyorum.</p>

  <p class="calibre3">— Beni iyi dinleyin! (Creen yerinden kalktı, kaba bir hareketle sigarasını attı ve parmağını arkeoloğa uzattı.) Bana köpek muamelesi edemezsiniz. Kokmuş yabancılar, buraya geliyorsunuz, güzel nutuklar çekiyor, sonra da bizim parmaklarımızın ucuna basarak yürümemizi istiyorsunuz. Buna boyun eğmek zorunda değiliz, haberiniz olsun! Burası hoşunuza gitmiyorsa, çekip gidin geldiğiniz yere! Üstüme varma, dağıtırım yoksa! Yoksa bizi ürküttüğünüzü mü sanıyorsunuz?</p>

  <p class="calibre3">Arvardan başını çevirdi, kılını bile kıpırdatmadan, lumbozdan dışarısını seyre daldı. Creen ısrar etmedi, ama dönüp eski yerine oturdu.</p>

  <p class="calibre3">Arvardan ise, kulağına kadar gelen heyecanlı konuşmaları işitmiyormuş gibi davrandı. Yolcuların üzerine diktikleri kindar bakışları hissediyordu. Derken durum giderek sakinleşti.</p>

  <p class="calibre3">Yolculuğun sonuna kadar bir daha ağzını açmadı ve hiçbir hareket yapmadı.</p>

  <p class="calibre3">Aracın indiği Chica hava alanına yaklaşırlarken, Arvardan enikonu memnun oldu, için için gülümsedi. Şehir sandığı gibi bir şey değildi, ama yine de içerdeki gerilimli havadan çok daha iyiydi herhalde.</p>

  <p class="calibre3">Bagajların indirilişini izledi, iki tekerlekli bir taksiye yüklendiğini gördü. Taksi şoförüyle konuşmayacak tek yolcu kendisiydi. Çünkü başına bir iş daha açmamaya kararlıydı.</p>

  <p class="calibre3">— Saraya! diye emretti.</p>

  <p class="calibre3">Taksi hareket etti...</p>

  <p class="calibre6">* * *</p>

  <p class="calibre3">Creen, dudaklarında belli-belirsiz bir gülümseme, Arvardan'ın yola çıkışını seyretmişti. Cebinden küçük bir not defteri çıkartıp, sigarasından derin nefesler çeke çeke incelemeye başladı. Amcası hakkında anlattıklarına rağmen yol arkadaşlarından pek bir şey sızdıramamıştı (oysa bu yöntemi daha önceleri oldukça başarılı bir şekilde kullanmıştı). İhtiyar, süreyi geçiren birinden söz etmiş, Eskiler’i ona piston yapmakla suçlamıştı; bu da Kardeşlik’e karşı bir hakaret sayılabilirdi. Ama moruk zaten bir ay sonra altmış yaş tasfiyesine uğrayacaktı. İhbar etmeye pek gerek yoktu ki.</p>

  <p class="calibre3">Ama Yabancıya gelince, o başkaydı. Creen aldı notları bir kere daha okudu ve memnun memnun gülümsedi: "Bel Arvardan. Baronn, Siriyus bölgesinden. Altmış yaş yasasına ilgi gösterdi. Kişisel işleri hakkında sır vermiyor. Chica'ya saat 11'de, bir yolcu uçağıyla geldi. 12 Ekim. Dünya aleyhtarı olduğu belli."</p>

  <p class="calibre3">Bu sefer belki de turnayı gözünden vuracaktı. Milletin böyle patavatsız konuşmalarını toplamak, fena iş değildi, ama böyle bir balık, iyi kazandırırdı adama.</p>

  <p class="calibre3">Yarım saate kalmaz, Kardeşlik raporunu almış olurdu.</p>

  <p class="calibre3">Creen uyuşuk adımlarla hava alanından çıktı.</p>
</body>
</html>
