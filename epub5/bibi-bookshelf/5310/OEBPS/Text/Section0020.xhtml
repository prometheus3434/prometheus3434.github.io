<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="calibre6"><span class="calibre7"><b class="calibre4">Ondokuzuncu Bölüm</b></span></h1>

  <h2 class="calibre6" id="sigil_toc_id_19"><b class="calibre4">BÜYÜK SAATTEN ÖNCE</b></h2>

  <p class="calibre3">Bunu izleyen saatler, Dibburn kalesinde de, başka yerlerde de çok patırtılı geçti. Chica'daki hareket daha da büyüktü.</p>

  <p class="calibre3">Yüksek Bakan, öğle üzeri sekreterini ondiyofondan aradı. Fakat Balkis'i Washenn'de bulmak imkânsızdı. Yüksek Bakan memnun olmadı buna. Saray otoriteleri de telaşlandılar.</p>

  <p class="calibre3">Hemen bir soruşturma yapıldı. Amfiyi gözetlemekle görevli muhafızlar, kesin konuşuyorlardı: Sekreter, saat 10.30'da tutsaklarla birlikte çıkmıştı. Hiçbir talimat bırakmamıştı. Ancak görevliler, onun nereye gittiğini söylemiyorlardı. Soru sormak da, elbette kendilerine düşmezdi.</p>

  <p class="calibre3">Daha başka muhafızlar da sorguya çekildi, ama onlar da bir bilgi veremediler. Atmosfer giderek geriliyor, kuşkular artıyordu.</p>

  <p class="calibre3">Saat 14'te Sekreterin arabasının sabah saatlerinde görüldüğüne dair ilk rapor geldi, içinde Balkis'in olup olmadığını kimseler bilmiyordu. Bazıları, aracı onun sürdüğünü düşünmüştü, ama ifadeler birleşince, bunun bir tahminden öteye geçmediği anlaşıldı.</p>

  <p class="calibre3">Saat 14.30'da, aracın Dibburn Kalesi'ne girdiği haberi geldi ve haber onaylandı.</p>

  <p class="calibre3">En sonunda, saat 15'ten biraz önce, Kumandanla temas kurmaya karar verildi. Bir teğmen çıktı karşılarına:</p>

  <p class="calibre3">— Şu an için bu konuda bir açıklama yapmaya imkân yok, diyordu subay. Yine de İmparatorun subayları, bu koşullarda Eskiler Derneği üyelerinden birinin kaybolduğu haberinin, şimdilik kamuoyuna açıklanmamasının daha yerinde olacağı ve daha geniş bilgi alınana kadar beklenmesi gereğini vurguluyorlardı.</p>

  <p class="calibre3">Bozguncu bir eyleme baş koyan insanlar, Büyük Saat'e 48 saat kala, tertipte kilit mevkilerden birindeki adamın ortadan kaybolması halinde, hele düşmanın eline geçtiğini öğrendiklerinde, asla tehlikeyi göze almazlar. Ya komplo meydana çıkartılmış ya da bir ihanet var demektir. Madalyonun iki yüzü vardır: Ya yazı ya da tura. Her iki halde de, sonuç ölümdür.</p>

  <p class="calibre3">Böylece emir, kulaktan kulağa yayıldı.</p>

  <p class="calibre3">Chica halkı heyecan içindeydi.</p>

  <p class="calibre3">Profesyonel demagoglar, köşe başlarında halkın beynini yıkıyordu. Gizli silah depoları açıldı ve silahlar dağıtıldı. Göstericiler, kale çevresinde toplanmaya başladılar. Saat 18'de de kumandana yeni bir mesaj gönderildi. Bu kez mesajı bir haberci, bizzat götürdü.</p>

  <p class="calibre3">Kalede de daha sınırlı olmakla birlikte, büyük bir hareket vardı. Her şey çok gösterişli bir şekilde, arabayı karşılamaya çıkan genç subayın, Sekreter'in elindeki silahı almak istemesiyle başladı.</p>

  <p class="calibre3">— Silahı bana verin, dedi kuru bir sesle subay.</p>

  <p class="calibre3">— Bırakın versin, Schwartz, dedi Shekt.</p>

  <p class="calibre3">Sekreterin eli kalktı ve subay silahı kapıp aldı. Aynı anda Schwartz da derin bir soluk alarak, avucuna aldığı beyni salıverdi.</p>

  <p class="calibre3">Arvardan hazır, bekliyordu. Sekreter uzun bir süredir gerilip boşalan yay gibi sıçrayıp fırlayınca, arkeolog peşinden atladı ve yumruklarını indirmeye başladı.</p>

  <p class="calibre3">Subay bir takım emirler haykırdı. Koşuşan askerler, Arvardan'ı yaka paça ve kabaca tutup ayırdılar. Sekreter ise, şaşkın ve hareketsiz, bir iskemleye çöküp kaldı. Ağzının kenarından ince bir kan, aşağı süzülüyordu. Arvardan'ın çürük yanağı da kanıyordu.</p>

  <p class="calibre3">Arvardan dağılan saçlarını düzeltip, parmağıyla Balkis'i işaret etti ve kendinden emin, kararlı bir sesle konuştu:</p>

  <p class="calibre3">— Bu adamı, imparatorluk hükümetini devirmeye kalkışmakla suçluyorum. Yerel kumandanla derhal bir görüşme talebinde bulunuyorum.</p>

  <p class="calibre3">— Biz durumla ilgileneceğiz efendim, dedi kibarca subay. Dördünüz de benimle gelmek lütfûnda bulunursanız...</p>

  <p class="calibre3">Ve her şey saatlerce ölü bir noktada takıldı kaldı. Götürüldükleri yer kıyıda, köşede bir yerdeydi ve oldukça da temizdi. On iki saatten beri ilk defa kendilerine yiyecek bir şeyler getirildi. Bütün sıkıntılarına rağmen, hepsi de iştahla yediler. Hatta uygarlığın bir diğer simgesinden daha yararlanıp, banyo bile yaptılar.</p>

  <p class="calibre3">Ama kapının önünde askerler nöbet tutuyor ve saatler saatleri kovalıyordu. Sabrı taşan Arvardan, birden haykırdı:</p>

  <p class="calibre3">— Yahu biz sadece hapishane değiştirmekle kaldık!</p>

  <p class="calibre3">Askerî yerlere özgü tekdüze ve sıkıcı düzen, sanki onlar yokmuş gibi sürüp gidiyordu. Schwartz uyuyordu. Arvardan kendisine bakınca, Shekt başını salladı.</p>

  <p class="calibre3">— Hayır, insancıl açıdan imkânsız bu. Bitkin adamcağız. Bırakalım uyusun.</p>

  <p class="calibre3">— Ama ancak otuz dokuz saatimiz kaldı.</p>

  <p class="calibre3">— Biliyorum, beklemek gerek.</p>

  <p class="calibre3">Bu sırada biraz alaycı bir ses işitildi:</p>

  <p class="calibre3">— İmparatorluk vatandaşı olduğunu iddia eden kimdi içinizde?</p>

  <p class="calibre3">Arvardan hemen ayağa fırladı.</p>

  <p class="calibre3">— Bendim. Ben...</p>

  <p class="calibre3">Fakat konuşanı tanıyınca, sözünü yarıda kesti. Adamın dudaklarında sinsi bir gülümseme vardı. Daha önceki karşılaşmalarını arkeoloğa hatırlatmak istercesine sol kolunu havaya kaldırdı.</p>

  <p class="calibre3">— Bel, diye mırıldandı Pola. Bu... marketteki subay.</p>

  <p class="calibre3">— Kolunu kırdığı subay, diye buruk bir sesle tamamladı adam. Ben Teğmen Claudy'yim ve... O, evet, tanıdım sizi. Siriyuslusunuz ha? Demek bu adamlarla düşüp kalkmanızı engellemiyor bu? Galaktikalı! Bir insan bu kadar alçalabilir mi? Ve bu kız da hâlâ yanınızda hem de! Yerli kızı! diye küçümseyen bir sesle ekledi.</p>

  <p class="calibre3">Arvardan adamın üzerine atılacaktı, ama zor tuttu kendisini. Şimdi sırası değildi henüz.</p>

  <p class="calibre3">— Kumandan albayı görebilir miyim, teğmen? diye sahte bir nezaketle sordu.</p>

  <p class="calibre3">— Çok üzgünüm, ama albay şu anda görev başında değil.</p>

  <p class="calibre3">— Yani burada yoklar mı?</p>

  <p class="calibre3">— Öyle demedim. Eğer sorun yeterince ciddi ise... görüşülebilir kendisiyle.</p>

  <p class="calibre3">— Öyle, çok ciddi ve acil. Gündüz subayını görebilir miyim?</p>

  <p class="calibre3">— Benim o.</p>

  <p class="calibre3">— Güzel, öyleyse lütfen albaya haber verin.</p>

  <p class="calibre3">Teğmen Claudy, başını salladı.</p>

  <p class="calibre3">— Bunun için benim durumun ciddiyetine inanmam gerek.</p>

  <p class="calibre3">— Galaktika aşkına, şu küçük oyuna son verin! Bu bir hayat-memat sorunu!</p>

  <p class="calibre3">— Sahi mi? (Teğmen, sahte bir nezaketle copunu salladı.) Belki benimle bir görüşme talebinde bulunabilirdiniz.</p>

  <p class="calibre3">— Öyle olsun. Emirlerinizdeyim.</p>

  <p class="calibre3">— Talep edebilirdiniz dedim.</p>

  <p class="calibre3">— Sizden bir görüşme isteyebilir miyim, teğmen?</p>

  <p class="calibre3">Fakat artık gülümsemiyordu Claudy.</p>

  <p class="calibre3">— Tekrar ediyorum. Yalvarın, talep edin. Bu bayanın önünde.</p>

  <p class="calibre3">Arvardan tükürüğünü yutup geri çekildi. Pola elini koluna dokundurdu.</p>

  <p class="calibre3">— Bel, yalvarıyorum... Ne olursun, sakın kızma...</p>

  <p class="calibre3">— Siriyus'Iu Bel Arvardan, nöbetçi gündüz subayı ile görüşme talebinde bulunduğunu saygılarıyla arzeder, diye homurdandı.</p>

  <p class="calibre3">— Duruma bağlı, diye cevap verdi teğmen.</p>

  <p class="calibre3">Arvardan'a doğru bir adım atıp, elini kabaca Arvardan'ın yanağındaki pansumanın üzerine indirdi.</p>

  <p class="calibre3">Arkeolog boğuk bir inilti çıkardı, dudaklarına kadar gelen acı feryadı zor tuttu.</p>

  <p class="calibre3">— Geçen sefer hakarete uğradığınızı söylemiştiniz. Ya bugün?</p>

  <p class="calibre3">Arvardan cevap vermedi.</p>

  <p class="calibre3">— Görüşme talebi kabul edilmiştir.</p>

  <p class="calibre3">Dört asker, Arvardan'ın çevresini sardı. Teğmen Claudy öne geçti. Yürüdüler.</p>

  <p class="calibre6">* * *</p>

  <p class="calibre3">Shekt ve Pola, uyuyan Schwartz'la yalnız kalmıştı.</p>

  <p class="calibre3">— Artık onu işitemiyorum, dedi fizikçi. Ya sen?</p>

  <p class="calibre3">Genç kız başını salladı.</p>

  <p class="calibre3">— Ben de bir süredir hiç işitemiyorum. Bel'e bir şey yapar mı dersin, baba?</p>

  <p class="calibre3">— Nasıl bilebilirim? dedi yaşlı adam. Arvardan'ın aslında bizden biri olmadığını unutuyorsun. Bir imparatorluk vatandaşı o. Dolayısıyla pek çekinecek bir şeyi yok. Onu seviyorsun galiba, ha?</p>

  <p class="calibre3">— Oh, çok seviyorum, baba. Biliyorum, aptalca bir şey..</p>

  <p class="calibre3">— Doğru. (Shekt acı acı gülümsedi.) Onurlu, dürüst bir insan olduğunu kabul ediyorum, ama ne yapacak? Bizimle birlikte Dünya'da mı yaşayacak? Seni, gezegenine mi götürecek? Dünyalı bir kızı dostlarına, akrabalarına takdim etmek kolay mı?</p>

  <p class="calibre3">— Biliyorum, diyerek hıçkırdı Pola. Ama bizim için bundan sonrası olmayabilir de.</p>

  <p class="calibre3">Shekt, bu cevap kendisini birden gerçeklere döndürmüşçesine yerinden sıçradı. Yineledi:</p>

  <p class="calibre3">— Hiç işitmiyorum onu.</p>

  <p class="calibre3">Sekreter'den söz ediyordu. Balkis'i yan odalardan birine kapatmışlardı ve kudurmuş bir hayvan gibi burada dört dönüyordu. Adım sesleri büyük gürültü çıkarıyordu. Ama şimdi bir sessizlik çökmüştü odasına.</p>

  <p class="calibre3">Shekt yavaşça Schwartz'i sarstı.</p>

  <p class="calibre3">— Uyansanıza.</p>

  <p class="calibre3">Schwartz gerindi.</p>

  <p class="calibre3">— Ne var, ne oluyor?</p>

  <p class="calibre3">Pek az dinlenmişti. Yorgunluk içini kemirmeye devam ediyordu.</p>

  <p class="calibre3">— Balkis nerede?</p>

  <p class="calibre3">— Oh... Oh, evet!</p>

  <p class="calibre3">Sabık terzi çevresini bakışlarıyla süzdü. Sonra birden gözlerinden çok beyniyle daha iyi gördüğünü hatırladı. Beyin hücreleriyle, artık çok iyi tanıdığı o şeytanî aklı araştırdı.</p>

  <p class="calibre3">Schwartz aradığını bulmuştu, ama kenarda kalmayı tercih etti. Bu hasta, aşağılık ve şeytanî akılla sağladığı temas, henüz unutmaya hazır olamadığı bir anı bırakmıştı üzerinde.</p>

  <p class="calibre3">— Başka bir katta, biriyle konuşuyor, dedi.</p>

  <p class="calibre3">— Kiminle?</p>

  <p class="calibre3">— Onunla şimdiye kadar hiç temasım olmadı. Durun bakayım... Bir dinleyeyim. Belki de Sekreter... Ona "Albay" diye hitap ediyor.</p>

  <p class="calibre3">Shekt ile Pola bakıştılar.</p>

  <p class="calibre3">— Bir ihanet söz konusu olamaz, değil mi? diye bir solukta sordu genç kız. Yani demek istiyorum ki, İmparatorluğun bir subayı, bir Dünyalıyla birlik olup, İmparatorluğa ihanet edemez, değil mi?</p>

  <p class="calibre3">— Bilemem ki, dedi ciddi bir sesle Schwartz. Artık her şeye inanıyorum ben.</p>

  <p class="calibre3">Teğmen Claudy'nin dudaklarındaki gülümseme silinmiyordu. Masasının ardında oturuyor, silahı eliyle uzanabileceği yerde duruyordu. Dört asker ise arkasındaydı. Üstünlüğünün yerdiği duyguyla, kendinden pek emin konuştu:</p>

  <p class="calibre3">— Dünyalıları sevmiyorum. Hiçbir zaman da sevmedim. Galaktika'nın yüz karası hepsi. Hepsi mikroplu, batıl inançlara bağlı, tembel yaratıklar. Hepsi dejenere ve budala. Ama haklarını verelim, genellikle hadlerini bilip, oldukları yerde kalabiliyorlar. Bir bakıma onları anlıyorum. Böyle gelmişler dünyaya, ellerinden bir şey gelmiyor. Elbette, ben imparator olsaydım, onlara tahammül etmezdim böyle. Yani şu garip ve lanetli geleneklerinden bahsetmek istiyorum... Bir gün gelecek, biz...</p>

  <p class="calibre3">— Bana bakın! diye patladı Arvardan. Ben buraya...</p>

  <p class="calibre3">— Hayır, siz beni dinleyeceksiniz. Sözümü bitirmedim daha. Ben, Dünya yanlılarının kafalarının içindekini bir türlü anlayamıyorum diyecektim. Bir insan elbette gerçek bir insandan söz ediyorum, nasıl olur da Dünyalılarla aynı çamura batmaya, kadınlarının peşinde koşmaya razı olur, nasıl bu kadar alçalabilir, aklım almıyor. Ben böylesine hiçbir saygı beslemem. Bence o Dünyalılardan da aşağılık...</p>

  <p class="calibre3">— Senin de, senin o iğrenç ideolojinin de canı cehenneme! diye gürledi Arvardan. İmparatorluğa karşı bir ihanetin tezgahlanmakta olduğunu biliyor musunuz şu anda? Çok kritik bir noktada olduğumuzun farkında mısınız? Her geçen dakika, Galaktika'da yaşayan milyarlarca ve milyarlarca insanın hayatını tehlikeye atıyor.</p>

  <p class="calibre3">— Hayır, bilmiyorum Dr. Arvardan. Doktorsunuz siz, değil mi? Unvanınızı unutmamak gerek, Biliyor musunuz, benim de kendime göre bir kuramım var. Siz de onlardan birisiniz. Belki Sıriyus bölgesinde dünyaya gelmiş olabilirsiniz, ama yüreğiniz bir Dünyalınınki kadar kara. Galaktikalı bir vatandaş olmanızı da onların davası yolunda kullanıyorsunuz. Onların yüksek yöneticilerinden birini kaçırdınız. Laf aramızda, fena bir fikir değildi bu. Bu kadarla kalsaydı, kılımı bile oynatmazdım. Ancak Dünyalılar onun peşine düştüler. Hiç vakit kaybetmeden. Bize de bir mesaj ulaştırdılar.</p>

  <p class="calibre3">— Hemen mi? Ne diye tartışıyoruz burada? Eğer bir yararım dokunacaksa, Albay'ı görmem gerek...</p>

  <p class="calibre3">— Ne bekliyorsunuz peki? Bir kargaşa mı? Talan mı? Belki de bir isyan çıkartmak için olayı siz düzenlediniz, değil mi?</p>

  <p class="calibre3">— Çıldırdınız mı siz? Ne diye böyle bir şeye kalkışayım?</p>

  <p class="calibre3">— O halde Eskiler'den seçtiğiniz tutsağınızı serbest bırakmamızda bir sakınca görmezsiniz herhalde, ha?</p>

  <p class="calibre3">— Sakın ha!</p>

  <p class="calibre3">Arvardan yerinden doğrulmuştu ve bir an karşısındakinin üzerine atılacak gibi oldu. Ama teğmen Claudy derhal silahını kavradı.</p>

  <p class="calibre3">— Bırakamayız, öyle mi? Dinleyin beni. Sizinle işim bitmedi daha. Sizi tokatladım ve Dünyalı küçük dostlarınızın gözleri önünde yalvarttım sizi. Sizin gibi aşağılık bir yaratığa beslediğim kini ve tiksintiyi belirtmek için, yüzünüzün orta yerine tükürdüm. Şimdi de bir kolunuzu toz etmek için fırsat yaratmaya can atıyorum. Haydi, çekinmeyin... Bir hareket daha yapın...</p>

  <p class="calibre3">Arvardan olduğu yerde kalakaldı. Teğmen kahkahayı basıp, silahını bıraktı.</p>

  <p class="calibre3">— Yazık ki bundan kurtuldunuz. Albay sizi görmek istiyor. 17.13'te sizi kabul edecek.</p>

  <p class="calibre3">— Bunu... Başından beri biliyordunuz, değil mi?</p>

  <p class="calibre3">Arvardan o kadar bozulmuştu ki, boğazının kuruduğunu hissetti.</p>

  <p class="calibre3">— Elbette.</p>

  <p class="calibre3">— Eğer kaybettiğimiz bunca zaman alın yazımızı çizecekse, yaşayacak pek vaktimiz kalmadı, teğmen Claudy. (Arkeoloğun sesi öylesine donuktu ki, başkasının sesine benzemişti.) Ama siz benden önce gebereceksiniz, çünkü hayatımın son dakikalarını o kalım kafanızı ve beyinciğinizi parçalamaya ayıracağım.</p>

  <p class="calibre3">— Emrinize amadeyim, işbirlikçi bozuntusu. Ne zaman isterseniz!</p>

  <p class="calibre6">* * *</p>

  <p class="calibre3">Dibburn kalesinin kumandanı, aradan geçen yıllar boyunca imparatorluğun hizmetinde paslanmış biriydi. Kaç kuşaktan beri mutlak bir barış sürdüğünden, şan ve şeref yolları askerler için tıkanıp kalmıştı. Bu nedenle, diğer arkadaşları gibi, Albay da biraz geri plana düşmüştü. Ancak Galaktika'nın hemen bütün bölgelerinde görev yaparak, çabuk terfi etmişti. Dünya gibi bir bölgeye atanmak ise, onun için bir züldü. Bir tek hayali vardı: Barışçı bir girişimle, dertsiz bir işgal hareketi gerçekleştirmek. Başının derde girmemesi için de her şeyi yapmaya hazırdı. Gerekirse Dünyalı bir kız karşısında diz çöküp özür bile dileyebilirdi bunun için.</p>

  <p class="calibre3">Odasına girince, Arvardan onu yorgun biri olarak gördü. Albay, gömleğinin yakasını da açmıştı. Arkeoloğu ciddi bir tavırla süzerken, parmaklarını çıtlattı.</p>

  <p class="calibre3">— Oldukça karmaşık bir iş bu, diye söze başladı. Sizi hatırladım, delikanlı. Siz Bel Arvardan'sınız. Bugüne kadar da başıma bir hayli iş açtınız. Kuzum siz kargaşa çıkarmadan duramıyor musunuz?</p>

  <p class="calibre3">— Albayım, başı dertte olan yalnız ben değilim, bütün Galaktika!</p>

  <p class="calibre3">— Evet, biliyorum, dedi Albay. Daha doğrusu iddianızı biliyorum. Galiba kimliğiniz de yokmuş üzerinizde, ha?</p>

  <p class="calibre3">— Belgelerimi aldılar, ama beni Everest'te tanıyorlar. Vali benim hakkımda size garanti verebilir. Umarım bu akşama kadar da bunu halleder.</p>

  <p class="calibre3">— Göreceğiz. (Albay kollarını göğsünde kavuşturup, koltuğuna yaslandı.) Şimdi olayları lütfen bana anlatmak lütfunda bulunur musunuz?</p>

  <p class="calibre3">— İmparatorluk hükümetini kuvvet kullanarak devirmeyi amaçlayan bir küçük Dünyalı grubun çok ciddi komplosunu haber aldım. Eğer gerekli makamlar derhal uyarılmazsa, yalnız rejim devrilmekle kalmayacak, imparatorluğun büyük bir bölümü de yok edilecek.</p>

  <p class="calibre3">— Biraz ileri gittiniz, genç dostum! Böyle bir iddia çok ölçüsüz ve yersiz. Dünyalıların can sıkıcı gösteriler düzenleyebileceklerini, üssü kuşatabileceklerini ve önemli zararlar verebileceklerini kabul ediyorum, ama imparatorluk kuvvetlerini bu gezegenden atabileceklerini, hele Trantor hükümetini devirebileceklerini düşünemiyorum bile. Yine de şu şeyin... Yani komplonun ayrıntılarını sizden dinlemek isterim.</p>

  <p class="calibre3">— Ne yazık ki, durum öylesine ciddi ki, ayrıntıları ancak Valiye bizzat bilgi verebilirim. Bu nedenle, sakınca görmüyorsanız, beni kendisiyle vakit kaybetmeden temasa geçirmenizi isteyeceğim.</p>

  <p class="calibre3">— Hımmm... Yalnız telaşlı davranmaktan sakınalım... Acaba tutup bize getirdiğiniz adamın, Dünya Yüksek Bakanı'nın Sekreteri olduğunu biliyor muydunuz? Eskiler Derneği'nin üyelerinden olduğundan ve Dünyalıların gözünde çok önemli biri olarak kabul edildiğinden haberiniz var mıydı?</p>

  <p class="calibre3">— Çok iyi biliyorum bunu.</p>

  <p class="calibre3">— Yani size göre sözünü ettiğiniz komplonun kilit kişilerinden biri mi o?</p>

  <p class="calibre3">— Mutlaka öyle!</p>

  <p class="calibre3">— Bu iddianızı doğrulayacak kanıtlarınız var mı?</p>

  <p class="calibre3">— Bunları ancak bizzat Valiye açıklayacağımı söylersem, umarım beni anlarsınız.</p>

  <p class="calibre3">Albay kaşlarını çatıp, tırnaklarını seyre daldı.</p>

  <p class="calibre3">— Yani bu benim yetkimi şüpheyle karşıladığınız anlamına mı geliyor?</p>

  <p class="calibre3">— Kesinlikle hayır, albay. Ancak durumun gerektirdiği kesin önlemleri almaya yetkili tek merci, ancak Vali'nin kendisi olabilir.</p>

  <p class="calibre3">— Size göre, hangi kesin önlemleri?</p>

  <p class="calibre3">— Otuz saatlik bir süre içinde, Dünya'da bir yapı bombalanıp, tamamen yok edilmelidir. Aksi halde, hepsi olmasa bile İmparatorluk halklarının büyük bir bölümü ölecek.</p>

  <p class="calibre3">— Hangi yapı bu? diye bıkmış bir sesle sordu Albay.</p>

  <p class="calibre3">— Lütfen, Vali ile doğrudan temasa girebilir miyim? diye kuru bir tonla sordu Arvardan.</p>

  <p class="calibre3">Çıkmaza varmışlardı. Bu sözleri izleyen sessizliği, soğuk bir edayla konuşan Albayın sesi bozdu:</p>

  <p class="calibre3">— Bir Dünyalıyı kaçırmakla, sizin Dünya mahkemelerinde yargılanmanızı mümkün kılacak bir suç işlediğinizin farkında mısınız? Genellikle İmparatorluk resmî makamları vatandaşlarını koruyarak, onların Galaktika mahkemelerinde yargılanmalarını sağlarlar. Bu bir prensip sorunu. Fakat şu anda Dünya'da durum çok nazik ve aldığım talimat son derece kesin: Elden geldiğince herhangi bir çatışmayı önlemek üzere kesin emir aldım. Bu nedenle soruma açık-seçik yanıt vermeyi reddederseniz, sizi ve arkadaşlarınızı yerel polis makamlarına teslim etmek zorunda kalacağım.</p>

  <p class="calibre3">— Fakat bu bizi ve sizi ölüme mahkûm etmek olur! Ben İmparatorluk vatandaşıyım ve ısrarla Vali ile...</p>

  <p class="calibre3">Bu sırada mikrofonun cızırtısı, Arvardan'ın sözünü yarıda kesti. Albay, bir düğmeye bastı.</p>

  <p class="calibre3">— Dinliyorum.</p>

  <p class="calibre3">— Albayım, bir grup yerli üssü kuşattı, dedi bir ses. Silahlı oldukları sanılıyor.</p>

  <p class="calibre3">— Şiddet eylemleri var mı?</p>

  <p class="calibre3">— Hayır, albayım.</p>

  <p class="calibre3">Subayın yüzünde hiçbir heyecan okunmuyordu. Hiç olmazsa bu konuda aldığı eğitim bir işe yaramıştı demek.</p>

  <p class="calibre3">— Topçu ve hava kuvvetleri müdahaleye hazır duruma gelsin. Herkes savaş mevkilerine. Meşru savunma durumu dışında ateş açmak yasak. Anlaşıldı mı?</p>

  <p class="calibre3">— Evet albayım. Bu arada beyaz bayraklı bir Dünyalı haberci, kabul edilmek istiyor.</p>

  <p class="calibre3">— Onu bana gönderin. Ayrıca Bakanın sekreterini de içeri alın.</p>

  <p class="calibre3">Albay buz gibi soğuk bakışlarım arkeoloğa dikti.</p>

  <p class="calibre3">— Girişimlerinizin ne büyük felaketlere sebep olduğunu herhalde takdir ediyorsunuzdur, değil mi?</p>

  <p class="calibre3">— Bu görüşmede ben de hazır bulunmak için ısrar ediyorum, diye öfkeyle bağırdı Arvardan. Kızgınlığı o dereceye ermişti ki, sözlerini derleyip toparlayamıyordu. Ayrıca bir Dünyalı, hem de bir hainle baş başa verip görüşürken, beni neden saatlerce beklettiğiniz konusunda da açıklama talep ediyorum. Çünkü beni kabul etmeden önce onunla görüştüğünüzü pekâlâ biliyorum.</p>

  <p class="calibre3">— Beni suçluyor musunuz? diye sesinin tonunu yükselterek sordu Albay. Eğer öyleyse, lütfen daha açık konuşun.</p>

  <p class="calibre3">— Hayır, suçlama değil. Ama size hatırlatıyorum, şu andan itibaren davranışlarınızın hesabını vermek zorunda kalacaksınız ve gelecek, elbette bir geleceğimiz olursa, belki de sizin inatçılığınız yüzünden halkınızı yok etmekle suçlayacak.</p>

  <p class="calibre3">— Kesin! Zaten size hesap vermek zorunda değilim ben! Anlaşıldı mı?</p>
</body>
</html>
