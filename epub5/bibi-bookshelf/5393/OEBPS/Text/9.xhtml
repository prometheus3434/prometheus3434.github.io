<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>




<link href="../Styles/main.css" type="text/css" rel="stylesheet"/>
</head>
<body>
<h2 style="text-align: center;"><i><b>Eksiklik</b></i></h2>
<p>Tanrı'nın cinsiyeti hakkındaki tartışma yanlış yönlendirilmiştir. Bizim Tanrı dediğimiz şey aslında evli bir çifttir. Kendi suretlerinde insanı yaratmaya karar verdikleri zaman bir uzlaşmaya varmış, her iki cinsten aşağı yukarı eşit sayıda üretmişlerdir.</p>
<p>Dişi olanın yarattığı her dişi, Onun yüreğine yakındır. Şekil verirken bir anlığına o kadına dönüşür ve bu sayede farklı boy ve ağırlıkları, duygusal derinlik ve IQ'ları, ten ve göz renklerini deneyimleme fırsatını bulur. Aynı şey Erkek olan tarafından biçimlendirilen her erkek için de geçerlidir. Kendilerini açık fikirli hissettikleri bazı gecelerde her biri nasıl bir şey olduğunu anlayabilmek için karşı cinsten bir insan yaratır.</p>
<p>Öldüğünüzde onların devasa evlerinde yaşamaya ve onlarla ebeveyn-çocuk ilişkisinin tadını çıkarmaya gidersiniz. Dünyadaki her insan onların çocuğudur ve onlar ebeveynlik becerileri konusunda muazzam bir çaba sarfederler.</p>
<p>Tıpkı çocuklarından bir şeyler öğrenen ebeveynler gibi, onların da bizlerden öğrendiklerini görmek son derece cesaret vercidir. Örneğin, anlaşıldığı üzere evrenin işleyişini denklemler biçiminde ifade etmeyi bilmiyorlardır, bu nedenle de biçimlendirdikleri şeyi net bir şekilde ortaya koyan fizikçi çocuklarının fikirleri karşısında hayranlık duyarlar.</p>
<p>Ancak size bunun her zaman mutlu bir aile olageldiğini söylemek yanıltıcı olur çünkü durumun hiç de öyle olmadığı bir dönem vardı. İkilinin evliliği vakti zamanında görücü usülü gerçekleşmişti ve binyıllar içinde birbirlerinin dostluğundan hoşlanmaz oldular. Yarattıkları insanları yıllar içinde dikkatle gözlemleyerek çiftlerin bazen işi yürütemediğini, insanların birbirlerinden ayrıldıklarını, birbirlerini aldattıklarını ve boşandıklarını öğrendiler... üstelik bu eylemlerin hiçbiri evrenin sonunu getirecek kadar korkunç değildi. Böylece, tıpkı anne babaların çocuklarından ders aldıkları gibi, onlar da ayrılmaya karar verdiler.</p>
<p>Ayrılık sırasında gücenmeden doğan pek çok davranış sergilediler. Asla dile getirilmemesi gereken şahsi bilgileri kullanarak, birbirlerine haksız suçlamalarda bulundular. Bir kırgınlık anında Dişi, hızlı intikam alabilmek için sadece dişilerden oluşan bir gezegen yarattı. Erkek buna erkeklerden oluşan bir güneş sistemiyle karşılık verdi. Dişi, Erkeğin gezegenler dizisinin etrafını, meteorlar üstünde yaşayan bir dişi güruhuyla çevreledi. İkili yarattıkları bu yeni insanları, cinsiyetler arası savaşa göre silahlandırdı. Her iki tarafa da iğnelemeden tutun da tanklara dek değişen çeşitli silahlar verdi.</p>
<p>Ancak tuhaf bir şey oldu. Gezegenler ve meteorlardan hiç ses çıkmadı. Uzaydaki yörüngelerinde sessiz sedasız dönüp durdular. Hiç savaş patlak vermedi, tek bir silah bile ateşlenmedi.</p>
<p>Yakından yapılan incelemelerin ardından ikili, tek cinsiyetli halkların büyük bir keder içinde olduğunu, bir türlü tanımlayamadıkları ama son derece önemli bir şeyin yokluğu altında varoluşçular gibi ezildiklerini keşfetti.</p>
<p>En sonunda Dişi ellerini belinden indirdi, Erkek de aynısını yaptı. Dişi aylardır ilk kez hoş sözler söyledi ve Ona aç olup olmadığını sordu. Erkek buna her ikisi için bir şeyler pişirmeyi önererek karşılık verdi. Erkek ve kadınların gezegenleri yeniden biraraya geldi ve kovalamacaları, baştan çıkarmaları, seçimleri, rekabetleri, ayartmaları, tartışmalarıyla yarış bir kez daha başladı. Ve tabii hepsinin özgürleşmiş olarak birbirlerinin kollarına atılmalarıyla birlikte muazzam bir kozmik rahatlama buna eşlik etti.</p>
</body>
</html>