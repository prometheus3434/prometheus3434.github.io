<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>




<link href="../Styles/main.css" type="text/css" rel="stylesheet"/>
</head>
<body>
<h2 style="text-align: center;"><b><i>Öz</i></b></h2>
<p>Ölüm sonrası yaşamın başlangıcında, kadim bir yazıyla yazılmış bir tomar, sizi artık evrenin Yaratıcısı ile tanışma şansına sahip olduğunuz konusunda bilgilendirir; tabii eğer en cesurların arasındaysanız. Acaba ne cesametteki bir yaratıcı, böylesi bir cesareti huzurunda görmek ister diye düşünürsünüz. Ayın yörüngesinden daha geniş bir çehre, yüz Vezüv patlamasından daha gürültülü bir ses hayal eder, kısıtlı hayalgücünüzün sizi bekleyen akıl almaz deneyimin karşısında yetersiz kalacağını düşünmeye başlarsınız.</p>
<p>Uzaklardan gürlemeyi andıran bir ses duyarsınız ve bacaklarınız titremeye başlar, içinize dönüp bakarsınız: <i>Bunu kaldıracak kadar cesur muyum ben?</i></p>
<p>Muhteşem bir yolculuk bekler sizi. Yolda korkulara rastlar onları elt edersiniz, kendinden şüphe nehirleriyle karşılaşır, onları geçersiniz, kibrinizin zirvelerini fark eder, oradan aşağı inersiniz, tepenizde gezinen kendine acıma bulutlarını ayırt eder, altlarından yürüyüp geçersiniz. Yolun sonuna geldiğinizde özgüveniniz artık güçlenmiştir ve yaratıcınızla yüzleşmeye, başyapıta şeklini veren o dehayı bir anlığına da olsa görmeye hazır olduğunuza inanırsınız.</p>
<p>Muazzam bir kalenin kapısına yaklaşırsınız. Manzaranın tepesinde asılı o gürleyen ses, şimdi bile kendinizi sorgulatır size: <i>En cesurlardan biri miyim ben? Gerekene sahip miyim?</i> Kapıya yüklenir, büyük bir fuayeye giriş yapar, bir koridordan geçip kocaman bir odaya girersiniz.</p>
<p>Ve işte çehreyi orada görürsünüz. Ayın yörüngesinden de büyüktür. Lirik şairlerin kalemini aşan bir görünümdür bu. Dehşetli kudreti ve ahenkli zarafetiyle bir okyanustur. Babanıza ve annenize benzeyen bir çehredir; bin alimin bilgisine, bin âşığın sevgisine, bin yabancının gizemine hükmeder.</p>
<p>Yolculuğunuzun hakkını veren bir çehredir bu. Evrenlerin sahibine layık bir çehre.</p>
<p>Titrer ve ürperirsiniz, dilinizi damağınızı kurutan bir heyecanın içinde hipnotize olursunuz.</p>
<p>Volkanik ses saçlarınızı üfürerek gürler. “Söyle, cesur musun?"</p>
<p>"Evet," diye kekelersiniz. "O yüzden buradayım."</p>
<p>Çehrenin dudaklarının vadileri, gülermişçesine hafifçe kıvrılır.</p>
<p>Ardından elektriksel bir cızırdama sesi duyarsınız. Çehre, yatay tarama çizgileriyle dalgalanır ve fosforlu ışıkların arasında gözden kaybolur.</p>
<p>Uçsuz bucaksız uzayda, çehrenin az önce durduğu yerde duran küçük sarı bir perdeden başka geriye hiçbir şey kalmaz. Neden sonra perde açılır. Buruşuk bir el, küçük, kırış kırış bir adamın yüzündeki gözlüğü ittirir. O aslında gutlu, titrek ve ilaçlarla ayakta duran biridir. Kamburdur. Omurgası çökmüş, saçları dökülmüştür. Bir an için öylece birbirinize bakarsınız.</p>
<p>Ve O, "Cesur olanlar büyük çehreye değil, onun yokluğuna dayanabilenlerdir," der.</p>
</body>
</html>