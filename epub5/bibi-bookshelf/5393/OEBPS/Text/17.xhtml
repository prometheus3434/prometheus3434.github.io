<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>




<link href="../Styles/main.css" type="text/css" rel="stylesheet"/>
</head>
<body>
<h2 style="text-align: center;"><i><b>Daimlik</b></i></h2>
<p>Ölümden sonra uyanıp da kendinizi banliyöde bulursanız, günahkar olduğunuzu anlayın. Bunun nedeni buradaki yaşam koşullarının iyi olmaması değildir. Sonuçta çok kanallı televizyon elinizin altındadır. Dört bir yanınız, ara sıra etkileşime girdiğiniz komşularla çevrilidir. İyi fakat akla yatkın olmayan birtakım macera öykülerini içeren kitaplarla dolu raflarınız vardır. Çocuklar burada okula gönderilir, yetişkinlerse işe gider. Yapılan işler kolaydır, alışveriş ürünleri de ucuz.</p>
<p>Bir süre sonra buraya cennet dendiğini öğrenirsiniz. Tanrı'ya yakın yaşadığınız yerdir burası. Tek gizemli yönü, tanıdığınız iyi insanların -merhametli kişiler, azizler, eli açıklar, fedakârlar, bencillikten uzak olanlar, hayırseverler- hiçbirinin burada olmamasıdır. Çok geçmeden onların daha iyi bir yere, süpercennete gönderilip gönderilmediğini soruşturmaya başlarsınız ama sonunda bu iyi insanların tabutlarında çürüdüklerini, solucanlara yem olduklarını öğrenirsiniz. Görünüşe bakılırsa ölüm sonrası yaşamdan bir tek günahkarlar yararlanmaktadır.</p>
<p>Tanrı'nın neden böyle bir düzenleme yaptığı yönünde çeşitli teoriler geliştirilmiştir. Herkesin kendine göre bir hipotezi vardır ve barbekü partilerinin geleneksel sohbet konusu da budur. Neden ahiretle ödüllendirilen yalnızca bizleriz? Tanrı'nın buranın sakinlerinden pek hoşlanmadığı âşikar, bizi nadiren ziyaret etmekte. Yalnızca hayatta olduğumuzdan emin olmak istiyor.</p>
<p>Kafede çalışan kadın ısrarla Tanrı'nın kötüleri, tıpkı Romalıların gladyatörleri yaşattığı nedenlerle yaşattığını söyler. Bizler de bir noktada gladyatörler misali, onu eğlendirmek için ölümüne savaşacağız. Karşı sokaktaki komşunuz, bir komşu evrendeki başka bir Tanrı'ya karşı savaş açmak üzere stoklandığımız ve yalnızca günahlarlardan iyi asker çıktığı fikrini savunur.</p>
<p>Ancak ikisi de yanılıyordur. Gerçekte Tanrı bizimkine çok benzer bir yaşam sürmektedir. Biz onun yalnızca suretinde değil aynı zamanda sosyal şartlarında yaratılmışızdır. Tanrı vaktinin büyük bölümünü mutluluk arayışı içinde geçirir. Kitaplar okur, kendini geliştirmeye çalışır, sıkıntıdan kurtulmak için çeşitli aktiviteler arar, az görüşmeye başladığı arkadaşlarıyla arayı kapamaya çalışır ve vaktini başka türlü değerlendirip değerlendiremeyeceğini merak eder durur. Geçen binyıllar içinde hayli buruklaşmıştır. Artık hiçbir şey Onu tatmin etmez. Zaman Onu boğar. İnsanın kısacık yaşamına gıpta eder ve sevmedikleri Onunla birlikte ölümsüzlüğü çekmeye mahkum edilir.</p>
</body>
</html>