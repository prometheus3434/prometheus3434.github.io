<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>









<link href="../Styles/main.css" type="text/css" rel="stylesheet"/>
</head>
<body>
<h2 style="text-align: center;"><i><b>Tersine Dönüş</b></i></h2>
<p>Ölümden sonra yaşam yok ama bu bizim ikinci defa yaşamayacağımız anlamına gelmez.</p>
<p>Evrenin genişlemesi bir noktada yavaşlayacak, duracak ve evren yeniden içine doğru kapanmaya başlayacak. İşte o anda zaman oku tersine dönecek. Genişleme sürecinde olan her şey yeniden olacak ama bu defa tersine. Böylece hayatımız sona ermek veya yok olmak yerine, başa sarılacak.</p>
<p>Bu tersine hayatta, topraktan doğacaksınız. Cenaze merasiminde sizi topraktan kazıp çıkaracak, törenle cenaze evine taşıyacağız ve burada doğum makyajınız silinecek. Sonra hastaneye götürüleceksiniz ve etrafınız doktorlarla çevriliyken gözlerinizi ilk defa açacaksınız. Gündelik yaşamınızdaysa kırık vazolar birleşecek, erimiş su donup kardan adama dönüşecek, kırık kalpler aşkı bulacak, nehirler yokuş yukarı akacaklar. Evlilikler engebeli yolları yeniden aşacak ve sonunda erotik randevulaşmalara dönüşecekler. Bir ömür yaşanan cinsel ilişkilerin zevki yeniden tadılacak, sevişmeler uyku yerine öpücüklerle sonlanacaklar. Sakallı adamlar pamuk tenli çocuklara dönüşecek, o çocuklar bilginin ilk günahlarından yavaş yavaş sıyrılmak üzere okullara gönderilecekler; okuma, yazma ve matematik silinip gidecek. Eğitimin giderilmesinin ardından mezunlar küçülecek, emekleyecekler ve dişleri dökülecek. Böylece bebekliğin en üstün saflık konumuna erişmiş olacaklar. Yaşamlarının sonuna geldikleri için çığlık çığlığa ağlayan bebekler ana rahmine geri dönecekler, nihayetinde küçülerek, annelerinin de annelerinin rahmine dönecekler ve bu iç içe geçen Rus matruşkaları misali böylece devam edecek.</p>
<p>Bu tersine yaşamda, öykünüzü tersine yaşarken, sizi bekleyen geleceğe dair mutluluk dolu beklentileriniz olacak. Tersine yaşamda, hakiki anlamda mutlusunuzdur çünkü hayatı ilk defasında ileri doğru yaşarken bile içinizde hep onun ancak geri sarıldığı takdirde anlaşılabileceğine dair bir his vardır.</p>
<p>Ne var ki sizi acı verici bir sürpriz beklemektedir. Hafızanızın bir ömür boyu yaşam öykünüzü, olduğunuzu sandığınız kişi olarak tutarlı kılabilmek için küçük mitler yarattığını keşfedeceksiniz. Kendi içinde tutarlı bir öyküye bağlı kalmış, küçük ayrıntıları, kararları ve olayların sırasını yanlış hatırlamışsınızdır. Geri dönüş yolunda bu olay örgüsünün üstündeki örtü kalkar. Yaşamınızın koridorlarında geri geriye giderken, anılar ile gerçeklik arasındaki çarpışmalardan yara bere alırsınız. Rahme geri döndüğünüzde kendinizi ilk seferde ne kadar az anlamışsanız, yine o kadar az anlamış halde bulursunuz.</p>
</body>
</html>