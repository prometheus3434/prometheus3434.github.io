<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>




<link href="../Styles/main.css" type="text/css" rel="stylesheet"/>
</head>
<body>
<h2 style="text-align: center;"><i><b>Metamorfoz</b></i></h2>
<p>Üç ölüm vardır. Birincisi bedenin işlevini yerine getirmeyi bıraktığı zamandır. İkincisi bedenin mezara sevk edildiği zamandır. Üçüncüsü ise gelecekte, isminizin son defa telaffuz edildiği o andır.</p>
<p>Böylece bir lobide üçüncü ölüme dek beklersiniz. Burada herkesin gönlünce çay, kahve ve kurabiye alabileceği uzun masalar kuruludur. Çevrenizde dünyanın dört bir yanından insanları görürsünüz ve onlarla hiç zorlanmadan keyifli, havadan sudan sohbetlere dalabilirsiniz. Yalnız dikkat edin sohbetiniz her an Anonsçular tarafından bölünebilir ve yeni bir arkadaşınızın geldiği, diğer bir deyişle o kişinin dünyada bir daha asla kimse tarafından anılmayacağı duyurulabilir. Arkadaşınız allak bullak halde geliverir. Anonsçular ona daha iyi bir yere gitmek üzere olduğunu kibarca anlatmaya çalıştıkları halde o hayli kederlidir. Kimse söz konusu daha iyi yerin nerede olduğunu ve neler içerdiğini bilmez çünkü o kapıdan çıkmış olan hiç kimse geri dönmemiştir. Acıdır ki pek çok kişi tam da sevdikleri geldiği sırada çıkıp giderler çünkü anımsama işini yerine getiren sadece o sevilenlerdir. Bu tipik zamanlama karşısında hepimiz buruk bir şekilde başımızı sallarız.</p>
<p>Ortam uçsuz bucaksız bir havaalanı bekleme salonunu andırmaktadır. Burada tarih kitaplarından pek çok ünlü sima vardır. Canınız sıkılırsa istediğiniz herhangi bir yöne doğru yürümeye başlar, sıra sıra koltukların yanından geçip gidersiniz. Günler süren yürüyüşün ardından insanların değişik göründüklerini fark eder, yabancı dillere ait tonlamalar duyarsınız. İnsanlar kendi benzerleriyle toplaşmıştır ve dünya üstündeki toplaşmaları yansıtan doğal bölgelerin oluşumu göze çarpar. Burada, okyanuslar hariç, bildiğimiz dünya haritası üstünde gezinmektesinizdir. Ancak şimdi saat dilimleri yoktur. Çok arzu etseler de kimsecikler uyumaz. Ortam floresan ışıklarıyla eşit biçimde aydınlatılmıştır.</p>
<p>Anonsçular içeri girip, sıradaki isim listesini ilan ettiğinde herkes üzüntü duymaz. Aksine bazıları Anonsçuların ayaklarına kapanarak, yalvarıp yakarır. Bunlar genelde uzun, çok uzun süredir burada olanlar, bilhassa da haksız nedenlerden dolayı anımsananlardır. Örneğin, iki yüzyıl önce küçük bir nehirde boğulan, şuracıktaki çiftçi. Çiftliğin yerinde artık küçük bir okul vardır ve tur rehberleri her hafta onun öyküsünü anlatmaktadır. Dolayısıyla çiftçi kısılıp kalmıştır ve son derece kederlidir. Öyküsü ne kadar çok anlatılırsa, ayrıntılar o kadar çarpıtılır. Adam resmen kendi ismine yabancılaşmıştır; isim artık onunla özdeş olmadığı halde, bağlayıcılığı devam etmektedir. Şu karşıdaki keyifsiz kadınsa, yüreğindeki yollar hayli çatallı olsa da, bir azize gibi yüceltilmektedir. Paralı kola makinesinin başında duran ak saçlı adam savaş kahramanı olarak ünlenmiş, ardından diktatör olarak kötülenmiş ve nihayet tarihteki iki nokta arasını aydınlatan gerekli bir meşale olarak yüceltilmiştir. Yüreği yanarak heykellerinin devrilmesini beklemektedir. İşte bu odanın laneti de budur: Bizi hatırlayanların zihninde yaşadığımız için, yaşamlarımızın kontrolünü yitirir, onların olmamızı istediği kişiye dönüşürüz.</p>
</body>
</html>