<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>




<link href="../Styles/main.css" type="text/css" rel="stylesheet"/>
</head>
<body>
<h2 style="text-align: center;"><i><b>Ölçekler</b></i></h2>
<p>Bir süre için Tanrı'dan ayrı düştüğümüz korkusuna kapıldık ama peygamberler yepyeni bir anlayışı ortaya koyunca korkularımız yatıştı: biz Tanrı'nın organlarıydık. Onun gözleri ve parmakları, dünyayı keşfetme araçlarıydık. Bu derin bağın yarattığı duyguyla hepimiz kendimizi daha iyi hissettik. Tanrı'nın biyolojisinin bir parçasıydık biz.</p>
<p>Ne var ki onun duyusal organlarından çok, iç organlarıyla ilintili olduğumuz zamanla netlik kazandı. Ateist ve teistler Onun ancak bizim üzerimizden yaşadığı konusunda hemfikir oldular. Onlara göre biz Onu terk ettiğimizde, O ölüyordu. İlk başlarda Tanrı'nın bedenine ait hücreler olmaktan dolayı onur duyduk ama sonraları aslında Onun kanseri olduğumuz anlaşıldı.</p>
<p>Tanrı zamanla kendisini oluşturan küçük bazı parçaların denetimini yitirdi. Bizler daima bölünüyor ve çoğalıyorduk. Tanrı ve doktorları bu gidişatı; yani Onun nefes alışını zorlaştıran, kan dolaşımını tehlikeye sokan tümör oluşumunu durdurmaya çalıştılar. Ancak biz hayli çetin cevizdik. Önümüze fırtınalar, depremler veya veba gibi engeller çıksa dağılıyor, yeniden gruplaşıyor ve bu defa daha iyi bir plan yapıyorduk. Direncimiz giderek artıyor ve bölünmeye devam ediyorduk.</p>
<p>O, sonunda bu durumla barıştı ve yeşil antiseptik koridorların kesişme noktasındaki yatağında sessizce uzanmaya başladı.</p>
<p>Ara sıra tüm bunları kasten yapıp yapmadığımızı düşündü. Acaba sevgili kulları Onun bedenini keşfetme, damar sistemi üzerinden yüce varlığın her yerine yayılma hasretiyle mi yanıp tutuşuyordu? Yine de O, bu yolculuk konusundaki masumiyetimizden hiç şüphe etmedi.</p>
<p>Sonra bir şeyin farkına varmaya başladı. O bizi durduramasa ya da incitemese de, bunu yapabilecek bir şey vardı. Ve Tanrı kendi lösemimiz, lenfomamız, sarkomamız, melanomumuzla savaşabilmek için yüzümüzü daha küçük ölçeklere çevirişimizi izledi. Kullarının kendilerini kemoterapiyle meshetmelerine, ışın tedavisinin hararetiyle ısıtmalarına tanıklık etti. İnsanlarının, kendilerini meydana getiren trilyonlarca hücre tarafından amansızca tüketilmesini gözledi.</p>
<p>Ve Tanrı aniden bir zihin aydınlanmasıyla yatağından fırladı. Anladı ki kendisini küçük ölçekli parçalar üzerinden yaratan her şey, aynı parçalar tarafından tüketiliyordu.</p>
</body>
</html>