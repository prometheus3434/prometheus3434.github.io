<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>




<link href="../Styles/main.css" type="text/css" rel="stylesheet"/>
</head>
<body>
<h2 style="text-align: center;"><i><b>Kaygı</b></i></h2>
<p>Bizler vaktimizi büyük, anlamlı deneyimlerin peşinde geçiririz. Bu yüzden de bedenimizin nihayete erdiği ölüm sonrası yaşam sizi şaşırtabilir. O yaşamda gerçekte olduğumuz halimize, yani dünyevi standartlara göre devasa ebatlarımıza geri döneriz. Dokuz boyutun her birinde on bin kilometrelik boyumuzla dikilir, kendimiz gibilerle birlikte göksel bir topluluk içinde yaşarız. Burada gerçek bedenlerimizin içinde uyandığımızda, devasa akranlarımızın derin bir kaygıdan mustarip olduklarını hemen fark ederiz.</p>
<p>Görevimiz evrenin korunması ve sürdürülmesidir. Evrensel çöküş pek yakındır ve bizler, yapısal destek görevini görmesi için solucandelikleri inşa ederiz. Kozmik felaketin kıyısında didinir dururuz, işimizi hatasız biçimde yapmazsak, evren yeniden çökecektir. Bizimkisi hayli karmaşık, çapraşık ve önemli bir iştir.</p>
<p>Böyle cefayla geçen üç yüz yılın ardından tatile çıkma seçeneğine sahip oluruz. Hepimiz aynı yeri seçer, kendimizi alt-boyutsal varlıkların içine yansıtırız. Kendimizi insan diye adlandırdığımız minicik, hassas, üç boyutlu bedenlerin içine göndeririz ve böylece dünya dediğimiz tatil merkezinde doğarız.</p>
<p>Bu tür tatillerde amaç, küçük deneyimlerin tadına varabilmektir. Yerküre üstündeyken yalnızca yakın çevremize aldırış ederiz. Komedi filmleri izleriz. Alkol içer, müzik dinleriz, ilişkiye girer, kavga eder, ayrılır, sonra yeniden birlikte oluruz. İnsan bedeni içindeyken evrenin çökmesine aldırmayız. Onun yerine yalnızca bakışların bir anlık buluşması, çıplak tene şöyle bir göz değdirebilmek, hoş bir sesin ruhu okşayan tonu, sevinç, aşk, ışık, bir ev bitkisinin yönelimi, bir fırça darbesinin gölgesi, saçın şekillendirilmesi gibi konular ilgilendirir bizi.</p>
<p>Bunlar dünya üstünde yaptığımız, küçük dramlar ve yaygaralarla dolu iyi tatillerimizdir. Zihinsel dinlence kelimelerle ifade edilemeyecek kadar değerlidir bizim için. Aşınan hassas, minicik bedenleri mecburen terk etmemizin ardından alet edevatımız elimizde, güneş rüzgârlarının esintisi altında dermansızca uzanmış, yaşlı gözlerle evrene bakarak anlamsızlığı aradığımız sıkça görülür.</p>
</body>
</html>