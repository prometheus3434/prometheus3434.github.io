<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>




<link href="../Styles/main.css" type="text/css" rel="stylesheet"/>
</head>
<body>
<h2 style="text-align: center;"><i><b>Ölüm Anahtarı</b></i></h2>
<p>Ölümden sonra yaşam yok ama bizim bir versiyonumuz yine de yaşamayı sürdürecek.</p>
<p>Bilgisayar çağının başlangıcında insanlar akıllarında tuttukları parolalarla öldüler ve kimse onların dosyalarına giriş yapamadı. Bu dosyalara erişim ihiyacı kritik bir düzeye varınca şirketler durma noktasına geldi. İşte programcılar ölüm anahtarını o zaman icat ettiler.</p>
<p>Bilgisayar, ölüm anahtarını kullanarak yaşadığınızdan emin olmak için haftada bir size parolanızı soruyordu. Belli bir süre parola girmediğiniz takdirde bilgisayar öldüğünüze hükmeder ve parolanız otomatik olarak ikinci şahıslara gönderiliyordu. İnsanlar zamanla ölüm anahtarlarını İsviçre'deki banka hesap numaralarını varislerine bildirmek, bir tartışmanın son sözünü söyleyen kişi olmak ve yaşarken söylenemeyecek bazı sırları itiraf etmek için kullanmaya başladılar.</p>
<p>Çok geçmeden ölüm anahtarlarının elektronik ortam üzerinden veda etme yolunda iyi bir fırsat sunduğu görüldü. Bunun üzerine insanlar bilgisayarlarını parola göndermek yerine ölümlerini dostlarına duyuran e-postalar gönderecek şekilde programlamaya başladılar. Bu e-postalar "Görünüşe bakılırsa ben öldüm," diye başlıyorlardı. "Bu fırsattan istifade size hep dile getirmek istediğim şeyleri ileteceğim..."</p>
<p>Bir süre sonra insanlar mesajları gelecekteki bir tarihte gönderilmek üzere programlayabileceklerini fark ettiler: "87. doğum günün kutlu olsun. Ölümümden bu yana yirmi iki yıl geçti. Umarım senin hayatın mutluluk içinde devam ediyordur."</p>
<p>Zamanla ölüm anahtarlarının kullanım sınırları iyice zorlanmaya başladı. E-postayla ölümlerini itiraf etmek yerine insanlar hiç ölmemiş gibi davranmaya başladılar. Gelen mesajları zekice analiz eden otomatik cevaplandırıcı algoritmalar kullanan ölüm anahtarları, davetleri özür dileyerek geri çeviren mazeretler üretmeye, belli bir olay için tebrik iletisi göndermeye ve birini yakında görmeyi dört gözle beklediğinizi ifade etmeye başladılar.</p>
<p>Bugün ise hiç ölmemişsiniz numarası yapan ölüm anahtarlarını geliştirme işi bir sanata dönüştü. Ölüm anahtarları arada bir faks gönderme, banka hesapları arasında aktarım yapma ya da son çıkan bir romanı internet üzerinden satın alma amacıyla programlanabiliyor. En gelişkinleri, yaşanan ortak maceralardan dem vuruyor, hoş bir kaçamakla ilgili anıları yad ediyor, fıkra anlatıyor, geçmişteki başarılarla böbürleniyor ve binbir tecrübenin hatırasını dile getiriyorlar.</p>
<p style="text-align: justify; ">Ölüm anahtarları böyle böyle ölümlülüğe ilişkin kozmik birer şakaya dönüştüler. İnsan ölümü durduramasa da, en azından onun içkisine tükürebileceğini keşfetti.</p>
<p>Tüm bunlar mezarın sessizliğine karşı eğlenceli bir devrim olarak başladı. Ne var ki yaşamayı sürdüren bizler için sorun, kimin ölüp kimin yaşadığını belirlemenin giderek güçleşmesiydi. Bilgisayarlar durmaksızın çalışarak ölülerin sosyal temaslarını sürdürdüler. Onlar şimdi selamlar gönderiyor, baş sağlığı diliyor, davetiye yolluyor, flört ediyor, mazeret bildiriyor, havadan sudan konuşuyor, espri yapıyorlar... kısacası birbirini iyi tanıyan insanlar arasındaki adetleri yerine getiriyorlar.</p>
<p>Artık toplumumuzun nereye gittiği gayet açık. İnsanların çoğu öldü, bizlerse geriye kalan bir avuç kişiden bazılarıyız. Biz de öldüğümüzde yine ölüm anahtarlarımız devreye girecek ve ardımızda kimsenin okumayacağı karmaşık bir iletiler ağından başka hiçbir şey kalmayacak: sessiz bir gezegenin yörüngesinde dönen sessiz uyduların altında gidip gelen e-postalardan ibaret bir toplum.</p>
<p>Dolayısıyla bizim için olmasa da, aramızda geçenler için bir ölüm sonrası yaşam mevcut. Günün birinde uzaylı bir medeniyet dünyaya indiğinde insanın nasıl bir şey olduğunu kolayca anlayacak çünkü bizden geriye bir ilişkiler ağı kalmış olacak; kim kimi sevdi, kimler rekabet etti, kim aldattı, kimler yolculukta ve yemekte birlikte güldü eğlendi. Her insanın patronları, kardeşleri ve sevgilileriyle bağları elektronik iletilere kazınmış durumda. Ölüm anahtarları toplumun simülasyonunu öyle güzel yapıyorlar ki toplumsal ağın tamamı yeniden yapılandırılabilir nitelikte olacak.</p>
<p>Gezegenimizin anıları sıfırlar ve birler formatında yaşamlarını sürdürecek.</p>
<p>Bu durum bize aramızda yapılmış esprileri anımsama, söylenmemiş hoş bir sözü söyleme fırsatını yakalama ve artık yaşanamayacak olan keyifli dünyevi tecrübeleri anlatan öyküleri yad etme fırsatını ebediyen sunacak. Anıların artık kendi hayatları olacak: kimse onları unutmayacak ya da anlatmaktan sıkılmayacak. Bizler bu düzenden hayli memnun kalacağız çünkü muhtemelen ölüm sonrası yaşamda yapacağımız şey de, varlığımızın en parlak günlerini anımsamak.</p>
</body>
</html>