<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>




<link href="../Styles/main.css" type="text/css" rel="stylesheet"/>
</head>
<body>
<h2 style="text-align: center;"><i><b>Tanrılar Kabristanı</b></i></h2>
<p>Ölüm sonrası yaşam, bir anlamda adaletin yerine getirilişi olduğundan, davranışlarından sorumlu olmayan hayvanların orada bulunmayacağını düşünebiliriz. Neyse ki yanılırız. Hayvanlar olmasa ahiret yalnızlık dolu bir yer olurdu. Oysa bizler oranın köpekler, sivrisinekler, kangurular ve diğer tüm hayvanlarla dolu olduğu yolundaki hoş gerçeği keşfetmiş durumdayız. Ahirete varıp da bir süre etrafınıza bakınınca, bir zamanlar var olmuş her şeyin varlığını sürdürdüğünü fark edersiniz.</p>
<p>Zamanla ölümsüzlük ödülünün bizim <i>yarattığımız</i> şeyler için de geçerli olduğunu anlarsınız. Ahiret, cep telefonları, kahve fincanları, porselen biblolar, kartvizitler, şamdanlar, nişan tahtalarıyla doludur. İmha edilen nesnelerin hepsi —parçalanmış donanma gemileri, atıl bilgisayarlar, eskimiş mobilyalar- bozulmamış halleriyle ölüm sonrası yaşamın keyfini sürmek ve oraları süslemek üzere geri dönerler. Malımızı yanımızda götüremeyeceğimiz yolundaki ikaza rağmen yarattığımız her şey, ahiretteki yaşantımızın bir parçası haline gelir. Diğer bir deyişle, bir kez yaratılan şey, yaşamını daima sürdürür.</p>
<p>Şaşırtıcı olan bu kuralın yalnızca maddi değil, zihinsel yaratımlar için de geçerli olmasıdır. Dolayısıyla ölüm sonrası yaşamda bize katılan yaratımların arasında, kendi yarattığımız tanrılar da yer alır. Bir kafede tek başınıza otururken, Samilerin salgın ve savaş tanrısı Reşef ile karşılaşabilirsiniz. Alnından yukarısı geyik başı biçimindedir, dalgın dalgın yoldan geçenlere bakar. Markette Babillilerin ölüm tanrısı Nergal, Yunanlı Apollo ya da Hint tanrısı Rudra'ya rastlayabilirsiniz. Alışveriş merkezinde alev ve ay tanrılarını, cinsellik ve bereket tanrıçalarını, yenilmiş askerlerin ve kaçak kölelerin tanrılarını görebilirsiniz. Kılık değiştirmiş olsalar da onları devasa boyutlarından ve aslan başı, çok sayıda kol ya da sürüngen kuyruğu gibi özelliklerinden tanıyabilirsiniz.</p>
<p>Yalnızdır hepsi. Daha çok da kitlelerini yitirdikleri için. Eskiden hastalıkları iyileştirir, ölüler ile yaşayanlara arabuluculuk eder ve inananlarına tahıl, himaye ve intikam sağlarlardı. Şimdi ise kimse adlarını bilmiyor. Var olmayı hiç talep etmedikleri halde kendilerini ebediyet kapanına sıkışmış buldular. Ancak nadiren eski bir tanrıya yönelik inanışta, mahalli ölçekte bir diriliş ya da küçük hayran gruplaşmalarında bir artış oluyor ama bunlar da pek öyle uzun sürmüyor. Tanrılar burada kendilerine reva görülenle kıstırılıp kaldıklarının farkındalar: intikamcı bir kişilik, çakmak çakmak gözler, kifayetsiz bir soy ve sonsuzluk.</p>
<p>Etrafınıza bakınmaya başladığınızda onlardan on binlercesini keşfedersiniz. Aztekli Mictlantecuhtli, Çinli Maymun Kral Sun Wukong, İskadinav Odin... Ahiretin telefon defterlerinde Avustralya Aborijinlerinin Gökkuşağı Yılanı, Prusyalı Zempat, Sırp Berstuk, Algonkuyan Gitche Manitou, Sardinyalı Maymon, Trakyalı Zibelthiurdos'u bulabilirsiniz. Bir restoranda Babilli deniz tanrıçası Tiamat ile, bir defasında onu ikiye ayırmış olan fırtına tanrısı Marduk arasındaki soğuk ilişkiye tanıklık edebilirsiniz. Tiamat tabağındaki yemekle oynayıp durur ve Marduk'un sohbet girişimlerine kısa yanıtlarla karşılık verir.</p>
<p>Tanrıların bazıları bir birleriyle bağlantılıdır, bazılarının ise soyu hiç bilinmez. Ortak noktalarıysa ahirette kendilerine sunulan ücretsiz lojmanları reddetme yönündeki eğilimleridir. Gerçi bunun nedenini bilen de yoktur. Büyük olasılıkla asıl neden, bir zamanlar kendileri için diz çökenlerin seviyesine inme konusunda zorlanmalarıdır.</p>
<p>Bunun yerine yalnız ve evsiz tanrılar, geceleri kentin uzak bir köşesinde toplaşır, geniş çayırlarda yatıp uyurlar. Tarih ve teolojiye merakınız varsa bu tanrılar tarlasından, ufka doğru düzensiz sıralar halinde uzanan, terk edilmiş tanrılarla dolu bu sessiz manzaradan hayli keyif alabilirsiniz. Burada gözünüz Tagalogların Bathalang Maykapal'ına ve onun baş düşmanı Kertenkele Tanrı Bakonavva'ya takılabilir. Verdikleri mücadeleyle ilgilenen kimsecikler kalmadığı için bu iki tanrı şimdilerde başbaşa, bir şişe şarabı paylaşırlar. Yine burada Tuamotu Takımadaları'ndan ışık tanrısı Atea'yı ve onun, şanlı günlerinde, atası Fatutiri'nin baba katili şimşeğini savuran oğlu Tane'yi görebilirsiniz. Şimdi tüm aile intikam arzuları kuruyup sönmüş halde birlikte oturur durur. Bakın: şuracıkta bütün ömrünü anne-babası Rangi ve Papatuanuku'yu ayırdıkları için kardeşlerini cezalandırarak geçiren fırtına ve rüzgâr tanrısı Maori Tāwhirimātea duruyor. Tebaası olmayınca yelkenleri suya indirmiş, dingin göğün altında kardeşleriyle kağıt oynuyor. Biraz ötede Bambuti Pigmeleri'nin yüce tanrısı Khonvoum, ölümlülere hâlâ gökkuşağı gibi görüneceğine inandığı, iki yılandan yapılma yayına sarılmış duruyor. Daha ileride doğumu sırasında annesinin yanarak ölmesine neden olan Şinto ateş tanrısı Kagu-tsuchi görülüyor; eski parlaklığından geriye yalnızca hafif bir is kokusu kalmış.</p>
<p>Tıpkı bir müze gibi bu tanrılar tarlası, bu pastoral mitoloji ansiklopedisi de insandaki yaratıcılık ve maddeleştirme özelliklerinin bir kanıtıdır. Eski tanrılar bizi burada izlemeye alışkındırlar, yeni tanrılarsa onların saygınlıklarını ne çabuk yitirip terk edilmişlik ve turizmin eline düştüklerini hayretle gözlemlemişlerdir.</p>
<p>Tanrılar ıssız köşelerde biraraya gelmeyi seçseler de aslında birbirlerine katlanamazlar. Kendilerini ahirette bulmuş olmaktan dolayı şaşkındırlar ama yine de içten içe görev başında olduklarına inanırlar. Genellikle saldırgan yapılarından dolayı en tepeye yükselmişlerdir ve hâlâ diğerlerine üstünlük sağlamayı arzu ederler. Ancak burada artık hiyerarşiden yoksundurlar. Onun yerine terk edilmişlik kardeşliği içinde, omuz omuza acı çekerler.</p>
<p>Bu yaşamla ilgili takdir ettikleri tek bir şey vardır. Ünlü intikamcılıkları ve işkence sanatındaki yaratıcılıklarından dolayı, bu cehennem türüne karşı büyük bir hayranlık duyarlar.</p>
</body>
</html>