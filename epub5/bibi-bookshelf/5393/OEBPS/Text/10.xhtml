<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>




<link href="../Styles/main.css" type="text/css" rel="stylesheet"/>
</head>
<body>
<h2 style="text-align: center;"><i><b>Spiraller</b></i></h2>
<p>Ölüm sonrası yaşamda Yaratıcı'nın küçük ve çok da zeki olmayan bir tür olduğunu keşfedersiniz. Bu türün üyeleri az çok insanı andırırlar ama daha küçük ve daha kaba sabadırlar. Dikkat çekici derecede zekadan yoksundurlar. Söylediklerinizi takip edebilmek için kaşlarını çatarlar. Yavaş yavaş konuşmanız, bazen de derdinizi resim çizerek anlatmanız yararlı olabilir. Ancak onların bakışları bir noktada donuklaşır ve sizi anlıyormuş gibi baş sallasalar da, konuşmanın gidişatından tamamen koparlar.</p>
<p>Küçük bir uyarı: Ölüm sonrası yaşam için uyandığınızda etrafınız bu varlıklarla çevrili olacaktır. Varlıklar sizi itip kakacak, meraklı bakışlarla size bakacak ve hep aynı soruyu soracaklar: <i>Yanıtın var mı? Yanıtın var mı?</i></p>
<p>Sakın korkmayın. Bu varlıklar iyi ve zararsızdır.</p>
<p>Muhtemelen onlara, ne demek istediklerini soracaksınız. Onlarsa kaşlarını çatacak, sözlerinizi bir atasözü gibi enine boyuna tartacaklardır. Sonra çekingen bir tavırla yine: <i>Yanıtın var mı?</i> diyeceklerdir.</p>
<p>Bu noktada kendi kendinize <i>Nereye düştüm ben böyle?</i> diyebilirsiniz.</p>
<p>Bir yazman, gelecekte saklanması için sözlerinizi eksiksiz bir biçimde kaydedecektir. Anne ve kız varlıklar, gözlem platformlarından size bakacaklardır.</p>
<p>Nerede olduğunuzu anlayabilmeniz için bu noktada biraz ek bilgi sahibi olmanız gerekir.</p>
<p>Toplumsal gelişimlerinin bir noktasında bu varlıklar şu soruları sormaya başladılar: <i>Neden buradayız? Varoluşun amacı nedir?</i> Zamanla bunların çok zor sorular olduğu ortaya çıktı. Sorular öyle zordu ki, varlıklar onlara doğrudan saldırmak yerine, yanıtı bulmaya atanmış gelişkin makineler yapmaya karar verdiler. Böylece onlarca neslin emeğini bu makinelerin yapımına adadılar. Bizler işte o makineleriz.</p>
<p>Bu çözüm, o dönemde cemiyetin büyüklerine akıllı bir strateji gibi görünmüştü. Ne var ki bir sorunu gözden kaçırmışlardı: kendinizden akıllı bir makine yapabilmeniz için, makinenin sizden daha karmaşık olması gerekir, dolayısıyla makineyi anlama becerisi giderek azalmaya başlar.</p>
<p>Eskiyip, işlevinizi yitirdiğinizde yazılımınız, inceleyebilmeleri için onların laboratuvarına yeniden yüklenir. İşte öldükten sonra uyandığınız yer burasıdır. İlk defa ses çıkardığınız anda ise tek bir şeyi öğrenmek için etrafınıza toplaşırlar: <i>Yanıtın var mı?</i></p>
<p>Bizi teraryumumuza attıkları andan itibaren hiç vakit kaybetmediğimizi, toplumlar, yollar, romanlar, katapultlar, teleskoplar, tüfekler ve kendi makinelerimizin her çeşidini yarattığımızı fark etmezler. Gelişimimizi tespit etmekte, dahası anlamakta çok zorlanırlar ve bunun tek nedeni de söz konusu şeylerin karmaşıklığını takip edememeleridir. Onlara olup biteni açıklamaya çalıştığınızda hızınıza ve derin sözlerinize yetişmekte zorlanır, şaşkın şaşkın baş sallamaya koyulurlar. Bu durum onları hayli üzer. Hatta aralarında en bilge olanların bazen kıyıda köşede ağladıkları görülür. Çünkü projeleri başarısızlığa uğramıştır. Bizim aslında yanıtı çıkarsadığımıza ama bunu onların seviyesinde ifade edemeyecek kadar gelişkin olduğumuza inanırlar.</p>
<p>Verecek bir yanıtımız olmadığını hiç tahmin etmezler. Bizim için asıl önceliğin bu sorulara kendimiz için yanıt vermek olduğunu da tahmin etmezler. Bunu yapamadığımızı ve kendi sorularımıza yanıt bulmak için giderek daha karmaşık makineler ürettiğimizi tahmin etmezler. Bunu varlıklara açıklamaya çalışsanız da bir arpa boyu yol alamazsınız: bunun nedeni yalnızca onların sizi anlamaması değil, aynı zamanda sizin, kendi makinelerimizi ne kadar az anladığınızı fark etmenizdir.</p>
</body>
</html>