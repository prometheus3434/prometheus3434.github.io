<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>




<link href="../Styles/main.css" type="text/css" rel="stylesheet"/>
</head>
<body>
<h2 style="text-align: center;"><i><b>Mesafe</b></i></h2>
<p>Ölüm sonrası yaşamda kendinizi hoş mu hoş bir bolluk ve bereket diyarında bulursunuz. Burada yoksulluk, açlık ya da savaş değil, yalnızca dağ bayır, Lilliputvari melekler ve insan zihninde çağrışımlar yaratan bir müzik vardır.</p>
<p>Sizi seremoniyle ışıl ışıl kemerlerin altından geçirir, muazzam bir salona getirirler. Burada Yaratıcınız gözlerinizi kamaştıran ışıklar altında, tahtında oturur. Öyle ki doğrudan ona bakamazsınız.</p>
<p>Yine de tüm cesaretinizle Onun karşısında durur, şu soruyu sorarsınız: "Neden bizimle birlikte hendeklerde yaşamak yerine, dünyadan bu kadar uzak bir yerde oturuyorsun?"</p>
<p>Tanrı bu soru karşısında duraksar. Belli ki uzun süredir kimse Ona bunu sormamıştır. Parlak ışıkların arasından seçmek zor olsa da, iyilik dolu gözleri yaşarmış gibidir.</p>
<p>Dalgın dalgın gökyüzüne bakmaya başlar. Neden sonra, "Aslına bakarsan bir süre dünyada yaşadım," der. "Pek bolluk içinde değildim ama yine de birkaç ülkede birkaç evim vardı. Komşularımın hepsi geldiğim zamanı bilir, bana el sallarlardı. Sevilen biriydim yani.</p>
<p>"Oralardan -senin deyişinle aşağıdaki hendeklerden- işleri gayet rahat yürütebilirdim. Hatta yarattığım yerlerin üstünde yürümek, kokusunu koklamak, toprağı ayaklarımın altında hissetmek ve onun üstünde yaşamak bana bayağı da keyif veriyordu."</p>
<p>"Ancak bir gün evlerimden birine geldiğimde tüm pencerelerin kırıldığını gördüm."</p>
<p>Anılar karşısında hafifçe ürperir.</p>
<p>"Sonra aynı şey ikinci evimin de başına geldi. Bunu kim, neden yapıyordu bilmiyorum ama birdenbire vakti zamanında gördüğüm saygıda bir azalma olduğunu fark ettim. İnsanlar trafikte önümü kesmeye başladı. Bir sabah kalktığımda evimi gözetlediklerini gördüm."</p>
<p>Sessizleşir, buğulu gözlerle düşünceye dalar.</p>
<p>Sizse boğazınızı temizlersiniz. "Onun için mi buraya geldin?"</p>
<p>"Doktorlar neden beyaz gömlek giyiyorsa, ben de o yüzden buraya geldim," diye yanıt verir. "Bunu kendi iyilikleri için değil, sizin iyiliğiniz için yaparlar."</p>
</body>
</html>