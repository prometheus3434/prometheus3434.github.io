<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>




<link href="../Styles/main.css" type="text/css" rel="stylesheet"/>
</head>
<body>
<h2 style="text-align: center;"><i><b>Yanılgı</b></i></h2>
<p>Ölüm sonrası yaşamda deri mobilyaları ve televizyon monitörleri olan kocaman, konforlu bir bekleme salonunda oturmaya davet edilirsiniz. Buradaki milyonlarca ışıl ışıl mavi-yeşil ekranda, dünyanın gidişatını izlersiniz. Taktığınız kulaklıklarla sesi istediğiniz gibi ayarlayabilirsiniz. İstediğiniz bir olayı izleyebilmek için uzaktan kumandayla semavi kameraların açısını değiştirebilirsiniz.</p>
<p>Dünya üstündeki yaşamın parçası olmaktan çıksanız da, onun gelişimini takip edebilirsiniz.</p>
<p>Bu işin sıkıcı bir hal alabileceğini düşünüyorsanız, yanılıyorsunuz. Aksine son derece baştan çıkarıcıdır. Büyüleyicidir. Zamanla iyi bir izlemenin nasıl yapılması gerektiğini öğrenirsiniz. Soyunuzu devam ettirenlerin akıbetine esir olursunuz. Onlarca enteresan ayrıntıyı gözetim altında tutmak istersiniz. Bir kere izlemeye oturdunuz mu, monitörler tüm dikkatiniz üzerinde hakimiyet kurarlar.</p>
<p>Teoride izlemek istediğiniz şeyi kendiniz seçersiniz; bekar insanların kendi dairelerindeki özel hayatları, sabotajcıların yaptığı planların gidişatı, savaş alanlarındaki gelişmelerin ayrıntıları...</p>
<p>Ancak tüm bunların yerine herkes tek bir şeyi izler: dünyada kendinden geriye kalan kanıtları, ölümünün geride bıraktığı dalgalanmaları. Örneğin, kendi kurduğunuz, ya da yönettiğiniz bir organizasyonun başarısını takip edersiniz. Mahallenizdeki dini gruplara bağışladığınız kitapları okuyarak size minnet duyan insanları izlersiniz. Kendi ellerinizde ektiğiniz ağaca tırmanan pembe ayakkabılı, ele avuca sığmaz kızı seyredersiniz. Bunlar sizin dünyadaki parmak uçlarınızdır, kendiniz oradan göçmüş olsanız da, bıraktığınız iz durmaktadır. Üstelik siz de o izi takip edebilirsiniz.</p>
<p>Bir süre sonra rahata iyice alışırsınız çünkü öyküler uzun zaman dilimlerine yayılmıştır. Canınız isterse torununuzu, isterseniz de parktaki bir bankta derin düşüncelere dalmış, arada bir notlar alan bir oyun yazarını gösteren ekranı seçersiniz. Başarısını takip edebilmek için yazarı yıllarca izleyebilirsiniz. Bu arada garsonlar sandviç ve kahve tepsileriyle etrafınızda dolanırlar ve siz oturduğunuz yeri yalnızca geceleri uyumak için terk edersiniz. Sabah geri döndüğünüzde güvenlikli giriş kapısında kartınızı makineden geçirir, gidip kendinize güzel bir yer seçersiniz.</p>
<p>Ancak şöyle bir sorun vardır: herkesin kart üyeliği farklı zamanlarda son bulur ve üyeliğin bitmesi de videolu salona girişin sona ereceği anlamına gelir. Üyelikten çıkarılanlar binanın dışında toplaşır, söylene söylene yerdeki taşları tekmelerler. <i>Bizim neyimiz eksik ki? derler. Neden onlar seyrederken, biz dışarı atılıyoruz?</i></p>
<p>Onlar da yaptıkları katkıların dünyanın gidişatını nasıl etkilediğini öğrenmek, torunlarını büyürken izlemek, aile isimlerinin geleceğe gururla uzanışını takip etmek istemektedirler. İstedikleri olmayınca kederlenir, birbirleriyle dertleşirler.</p>
<p>Ne var ki hikayenin aslından bihaberdirler. Dışarıda kalınca, kurdukları organizasyonun üyelerini kaybettiğini görmemiş olurlar. En sevdikleri insanların kanserden eriyip gidişini izlememiş olurlar. Heveskâr oyun yazarının hiçbir yere varamayışını, arabayla hastaneye gitmeye çalışırken kaza geçirip yol kenarında son nefesini yapayalnız verişini izlemek zorunda kalmazlar. Toplumsal geleneklerin sapışını, büyük-büyük-büyük torunlarının din değiştirişini, soylarının yavaş yavaş yok oluşunu görmemiş olurlar. Musa, İsa ve Muhammed inananlarının zamanla Osiris, Zeus ve Thor inananlarına benzer bir akıbete varışını izlemek zorunda kalmazlar.</p>
<p>Tüm bunlar olurken onlar taşları tekmelemeyi, durumu protesto etmeyi sürdürürler. Gelecekten yalıtılarak kendilerine büyük bir iyilik yapıldığını anlamazlar, oysa günahkarlar o geleceğin her bir ânını mavi-yeşil ekranlardan izlemek üzere lanetlenmişlerdir.</p>
</body>
</html>