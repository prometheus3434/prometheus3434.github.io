<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>




<link href="../Styles/main.css" type="text/css" rel="stylesheet"/>
</head>
<body>
<h2 style="text-align: center;"><i><b>Çekim</b></i></h2>
<p>Bizler asteroidlerde kamp yapan ve kendilerine Toplayıcılar diyen iri varlıkların bir ürünüyüz. Toplayıcılar evrenlerin zaman ölçekleri üzerinde milyarlarca deney yürütür, galaksi parametreleri üzerinde, öyle ya da böyle ince ayarlar yapar, patlamaları büyütür veya küçültür, kaşla göz arasında hayati önem taşıyan fizik sabitlerini devreye sokarlar. Durmaksızın kalemlerinin ucunu sivriltir, teleskoplarından bakarlar. Toplayıcılar daha önceden çözülemeyen problemleri çözdüklerinde o evreni yok eder, arta kalan maddeleri geri dönüşümle bir sonraki deneylerine aktarırlar.</p>
<p>Bizim yerküre üstündeki yaşamımız da yine Toplayıcıların, insanları birarada tutan şeyi keşfetmek için yürüttükleri bir deneyi temsil eder. Bazı ilişkiler yürürken, neden bazıları başarısızlığa uğramaktadır? Bu onlar için tam bir sırdır. Teorisyenleri bu durum için belli bir şema çıkaramayınca Toplayıcılar problemi araştırılması gereken ilginç bir soru olarak sundular ve böylece bizim evrenimiz doğdu.</p>
<p>Toplayıcılar parametrik deneyler için yaşamlar inşa ederler: aralarında çekim olup kısa süreliğine karşılaşan, kütüphanede birbirlerine değip geçen, otobüse omuz omuza binen ve bir anlığına durup düşünen kadın ve erkekler.</p>
<p>Toplayıcılar ayrıca, yaşadıkları toplumların telaşı ve şaşaası içinde ters yönlerde hareket eden insanların, bireysel yaşamlarının akışı konusunda neler yaptıklarını da anlamak isterler. Acaba tercih ve planlarının akışını değiştirebiliyorlar mı? Toplayıcılar kalemlerinin ucunu asteroidleriyle sivriltir, dikkatli çalışmalar yürütürler.</p>
<p>Normalde aralarında çekim olmayan ama koşullar gereği birbirine çekilen erkek ve kadınları incelerler. Zorunluluklar yüzünden birarada tutulanları. Çekimi zorlayarak mutlu olmayı öğrenenleri. Çekim olmaksızın yaşayamayan ve çekimle savaşanları. Çekime ihtiyacı olmayan ve onu sabote edenleri. Çekimi hiç beklemedikleri bir anda bulanları.</p>
<p>Öldüğünüzde Toplayıcılardan oluşan bir panelin karşısına getirilirsiniz. Sizden bilgi alır, motivasyonlarınızı anlamaya çalışırlar. O ilişkiyi neden bitirmeye karar verdiniz? O ilişkide neleri takdir ettiniz? İstediğiniz her şeye sahip gibi görünen O kişinin nesi yanlıştı? Sizi anlamaya çalışıp başarısızlığa uğradıktan sonra başka bir deney serisinin durumu netleştirip netleştirmeyeceğini anlamak için sizi geri gönderirler.</p>
<p>Evrenimizin hâlâ var olmasının tek nedeni budur. Toplayıcılar proje bitiş tarihlerini ve bütçelerini çoktan aştılar ama bu çalışmayı nihayete erdirmekte zorlanıyorlar. Büyük bir şaşkınlığa uğramış durumdalar; en zekileri bile nicel değerlendirme yapmayı başaramıyor.</p>
</body>
</html>