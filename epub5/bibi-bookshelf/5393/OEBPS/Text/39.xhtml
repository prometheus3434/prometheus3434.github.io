<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>




<link href="../Styles/main.css" type="text/css" rel="stylesheet"/>
</head>
<body>
<h2 style="text-align: center;"><i><b>Arayış</b></i></h2>
<p>Yaşamla ölüm arasındaki geçiş anında sadece tek bir şey değişir: sistemin işlemesini sağlayan biyokimyasal döngülerin momentumunu yitirirsiniz. Ölümden önceki anda hâlâ ölüm sonrası andaki trilyonlarca trilyon sayıdaki aynısından meydana gelirsiniz. Tek fark, atomlar arasındaki o dostane sosyal etkileşim ağının durma noktasına gelmesidir.</p>
<p>O anda insan formunu koruma yolundaki amacından kurtulmuş olan atomlar birbirlerinden ayrılmaya başlarlar. Bir zamanlar bedeninizi oluşturan etkileşim içindeki parçalar, örgü bir kazak gibi çözülmeye başlarlar ve her bir ilmek kıvrılarak farklı bir yöne doğru gider. Son nefesinizi vermenizin ardından bu trilyonlarca trilyon atom, etrafınızı saran dünyaya karışmaya başlar. Siz giderek dağılırken, atomlarınız birleşerek başka kümeleri oluşturur: kibrit otu yaprağı, benekli salyangoz kabuğu, darı tanesi, böcek altçenesi, mumsu kanotu, kar tavuğunun kuyruk tüyü.</p>
<p>Ancak sonunda trilyonlarca trilyon sayıdaki atomlarınızın aslında tesadüfi bir koleksiyon olmadığı ortaya çıkar: her biri sizi meydana getirmekle etiketlenmiştir ve gittiği her yerde bu özelliğini sürdürür. Dolayısıyla siz yok olmaz, sadece farklı biçimlere bürünürsünüz. Kaşınızı havaya kaldırmak ya da öpücük göndermek gibi jestlerinizin yerini bir sivrisineğin havalanması, arpa sapının salınması, beluga balinasının soluklanan ciğeri gibi jestler alabilir. Sevincinizi ifade ediş şekliniz, kabaran bir dalgaya kapılmış deniz yosununa, bir boranbuluttan sarkan hortuma, yumurtlayan bir gümüşbalığına, bir girdabın etrafında ışıldayan nehir çakılına dönüşebilir.</p>
<p>Halihazırdaki kümelenmiş yapınıza ait bakış açınıza göre bu ölüm sonrası yaşam şekli size ürkütücü derecede dağınık yapılı görünebilir. Oysa gerçekte bu harika bir şeydir. Yeniden tanımlanmış bedeninizi uçsuz bucaksız alanlara doğru yaymanın keyfini hayal bile edemezsiniz. Çimlerinizin dalgalanması, çam dallarınızın bükülmesi, parlak ışık hüzmeleri arasından bir yengeci su yüzeyine doğru ittirirken, balıkçıl yüzgeçlerinizin esnemesi nasıldır bilemeziniz. Sevişme eylemi, insan bedeninin bütünlüğü içindeyken ulaşılması hayal edilemeyecek doruklara ulaşır. Artık farklı bedenleriniz üzerinden, aynı anda pek çok yerde iletişim kurabilirsiniz; bol maharetli ellerinizi, sevgilinizin bol çiçekli endamı üzerinde dokur durursunuz. Nehirleriniz birlikte akar. Çayırların birbirine bağlı hayvanlarıyla uyum içinde hareket edersiniz, tarlalardan birbirine dolanmış bitkiler olarak fışkırır, birbirine karışan hava akımlarıyla gök gürültülü fırtınalara dönüşürsünüz.</p>
<p>Aynen şimdiki yaşamınızda olduğu gibi tek sorun, daima bir akış içinde olmanızdır. Oluşturduğunuz varlıklar dağıldıkça ve meyveleriniz dalından düşüp çürüdükçe yeni jestler edinir, eskilerini kaybedersiniz. Sevgiliniz tropik kuşların göçü, bir elkin panikle kaçışması ya da bir derenin başını sessizce toprağa daldırıp bilmediğiniz bir yerden yüzeye çıkması sırasında sizden uzaklaşabilir.</p>
<p>Aynı şekilde, şimdiki sorunlarınızın çoğu, ölüm sonrasında da geçerlidir: ayartılma, ıstırap, öfke, güvensizlik, zaaflar; tabii özgür seçimden kaynaklanan korkuyu da unutmamak gerek. Bitkilerin yüzlerini mekanik olarak güneşe döndüğü, kuşların uçacakları yönü sezgisel olarak seçtiği, Afrika antilobunun belirlenmiş bir yöne göç ettiği yanılgısına düşmeyin sakın. Gerçekte her şey bir arayış içindedir. Atomlarınız etrafa yayılabilir ama arayıştan kaçamazlar. Geniş bir yayılım sizi, vaktinizi en iyi nasıl değerlendireceğinizi merak etmekten alıkoyamaz.</p>
<p>Birkaç binyılda bir, dünyanın dört bir yanına yayılmış tüm atomlarınız, tıpkı bir zirve için biraraya toplanmış ulusların liderleri gibi yeniden birleşir ve insan formu biçimindeki en yoğun şekillerini alırlar. Onları başlangıçtaki sımsıkı, bütünleşik geometri içinde yeniden gruplanmaya iten şey nostaljidir. Bu form içinde unuttukları, tatillere özgü bir yakınlık duygusunu yeniden tadabilirler. Bir zamanlar bildikleri ama o sırada takdir edemedikleri bir şeyin arayışıyla bir araya gelirler.</p>
<p>Toplaşma bir süreliğine sıcak ve cesaretlendirici gider ama çok geçmeden atomlar özgürlüklerini aramaya başlarlar. İnsan formundayken ebatsal bir klostorofobi yaşarlar: jestler, minicik kol ve bacakların ölçüsünde, kahredici derecede sınırlıdır. Sıkıştırılmış insan biçimindeyken köşelerin ötesini göremezler, ancak en yakındaki kulağa hitaben kısa mesafeler arasında konuşabilirler, anlamlı bir mesafeye uzanıp da dokunamazlar. Bizler, atomlar için en düşük serbestlik ânıyızdır. Onlar bu formdayken dağlara tırmanma, denizlerde gezinme, gökleri fethetme, bir zamanlar bildikleri o sınırsızlığı yeniden yakalama hasretiyle yanıp tutuşurlar.</p>
</body>
</html>