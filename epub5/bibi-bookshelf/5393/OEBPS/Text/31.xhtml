<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>




<link href="../Styles/main.css" type="text/css" rel="stylesheet"/>
</head>
<body>
<h2 style="text-align: center;"><i><b>Kuantum</b></i></h2>
<p>Burada, ölüm sonrası yaşamda, her şey olası tüm hallerinde, hatta birbirinden bağımsız tüm hallerinde, aynı anda var olur. Bu durum, bir seçim yapmanın diğer tüm seçimleri ortadan kaldırdığı dünyevi yaşamınızdan sonra sizde büyük bir şok yaratır. Dünyada birinin sevgilisi olduğunuzda, diğerlerinin sevgilisi olamazsınız, bir kapıyı seçtiğinizde, diğerleri sizin için anlamını yitirir.</p>
<p>Ne var ki ölüm sonrası yaşamda aynı anda tüm olasılıklardan yararlanabilir, birbirine paralel çoklu hayatlar sürdürebilirsiniz. Kendinizi aynı anda hem yemek yerken, hem de yemezken bulabilirsiniz. Aynı anda hem bovling oynar, hem de oynamazsınız. Ata binersiniz ama atın yakınında bile değilsinizdir.</p>
<p>Kadifemsi mavi bir melek tüy gibi yere inerek ölüm sonrası yaşamınızla nasıl baş ettiğinizi kontrole gelir.</p>
<p>"Tüm bunlar zavallı insan beyni için çok karmaşık" diye itirafta bulunursunuz ona.</p>
<p>Melek çenesini ovuşturur. "Belki daha basit bir şey deneyerek seni buna alıştırabiliriz. Örneğin, gündelik bir iş," der.</p>
<p>Hemencecik, aynı anda pek çok çelişki barındıran bir iş yaşamının içinde buluverirsiniz kendinizi.</p>
<p>Eş zamanlı olarak birkaç mesleği götürmektesinizdir. Bunlar gençken aklınızdan geçen mesleklerdir. Aynı anda hem roketinizin uzaya fırlatılışı için geri sayım yapmakta, hem de jüri karşısında müvekkilinizi savunmaktasınızdır. Yine aynı anlarda safra kesesi ameliyatı için ellerinizi yıkamakta ve New Mexico otoyolunda tırınızı sürmektesinizdir. Zaman ve mekan kısıtları uçup gitmiştir.</p>
<p>"Bu kadar iş çok fazla," dersiniz, meleğe.</p>
<p>"O zaman daha basit bir durumla ısındıralım seni," der, melek. "Kapalı bir odada, sevgilinle tek başına olmak ister misin?"</p>
<p>Ve sonra buradasınızdır. Aynı anda sevgilinizle hem sohbet edip hem başka şey düşünürsünüz; o kendini size hem verir, hem de vermez; siz onu hem nahoş bulur hem de derin bir sevgiyle seversiniz; o size tapar ama başkasıyla olmadığı için neler kaçırıyor olabileceğini düşünmeden edemez.</p>
<p>"Eline sağlık," dersiniz, meleğe, "işte buna son derece aşinayım."</p>
</body>
</html>