<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>




<link href="../Styles/main.css" type="text/css" rel="stylesheet"/>
</head>
<body>
<h2 style="text-align: center;"><i><b>Mary</b></i></h2>
<p>Ölüm sonrası yaşama eriştiğinizde, Mary Wollstonecraft Shelley'nin bir tahtta oturduğunu görürsünüz. Etrafındaki melekler ona hizmet etmekte ve onu korumaktadır.</p>
<p>Birkaç sorunun ardından Tanrı'nın en sevdiği kitabın Shelley'nin yazdığı Frankenstein olduğunu keşfedersiniz. Tanrı geceleri oturup kudretli elleriyle yıpranmış kitabı kavramakta, arada bir okuyup dalgın dalgın göğe bakmaktadır.</p>
<p>Tıpkı Victor Frankenstein gibi, Tanrı da kendisini bir doktor, eşi benzeri olmayan bir biyolog gibi görmektedir ve yaşamın yaratılışına ilişkin her öyküyle arasında derin, acılı bir ilişki vardır. Cansızlara can katma konusunda söyleyecek pek çok sözü vardır. Yarattığı varlıkların çok azı yaratmanın zorluklarına uzun uzadıya kafa yormuştur ve Mary'nin bu kitabı yazması Onu konumunun getirdiği yalnızlıktan biraz olsun kurtarmıştır.</p>
<p>Frankenstein'ı ilk okuduğunda Tanrı, söz konusu sürecin fazlasıyla basitleştirilmesi yüzünden kitabı eleştirmeye başlamıştır. Ancak sonuna ulaştığında kitap yeniden gönlünü kazanmıştır. Birisi ilk defa Onu anlamıştır. İşte o zaman Mary'i huzuruna çağırmış ve onu tahta oturtmuştur.</p>
<p>Tanrı'nın bu büyük duygulanımını anlamak için, tıbbi kariyerinin izlediği yolu da anlamak gerekir. Tanrı kendi kendini örgütlemenin ilkelerini, maya ve bakteriyle yaptığı deneyler sonucunda keşfetmiştir. İcatlarının güzelliği karşısındaysa mest olmuştur. Temel ilkelere hakim olmasının ardından, icatları giderek karmaşıklaşmıştır. Sanatsal becerisiyle akıllara durgunluk veren ornitorengi, kompakt kınkanatlı böceği, kocaman, tüylü mamutu, ışıl ışıl yunus sürülerini ölçüp biçip yaratmıştır. Becerileri giderek bıçak gibi keskinleşmiş, -göz kamaştıran tutku dolu hassasiyetiyle- hatasız çalışan parmakları, engin muhayyilesinin sınırlarında gezinen hayvanları biçimlendirmiştir.</p>
<p>Ancak bir noktada farkında olmadan geri dönüşsüz bir yola girmiş, insanı yaratmıştır; en değerli varlığı, hâzinesi, gururu, yüzünün akı ve saplantısı olan insanı.</p>
<p>Her günü bir önceki gün gibi deneyimleyen diğer hayvanların aksine insan, aldırış etmekte, arayışa girmekte, özlem duymakta, hata yapmakta, gıpta etmekte ve acı çekmektedir... tıpkı Tanrı'nın kendisi gibi.</p>
<p>İnsan yer üstünde gezinip kendine aletler yaptıkça Tanrı hayrete düşer. Müzik aletlerinin icadı Tanrı'nın kulaklarına bir senfoni gibi gelir. İnsan biraraya toplaşıp kentler kurarken Tanrı onu huşu içinde seyreder. İnsan çatışmaya ve kavgaya başladığında ise Tanrı sevincinin kaygıya dönüştüğünü hisseder. İnsanın istilaya başlaması uzun sürmez.</p>
<p>Tanrı kendisine kulak verebilecek olanların aklını başına getirmeye çalışırken, savaşlar patlak verir.</p>
<p>Tanrı sandığından daha az kontrol sahibi olduğunu çok geçmeden keşfeder. İnsanların sayısı çok fazladır. İyi şeyler iyi insanların, kötü şeyler de kötü insanların başına gelsin diye uğraşır ama bunu hayata geçirecek teknolojiye sahip değildir. Kan dökme giderek artar ve Asurlular ile Babilliler tarafından devam ettirilir; Greko-Makedonyalılar komşularına saldırır; Romalılar saldırılara başlar, ta ki Barbar ve Got kuşatmalarına dek. Bizans yükselir ve kanlı biçimde düşer, Çinliler kandırır ve hücuma geçer, Avrupalılar kendilerini birbirlerinin üstüne atarlar. Tanrı'nın topraklarının parlak renkleri insan kanıyla kararmaya başlar ve Onun bunu durdurmak için yapabileceği çok az şey vardır.</p>
<p>Tüm bunlar olup biterken insanın çare dileyen, birbirlerine karşı yardım talep eden sesi Ona ulaşır. O ise kulaklarını tıkar ve yağmalanmış köylerin çığlıkları, yaralı askerlerin duaları, Auschwitz'ten gelen yakarışlar karşısında inler.</p>
<p>İşte bu yüzden şimdi kendisini odasına kapamıştır ve geceleri elinde Frankenstein ile gizlice çatıya çıkarak, Doktor Victor Frankenstein'ın kendi elleriyle yarattığı acımasız canavarın kutup buzları üzerinde yine onunla alay edişini tekrar tekrar okur durur. Ve Tanrı tüm yaradılışın kaçınılmaz biçimde şöyle sonlandığını düşünerek avunur: Aciz kalan Yaratıcılar, kendi elleriyle yarattıklarından köşe bucak kaçarlar.</p>
</body>
</html>