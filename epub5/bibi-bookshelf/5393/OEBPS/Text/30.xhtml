<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>




<link href="../Styles/main.css" type="text/css" rel="stylesheet"/>
</head>
<body>
<h2 style="text-align: center;"><i><b>İtki</b></i></h2>
<p>Tıpkı bir bilgisayar çipi için ölümden sonra yaşam olmadığı gibi, bizim için de yoktur: ne de olsa biz de çiple aynı şeyiz. İnsanlar devasa ve görünmez bir yazılım programını işleten, birbirine ağlarla bağlanmış küçük donanım birimleri; üç kozmik Programcı'nın bir ürünüdür. Programcılar, devrelerden -bu durumda insanlardan- yapılma, mobil, kendi kendini iyileştirebilen ve büyük bant genişliğine sahip, esnek hesaplama substratlarını geliştirme konusunun uzmanlarıdır. İnsanlararası her temasla birlikte ağ, ölçülemeyecek kadar büyük hesaplar yapmaya başlar ve muazzam devrelerini anında yeniden şekillendirerek, farklı uzamsal ölçekteki varlıklar için hesaplar yapar.</p>
<p style="text-align: justify; ">İşin ilginç yanı, tüm işlemlerin bilinçlilik yüzeyimizin altında gerçekleşmesidir. Dolayısıyla bir daha yanınızdaki kişinin göz kapağı seyirirse, dikkatli olun. Normalde ikiniz de bunun farkına varmazsınız ama beyniniz bilinçaltında farkına varır. Tespit edilen seyirme, beyninizin gizli bölümlerinde bir dizi değişikliği tetikler: genler harekete geçer, proteinler yeşerir, sinapslar yeniden düzenlenir. Tüm bunlar şuurunuzun hayli gerisinde gerçekleşir, siz yalnızca içinde neler olup bittiğini bilmediğiniz bir beyin kutusunun taşıyıcısısınızdır. Ortaya çıkan sinirsel aktivite, anında feromon salgılamanıza neden olur. Feromon salgılama işlemi bilinç tarafından fark edilemese de yanınızda oturan genç kadının sinir sistemi üstünde bariz etkileri vardır. Dakikalar sonra kadın farkında olmadan sol ayağını bir kez yere vurur. Bu hareket, kadının karşısında oturan turistin beyni tarafından algılanır ve hesaplama işlemi böylece süregider.</p>
<p>Bu şekilde sinyaller devasa insan ağı boyunca akıllara durgunluk veren bir hızla taşınır ve hiçbirimiz mesajı ilettiğimizin farkına varmayız. Şapkanın altında kalan alnı kaşımak üzere parmağın bilinçsizce havaya kalkması, aniden tüylerin diken diken olması, bir göz kırpmanın zamanlaması... tüm bunlar belli bilgiler içerir ve işlemi bir sonraki aşamaya taşırlar. İnsan ırkı, devreden devreye taşınan devasa bir sinyaller ağıdır; insan substratından ibaret dev bir sistem üstünde işleyen, ilahi öneme sahip bir hesaplama işlemidir.</p>
<p>Ne var ki programa küçücük, beklenmedik bir hata; Programcıların tasarlamadığı ve henüz sebebini de keşfetmediği algoritmik bir anomali sızmıştır: bilincimiz. Hayran olduğumuz, tiksindiğimiz, imrendiğimiz, katlanamadığımız, zevk aldığımız, arzuladığımız, peşinden gittiğimiz, hasretini çektiğimiz, özendiğimiz, özlem duyduğumuz her şey... tüm bunlar gezegene yönelik programın yanısıra, o programın kodlardan oluşan gür ormanı içinde gizlice işler. Aşk, beyninizin tasarımı sırasında belirlenmiş bir şey değildir. O artık yalnızca işletimsel döngülerden otlakçılık eden bir algoritmadır.</p>
<p>Biz hesaplamalardan ne kadar habersizsek, Programcılar da bizim bilinçli yaşamımızdan o kadar habersizler. Söz konusu problemin tespiti için fazlasıyla ayrıntılı ve karmaşık hesaplamalar gerekse de, aslında şimdiye dek kaynaklarda belli belirsiz bir akaç olduğunu anlamaları gerekirdi. Ancak Onlar bu durumu kurcalamaya hiç zahmet etmediler çünkü son derece heyecan uyandırıcı bir gidişat söz konusuydu: dünyada anlamadıkları bir şey olmuş, sistemin işlem gücü akıl almaz bir oranda artmıştı.</p>
<p>Programcılar bunu hayli esrarengiz buldular çünkü devreleri sıfır-büyüme ikamesine göre yapılandırmışlardı. İnsanın eninde sonunda tükeneceğini bildiklerinden onu vakti geldiğinde kendi kendini yeniden üretebilmesine yarayacak bir kilit mekanizmasıyla donatmışlardı. Ancak ne anomali içeren algoritmayı ne de algoritmanın devrelerde kazara derin bir yalnızlık, bir eş ihtiyacı, dram dolu bitmek bilmez destanlar ve icralar yaratacağını öngöremediler. Ortaya çıkan aşk yapma eylemi, sistemin boyutlarını muazzam ölçüde geliştirdi ve onu kısa sürede binlerce devreden, milyarlarca devreye yükseltti. Programcıların anlama kapasitesinin ötesinde yatan bazı nedenlerden dolayı devreler kendilerini canlı tutabilmek, kilitleri açabilmek adına işi kahramanlık boyutuna vardırdılar. Programcıların tüm gezegenleri içinde bizimkisi, süperişlemci altın çocuk; anlaşılamayan bir nedenden dolayı galaksiyi aydınlatmaya yetecek kadar güçlü enerji sağlayan bir dünya oluverdi.</p>
</body>
</html>