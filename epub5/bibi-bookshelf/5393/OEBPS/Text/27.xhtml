<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>




<link href="../Styles/main.css" type="text/css" rel="stylesheet"/>
</head>
<body>
<h2 style="text-align: center;"><i><b>Prizma</b></i></h2>
<p>Tanrı başlangıçta her insanın ölüm sonrası yaşama katılmasını istediğine karar verdi. Ne var ki plan tüm ayrıntılarıyla düşünülmemişti ve Tanrı çok geçmeden yaş konusunda bazı karmaşıklıklarla karşı karşıya kaldı. İnsan, ölüm sonrası yaşamda kaç yaşında olmalıydı? Örneğin, şu nine öldüğü yaşta mı, yoksa torunu yerine ilk âşığının gözüne aşina gelecek genç bir yaşta mı olmalıydı? Tanrı en sonunda insanları, güzellik ve canlılıklarının büyük ölçüde solduğu yaşam sonundaki yaşlarında tutmanın haksızlık olacağına karar verdi. Her insanın genç bir yetişkin olarak yaşamasına izin vermek uygulanabilir bir çözüm değildi çünkü ölüm sonrası yaşam hızla dejenere olarak ölçüsüz cinsel arayışlara yol verecekti. Orta yaşlardaysa insanlar yalnızca çocukları ve ev kredileri hakkında konuşur, ahiret sohbetlerini sıkıcı hale getirirlerdi.</p>
<p>Tanrı en sonunda, ışığın prizmayla ayrışmasını izlerken dahiyane bir çözüm buldu. Artık buraya geldiğinizde olası her yaştaki çoklu benliklerinize ayrılırsınız. Önceden tek bir birey olarak var olan siz, artık aynı anda tüm yaşlarınızdasınızdır. Size ait bu parçalar hiç yaşlanmaz, ebediyen oldukları gibi kalırlar. Söz konusu 'sizler' artık zamanı aşmışsınızdır.</p>
<p>Buna alışmak biraz vakit alır. Farklı yaşınızdaki sizler, tıpkı dünyada yaşayan farklı insanlar gibi bakkalda birbirinize rastlayabilirsiniz. Yetmiş altı yaşındaki kendiniz, sevdiği bir koya gezmeye gidip orada on iki yaşınızdaki kendinizle karşılaşabilir. Yirmi sekiz yaşındaki kendiniz bir restoranda sevgilisinden ayrılabilir ve o sırada, otuz beş yaşındaki kendinizin aynı yeri görmeye geldiğini, boş sandalyenin tepesinde asılı duran pişmanlık havasını soluduğunu fark edebilir.</p>
<p>Genelde farklı sizler, birbirini görmekten mutlu olurlar çünkü aynı isim ve ortak bir geçmişe sahiptirler. Ancak farklı sizler, kendinize karşı başkalarından daha eleştirel yaklaşırlar ve her bir 'siz', sizi rahatsız eden alışkanlıklarınızı çabucak fark eder.</p>
<p>Ölüm sonrası yaşamın bir gerçeğidir bu: farklı yaşlarınıza ayrışmanızın ardından farklı sizlerin birbirinden uzaklaştığını görürseniz hiç şaşırmayın.</p>
<p>Örneğin, sekiz yaşınızdaki sizin otuz iki veya altmış dört yaşınızdaki sizle beklenenden daha az ortak yönü olduğu ortaya çıkabilir. On sekiz yaşındaki siz, diğer onsekiz yaşındaki kişilerle, yetmiş üç yaşındaki size kıyasla daha fazla ortak yön bulabilir. Yetmiş üç yaşındaki siz, bundan en ufak bir rahatsızlık duymadığı gibi, aynı nesilden başka insanlarla anlamlı sohbetlere girme peşindedir. İsim dışında farklı sizlerin ortak pek bir yanı yoktur.</p>
<p>Ama ümidinizi yitirmeyin: Ortak özgeçmişin -ebeveyn, doğum yeri, memleket, okul yılları, ilk öpücük- manyetik, nostaljik bir çekimi vardır. Bu nedenle de farklı sizler, arada bir, aile toplantısı misali biraraya gelir, tüm yaşlarınızı aynı odaya toplarlar. Bu toplantılarda orta yaştaki sizler, genç sizlerin yanağını neşeyle sıkar, ergenlik çağındaki sizlerse yaşlı sizlerin öykü ve nasihatlerini kibarca dinlerler.</p>
<p>Yine bu toplantılar, insanın içini burkarcasına, ortak bir arayışın peşindeki bireyleri gözler önüne serer. Bireyler isminizden birleştirici bir öge olarak medet umsalar da sonunda dünya üstünde kullanılan ismin; sırayla farklı kimliklere doğru ilerleyen 'siz'in, aslında farklı ağaçlardan gelme bir öbek dal olduğunuzu anlarlar. Yerküre üstünde var olan bileşik kimliğin giriftliğini şaşkınlık içinde kavrarlar. Tüyleri ürpererek dünyevi 'siz'in tamamen yitip gittiğini, ölüm sonrası yaşamda muhafaza edilmediğini düşünürler. Siz denen şeyin, o yaşların tümü ve hiçbiri olduğunu itiraf ederler.</p>
</body>
</html>