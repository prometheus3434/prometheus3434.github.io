<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>




<link href="../Styles/main.css" type="text/css" rel="stylesheet"/>
</head>
<body>
<h2 style="text-align: center;"><i><b>Narcissus</b></i></h2>
<p>Ölüm sonrasında dünya üstündeki amacımıza dair net bir yanıt alacağız: bilgi toplamak. Bizler bu gezegenin topraklarına, gelişkin mobil kameralar olarak gönderildik. Işığın dalgaboylarından biçim ve derinliği hesaplayarak yüksek çözünürlüklü görsel imgeler üretebilen gelişkin merceklerle donatıldık. Gözün kameraları, onları taşıyan bedenlere monte edildi. Dağları ölçüp tartabilen, mağaralara girip çıkabilen, ovaları aşabilen bedenler bunlar. Hava-basınç dalgalarını tespit edebilen kulaklarımız, sıcaklık ve doku verilerini toplayabilen duyarlı, geniş ciltlerimiz var. Beden denen bu mobil aygıtı bulutların üstüne, denizlerin altına, aya taşıyabilen analitik beyinler tasarlandı bizim için. Böylece her dağın tepesindeki her bir gözlemci, gezegen yüzeyi verilerine küçük bir katkıda bulunabiliyor.</p>
<p>Bizler buraya, kutsal kitapları bizim harita diye tanıdığımız şey olan Kartograflar tarafından bırakıldık. Amacımız yerküre yüzeyinin her bir santimetrekaresini ele almak. Gezegen üstünde gezindikçe, duyu organlarımıza veri vakumluyoruz ve tek var oluş nedenimiz de bu.</p>
<p>Öldüğümüz zaman bir sorgu odasında uyanacağız. Ömrümüz boyunca topladığımız veriler burada sisteme yüklenecek ve bizden önce ölenlerin verileriyle birleştirilecek. Kartograflar bu yöntemle gezegenin dinamik yüksek çözünürlüklü bir resmini elde edebilmek için milyarlarca bakış açısını biraraya getiriyorlar. Onlar tüm gezegeni içine alan bir harita elde etmek için en verimli yöntemin, hızla çoğalabilen ve kendini yerkürenin dört bir yanına taşıyabilen çok sayıda dayanıklı, küçük, mobil aygıt kullanmak olduğunu uzun zaman önce keşfettiler. Yüzeye olabildiğince yayılmamızı garantilemek için bizi yerinde duramayan, hasret çeken, şevkli ve doğurgan yapıda ürettiler.</p>
<p>Önceki mobil-kamera versiyonlarının aksine bizleri ayakta durabilecek, boynunu uzatabilecek, merceklerini gezegenin her bir ayrıntısına doğru çevirebilecek, meraklı olabilecek ve mobiliteyi arttırabilmek için kendi başına yeni fikirler üretebilecek şekilde tasarladılar. Bu tasarım özelliklerinin dehası, çığır açıcı nitelikteki çabalarımızın önceden belirlenmiş olmamasında yatıyordu. Binbir bölgeyi fethedebilmemiz için dinamik ve kestirilmesi güç stratejiler geliştirmemizi sağlayacak doğal seçilime tabi tutulduk. Kartograflar geniş bir alana yayılan kapsama sağlandığı sürece, kimin yaşayıp kimin öldüğüne aldırış etmiyorlar. Ayrıca tapınma ve ibadetten de rahatsız oluyorlar çünkü bunlar veri toplama işlemini yavaşlatıyor.</p>
<p>Ölümden sonra penceresiz, devasa bir yuvarlak odada uyandığımızda cennette, bulutlar arasında değil, derinlerde, yerküre merkezinde olduğumuzu anlamamız birkaç dakikamızı alabilir. Kartograflar bizden çok daha küçükler. Yerin altında yaşar ve ışıktan hiç haz etmezler. Biz onların yapabileceği en büyük aygıtlarız. Onlara göre derelerin üstünden atlayıp kayaları ölçebilen birer dev; yerküre keşfi için ideal yapıda etkileyici birer makineyiz.</p>
<p>Sebatkar Kartograflar bizi yüzeyde bir noktaya doğru ittirdiler ve binlerce yıl içinde gezegenin yüzeyine mürekkep gibi yayılışımızı seyrettiler... ta ki her bir alan, insanın kapsama alanı rengini alana, her bir bölge kompakt mobil algılayıcıların titiz gözetimi altına girene dek.</p>
<p>Denetim merkezinden gelişimimizi hesaplayan mobil kamera mühendisleri, kendilerini başarılı bir iş çıkardıkları için tebrik ettiler. İnsanların veri algılayıcılarını toprak parçalarına, kaya katmanlarına, ağaç dağılımına çevirerek ömürlerini geçirmelerini beklediler.</p>
<p>Ne var ki ilk başlarda elde edilen başarıya karşın sonuçlar karşısında derin bir hüsrana uğramış durumdalar. Küresel kapsama alanının genişliğine ve uzun yaşam süresine rağmen mobil kameralar haritacılık açısından yararlı olan pek az bilgi topluyorlar. Onun yerine aygıtlar, maharetle üretilmiş kompakt lenslerini doğrudan diğer kompakt lenslerinin içine çeviriyorlar ki bu da teknolojiyi değersizleştirmenin ironik bir yöntemini oluşturuyor. Aygıtlar gelişkin özelliklere sahip duyu organı ciltlerinin yalnızca okşanmasını istiyorlar. Muhteşem hava basınç algılayıcıları, kritik önem taşıyan yerküre verileri yerine, sevgilinin fısıltılarına odaklanıyor. Açık hava koşullarına dayanıklı sağlam tasarımlarına karşın enerjilerini, birbirlerine sokulacakları barınaklar yapmaya harcıyorlar. Geniş ölçekler üzerinde iyi yayılım sağladıkları halde, küçük ölçeklerde kümelenip duruyorlar. Ayrıyken birbirlerinin resmini görebilmek için iletişim ağları inşa ediyorlar.</p>
<p>Kartograflar günbegün çok sayıda yararsız veriyi gözden geçiriyorlar. Baş mühendis işinden kovuldu. Ne de olsa yalnızca kendisinin fotoğraflarını çeken bir mühendislik harikası yaratmıştı.</p>
</body>
</html>