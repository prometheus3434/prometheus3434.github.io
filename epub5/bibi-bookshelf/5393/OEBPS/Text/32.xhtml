<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>




<link href="../Styles/main.css" type="text/css" rel="stylesheet"/>
</head>
<body>
<h2 style="text-align: center;"><i><b>Tasarruf</b></i></h2>
<p>Büyük Patlama konusunda yaptığımız çıkarım neredeyse tamamen yanlış. Evrenin yaratılışı Büyük Patlama ile değil, tek bir kuarkın olaysız, rastlantısal, sessiz biçimde üretilmesiyle oluştu.</p>
<p>Milyonlarca yıl hiçbir şey olmadı. Parçacık tek başına, sükunet içinde süzülüp gitti. Nihayetinde aklına hareket etmek geldi. Tüm temel parçacıklar gibi kendisinin de zamanda gelişigüzel bir doğrultuda ilerlediğini fark etti. Bunun üzerine zamanın içinde ileri atladı ve geri dönüp baktığında uzay-zaman tuvalinde bir kalem darbesi yaratmış olduğunu fark etti.</p>
<p>Ardından aksi yönde, zamanda geri gitti ve bir kalem darbesi daha bıraktığını gördü.</p>
<p>Yalnız kuark, zaman içinde bir ileri bir geri gidip gelmeye başladı ve bir sanatçının tek başına anlam taşımayan kalem darbeleri misali, ancak belli bir süre sonra ortaya bir tablo çıkarmaya başladı.</p>
<p>Eğer içinizde, daha büyük bir bütünlükle bir bağınız olduğu yönünde bir his varsa, yanılıyorsunuz: daha küçük bir parçacıkla bağlıyız birbirimize. Bedeninizdeki her bir atom, zamanın içindeki aynı anda, farklı yerlerde olan aynı kuarktır. Küçük kuarkımız dört boyutlu çılgın bir fosfor tabancası gibi fırça darbeleriyle dünyanın resmini çizer: her bir ağacın üstündeki her bir yaprak, okyanuslardaki her bir mercan, her bir araba tekeri, rüzgarla birlikte uçan her kuş, dünyanın tüm kafalarındaki her bir saç teli, gördüğünüz her şey... kendi icadı olan uzay-zaman otoyolu üstünde hızla gidip gelen tek bir kuarkın tezahürüdür.</p>
<p>Kuark savaş, aşk ve sürgün destanları ile yazmaya başladı dünya tarihini. Hikayeler türettikçe ve olay örgüsünün organik gelişimine izin verdikçe, anlatım yeteneği de gelişti. Öyküleri giderek incelikli boyutlar kazandı. Öykü kahramanları ahlaki açıdan karmaşık durumlarla uğraşmaya başladı, düşmanlar cazibe kazandı. Kuark ilham almak için yüzünü, uzay boşluğu içindeki kendi yalnızlık tarihine çevirdi: başını yastığına koymuş bir ergen, bir kafenin penceresinden dalgın dalgın dışarı bakan boşanmış bir kadın, reklamları izleyen bir emekli... tüm bunlar kuarkın sözlerinin elçileri oluverdi.</p>
<p>Yine de kuark yalnızlığa fazlaca saplanıp kalmadı. Aşk öyküleri ve seks sahnelerine bayıldığını fark etti. Karmaşık aşk öyküleri ağından yepyeni nesiller doğdu, uzay-zaman tuvalindaki taslaklar, karakterler açısından giderek zenginleşti. Kuark her öykünün mantıksal akışını sadakat ve dürüstlükle takip etti.</p>
<p>Sonra bizim fizikçilerimizce İnişe Geçiş Günü diye anılacak olan bir günün ikindi vaktinde kuark, bir aydınlanma yaşadı. Enerjisinin sınırlarına geldiğini fark etti. Öyküleri, kalem darbelerinin maksimum hızıyla dahi yetişemeyeceği kadar barok ve rokoko bir hal almıştı.</p>
<p>İşte dünyanın noksanlığa doğru sürüklenmeye başladığı ilk gün buydu. Kuark ancak enerji tasarrufu yaptığı sürece gösteriyi sürdürebileceği gerçeğini çaresizlik içinde kabullendi. Bunu da ancak biri tarafından gözlemlenen varlıkları resmettiği takdirde başarabileceğini anladı. Tasarruf programı dahilinde büyük çayırlar ve dağlar ancak orada bakacak biri olduğu zamanlarda resmedildi. Denizaltılar geçmedikçe su yüzeyinin aşağısındaki hiçbir şey resmedilmiyor, kaşifler yokken ormanlar ortadan kalkıyordu.</p>
<p>Bu tasarruf önlemleri siz doğmadan işleme konmuştu. Ne var ki şimdi işler kötülemeye yüz tuttu. Söz konusu enerji tasarruf programlarına rağmen kuarkın sınırları zorlanmaya devam ediyor. İnsanlık tarihinin yönsüzlüğü ve hızlı gelişimi karşısında kuarkımızın rezervleri tükenmeye başladı.</p>
<p>Kuark pek yakında hiç istemese de öykülemeyi daha fazla sürdüremeyeceği gerçeğine teslim olmak zorunda kalacak. Fizikçiler kendimizi dünyanın sonu fikrine duygusal olarak hazırlamamızı öneriyorlar. Ağaçların yaprakları giderek azalacak, kadınlar da erkekler de kelleşecek, hayvanlar daha az ayrıntıyla resmedilecek. İniş süreci devam ederken günün birinde bildiğiniz sokaklardan birinin köşesini döndüğünüzde binaların yerinde olmadığını göreceksiniz. Hatta bir noktada yatak odanızın kaybolan duvarlarından öteye baktığınızda, sevgilinizin noksan resmedildiğini görme ihtimaliniz var.</p>
<p>Bu aslında sadece bir öngörü ama neyse ki fizikçiler hesaplarında küçük bir hata yaptılar. Bu denklemde eksik olan şey, kuarkın bizi böyle bir şeye izin vermeyecek kadar çok sevdiği gerçeği. O, yarattıklarını seviyor ve duvarların ötesini görmenin kalbimizi kıracağını gayet iyi biliyor.</p>
<p>Bu yüzden de biraz farklı bir plan yapmış durumda. Dünyayı uykudayken sonlandıracak. Kuarkın tüm varlıkları, oldukları yerde kıvrılıp yatacaklar. Sabah vakti takım elbiseleriyle işe gidenler direksiyonlarının başında uykuya dalacaklar. Otoyollar, lokomotifler ve metrolar hafifçe yavaşlayıp duracak. Ofis çalışanları yüksek binalarının yerlerinde, koridorlarında tatlı tatlı kıvrılıp yatacaklar. Dünya başkentlerinin meydanları sessizliğe bürünecek. Böcekler kar taneleri gibi yere dökülürken, çiftçiler buğday tarlalarında uykuya dalacaklar. Atlar dört nala giderken duracak, ayakta uyuklamaya başlayacaklar. Ağaçlardaki kara jaguarlar, dalların üstünde çenelerini pençelerine yaslayıp gözlerini yumacaklar. İşte dünya böyle sona erecek: patlamayla değil, bir esnemeyle. Uykulu ve hoşnut halimizle kapanan göz kapaklarımız, oyunun sonunda inen perde işlevini görecek.</p>
<p>Böylece kuarkın sevgili varlıkları, bundan sonra yaşanacaklara tanıklık etmemiş olacaklar. Bundan sonra dünya duracak, gezegen dağılacak. Kuark yavaşladıkça kalem darbeleri de giderek seyrekleşecek. Ta ki dünya, üstü çentiklerle dolu bir gravüre dönene dek. Uyuyan bedenler, öte yanları görünebilen şeffaf ağlara dönüşecek. Kalem darbeleri azaldıkça, asfalt otoyollar siyah çizgilerden ibaret seyrek dokunmuş dantellere benzeyecek. Otoyolların altında, yerkürenin öte tarafından başka bir şey kalmayacak. Yerküre tuvali, ana hatlardan ibaret belli belirsiz bir taslağa dönüşecek. Geri kalan kalem darbeleri de birer birer silinerek, evreni kusursuz bir siyahlığa doğru sürükleyecek.</p>
<p>En sonunda, gücü tükenmiş olan kuark, sonsuz boşluğun ortasında yavaşlayarak duracak.</p>
<p>Oracıkta durup bir nefeslenecek. Yeniden işe koyulacak kuvvet ve iyimserliği toplayana dek birkaç milyar yıl öylece bekleyecek. Dolayısıyla ölüm sonrası yaşam diye bir şey olmayacak ama uzun bir fasıla olacak. Hepimiz, çatlamayı bekleyen döllenmiş yumurta misali, parçacığın belleği içinde var olacağız.</p>
</body>
</html>