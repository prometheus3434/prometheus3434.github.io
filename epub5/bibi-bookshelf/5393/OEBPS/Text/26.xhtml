<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>




<link href="../Styles/main.css" type="text/css" rel="stylesheet"/>
</head>
<body>
<h2 style="text-align: center;"><i><b>Bir Daha</b></i></h2>
<p>Ölüm sonrası yaşam kavramı hayli eski olsa da, onun tam anlamıyla uygulamaya konulması ancak son yüzyıl içinde gerçekleşti. Ölüm sonrası yaşam bundan önce de vardı ama şimdikiyle kıyaslanacak gibi değildi.</p>
<p>Bunu anlayabilmeniz için öncelikle Yaratıcılarınızın yaratılış konusunda yetenekli olduklarının ama eskiden farz ettiğimiz gibi eylemlerimizin gözlemi ya da değerlendirilmesinde rol almadıklarının farkına varmalısınız. Yaratıcılar hayatımızın gidişatı içinde hiçbir ayrıntıyı izlemezler. Bu onların umurunda bile değildir. Ancak daha sonra, yani en iyi oldukları şeyi yapma fırsatını bulduklarında yeniden umursamaya başlarlar: yaratma. Bu ikinci aşamada Yeniden Yaratıcılar diye adlandırılırlar ve amaçları yaşamınıza dair mevcut tüm kayıtları bulmak ve yaşadığınız tüm günleri yeniden oluşturarak sizin bir simülasyonunuzu yaratmaktır. Geride bıraktığınız delil birikiminden yola çıkarak sizin iyi bir benzerinizi yaratma işini bir meydan okuma olarak görürler.</p>
<p>İşe doğum, evlilik ve ölüm kayıtlarınızı tespit etmekle başlarlar. Çoğu insan için ölüm sonrası yaşam yalnızca birkaç yüzyıl önce, kayıt tutmanın başlamasıyla birlikte başlamıştır. Ardından telefon şirketi kayıtlarını ele alır, yaptığınız her görüşmeyi ve görüştüğünüz her insanı belirlerler. Kredi kartıyla yapılan her satın alım ortaya çıkarılır ve zaman, yer, satın alınan ürün açısından analizi yapılır. Yeniden Yaratıcılar yer aldığınız her bir video kaydının, her bir karesini analiz ederler: bir kafede kahve alırken, para çekmek için bir ATM'nin önündeki kuyrukta beklerken, diplomanızı alırken, farkında olmadan başkalarının çektiği aile videolarının arka planında yürürken, basketbol maçı sırasında tribünde sosis yerken göründüğünüz videolar...</p>
<p>Onlar bilgi sanatçılardır ve her bir verisel nokta, giderek beliren portrenize biraz daha pigment katar. Her ayrıntının kaynağı, güvenirliğine göre derecelendirilir ve diğer veri noktalarıyla karşılaştırılarak tutarlılığı kontrol edilir. Bu şekilde milyonlarca bilgi toplanır. Söz konusu bilgiler öyle zengin ve birbiriyle öyle bağlanıtılı yapıdadır ki, siz içinden sıyrılıp çıktığınızda bile, şeklinizi muhafaza eden bir kabuk gibidirler.</p>
<p>Yeniden Yaratıcılar okul kayıtlarından hayatınızın belli bir ânında ne kadar bilgi sahibi olduğunuzu yaklaşık bir oranla çıkarırlar. Bu bilgi, geçmişe ait ayrıntılı kayıtlarla titiz bir biçimde birleştirilir. Her gün etrafınızda görmüş olabileceğiniz şeyler yeniden yaratılır ve aldığınız gazeteler incelenerek sizi etkilemiş olan dünya olayları modellenir.</p>
<p>Yeniden Yaratıcılar bu veriler ormanının derinlerinden çeşitli ilişkilerinizin tam tarihini, ne zaman başlayıp ne zaman bittiğini ve birbirleriyle çakışıp çakışmadığını bulup çıkarırlar. Yeniden Yaratıcılar doldurduğunuz her bir forma, internette yazdığınız her bir kelimeye, başkalarından aldığınız her bir postaya bakarlar ve insanların size neden teşekkür ettiğini, kimin sizi azarladığını, sevgililerinizin ne tür tavsiyeler aldığını, dostlarınızın ne tür iyilikler istediğini, hangi e-posta listelerinde yer aldığınızı, vergi iadelerinizi belirleyerek sizi çözerler.</p>
<p>Önceki nesiller, ölüm sonrası yaşama uyandıklarında sadece bir simülasyon olduklarını hemen anlarlardı çünkü ayrıntılar hayli yetersiz olurdu. İçlerindeki boşluk hissi genellikle eski benliklerinin ucuz bir reprodüksiyonu olduklarını hissetmelerini sağlardı. Ancak bugünün zengin verileriyle Yeniden Yaratıcılar sizi öylesine kusursuz bir şekilde yeniden yapılandırabiliyor ki, ölüm sonrası yaşamınız orijinalinin kusursuz bir kopyası oluyor. Her şey size öyle gerçekçi geliyor ki ölüm sonrası yaşamda tüm bunları önceden yaşayıp yaşamadığınızı nadiren sorguluyor, elinize bir kitap aldığınızda bunu ilk defa mı yaptığınızı yoksa uzak bir mazinin tekrarını mı yaşadığınızı düşündüren 'dejavu' duygusunu çok ender tadıyorsunuz.</p>
</body>
</html>