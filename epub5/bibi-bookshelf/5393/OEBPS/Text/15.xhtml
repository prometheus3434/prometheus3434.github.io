<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>




<link href="../Styles/main.css" type="text/css" rel="stylesheet"/>
</head>
<body>
<h2 style="text-align: center;"><i><b>Büyük Umutlar</b></i></h2>
<p>Serbest ekonomiye dayalı kapitalist toplumun mutlu ürünleri olarak bizler, nihayet kendi ahiretimizi belirleyecek duruma gelebildik. Ahiretimiz özelleştirildi ve elektronikleştirildi. Bugün artık makul bir fiyat karşılığında bilincinizi bir bilgisayara yükleyerek, sonsuza dek sanal bir dünyada yaşayabilirsiniz. Bu şekilde ışığın yok oluşuna direnebilir, hızlı, azgın ve renkli bir ölüm sonrası yaşamı seçerek, fantazilerinizi kristalleştirebilirsiniz. Sevgililerinizi önceden belirleyebilir, cinsel cazibenizi en üst düzeye çıkarabilir, zevkinize uyan bir düzine Porsche ile ışıl ışıl şehirlerin arasında mekik dokuyabilirsiniz. Sert kaslarınız, kusursuz bir yüzünüz ve tahta gibi dümdüz bir karnınız olabilir. Sayısız bakire neşeyle gelişinizi bekler. Cep telefonları ve sırta takılan jet fırlatıcılar, sıradan eşyalarınız arasındadır. Eğlenceli kokteyl partileri saat başı verilir.</p>
<p>Herkesin bu avangard ölüm-sonrası-yaşam için kuyruğa girmesi şaşırtıcı değil elbet. Solucan yemine dönüşmektense, kendi ölüm ânınızı seçebilmek ve mümkün olan en iyi ahireti tercih etmek çok daha iyi. Buna henüz başvurmamış olanlar, yalnızca cenneti beklediklerini iddia eden, kendilerini kutsal kitapta tarif edilen ahirette bulacaklarına inanan bir avuç insandan ibaret. Tanrı kavramını uzun zaman önce ardında bırakmış olan Şirket, bu insanlara fantazilerinin aslında önlerinde uzanan gerçekliği lanetlediğini anlatmaya çalışır durur. Dindarlar Tanrı'nın onlara en büyük hediyesinin, gözleriyle görebildiklerinin ötesine bakabilmeleri ve daha büyük bir şeye inanç duymaları olduğunu söyleyerek karşı çıkarlar. O hediye değil, bir tuzak diye cevabı yapıştırır Şirket. Elinin altında muhteşem bir sevgilin olduğu halde, ulaşılmaz bir film yıldızını istemek gibi bir şey bu, der. Dindarlar yine de başvuru yapmazlar ve ıssız bir hastane yatağında, nötr bir ölümün içine düşerler.</p>
<p>Geriye kalan bizler için ölüm sonrası sanal yaşama geçiş acısızdır: önceden belirlediğimiz an geldiğinde ofise gider, kırmızı dişçi koltuğunda geriye doğru yaslanırız. Şirket hemşiresi kendimizi, sanki gözümüzü burada kapamış ve hemen ardından muhteşem sanal yaşamımızda açmış gibi hissedeceğimiz konusunda bizi temin eder. Bir teknisyen düğmeye basar ve biz lazer ışınıyla toz haline getiriliriz. Beynimizin üç boyutlu yapısının bir kopyası, bir grup gelişkin bilgisayar tarafından 'bir'ler ve 'sıfır'lar biçiminde yeniden yaratılır.</p>
<p>Yalnız tek bir uyarı vardır: bu prosedürü geliştiren sinirbilimci ve mühendisler için sistemin çalıştığını kanıtlamak mümkün değildir. Ne de olsa toza dönüşenlerin rapor vermesi olacak şey değil. Ancak yükleme sırasında hiçbir terslik olamayacağı konusunda herkes hemfikir: tüm fizik teorilerimiz, beynin eksiksiz bir kopyasını oluşturmanın, tamı tamına o insan olmanın duygusunu yaratacağını öngörür. Dolayısıyla da herkes sistemin işlediğini farz eder.</p>
<p>Ancak ne yazık ki sistem işlemez. Başarısızlığı ise kötü mühendislik ya da ilkesiz işadamlığından değil, kozmik düzenin yanlış anlaşılmasından kaynaklanır. İnsanın özü bilgisayara yüklenemez çünkü (Şirket'in ayrı bir varlık olarak mevcudiyetine inanmadığı) özünüz uçup cennete gider. Ahiret seçiminiz için pek bir heyecanlanmış olsanız da aslında Tanrı vardır ve bizlere ahiret yaratabilmek için büyük çaba ve emek sarf etmiştir. Dolayısıyla öldükten sonra etrafınız arp çalan meleklerle çevrili olarak, yumuşacık bulutların üstünde, bembeyaz giysilerin içinde uyanırsınız.</p>
<p>Sorun şu ki, sizin istediğiniz bu değildir. Siz hızlı arabalar, karizma, alkol ve sevişmeden ibaret bir ahiret için yüklü para ödemişsinizdir. Ona kıyasla bu cennet gözünüze son derece yetersiz ve yavan görünür. Üstünüzde jet fırlatıcı yerine bol bir beyaz çarşaf vardır. Işıl ışıl şehirlerin yerini, bitmek bilmez beyaz sütunlar almıştır. Açık büfede suşi ve sake yerine kudret helvası ve süt vardır. Arp müziği delirtici derecede yavaştır ve siz çekicilikten nasibinizi almaktan en az eskisi kadar uzaksınızdır. Burada yapacak hiçbir şey yoktur. Solunuzdaki kilolu insanlar briç oynamaktadır.</p>
<p>Son zamanlarda gerçekleşen tüm bu gelişmeler Tanrı'yı tuhaf pozisyona soktu. Kendisi bu ara vaktinin çoğunu bulutlar arasına yayılmış kullarını rahatlatmaya çalışarak geçiriyor. "Fantazileriniz, gerçekliğinizi lanetledi," diyor, ellerini ovuşturarak. "Şirket size sistemin işleyeceğine dair hiçbir kanıt sunmadı. Neden inandınız ki onlara?" Tanrı sözcüklerle dile getirmese de herkes onun geceleri yatağına çekildiğinde şöyle düşündüğünü biliyor: en büyük hediyelerinden biri —gözle görünmez bir ahirete inanç duyma yetisi — geri tepti.</p>
</body>
</html>