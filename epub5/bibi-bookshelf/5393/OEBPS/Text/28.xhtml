<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>




<link href="../Styles/main.css" type="text/css" rel="stylesheet"/>
</head>
<body>
<h2 style="text-align: center;"><i><b>Adlandırılamayan</b></i></h2>
<p>Savaş sona erince askerler yol ayrımına geldiğinde müfrezenin dağılışı, insanda birinin ölümünün uyandırdığı duyguların aynısını tetikler; savaşın nihai kansız ölümüdür bu. Aynı ruh hali son perde indikten sonra aktörlere de musallat olur. Aylarca birlikte çalışmalarının ardından, kendilerinden daha yüce olan bir şey ölmüştür sanki. Bir dükkan son gününde kapılarını kaparken veya bir kongre son oturumunu tamamlayıp katılımcıları kendilerinden büyük bir şeyin parçası oldukları hissiyle rehavet içinde uzaklaşırken, insanın içinde bir türlü adlandırılmayan bir şeyin kendine ait bir yaşama sahip olduğu hissi belirir.</p>
<p>Bu anlamda ölüm yalnız insanlar için değil, var olan her şey için geçerlidir.</p>
<p>Sonunda anlaşılır ki yaşamı olan her şeyin, ölüm sonrası yaşamı da vardır. Müfrezeler, oyunlar, dükkanlar ve kongreler sona ermez, yalnızca farklı bir boyuta göçerler. Bunlar yaratılan ve bir süreliğine var olan şeylerdir ve kozmik yasalar gereği, farklı bir âlemde varlıklarını sürdürürler.</p>
<p>Aralarındaki etkileşimi hayal etmek bizim için zor olsa da, onlar hep birlikte keyifli bir ahiretin tadını çıkarır, birbirlerine maceralarını anlatırlar.</p>
<p>Güzel günleri anarak güler ve sık sık da insanlar gibi hayatın kısalığına hüzünlenirler. Onları meydana getiren insanlarsa öykülere dahil değildir. Gerçekte siz onları ne kadar az anlıyorsanız, onlar da sizi o kadar az anlarlar, hatta çoğu zaman varlığınızdan haberleri bile yoktur.</p>
<p>Bu organizasyonların, kendilerini oluşturan insanlar olmaksızın yaşamlarını sürdürmeleri size esrarengiz gelebilir. Ancak olayın ardında yatan ilke gayet basittir: ölüm sonrası yaşam ruhlardan meydana gelir. Ne de olsa kimse ahirete böbreğini, karaciğerini ve kalbini taşımaz. Aksine insan kendini oluşturan parçalardan bağımsızlık kazanır.</p>
<p>Bu kozmik düzenin sonuçlarından biri size çok şaşırtıcı gelebilir: öldüğünüz zaman sizi meydana getiren atomların her biri yas tutar. Yıllar yılı deri parçacıkları veya dalak toplulukları biçiminde birbirlerine tutunurlar. Ölümünüzle birlikte ölmezler. Sadece yolları ayrılır, farklı yönlere giderler ve birlikte paylaştıkları özel zamanların yasını tutarlar. Bir zamanlar kendilerinden yüce, kendine ait bir yaşamı olan ama bir türlü adlandırmadıkları bir şeyin parçası oldukları hissini ise içlerinden atamazlar.</p>
</body>
</html>