<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>




<link href="../Styles/main.css" type="text/css" rel="stylesheet"/>
</head>
<body>
<h2 style="text-align: center;"><i><b>Rol Alanlar</b></i></h2>
<p>Çocuk şarkısı, <i>Çek çek kayığın küreğini, Usulca nehirden aşağıya, Neşeyle neşeyle çek haydi, Hayat yalnızca bir rüya</i>'yı duyduğunuzda zihninizde bir ışık çakar. Birden insan olduğunu hayal eden bir kelebek, ya da daha kötüsü, kavanoz içinde bir beyin olabileceğinizden şüphe etmeye başlarsınız. Deneyimlediğiniz görüntü ve sesler, koku ve tatlar ise rüyanın bir parçasıdır. Dolayısıyla uyanmak, benekli kanatlarınız olup olmadığını veya bir cam kavanozu mesken tutup tutmadığınızı anlamak için ölümü beklemişsinizdir.</p>
<p>Oysa asıl işareti kaçırdınız. Aslında hayat değil, ölüm bir rüyadır.</p>
<p>Daha da garibi, bu sizin rüyanız değil, başkasının rüyasıdır.</p>
<p>Birden rüyalarınızda hep arka plan karakterlerinin yer almış olduğunu hatırlarsınız: restorandaki kalabalıklar, alışveriş merkezi veya okul bahçesindeki insanlar, yollardaki sürücüler ve önüne bakmaksızın yürüyen yayalar.</p>
<p>Tüm bu aktörler yoktan var olmadılar. Bizler rolümüzü oynayarak arka planda durur, rüya deneyiminin rüya sahibine gerçekçi görünmesini sağlarız. Bazen de kulak kesilir, dikkatimizi rüyanın öyküsüne yoğunlaştırırız. Ama çoğu zaman kendi aramızda sohbet eder, mesaimizin bitmesini bekleriz.</p>
<p>Bu zanaatsal bir tercih değil, resmi bir sözleşmedir. Yaşam süreniz boyunca rüya görerek geçirdiğiniz saatler kadar hizmet vermeniz gerekir. Aramızdaki eski bazı oyuncular dışında, kimse bu işten fazla memnun değildir. Genellikle her gece etkileşimli rolleri eski oyunculara verir, kendimiz memnuniyetle arkaplana çekiliriz. Şansımız yaver giderse rüya bize bir restoranda rol verir de yemeğimizi bedavaya getiririz. Şansımızın pek yaver gitmediği gecelerdeyse tüyler ürpertici bir partide bir maskara; cehennemin derinliklerinde acı çekenlerden biri; veya rüya yıldızı üstünde giysiler olmadan içeri girdiğinde onu işaret edip kahkahalar atan meslektaşlar oluruz.</p>
<p>Etkileşimli rolleri olanların replikleri, inandırıcılık yaratabilmek için rüya sahibinin arkasındaki bir ekrana yansıtılır. Çoğumuzun oyunculuğu zayıftır, eğitimsiz ve şevkten yoksun oyuncularızdır. Neyse ki görünüşe bakılırsa rüya sahipleri oyunculuğumuza inanmaktadır. Söz konusu karakterlere hiç benzemesek bile sandıkları kişi olduğumuzu düşünürler ve rol icabı farklı cinsiyetleri canlandırdığımızda kafaları pek de karışmaz.</p>
<p>Uzun zaman önce bir defasında rüya oyuncuları grev yapmış ve dünya üstündeki herkes üç gün boyunca boş evlerde gezindiğini, terk edilmiş caddeleri arşınladığını görmüştür. Bunu uğursuz bir alamet olarak yorumlayan birkaç kişi ise hayatına son vermiştir. Bu kişiler rüya karakterleri arasında acemi oyuncular olarak yeniden belirdiklerinde, hazin öyküleri, grevi çabucak bırakanların gözlerini yaşartmıştır.</p>
<p>Bu ölüm sonrası yaşam size pek ceza gibi görünmeyebilir ama henüz en kötü kısmını bilmiyorsunuz.</p>
<p>Başkalarının zihnine musallat olma işimiz bittiğinde, yani sabahları, kendi huzursuz uykumuza dalarız. Peki sizce bizim rüyalarımızda kimler rol alır? Buradaki vakitlerini doldurup, bu dünyadan göçmüş olanlar. Hepimiz daima bir sonraki neslin rüyalarında yaşarız.</p>
<p>Solunuzdaki adam her şeyin döngüsel olduğunu ve en nihayetinde hepimizin dünyaya geri döneceğini ileri sürmektedir. Bu, verimli çalışmayı bilen bir ilahın geliştirdiği zaman-paylaşımlı bir plana benzemektedir; böylece hepimiz aynı zamanda dünyayı işgal etmemiş oluruz.</p>
<p>Bunun nesi dert mi diyorsunuz? Her gece rüyamda gördüğüm bir kadın var ama her zaman olduğu gibi bir sonraki dünyalarımıza geçiş yaptığımız için onu bir türlü yakalayamıyorum.</p>
</body>
</html>