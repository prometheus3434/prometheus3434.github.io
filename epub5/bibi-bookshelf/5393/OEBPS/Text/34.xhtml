<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>




<link href="../Styles/main.css" type="text/css" rel="stylesheet"/>
</head>
<body>
<h2 style="text-align: center;"><i><b>Tohum</b></i></h2>
<p>Biz insanı tasarlama konusunu Tanrı'ya atfetsek de sonunda Onun bunu yapabilecek yetiye sahip olmadığı ortaya çıktı. Aslına bakarsanız O, farklı şekillerdeki atomlardan oluşan bir palet yaratarak ilk dominoyu kazara devirmişti. Ardından elektron bulutları birleşti, moleküller serpildi, proteinler kucaklaştı ve nihayetinde hücreler oluştu. O hücreler muhabbet kuşları gibi birbirlerine sokulmayı öğrendiler. Ardından Tanrı, Dünya'yı uygun mesafeden Güneş'le pişirince yaşamın filizlendiğini keşfetti. Kendisi aslında bir yaratıcıdan çok, şansı yaver gitmiş bir molekül lehimcisiydi: tek yaptığı, bir madde bulamacı yaratarak, oku yaydan fırlatmaktı. Bunu yaradılış izledi.</p>
<p>Ortaya çıkan muhteşem biyolojik sonuçlar Tanrı'yı da en az bizim kadar büyüledi. Kendisi sakin ikindilerini sık sık orman örtülerinin arasında veya deniz tabanı boyunca gezinip, beklenmedik güzellikler karşısında mest olarak geçiriyor.</p>
<p>Türümüz tesadüfen bilinç edindiğinde, Onun elektrikle yaptığı deneylerin, güçlü tufanlarının, yanardağ patlatma eğlencelerinin karşısında büyük bir haz duydu. Bu etkiler söz konusu latif ve yeni türde, Onun beklediğinden fazla bir haz ve şaşkınlık yaratmıştı. O hak etmediği itibarı görmek istemiyordu ama beğeni talep olmaksızın arz ediliyordu. Tanrı sınırsız sevgiyle dolu olan insanı, giderek karşı konulmaz bulmaya başladı. Kısa sürede bizler, onun seçilmiş türü haline geliverdik.</p>
<p>Tıpkı bizim gibi o da iç organların kusursuz senfonisi, küresel hava sistemleri, deniz türlerinin çeşitliliği üzerine kafa yorduğunda hayretler içinde kalıyor. Her şeyin nasıl işlediğini o da tam olarak bilmiyor. Kendisi meraklı, zeki, yanıtlar arayan bir kaşif. Ancak bizden gelen hayranlığa nihayetinde teslim oldu: biz yaratılışın planlı olduğunu farz ettik, O da artık bu hatayı düzeltmiyor.</p>
<p>Tanrı son zamanlarda beklenmedik bir sorunla karşı karşıya: türümüz giderek akıllanıyor. Bir zamanlar kolayca hayranlık duyar, kemikle oynayıp şaşkın şaşkın ateşe bakarken, şimdi hayretin yerine denklemleri koyuyoruz. Eskiden yuttuğumuz numaraları şimdi çözer olduk. Fizik yasaları doğru yanıtları öngörmeye başladı, vakti zamanında bize sır olan entelektüel alanlar, şimdi daha iyi açıklamalar bayrağının altında bir bir toplanıyor. Öyle tuhaf ve karmaşık fizik teorilerine hakim olmaya başladık ki, onları anlamaya çalışırken Tanrı'nın tansiyonu yükseliyor.</p>
<p>Bu da onu zor bir duruma sokuyor. Kadim kitaplar Tanrı'nın Mısır'da tüm mucizelerini gözler önüne serdiğini anlatıyor. Tanrı şimdilerde kendini biraz savunmaya geçmiş hissediyor çünkü artık gözler önüne serecek mucizesi kalmadı, üstelik böyle bir şeye kalkışırsa işin aslını görmemizden de çekiniyor. Küçük çocukların karşısına çıkmışken, birden şüphe dolu yetişkinlere numara yapmak zorunda kalmış amatör bir sihirbazın pozisyonunda şu an. Tüm bunlar da geçmiş binyılın mucize girişimlerindeki sabit düşüşte kendini gösteriyor. Tanrı blöfe bel bağlamayacak kadar asil ve yakalanması, amatörlüğünün ortaya çıkması düşüncesi karşısında da utanç duyuyor. En sevdiği türle arasına giderek daha fazla mesafe koymasının nedeni de bu. Tanrı zamanla içine kapandıkça, azizler ve şehitler Onun pazarlama ekibi olarak boşluğu doldurdular. Kendisi şu an onları önceden durdurmadığı için utanç duyuyor. Durdurmak şöyle dursun, onlar sürekli tarih yaratırken Tanrı gitgide inzivaya çekildi.</p>
<p>Ancak bu öykünün sonu mutlu bitiyor. Tanrı kısa süre önce gücünün sınırlarıyla yüzleşti ve bu da onu bize yakınlaştırdı. Cennetteki mekanından bizi titizlikle inceleyen Tanrı, kullarının durumuna kolayca anlayış gösterebileceğini anlamaya başladı. Baktığı her yerde birbirinden tuhaf itibar durumlarına tanıklık etti: çocuğunu hayata getiren ama onun yaşamı üstünde sınırlı denetim sahibi olan ebeveynler, devlet gemisinin dümenini yavaş yavaş karanlık bir geleceğe doğru kıran politikacılar, bağlılığın insanı nereye götüreceğini bilmeden hevesle evlenen âşıklar... Tanrı şimdilerde dostlukları, icatları, hamilelikleri, iş anlaşmalarını ve araba kazalarını başlatan rastlantısal ortak yerleşimleri inceliyor. Herkesin domino taşlarını ister istemez devirdiğini, kimsenin taşların nereye uzandığını bilmediğini anlıyor.</p>
<p>Ölüm sonrası yaşamda Tanrı artık tesadüflerin eseri olan kullarının sıcak dostluğu eşliğinde, tıpkı bir tatil günü upuzun masada toplanmış ailesine bakıp gurur, biraz sorumluluk ve biraz da şaşkınlık duyan bir büyükbaba gibi huzur içinde oturuyor.</p>
</body>
</html>