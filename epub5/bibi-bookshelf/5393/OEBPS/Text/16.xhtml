<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>




<link href="../Styles/main.css" type="text/css" rel="stylesheet"/>
</head>
<body>
<h2 style="text-align: center;"><i><b>Aynalar</b></i></h2>
<p>Öldüğünüzü sandığınızda aslında ölmezsiniz. Ölüm iki aşamalı bir süreçtir ve son nefesinizin ardından uyandığınız yer bir tür Araf'tır: kendinizi ölü hissetmezsiniz, ölü gibi görünmezsiniz ve aslında ölü değilsinizdir. Henüz.</p>
<p>Kim bilir belki ölüm sonrası yaşamı, yumuşak, beyaz bir ışık, ışıldayan bir okyanus veya müziğin içinde süzülüp gitmek şeklinde hayal ettiniz. Oysa ölüm sonrası yaşam, daha çok aniden ayağa fırladığınızda yaşadığınız duyguya benzer: aklınızın karıştığı bir an boyunca nerede olduğunuzu, kim olduğunuzu ve yaşamınızın tüm kişisel ayrıntılarını unutursunuz. Bundan sonra işler daha da tuhaflaşır.</p>
<p>Öncelikle her şey, gözleri kör edercesine bir parlaklıkla kararır ve üstünüzdeki tüm kısıtlamaların yumuşak bir şekilde soyulup çıkarıldığını, bu konuda bir şey yapabilme yetinizin avucunuzdan kayıp gittiğini hissedersiniz. Egonuzu kaybetmeye başlarsınız ki bu da kibrinizin uçup gitmesiyle yakından ilintilidir. Ardından kendinizi işaret eden anılarınızı yitirirsiniz.</p>
<p>Sanki siz, sizi yitiriyorsunuz ama buna pek de aldırış etmiyorsunuz gibidir.</p>
<p>Sizden geriye artık çok küçük bir parça, bir öz kalmıştır: bir bebek gibi çırılçıplak bilinciniz.</p>
<p>Bu ölüm sonrası yaşamın anlamını kavrayabilmek için herkesin çok yönlü olduğunu anlamalısınız. Ve siz daima zihninizin içinde yaşadığınızdan, kendinizi görmeye kıyasla, başkaları hakkındaki gerçeği görme konusunda çok daha iyisinizdir. Dolayısıyla size ayna tutan insanların yardımıyla yaşamınızı yönlendirmişsinizdir. İnsanlar iyi yönlerinizi övmüş, kötü huylarınızı yermişlerdir ve bu bakış açıları -genelde sizi hayrete düşürerek- yaşamınıza yön vermenize yardımcı olmuştur. Kendiniz hakkında öyle az şey biliyorsunuzdur ki fotoğraflardaki görünümünüze, kaydedilen sesinize daima hayret etmişsinizdir.</p>
<p>Böylece var oluşunuz büyük ölçüde başkalarının gözlerinde, kulaklarında ve parmak uçlarında gerçekleşmiştir. Dünyadan ayrıldığınızda ise yerkürenin dört bir yanına dağılmış zihinlerde kayıtlısınızdır.</p>
<p>Araf'a geldiğinizde karşılaştığınız tüm insanların birarada olduklarını görürsünüz. Size ait dört bir yana dağılmış parçalar toplanmış, biraraya getirilmiş ve birleştirilmiştir. Aynaların tümü karşınıza getirilmiştir. Filtrelemenin sağladığı yararlar olmaksızın kendinizi ilk defa net bir biçimde görürsünüz. Ve sizi son olarak öldüren bu olur.</p>
</body>
</html>