<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>




<link href="../Styles/main.css" type="text/css" rel="stylesheet"/>
</head>
<body>
<h2 style="text-align: center;"><i><b>Dilek Kipi</b></i></h2>
<p>Ölüm sonrası yaşamda başka insanlara göre değil, kendinize göre yargılanırsınız. Daha açıkçası, 'ne olabilirdiniz'e göre yargılanırsınız. Dolayısıyla ölüm sonrasında yaşam, şimdiki hayata oldukça benzer ama artık o hayata olabileceğiniz tüm 'siz'ler de dahildir. Örneğin, asansörde kendinizin daha başarılı versiyonlarına, belki de doğduğunuz yerden üç yıl önce ayrılan kendinize rastlayabilirsiniz. Ya da uçakta bir şirket başkanının yanına oturmuş ve o kişi tarafından işe alınmış bir versiyonunuz çıkabilir karşınıza. Bu 'siz'lerle karşılaştıkça, başarılı olmuş bir kuzeniniz için duyacağınız türden bir gurur duyarsınız: başarılar doğrudan size ait olmasa da, bir şekilde size yakın gelir.</p>
<p>Ancak çok geçmeden gözünüz korkmaya başlar. Bu 'siz'ler gerçek siz değildir, sizden daha iyidirler. Daha akıllı seçimler yapmış, daha çok çalışmış, kapalı kapıları zorlama yolunda fazladan çaba sarf etmişlerdir. Söz konusu kapılar nihayetinde kırılarak açılmış, yaşamlarının renkli ve yepyeni yönlere doğru dağılmasını sağlamıştır. Bu tür bir başarı, genler açısından size daha iyi bir el düşmesiyle açıklanamaz, üstün versiyonlarınız sadece elinizdeki kağıtları daha iyi oynamıştır. Paralel yaşamlarında daha iyi kararlar vermiş, ahlaki hatalardan kaçınmış, aşktan ümitlerini kolay kolay kesmemişlerdir. Hatalarını düzeltmek için sizden çok çalışmış, daha fazla özür dilemişlerdir.</p>
<p>Sonunda bu daha iyi 'siz'lerin yakınında duramaz olursunuz. Hayatınızda kimseye karşı böyle rekabetçi hislerle dolu olmadığınızı fark edersiniz.</p>
<p>Kendinizden daha başarısız 'siz'lerle kaynaşmaya çalışırsınız ama bu da acınızı dindirmez. Aslında daha az önemli 'siz'lere karşı fazla sempati beslemezsiniz ve miskinlikleri karşısında biraz kibir duyarsınız. Zahmet edip de etkileşime girdiğinizde, "Televizyon seyretmeyi bırakıp kanapeden kalksaydın, bu durumda olmazdın," dersiniz onlara.</p>
<p>Halbuki daha iyi 'siz'ler ahirette daima karşınızdadır. Kitapçıda onları elinizden kaçırdığınız sevgi dolu kadınla kol kola görürsünüz. Bir diğer 'siz', kitap raflarını tarıyor, sizin aksinize yazmayı tamamlayabildiği kitabın üstünde parmağını gezdiriyordur. Ya dışarıda koşan şu 'siz'e ne demeli? Sizin bir türlü düzenli gidemediğiniz spor salonu sayesinde vücudu sizinkinden çok daha güzeldir.</p>
<p>En sonunda savunmacı bir pozisyon alır, böylesine iyi huylu ve erdemli olmayı zaten istemediğinize dair nedenler aramaya başlarsınız. Nispet olsun diye daha kötü sizleri dost edinir, onlarla içmeye gidersiniz. Ancak barda bile, yaptığı en son iyi tercihi kutlamak için dostlarına içki ısmarlayan daha iyi sizlere rastlarsınız.</p>
<p>Böyle böyle cezanız ahirette zekice ve otomatik olarak yerini bulur: potansiyelinizi hayata geçirmekte ne kadar başarısız olursanız, karşınızda bu sinir bozucu 'siz'lerden o kadar çok çıkacaktır.</p>
</body>
</html>