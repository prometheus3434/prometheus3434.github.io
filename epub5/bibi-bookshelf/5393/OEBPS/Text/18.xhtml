<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>




<link href="../Styles/main.css" type="text/css" rel="stylesheet"/>
</head>
<body>
<h2 style="text-align: center;"><i><b>Doğal Olmayan</b></i></h2>
<p>Ölüm sonrası yaşama eriştiğinizde Teknisyenler sizi önünüzde bekleyen büyük fırsat konusunda bilgilendirirler: istediğiniz herhangi bir değişikliği yapın sonra hayatı yeniden yaşayın. Dağıtılan broşüre bakılırsa kendinizi beş santim uzun yapabilir veya dünyadaki herkese espri anlayışı katabilir, ya da kuşları konuşturabilirsiniz. Sonra da bu tercihi dünya üstünde işleme sokarak, neler olacağını görebilirsiniz. Teknisyenler sizi bunun eşsiz bir deneysel eğitim olduğu konusunda bilgilendirirler.</p>
<p>Hal böyleyken kendi cenazenize katılmanızın hemen ardından aklınızdan daha zekice bir tercih yapmak geçebilir ve siz ölümü dünya üstünden tamamen silen kişi olmak isteyebilirsiniz.</p>
<p>Ancak dikkat: bu teklifi getirdiğiniz takdirde bir çeşit Teknisyen sizi kenara çekerek önceden tekrarlanan yaşamlarınızda bu yöntemi denediğinizi ve durumun kaçınılmaz şekilde karmaşayla sonuçlandığını söyleyebilir.</p>
<p><i>Sakın bunu bana tercihim yüzünden işinden olacağın için söylüyor olma?</i> dersiniz.</p>
<p><i>Hayır,</i> der Teknisyen. <i>O yüzden söylemiyorum.</i></p>
<p><i>Ölümün çaresi olmadığı için mi söylüyorsun?</i> diye sorarsınız.</p>
<p><i>Hayır</i>, der yine, Teknisyen.</p>
<p><i>O halde dileğimin yerine getirilmesini istiyorum.</i></p>
<p><i>Sen bilirsin,</i> diye yanıtlar, Teknisyen.</p>
<p>Böylece yeni hayatınızda tıp alanında vizyon sahibi, ünlü biri olursunuz. Doğal ölüm diye bir şey olmadığını ileri sürer, araştırma fonunuz için milyonlar toplarsınız. Olası bütün virüs mutasyonlarını henüz oluşmadan hesaplayabilecek bilgisayarlar programları, virüslere karşı koruyucu tedaviler geliştirirsiniz. Her bir ilacın bedensel döngüler üstündeki etkilerini tam olarak hesaplarsınız. Sonunda ölüm-karşıtı cüretkâr programınız başarıya ulaşır. Tedavi edilemeyecek derecede hasta, yaşlı bir kadının son nefesini verişinin ardından bunun doğal ölümlerin sonuncusu olduğunu ilan etmeye hazır duruma gelirsiniz. Haberin üstüne büyük kutlamalar yapılır. Çok geçmeden insanlar sonsuza dek yaşamaya başlarlar, gençliklerindeki gibi iyileşirler ve tepelerinde dolaşan kapkara fanilik bulutundan nihayet kurtulurlar.</p>
<p>Ancak eninde sonunda, tıpkı Teknisyen'in söylediği gibi başarınız ışıltısını yitirmeye yüz tutar. İnsanlar yavaş yavaş ölümün sona ermesinin, motivasyonun da ölümü anlamına geldiğini keşfetmeye başlarlar. Anlaşılan çok uzun yaşam, kitlelerin afyonudur. Elde edilen başarılarda fark edilir derecede bir düşüş gerçekleşir. İnsanlar daha sık uyurlar. Kimse fazla telaş etmez.</p>
<p>Bir zamanlar dinamik olan yaşamlarını kurtarmak adına insanlar kendilerine intihar tarihleri belirlemeye başlarlar. Bu eskilerin sonlu yaşamının hoş bir yansımasıdır ama veda etme ve emlak kredisi ödemelerini tamamlama fırsatlarını sunma açısından ondan daha üstündür. Fikir bir süre için tutar ve yaşama bağlanma tutkusunu yeniden alevlendirir. Ancak nihayetinde insanlar sisteme gerekli ciddiyetle yaklaşmayı bırakırlar ve örneğin yeni bir ilişki gibi, önemli bir gelişme olduğu takdirde hemen intihar tarihini ertelerler.</p>
<p>Erteleyenlerin sayısı giderek artar. Bu kişiler kendilerine yeni bir tarih belirlediklerinde diğerleri bunu hayati tehlike diye adlandırarak, onlarla dalga geçerler. İntiharı gerçekleştirme konusunda muazzam bir toplumsal baskı oluşur. Sistemin pek çok defa sömürülmesinin ardından, en nihayetinde önceden belirlenen ölüm tarihinin değiştirilemeyeceği konusu yasalaşır.</p>
<p>Ne var ki bir noktada motivasyon açısından yalnızca yaşamın sonluluğunun değil, ölüm tarihindeki şaşırtıcılığın da hayati rol oynadığı anlaşılır. Bunun üzerine insanlar ölüm tarihleri için bir aralık belirlemeye başlarlar. Bu yeni anlayış çerçevesinde arkadaşları onlara sürpriz partiler düzenlerler. Partiler tıpkı doğum günü partilerine benzer ama buradaki tek fark, arkadaşların gizlendikleri kanapenin arkasından fırlayıp onları öldürmeleridir. Arkadaşlarınızın partiyi ne zaman vereceğini bilmediğiniz için de bu yöntem geçmişin 'carpe diem' yaklaşımını yavaş yavaş geri getirir. Ne yazık ki insanlar ölüm yasasının koruması altındaki düşmanlarını ortadan kaldırmak için sürpriz parti sistemini suistimal etmeye başlarlar.</p>
<p>Sonunda kalabalık bir isyancılar kitlesi sizin tıp merkezinize zorla girer, bilgisayarların fişini çekerler ve doğal olmayan hayatın bitişini taçlandırmak için büyük bir kutlama daha yaparlar. Sizse kendinizi yeniden Teknisyenlerin bekleme odasında bulursunuz.</p>
</body>
</html>