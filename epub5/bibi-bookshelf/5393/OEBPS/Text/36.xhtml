<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>




<link href="../Styles/main.css" type="text/css" rel="stylesheet"/>
</head>
<body>
<h2 style="text-align: center;"><i><b>Din Değiştirme</b></i></h2>
<p>Ölüm sonrası yaşamda Tanrı'yla karşılaşırsınız. Şaşkınlık ve sevinçle fark edersiniz ki O insanın tasavvur ettiğinden çok farklıdır. Tüm dinlerin sözünü ettiği nitelikleri taşır ama hiçbirinin yakalayamadığı ilahi bir ihtişama sahiptir. Kör adamın tasvir ettiği fildir o: bütünü hiç anlamadan tarif edilmiş parçalardan oluşur.</p>
<p>Hakikat Kitabı'nı size sunmaktan dolayı duyduğu sevinci ışıldayan gözlerinde görürsünüz. Kitap ömrünüz boyunca sorduğunuz soruları herhangi bir felsefi boşluk ya da eksiklik bırakmadan ele almaktadır. Bunu açıklığa kavuşturmaktan aldığı hazzı görünce Tanrı'nın içten içe, yanıtların açık zihinli bir teolog tarafından tahmin edilmesinden korktuğunu düşünmeye başlarsınız. Tüm ipuçları ortadadır ve aradaki tek engel, insanların kişisel tarihleridir. İnsani önyargı ve geleneklerin, net bir teolojik tahmini engelleyişini izlediği sırada Onun biraz rahatladığını fark edersiniz. Ancak bu kültürel at gözlükleri sayesinde imrenilesi konumunu muhafaza etmekte, ölüler Onun farklı boyuttaki âlemine geçiş yaptıkça, evrenin büyük sırlarını günbegün ifşa etmektedir.</p>
<p>Bu insanlar geleneklerinden, atalarının iddialarından, çocukluk şarkılarından tamamıyla sıyrılabilecek olsalar -diye düşünür- doğru yanıtı bulma konusunda büyük bir şansları olacaktır. İşte Onun din değiştirenlere, daha yüce bir hakikat arayışıyla dinlerini terk edenlere karşı daima temkinli olmasının nedeni de budur. Doğru yanıtı verme ihtimali en yüksek kişiler olduklarından, haz etmemiştir onlardan. Eğer şimdiye dek Tanrı'nın dinine sadık kişilere daha düşkün olduğunu düşündüyseniz, yanılmadınız ama sandığınız nedenden dolayı değil. Tanrı onları sever çünkü entelektüel açıdan avantajsızdırlar ve 'yanıt' konusunda biraz yanılacaklarına şüphe yoktur.</p>
<p>Ahirete gelişle birlikte Tanrı insanları solunda Din değiştirenler, sağında Dinine Sadık kalanlar biçiminde toplar. Din değiştirenler aşağı giden yürüyen merdivene konur ve yalnızca sadıklar cennette kalır. Tanrı her gün iki bin dinden gelen yeni Sadıkları karşılar. Onların Hakikat Kitabı'nı inceleyişini izler ve büyük bir keyifle okunanların hazmedilmesini bekler.</p>
<p>Ne var ki bu aralar planlarında büyük bir terslik oldu. Hakikat artık inandırıcı gelmiyor. Yeni gelen Sadıkların geldikleri sıradaki inançlarını koruma yönünde sarsılmaz bir duruşları, kendilerini ömür boyu kuşatmış bağlamlardan koparan kanıtları değerlendirmeye alma konusunda derin bir gönülsüzlükleri var. Dolayısıyla Tanrı kendini takdirden yoksun ve yalnızlık içinde buluyor ve şimdi inanmaz inananlardan oluşan bitimsiz gökler arasında dalgın dalgın geziniyor.</p>
</body>
</html>