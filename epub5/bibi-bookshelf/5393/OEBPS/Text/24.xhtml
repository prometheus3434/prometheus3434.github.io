<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>




<link href="../Styles/main.css" type="text/css" rel="stylesheet"/>
</head>
<body>
<h2 style="text-align: center;"><i><b>Teşvik</b></i></h2>
<p>Günümüzde geliştirilmiş olan tüm çıkarımsal becerilere karşın, kendi ölümümüzü hayal etmek imkansızdır. Bunun nedeni kavrayıştan yoksun olmamız değil, ölüm kavramının uydurulmuş olmasıdır. Öyle bir şey yoktur aslında. Bunu bir noktada, örneğin ağır bir trafik kazası gibi sonunuz olacağına inandığınız bir duruma düştüğünüzde, net bir şekilde anlarsınız. Canınızın yanmadığını anlayınca çok şaşırırsınız. Etrafınızdaki tanıklar kahkahalarla güler, ayağa kalkmanıza ve üstünüzdeki camları temizlemenize yardım ederler. Sonra da size durumu açıklamaya çalışırlar.</p>
<p>İşin aslı etrafınızdaki insanlar Aktördür. Başkalarıyla etkileşimlerinizin neredeyse tamamı onların bakış açısından yazılmıştır. Sizin “ölüm sonrası yaşam" diye adlandırdığınız şey, aslında oyuna girişinizdir.</p>
<p>Bu bilgilendirme ânının sizin için zor olacağının farkındayız. Araba enkazının arasında ayağa kalkarken kendi kendinize şöyle düşüneceksiniz, <i>"Tanrı aşkına, ya sevgilim? İlişkimiz ne üstüne kuruluydu? Geceleri fısıldanan tüm o sözler birer kurgu muydu? Provası yapılmış replikler miydi? Peki ya arkadaşlarım? Onlar da mı Aktördü? Annemle babam? Rol mü yapıyorlardı?"</i></p>
<p>Karamsarlığa kapılmayın. Durum sandığınız kadar fena değil. Eğer herkesin Aktör olduğunu, bir tek sizin oyun dışı kaldığınızı düşünüyorsanız, yanılıyorsunuz. İnsanların yaklaşık yarısı Aktördür. Geriye kalanlar ise birkaç dakika öncesine dek sizin gibi Yararlanıcılardır. Dolayısıyla sevgilinizin de sizinle aynı saflık gemisinde gidiyor olma ihtimali mevcuttur. Şimdi de ilişkide herhangi bir değişiklik hissetmemesi için ona Aktörlük yapmak sizin sorumluluğunuzdur. Tıpkı aldattığı halde normal davranmaya çalışan bir eşe dönüşürsünüz. Ayrıca başka Yararlanıcılar için de Aktörlük yapmanız gerekebilir: patronunuz, taksi şoförünüz, garsonunuz.</p>
<p>Bir Aktör olarak arka tarafı görme fırsatını elde edersiniz. Bir Yararlanıcı ile yaptığınız sohbeti bitirip de odadan çıktığınızda kendinizi bir sahne arkası bekleme alanında bulursunuz. Burada tahta plakalar, tamamlanmamış duvarların sırtlarına destek vererek onları ayakta tutmaktadır. Yine burada kanapeler vardır ve yiyecek makinelerinden atıştırmalık alabilirsiniz. Sıranızın yeniden gelmesini beklerken diğer Aktörlerle havadan sudan sohbet edersiniz. Bir sonraki sahneniz söz gelimi 12.53'te, görünüşe göre metroda birisiyle tesadüfi karşılaşma şeklinde olacaktır.</p>
<p>Her sahneye çıkışınızdan önce size bir not kartının üstüne yazılı bir metin verilir. Talimatlar genellikle hayli muğlaktır. Örneğin, Yararlanıcıya rastladığınızda şaşırmış numarası yapmanız söylenebilir.</p>
<p>Ayrıca kısa süre önce bir köpek almışsınız, ya da iş yükünüz çok fazlaymış gibi bir numara yapmanız da istenebilir. Talimatlar kimi zaman da oldukça titiz verilir: sohbetin bir noktasında yeni bir kitabın isminden söz edecek ya da ortak bir arkaşının adını söyleyeceksiniz. Büyük olasılıkla hafta boyunca diğer Aktörlere de benzeri görevler verilir ve bu sayede Yararlanıcı yeni bir fikre, ya da buluşmaya doğru yönlendirilir.</p>
<p>Böylece elinize gelen metni ezberlersiniz ve kapıdan tekrar geçip dışarı çıktığınızda kendinizi olmanız gereken yerde, bir restoranın lavabosunda, arkadaşınızın sizi beklediği bir müzenin hediyelik eşya dükkanında, ya da belki başka bir Aktörle kolkola görüleceğiniz kalabalık bir kaldırımda bulursunuz. Yararlanıcılar için tüm kapıların arka tarafı, onlar içeri girmeden hemen önce yapılır. Aktörler içinse dünyanın tüm kapıları bekleme odasına açılan portallardır. Yönetmenlerin dünyayı dinamik olarak nasıl ve hangi amaçla kurguladıklarını bilemeyiz. Bize yalnızca buradaki zorunlu Aktörlük görevimizin bir noktada sona ereceği ve ardından daha iyi bir yere gideceğimiz söylenir.</p>
<p>Siz Yararlanıcılara karşı devam ettirilen bu yalanı sürdürmek istemediğinize karar verebilirsiniz. Yönetmenlerin dahili mikrofonlarına doğru bağırarak, bu aldatıcı oyuna alet olmayacağınızı söyleyebilirsiniz. Çok tipik bir tepkidir bu. Ne var ki kısa sürede yumuşar, rolünüzü içtenlikle oynamayı sürdürürsünüz. Yönetmenler hakkında pek bir şey bilmeyiz.</p>
<p>Tek bildiğimiz bize yapmak istemediğimiz bir şeyi yaptıracak kadar akıllı olduklarıdır.</p>
<p>Peki rolümüzü neden böyle içtenlikle oynarız? Neden grev yapmaz, gerçeği açık etmeyiz? Bu konudaki etkenlerden biri, sevgilinizde gördüğünüz samimiyettir: onun beklenmedik duygusal tepkilere dayalı yaşamı, şansa ve doğallığa olan canı gönülden inancıdır. Onun gözlerindeki muhteşem içtenliğin bir kölesi, onun olasılıklar dünyası ile olan bağısınızdır siz.</p>
<p style="text-align: justify; ">Oysa gerçekte rolünüzü böylesine inandırıcı oynamanızın daha derinlerde yatan bir nedeni vardır. İyi rol yaptığınız takdirde, rol yapma işinden daha çabuk ayrılabilirsiniz. En iyi davranışı sergileyenler bilmezlikle ödüllendilir, henüz oyuna katılmamış bir Yararlanıcı olarak yeniden dünyaya gelirler. İsterseniz gizli görevinizi tamamen ifşa edebilirsiniz ama Yönetmenler bunu yapmayacağınızdan emindir; nihayetinde yeniden döneceğiniz bu yalanı korumak uğruna, ihanetin en büyüğünü sergileyeceğinizi gayet iyi bilirler.</p>
</body>
</html>