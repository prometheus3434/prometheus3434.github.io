<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>




<link href="../Styles/main.css" type="text/css" rel="stylesheet"/>
</head>
<body>
<h2 style="text-align: center;"><i><b>Yokluk</b></i></h2>
<p>Cennet aşağı yukarı insanların söylediği gibiydi: bol bitkili, hayvanlı bahçeler, arp çalan melekler, San Diego'nun iklimi gibi bir iklim. Ancak ilk geldiğinizde her şeyin bakımsızlık içinde olduğunu görünce şaşırdınız. Bahçe bitkileri almış başını gitmişti. Melekler bir deri bir kemik kalmış, battaniyelerin üstünde oturuyor, eski püskü arplarını yenilemek için önlerinde duran kağıt bardaklara para atılmasını bekliyorlardı. Siz yanlarından geçerken kısa bir şarkı tıngırdatıyorlardı. Hava ılıktı ama gökyüzünü gri bir duman kaplamıştı.</p>
<p>Tanrı gitmişti buradan. Söylentiye bakılırsa uzun süre önce, hemen döneceğini söyleyerek dışarı çıkmıştı.</p>
<p>Bazıları Tanrı'nın bir daha asla dönmeyi planlamadığını ileri sürüyordu. Kimileri Tanrı'nın aklını kaçırdığını ileri sürüyor, kimileri de Onun bizi sevdiğini ama yeni evrenler yaratmak üzere çağrıldığını söylüyordu. Bazıları Onun kızgın olduğunu dile getirirken, bazıları da Alzheimer'a yakalandığını tahmin ediyordu. Bir kısım insan siestada, bir kısmı da fîestada olduğunu varsayıyordu. Kimisi Tanrı'nın aldırış etmediğini iddia ediyordu, kimisi de etmiş olduğunu ama artık göçüp gittiğini. Birileri Onun nereye gittiğini sormanın anlamsız olduğunu çünkü belki de hiç var olmadığını öne sürüyordu. Burayı bir tanrı değil, belki de uzaylılar yapmıştı. Bazıları acaba ölüm sonrası yaşamlarımızı henüz anlaşılamamış belirsiz bazı bilimsel ilkelere mi borçluyuz sorusunu soruyordu. Bazıları Tanrı'nın ha şimdi, ha birazdan döneceğini düşünüyor, Onun bir gününün bizim bin yılımıza denk düştüğünü, belki de alt tarafı öğlen gezintisine çıktığını söylüyordu.</p>
<p>Yokluğunun arkasında yatan şey ne olursa olsun, bahçenin Hobbesvari bir cangıla dönüşmesi uzun sürmedi. İnsanlar kendi ortadan kayboluş teorilerine göre taraf oldular ve tartışmalar kara duman gibi hızla yükselişe geçti. Bir noktada birisi bahçenin ıssız bir köşesinde Tanrı'nın ayak izini buldu ve karbon tarih saptama yöntemiyle izin yaşını bulmaya çalıştı. Ne var ki elde ettiği sonuca kimse inanmadı.</p>
<p>Sonra akıl almaz bir şey oldu. Birisi bir ağız dalaşı başlattı, birisi ateş etmeye başladı, birisi bombalamaya başladı ve şimdi de cennetin kutsal toprakları üstünde savaş patlak verdi. Yeni gelenler doğrudan acemi birliğine gönderilerek silah eğitimine tabi tutuldu. Buradaki herkesin de size söyleyeceği gibi, ölüm sonrası yaşam artık eskisi gibi değil. Bizler göğe çıktık ve cephe hattını da yanımızda getirdik.</p>
<p>Yeni dini savaşlar şimdilerde Tanrı'nın tasviri değil, Onun bulunduğu yer konusunun etrafında dönüyor. Yeni Haçlılar, Tanrı'nın döneceğine inanan kafirlere karşı saldırılar düzenliyorlar. Yeni Mücahitler, Tanrı'nın ilgilenmesi gereken başka evrenler olduğuna inanmayanları bombalıyor. Yeni Otuz Yıl Savaşları, Tanrı'nın fiziksel rahatsızlığı olduğunu düşünenlerle, rahatsızlanma düşüncesini saygısızlık addedenler arasında yaşanıyor. Yeni Yüz Yıl Savaşları, Tanrı'nın zaten hiç var olmadığı sonucuna varanlarla, Onun kız arkadaşıyla birlikte romantik bir tatile çıktığına inananlar arasında yapılıyor.</p>
<p>İşte tarihçe böyle. Ve işte bu yüzden şu an bu yaprakları dökülmüş ağacın altında kulaklarınızda silah sesleri, burnunuzda turuncu etmen sızısıyla, bazuka ışıkları gecenin içinde parlar, etrafınızda yapraklar yere düşerken kandan kararmış ellerinizi yumruk yapmış, Tanrı'nın yokluğuna ilişkin kendi versiyonunuzun mücadelesini büyük bir sadakatle veriyorsunuz.</p>
</body>
</html>