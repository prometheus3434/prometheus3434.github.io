<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>




<link href="../Styles/main.css" type="text/css" rel="stylesheet"/>
</head>
<body>
<h2 style="text-align: center;"><i><b>Kodlar</b></i></h2>
<p>Ölüm sonrası yaşamda yanıtları bulmayı dört gözle bekliyoruz. Neyse ki şanslıyız. Ahirette bize aydınlanmaların en yücesi sunulacak: arka planda yatan kodları görebilme fırsatı.</p>
<p>İlk başta sonsuz bir sayılar topluluğu olarak temsil edildiğimizi görmek bizi şaşırtabilir. Ahiretteki normal yaşantımıza alıştıkça gönül gözümüzle, dört bir yana doğru uzanan sayılardan ibaret muazzam bir manzara göreceğiz. Bu sayı dizileri yaşamlarımızın her bir yönünü temsil eder. Onların uçsuz bucaksız diyarlarında, yediler adalarını, üçler ormanlarını, çatallanan sıfırlar nehirlerini görürüz. Boyutlar ve zenginlikler insanın nefesini keser.</p>
<p>Sevgilinizle etkileşime girdiğinizde, onun sayılarını ve sayıların sizinle etkileşimlerini de görürsünüz. Sevgiliniz dikkat çekmek için sevimli sevimli dudak bükünce sizin sayılarınız da akrobasi yapmaya başlar. Basamak değerleri şelaleler misali coşar. Sonuçta gözleriniz onun gözlerine kilitlenir ve dudaklarınızda oluşan aşk dolu sözcükler, hava basınç dalgalarıyla boğazınızda yol alır. Sevgiliniz sözcükleri işlemden geçirirken onun da sayıları altüst olur, değişim dalgaları tüm sistemine yayılır. Ve sayısal durumunun dikte ettiği üzere, şefkatinize karşılık verir.</p>
<p>Olamaz, dersiniz, ahiretteki ilk gününüzde kendi kendinize, <i>bu gördüğüm her yönüyle deterministik. Aşk sadece matematiksel bir operasyon mu?</i></p>
<p>Yeterince kod izlemenizin ardından, yepyeni bir anlayış ve sorumluluk nosyonu ortaya çıkar. Bir arabayı kullanan kadının sayıları, arabanın önünden geçen kedinin sayılarına göre değişirken, kadını frene basmaya iten tüm sinyalleri izler ve anlarsınız. Hatta kedinin sıçramasıyla birlikte havaya zıplayan pirelerin kodunu bile görürsünüz. Arabanın kediye çarpıp çarpmamasının kimsenin kontrolü altında olmadığını kavrarsınız. Her şey, muhteşem bir kaçınılmazlıkla birbirine bağlanmış olan sayılarda yatmaktadır. Ancak zamanla, sayılardan oluşan ağın, basit neden-sonuç kavramlarının ötesine geçecek kadar sıkı dokunduğunun farkına varırsınız. Şablonların akışındaki bilgeliğe açık hale gelirsiniz.</p>
<p>Bu aydınlanma ödülüne cennette kavuşulduğunu düşünüyorsanız, yarı haklı sayılırsınız; söz konusu aydınlanma aynı zamanda cehennemde sizin için tasarlanmış olan cezanın da ta kendisidir. Ödüllendiriciler bunu ilk başta bir ödül olarak sunmayı düşündülerse de Cezalandırıcılar hemen bunu ıstırap olarak kullanabileceklerini, hayatın acımasız mekanik tabiatını gözler önüne sererek, yaşam sevincini kurutabileceklerini düşünmüşlerdir.</p>
<p>Şimdi Ödüllendiriciler ve Cezalandırıcılar bu araçtan kimin daha çok yarar sağlayabileceği konusunda savaşa tutuşmuş durumdalar. İnsanlar bilgiyi takdir mi edecek, yoksa onunla ıstırap mı çekecekler?</p>
<p>Ahirette bir daha yeni bir sevgilinin peşine düştüğünüzde, örneğin tesadüfi bir karşılaşma gibi görünen bir durumun ardından bir şişe şarabı paylaştığınızda, arkanızdan hem bir Ödüllendirici, hem de bir Cezalandırıcı yaklaşırsa hiç şaşırmayın. Ödüllendirici bir kulağınıza, Kodu anlamak ne harika değil mi? diye fısıldar. Cezalandırıcı ise diğer kulağınıza tıslarcasına, <i>çekimin ardındaki mekaniği görmek, onu nasıl da anlamsızlaştırıyor,</i> değil mi? der.</p>
<p>Bu tür bir sahne, ölüm sonrası yaşam için çok tipiktir ve her iki tarafın da bizi gözlerinde nasıl büyüttüklerini ortaya koyar. Oynanan oyun daima taraflar için hüsranla sonuçlanır ve perde arkası sırlarını öğrenmenin yaşadıklarımız üzerinde çok az etki yarattığını görünce, her ikisi de çileden çıkar. Yaşamın gizli kodları -ister bir ödül, ister ıstırap şeklinde sunulsun- takdir edilmekten yoksundur. Ve Ödüllendirici ile Cezalandırıcı bir kez daha, şarabın ardındaki şifreyi öğrenmenin neden dilinizde bıraktığı lezzeti azaltmadığını, yürek acısının kaçınılmazlığını bilmenin neden çekilen acıyı dindirmediğini, aşkın işleyişini görmenin onun baş döndürücü etkisini neden hafifletmediğini anlayamadan kös kös oradan uzaklaşır.</p>
</body>
</html>