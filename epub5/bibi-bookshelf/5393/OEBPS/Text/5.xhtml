<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>




<link href="../Styles/main.css" type="text/css" rel="stylesheet"/>
</head>
<body>
<h2 style="text-align: center;"><i><b>Devanası</b></i></h2>
<p>Ölüm sonrası yaşam her şeyiyle yumuşacık. Kendinizi kocaman, pofuduk bir mekanda buluyorsunuz. Her şey sanki sükûnet ve konfor sağlayacak biçimde düzenlenmiş. Ayaklarınız sessizce minder kaplı yere iniyor. Duvarlar yastıklı. Yankılanma, köpükten yapılma tavan kaplamalarıyla bastırılmış. Etrafta sert bir zemin bulmak imkansız, her şeyin içi tüylerle doldurulmuş.</p>
<p>Büyük salona girdiğinizde dikkatinizi çeken ilk şey, irikıyım, gösterişli bir adam. Tıpkı bir tanrıdan bekleyeceğiniz bir görünüme sahip ama tek fark, belirgin çekingenliği ve göz çevresindeki kaygı dolu gerginlik. Muhtemelen yerküre üstünde nükleer silahlanmanın yayılması karşısında duyduğu muazzam rahatsızlık bunun sebebi. Size sık sık kulaklarında müthiş patlama sesleriyle, kan ter içinde uyandığını söylüyor.</p>
<p>''Açık konuşmak gerekirse," diyor, "ben senin Tanrın değilim. Aslına bakarsan biz galaktik komşularız; ben sizin Terzan Dört diye adlandırdığınız yıldızla bağlantılı bir gezegendenim. Dolayısıyla hepimiz aynı karmaşanın içindeyiz."</p>
<p>"Ne karmaşası?" diyorsunuz.</p>
<p>"Lütfen bu kadar yüksek sesle konuşma," diye, yumuşak bir tavırla çıkışıyor size. "Bizler uzun süredir komşularımızı, yani siz dünyalıları ve otuz yedi gezegeni daha inceliyoruz. Gezegenlerinizin gelecekteki gelişimini ve sosyal yönelimlerini öngörebilen hayli hatasız bazı denklem sistemleri geliştirdik." Bu noktada gözlerini gözlerinize dikiyor. "Görünüşe bakılırsa siz dünyalılar en huzursuz ve tatminsiz olanların arasındasınız. Tahminlerimize göre savaş silahlarınızın gürültüsü giderek artacak. Uzay araştırma programlarınız binlerce gürültülü araç üretecek ve bu araçlar kulakları sağır eden roket güçleriyle göklerde gürleyerek dolaşacak. Siz dünyalılar tıpkı kaşifiniz Cortez'e benziyorsunuz; bir dağın tepesinde dikilmiş, Pasifik'in kıyılarındaki her bir kumsalı mahvetmeye hazırlanıyorsunuz."</p>
<p>"Sözünü ettiğin karmaşa, yayılmacılık mı?" demeyi güç bela başarıyorsunuz.</p>
<p>"Hayır," diyor, tıslarcasına. "Müsaadenle sana geniş tabloyu tasvir edeyim. Sen ve ben, gezegenlerimiz, galaksimiz... hepimiz, senin sınırsız bir canlı kütle gibi düşünebileceğin şeyin bir parçasıyız. İstersen buna Devanası diyebilirsin ama sözünü ettiğim kavramı tek bir sözcükle özetlemek sende, onun muazzamlığı hakkında bir fikir sahibi olduğun yanılgısını yaratabilir.</p>
<p>"Boyutlarına dair bir fikir vermek adına sana, onunla kıyaslandığında tek bir atom olduğunu söyleyebilirim. Senin -azgın bir üretkenliğe sahip sayısız katmanlı türlerle kaynayan- dünyansa, onun tek bir hücresinin gölgeli derinliklerindeki tek bir proteine karşılık gelir. Galaksimiz Samanyolu, tek ama küçük bir hücreye denk düşer. Devanası bunun gibi yüz milyarlarca hücreden meydana gelir.</p>
<p>“Nasıl ki bir solucan gezegenin yuvarlak olduğunu keşfedemez, bir bakteri kolonisi deney tüpünde olduğunu anlayamaz, elindeki tek bir hücre bir piyano konçertosuna katkıda bulunduğunu bilemezse, benim halkım da milyonlarca yıl bunu kavrayamadı.</p>
<p>“Ancak felsefe ve teknolojinin gelişmesiyle birlikte durumumuzun ayırdına vardık. Birkaç binyıl önce de Onunla iletişim kurabileceğimiz teorisi geliştirildi. Onun yapısını deşifre edebileceğimiz, Ona sinyaller gönderebileceğimiz ve tıpkı son derece küçük moleküllerin -hormonlar, alkol, narkotikler-senin gibi bir varlığı etkilediği gibi, onun davranışlarını etkileyebileceğimiz öne sürüldü.</p>
<p>“Bunun üzerine örgütlendik ve kendimizi eğittik. Akıbeti baştan belli yerel politikaların cibilliyetsiz döngüleri içinde yıpranmak yerine, ekonomi ve bilimimizi evrensel ölçeklerin biyokimyasını anlamaya adadık. Devanasının sinir sisteminin sinyalleşme yapısını ve yıldızsal anatomisini metodik bir şekilde haritaladık ve nihayet bilincine nasıl sinyal gönderebileceğimizi keşfettik. Ona keskin elektromanyetik sinyaller gönderdik ve bu sinyaller asteroid yörüngelerini etkiledi. O da gezegenleri yıldızlara yakınlaştırdı ya da uzaklaştırdı. Bu ise yaşam formlarının kaderini belirledi ve atmosferlerdeki gazları değiştirdi. Değişimse ışık sinyallerinin rotasını büktü. Tüm bunlar yapısını çözmüş olduğumuz karmaşık etkileşim aşamalarının sonucunda gerçekleşti. Hesaplarımıza göre gönderdiğimiz ileti, Devanası'nın bilincine birkaç yüzyıl içinde vardı. Varış sırasında herkes heyecanla olacakları beklerken, ben gezegen dışına yolculuk ettiğim için hayli üzgündüm."</p>
<p>Yüzü damla damla gelen anıların acısıyla çarpılıyor.</p>
<p>"Ne var ki daha sonra olacakları kimsenin tahmin etmesi mümkün değildi: büyük bir meteor yağmuru gerçekleşti, yoğun hidrojen bulutları ortalığı sardı ve ardından oluşan çok sayıda karadelik, uçuşan parçacıkları, tozu dumanı ve hatıraların son ışığını acımasızca yuttu. Geriye hiçbir canlı kalmadı.</p>
<p>"Bu, Devanası için büyük olasılıkla nötr bir durumdu. Belki bağışıklık sisteminin bir tepkisiydi. Ya da belki bir kaşıntısını gideriyor, hapşırıyor veya biyopsi yaptırıyordu.</p>
<p>"Sonunda onunla iletişim kurabileceğimizi ama bunun anlamlı bir iletişim olmayacağını keşfettik. Bunun için boyutlarımız yeterli değil. Ne diyebiliriz ki ona? Ne sorabiliriz? O yanıtını bize nasıl iletebilir? Belki Onun yanıt verme girişimi de budur zaten. Ondan hayatımızı ilgilendirebilecek ne isteyebiliriz? Üstelik kendisi için neyin önemli olduğunu söylese bile, biz o yanıtı anlayabilir miyiz? Örneğin siz, Shakespeare'inizin oyunlarından birini bir bakteriye sergileseniz, bunun bir anlamı olur mu? Elbette ki olmaz. Anlam, uzamsal boyuta göre değişiklik gösterir. Dolayısıyla bizler Onunla iletişimin imkansız olmasa da anlamsız olduğu sonucuna vardık. İşte bu gürültüsüz gezegenin üstünde sessiz sedasız bağdaş kurup oturmamızın, aheste yörüngemiz içinde fısıltıyla konuşmamızın, dikkatleri üstümüze çekmekten sakınmamızın nedeni de bu."</p>
</body>
</html>