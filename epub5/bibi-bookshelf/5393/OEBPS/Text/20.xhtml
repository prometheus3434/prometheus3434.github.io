<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>




<link href="../Styles/main.css" type="text/css" rel="stylesheet"/>
</head>
<body>
<h2 style="text-align: center;"><i><b>Dizginler</b></i></h2>
<p>Öncelikle etrafta bir acemiliktir gittiğini fark edersiniz; iyiler cehenneme gönderilmektedir, kötülerse cennete. Ardından durumu araştırmak için başvurduğunuz danışma masasındaki kadının aksilik ve küstahlığı dikkatinizi çeker. Kadın size yedi numaralı kuyruğa girmenizi, oradan aldığınız şikayet formunu doldurup iki numaralı masaya bırakmanızı söyler. Kuyrukta bekleyip arkanızdaki kadınla sohbet ederken, ölüm sonrası yaşamın uzun süre önce komitelere devredildiğini öğrenirsiniz.</p>
<p>Anlaşıldığı kadarıyla hakimiyet, iş yükü altında kontrolü yitiren Tanrı'nın elinden, başlangıca yakın bir dönemde alınmıştır. Dünyada insanlar canlarının istediğini yapar hale gelmiş, aldatmalar ortaya çıkmış, suç filizlenmiş ve tırmanışa geçmiştir. Tanrı bu ölçekte bir organizasyonu yürütmek için gerekli yetilere sahip olmadığını anlamaya başlamıştır. İnsanların aşırı üremeleri yüzünden nüfus akıllara durgunluk verici bir hızla artmış, ahirete ilişkin idari işlerin yükü şaşırtıcı boyutlara ulaşmıştır. Öte yandan gezegen çapında her insan için ayrı bir dosya tutulması, yeni günah ve sevapların sürekli olarak güncellenmesi gerekmektedir. Tanrı bunları kendi kendine yoluna sokmaya çalışmış, kalemi bu uğurda yazmaktan neredeyse alev almıştır. İş yükünü iyice arttıran şeyse Tanrı'nın tüm yüce gönüllülüğüyle her bir hayvan için de hoş bir ahiret hazırlamış olmasıdır. İyice yorgun düşen Tanrı, her şeye rağmen ahirete ilişkin sözlerinden dönmeyeceğini katiyetle belirtmiştir. Tek bir bebeği, tek bir hayvanı, tek bir böceği bile görmezden gelmeyecektir.</p>
<p>Başlangıçta ona destek veren melekler, tüm operasyonun Tanrı'nın parmakları arasından kayıp gidişini kaygıyla izlemeye başlamıştır. Aralarına yavaş yavaş nifak tohumları ekilmiş, kendileri olmasa Tanrı'nın bugünkü konumuna asla gelemeyeceği düşüncesi yandaş bulmaya başlamıştır. Sistem giderek dağılırken melekler otoriteyi ele geçirme planları yapmışlardır. İnsanlar daha ileri teknolojiler icat ettikçe melekler bunlardan yararlanarak süreci otomatikleştirmiştir. 1970'lere gelindiğinde sayısız delikli kartla işlem yapar hale gelmiş, 1990'larda operasyonu bir depo bilgisayara indirgemiş, binyıl dönümünde karmaşık bir intraneti devreye sokarak tüm ruhların gidişatını gerçek zamanlı olarak takip etmeye başlamışlardır. Tanrı artık eski kafalı olarak anılmakta, hakimiyet dizginleri Onun tedirgin avuçlarından giderek kaymaktadır.</p>
<p>Şimdilerde pek az kişi ziyaretine gitmekte. Tanrı kendini yalnızlık ve anlaşılmazlık içinde bulmuş durumda. Sık sık Martin Luther King Jr. ve Mahatma Gandhi gibi insanları davet edip onlarla birlikte verandada çay içiyor ve kurucularını alt eden hareketlere ağıt yakıyor.</p>
</body>
</html>