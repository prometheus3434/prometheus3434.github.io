<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>




<link href="../Styles/main.css" type="text/css" rel="stylesheet"/>
</head>
<body>
<h2 style="text-align: center;"><i><b>Mikrop</b></i></h2>
<p>Bizler için ölümden sonra yaşam yok. Bedenlerimiz ölümle birlikte çürümeye başlar ve içimizde yaşayan sayısız mikrop daha iyi bir yere göç eder. Bu sizde Tanrı'nın olmadığı düşüncesini uyandırabilir ama durum hiç de öyle değil. Durum şu ki Tanrı bizim var olduğumuzu bilmiyor. Bizim farkımızda değil çünkü yanlış uzamsal ölçekteyiz. Tanrı ise bakteri ebatlarında. O bizim dışımızda ya da üstümüzde değil, yüzeyimizde ve hücrelerimizin içinde.</p>
<p>Tanrı yaşamı kendi suretinde yarattı, onun cemaati ise mikroplar. Konak alanı üstüne verilen bitmek bilmez savaşlar, ortakyaşam ve enfeksiyon politikaları, cinslerin hakimiyeti: işte Tanrı'nın satranç tahtası bu. Burada iyi ile kötü; yüzey proteinleri, bağışıklık ve direnç meydanlarında çarpışıyor.</p>
<p>Bizim bu tablodaki varlığımız bir tür anomali. (Onların yaşamlarının arkaplanı olan) bizler, mikropların yaşam döngülerine zarar vermediğimizden, fark edilmiyoruz. Ne evrim tarafından seçiliyoruz, ne de mikroilahi radara takılıyoruz. Tanrı ve Onun mikrobiyal bileşenleri bizim geliştirdiğimiz zengin sosyal yaşamdan, kentlerimizden, sirklerimizden ve savaşlarımızdan haberdar değil. Biz onların etkileşim düzeylerinden ne denli bihabersek, onlar da bizimkinden o denli bihaber. Diz çöküp dua ettiğimiz zaman bile ebedi cezaya ya da ödüle aday olanlar yalnızca mikroplar. Ölümümüz mikroplar tarafından fark edilmiyor ve gözlemlenmiyor. Onlar yalnızca farklı gıda kaynaklarına dağılıyorlar. Dolayısıyla kendimizi evrimin doruğu saysak da, aslında bir besin tabakasından öte bir şey değiliz.</p>
<p>Ama karamsarlığa kapılmayın. Onların dünyasının gidişatını değiştirebilecek büyük bir güce sahibiz. Yemek yediğiniz belli bir restoranda farkında olmadan parmaklarınızdaki bir mikrobu tuzluğa, oradan yanınızda oturan kişiye geçirdiğinizi düşünün. O kişi de uluslararası uçuşla mikrobu Tunus'a aktarsın. Bir aile üyesini yitirmiş olan mikroplar için tüm bunlar evrenin tuhaf ve çoğu zaman zalim işleyişinin bir parçasıdır. Sorunun yanıtı için Tanrı'dan medet umarlar. Tanrı ise bu tür olayları, üstünde herhangi bir denetimi olmayan ve hiç anlamadığı istatistiksel dalgalanmalara bağlar.</p>
</body>
</html>