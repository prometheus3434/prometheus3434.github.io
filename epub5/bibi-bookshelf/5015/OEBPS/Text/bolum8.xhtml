<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 style="text-align: right;"><a id="bookmark0"></a><span style="font-weight:bold;">gerçek suçlu benim</span></h1>

  <h2 id="sigil_toc_id_8" style="text-align: right;"><a id="bookmark1"></a><span style="font-weight:bold;">Mehmet Ünver</span></h2>

  <div>
    <span style="font-weight:bold;"><br /></span>
  </div>

  <p style="text-align: justify;">Arkadaşlarımın son zamanlarda neden böyle bir tür Lâle Devri yaşantısına özendiklerini anlayamıyorum. Hemen&nbsp;her fırsatta doğum günü, kıdem günü, maaşa zam günü,&nbsp;moral günü, ikramiye ya da prim günü gibi bin bir türlü&nbsp;neden bulup Kumkapı veya Nevizade’de bol içkili ve eğlenceli kutlamalar yapmalarına ve beni de bu kutlamalara katılmam için peşlerinden sürüklemelerine engel olamıyorum.&nbsp;Aslmda eli sıkı bir insan sayılırım. İpe sapa gelmez şeyler&nbsp;için para harcamaya şiddetle karşıyım. Örneğin kırkına&nbsp;merdiven dayamış arkadaşımız, Nesrin’in doğum gününü&nbsp;kutlasak ne olur kutlamasak ne olurdu. Bu fikrime bizim&nbsp;gruptan Sulhiye de katılıyor, ama o zaman kendisine; “daha iki hafta önce senin doğum gününü yine Kumkapı’da&nbsp;kutlamıştık hem sen de artık kırkına girdin” diye anımsatmam gerekir. Aman neme lazım. Zaten millet kafa çekmek&nbsp;için bahane arıyor. Katılmasam, “sosyalleşmemiş adam”&nbsp;damgasını yiyeceğim. Ya da, “adama bak kaç yıllık arkadaşına üç kuruşluk bir doğum günü hediyesi almamak için&nbsp;gelmedi” diyecekler. Sırf bu yüzden istesem de istemesem&nbsp;de bu kutlamalara katılıyorum. İyi hoş da artık baymaya&nbsp;başladı. Bizim grubun çoğu Bakırköy veya Ataköy’de oturuyor. Hemen hepsinin arabası var. Yemek bitti mi, arabalarına atlayıp evlerine gidiyorlar. Oysa ben Beykoz’da oturuyorum. Gecenin o saatinden sonra eve gidebilmem için&nbsp;taksi tutup tonla taksimetre ücreti ödemekten başka çarem&nbsp;yok.</p>

  <p style="text-align: justify;">O gece de hem Gülgün’ün doğum gününü hem de Zafer’in kıdem alışını kutlayacaktık. Arkadaşlar Kumkapı’nın en merkezi yerindeki meyhanelerden birisini seçmişlerdi yine. Bütün grup, kızlı erkekli uzun bir masaya yerleşmiştik. Bardaklara rakılar doldurulurken, herkesin sadece bu meyhaneye özgü zannettiği ya da öyle olduğunu söyleyerek etraftakilere sıkı akşamcıymış gibi hava attıkları, bildik bayat mezeler azıcık azıcık tabaklara konmuştu. Balığı zaten&nbsp;sevmem, bari sigara böreği dağıtılırken bana biraz torpil&nbsp;yapsalar diye umuyordum. Ama ne gezer, tabağıma konan&nbsp;serçe parmağım kadar minik bir sigara böreğiydi. Üstelik o&nbsp;koca masada karşıma bizim bölümün en sıkıcı adamı olan&nbsp;Memduh Bey düşmesin mi... Şansın da bu kadarı. Sohbeti&nbsp;de ne çekilir bu Memduh Bey’in. Hayal kırıklığı içinde sokaktan gelip geçenleri, turistleri ve diğer masalardakileri&nbsp;seyrederken, birden onu görüverdim: Kırk-kırk beş yaşlarında iri yarı, pala bıyıklı gömleğinin düğmelerini neredeyse göbeğine kadar açmış bir adamdı ve meyhanelerde kafayı çekenlerin masalarına tek tek uğrayıp elindeki üç adet&nbsp;pilli gece lambasını satmaya çahşıyordu. Gece lambalarının&nbsp;parlak renkleri henüz dikkatimi çekmişti ki, adam Memduh Bey’in tepesinde bitiverdi.</p>

  <p style="text-align: justify;">“Abi bu akşam daha siftah etmedim. Gece lambaları maliyet fiyatına. Başka yerde bu fiyata bulamazsın birini&nbsp;alıver gözüm abim.”</p>

  <p style="text-align: justify;">Memduh Bey bu pala bıyıklı Tophane bitirimine benzeyen adama cevap vermeye tenezzül bile etmeden eliyle başından çekilmesini işaret etti. Bitirim, umutsuz bir bakışla çevre masalarda oturan birkaç kişiye de ‘hâlâ siftah yapmadığını’ söyleyerek o pilli gece lambalarından satın almaları için ricada bulundu. Kimsenin almak bir yana lambalara bile bakmadıklarım söylememe gerek yoktur sanırım.&nbsp;Bardağıma bolca rakı koydum. Memduh beyin yeni ithalat&nbsp;rejimi ve yetki belgesi alıntıyla ilgili enfes muhabbeti içimi&nbsp;baymaya başlamıştı çoktan. Meyhanedekilerin “daha bu&nbsp;sabah Yassıada’da tutuldu, olta balığı” diye kakaladıkları&nbsp;buzhane balıkları servis yapıldığında geceyi yarılamıştık...</p>

  <p style="text-align: justify;">Millet ortalıkta darbuka ve klarnetle fasıl yapan esmer sanatçılara eşlik ederken ben büyük bir nezaketle Memduh beyi dinliyordum. Birdenbire o adamı yine gördüm. Hani&nbsp;şu pilli gece lambası satan adamı. Bu sefer karşı kaldırımdaki meyhane masalarım dolaşıp onlara gece lambalarını&nbsp;satmaya çalışıyordu. İlgilenen kimse olmadı. Bir saat önce&nbsp;de elinde aynı üç tane lamba vardı şimdi de yine o üç lamba. Yani hâlâ bir tanesini satıp siftah yapamamıştı. Bu sokakta bir yığın meyhane, yüzlerce masa ve binlerce insan&nbsp;vardı. Ama hiç kimse adamın gece lambalarından satın almaya yanaşmadığı için hâlâ umutsuzca elinde dolaştırıyordu onları. Ansızın aklıma o adamın bu gece evine hiç para&nbsp;kazanmadan gidebilme ihtimalinin hayli yüksek olduğu&nbsp;geldi. İçkinin etkisinden midir, bilemiyorum ama içim bir&nbsp;tuhaf olmuştu. Hayli duygusallaşmıştım. Az sonra gece yarısı olacak, bu masalar boşalacak ve kimse kalmadığı için&nbsp;de bu adam bir tek kuruş para kazanamadan evine eh boş&nbsp;dönecekti. Peki ya evde bir sürü çocuğu varsa, hele bunlardan biri ya da birkaçı hastaysa, evde de yiyecek hiçbir şey&nbsp;yoksa ve tek umutları bu adamın hiç değilse bir adet gece&nbsp;lambası satıp eve biraz peynir ve ekmek getirebilmesiyse.&nbsp;Allah Allah nereden üşüşmüştü bu tuhaf düşünceler kafama. Bana neydi ki bu iri yarı adamm çoluğundan çocuğundan ve eve para götürüp götürememesinden. Kısa bir süre&nbsp;önce bu adamla aşağı yukarı aynı yaşlarda olan amcam,&nbsp;beklenmedik bir göğüs cerrahisi ameliyatı geçirmişti. Baba&nbsp;yarısı sayılırdı. Yine de nedense bir sepet çiçek aranjmanı&nbsp;yollamak dışında pek ilgilenmemiştim adamcağızla. Üstelik&nbsp;o sıralar senelik izindeydim ve tatil planımı da hiç bozmadım. Oysa az emeği yoktur bizlere. Babamız öldüğünde kol&nbsp;kanat germişti. Belki de çok daha fazla ilgi beklemiş, bulamayınca da hayal kırıklığına uğramıştı. Şimdi “Ne alaka?”&nbsp;diyeceksiniz, ama meyhanelerde kafa çekenlere yanaşıp o&nbsp;boktan gece lambalarmı umutsuzca satmaya çalışan adamı ve ondan değil lamba satın almak, yüzüne bile bakmayan insanları gördüğümde tuhaf bir vicdan azabı duymaya başlamıştım. Adam garsonlar tarafından kovalanma riskini&nbsp;göze alıp masalar arasmda “Abi daha siftah yapmadım” diye yalvaran gözlerle bir tane olsun gece lambası satmaya&nbsp;çalışırken birden tuhaf bir şey oldu:</p>

  <p style="text-align: justify;">Yüzü yavaş yavaş siliniverdi ve o bitirim çehresi yerine amcamın kırgın, küskün yüzü gelip yerleşti. Şimdi sanki&nbsp;amcam yalvararak dolaşıyordu masalar arasında. Galiba&nbsp;iyice sarhoş olmuştum. Amcamı da nereden çıkarıyordum&nbsp;ki? Bu bitirim görünüşlü seyyar satıcıyla aralarında ne diye&nbsp;bir ilişki kurmaya kalkıyordum? Belki de hastalığında&nbsp;onunla yeterince ilgilenmediğim için bu alkollü kafayla vicdanım beni rahatsız ediyordu. Çünkü adamın o bitirim yüzü gitmiş yerine amcamın o munis yüzü yerleşmişti. Saçmalıyordum. İyi de bu bayat mezeler ve buzhane balığına onca para veren insanlar ve her fırsatta kırkma merdiven dayamış hatunlara pahalı doğum günü hediyeleri alan arkadaşlarım bir tanecik gece lambası alsalar ölürler miydi yani? Peki ben neden almamıştım? Bizim masaya gelip de,&nbsp;“Abi daha siftah yapmadım, bir tane alıversen,” diye&nbsp;Memduh Bey’e yalvardığı an bir tane satın alsaydım ya.&nbsp;Hem belki uğurlu gelir siftahı ben yaptığım için işleri açılırdı. O an aptal aptal bakmıştım sadece. Adam da geldiği&nbsp;gibi bir anda çekip gitmişti. Ota boka para harcıyordum.&nbsp;Şu her dakika bir kutlama vesilesi bulan arkadaşlarıma&nbsp;hem hediye parası, hem de bu geceki yemek için tonla para vermiştim. Peki o zaman neden bir adet gece lambası alıvermedim şu adamcağızdan? Ama mecbur muydum ki almaya. Ne satarsa satsın bana ne. Her satılan şeyi alacak&nbsp;olursam: Ansızın masadaki acılı mezelere, barbunya pilaki-sine, karides güvece ve kalkan balığı porsiyonuna gözüm&nbsp;takıldı. Birazdan gece bitecek herkes gibi ben de evime gidip yatacak, ertesi sabah uyandığımda keyifli bir tatil sabahı kahvaltısı hazırlayacaktım kendime. Eski kaşar, sucuklu yumurta, Trabzon tereyağı, yeşil ve siyah zeytin, bal, Edirne peyniri, hindi füme, dana jambon üç adet günlük gazete ve elbette Earl Gray Tea. Adamdan gece lambası satın almak için geç kalmıştım. Öyle ya, gecenin daha erken bir saatinde çağırıp herkese göstere, göstere satın alsaydım millet de benden görür ve onlar da alırlardı. O da üç beş kuruş para kazanıp evine bir şeyler götürürdü. Tam bunları&nbsp;düşünürken elinde gece lambalarıyla yeniden bizim kaldırımda bitiverdi. Bu sefer işi şansa bırakmayacaktım. Elimi&nbsp;hararetle sallayarak masaya çağırdım. Fiyatını bile sormadan bir adet vermesini söyledim. Uzattığı kırmızı gece lambasını alıp parasım ödediğimde içim rahatlamıştı. İşte siftah yapmıştı şimdi.</p>

  <p style="text-align: justify;">“Oğlum sen manyak mısın? Bu abuk sabuk şeye akşam akşam para verdin bir de.”</p>

  <p style="text-align: justify;">Umrumda bile değildi. Sanki amcama karşı ihmal ettiğim görevimi yapmıştım. Bu gece lambasına ödediğim parayla adam bir-iki ekmek, biraz da zeytin götürebilirdi evine. Hepsi bu kadar mı peki? Gece bitmeden birkaç tane daha satmalıydı bu lambalardan. Öyle ya belki de evde beş çocuğu vardı. Masada herkes sarhoş muhabbetine başlamıştı çoktan. Gece ilerliyordu. Birazdan bütün meyhaneler&nbsp;kapanacak ve herkes gidecekti. O zaman kim satın alacaktı bu boktan lambaları? Masadakileri boşverip sokağı gözetlemeye başladım. Adamcağız meyhanelerin birisinden&nbsp;çıkıp diğerine giriyor, elinde kalan iki lambayı satmaya uğraşıyordu. Hiç kimsenin satın almadığını söylememe gerek&nbsp;yoktur sanırım. Kafam masadan uzaklaşıp tamamen bu&nbsp;adama ve satmaya çalıştığı gece lambalarına yoğunlaşmıştı. Bu arada kaçıncı rakıyı içtiğimin farkında bile değildim.&nbsp;Belki de benim satın aldığım lamba bu hafta içinde satabildiği tek lambaydı ve evde bekleyenleri günlerdir açtı. Ne&nbsp;malum? Belki de bunları satar satmaz parayı şaraba yatırıyordu. Gazeteler iki tane apartman dairesi ve bankada yüklüce parası olan bir dilencinin yakalandığından bahsetmişlerdi. Ama bunlar içimi rahatlatmaya yetmiyordu. Üstelik o gece lambalarını satabilmek için masalarda kafa çekenlere öyle yalvarıyordu ki, müşterileri rahatsız ettiği için&nbsp;meyhanenin birinden garsonlar tarafından kapı dışarı edildi. Bütün bunları gördükten sonra ertesi sabah hindi füme&nbsp;ve Macar salamla kahvaltı etmek bana inanılmaz bir suçmuş gibi gelmeye başlamıştı. Bu adam eve kuru ekmeğin&nbsp;yanı sıra bir şeyler daha götürmeliydi. Yoksa gazeteleri&nbsp;okuyarak tatil kahvaltısı keyfi yaparken, hele hele hindi fümeleri yutarken acayip suçluluk duyacaktım. Oysa hiç kullanmayacağım boktan bir gece lambasını satın alarak kıyak çekmiştim ona. Yine de arkadaşlarım kendi alemlerine&nbsp;dalmış, çalgıcılarla fasıl müziğine katılırlarken benim içimi&nbsp;tuhaf bir suçluluk duygusu kaplamaya başlamıştı. Müşterileri rahatsız eniği için meyhaneden kapı dışarı edilen adamın ortalarda çaresiz bir halde dolaştığını görünce daha&nbsp;fazla dayanamayıp el sallayarak onu tekrar çağırdım ve&nbsp;elinde kalan son iki lambayı da satın aldım.</p>

  <p style="text-align: justify;">“Sağ ol abim Allah razı olsun.”</p>

  <p style="text-align: justify;">Arkadaşlar şaşkın, şaşkın bakarlarken ben aldığım üç renk gece lambasını itinayla sandalyemin yanına koydum.</p>

  <p style="text-align: justify;">“Hey millet bizim Turgut kafayı yedi. N'apıcaksın oğlum bunları?”</p>

  <p style="text-align: justify;">Umrumda bile değildi. Acayip rahatlamıştım. Sonuçta garibim evine bu parayla hindi füme götüremese bile süt,&nbsp;margarin falan götürebilirdi. O rahatlamayla bir duble daha rakı doldurdum kendime. Bana bu gece tuhaf bir şeyler&nbsp;olmuştu aslında. Adamın o lambaları yalvar yakar satmaya çalışıp da, satamamasından sanki ben sorumluymuşum,&nbsp;sanki ben burada olduğum için benim yüzümden satamı-yormuş gibi akıl mantık almayacak garip şeyler düşünüyordum. Resmen suçluluk duyuyordum. Oysa daha düne kadar ilgimi bile çekmezdi bu tür satıcılar. Fakirlik edebiyatından ise nefret ederdim. Ben fakir değildim, bugüne kadar hiç fakir arkadaşım olmamıştı. Ayrıca fakirleri sevdiğim de pek söylenemezdi. Bir yığın çocuk yapıp ondan sonra ‘açızzz’, ‘devlet bize yardım etsiiinnnn’ diye zırlayanlara acayip uyuz oluyordum. Senelik iznimde İspanya veya Güney Fransa düşünüyordum. Peki o zaman neden bu gece&nbsp;böyle bir saplantıya düşmüştüm ki? Hiç bilemiyordum.&nbsp;Tek bildiğim şey onları satın alıp adama para verdiğim için&nbsp;vicdanım rahattı.</p>

  <p style="text-align: justify;">“Arkadaşlar haberiniz olsun Turgut maaşının yarısını şu giden şarapçıya yedirdi.”</p>

  <p style="text-align: justify;">“Oğlum işportada bunların âlâsını yarı fiyatına bulurdun.”</p>

  <p style="text-align: justify;">Hesaplar ödendi. Bayat mezelere tonla para verip şu gariban adamdan bir tane bile gece lambası almayan arkadaşlarım hiç utanmadan arabalarına doğru yollandılar. Taksiye para vermek istemiyordum. Üsküdar vapuruna&nbsp;binmek üzere iskelenin yolunu tuttum. Son vapuru bekleyen birkaç kişi iskeleden içeri girmeyip gecenin temiz havasım içlerine çekiyordu. Jetonumu alıp rıhtıma doğru yürüdüm. Tam o esnada o kızı gördüm. Yirmi yaşlarındaydı.&nbsp;Üstünde kaim bir palto ve kaba kumaştan bir başörtüsü&nbsp;vardı. Boynuna bağladığı torba gibi şeyin içindeki gazeteleri satmaya çalışıyordu.</p>

  <p style="text-align: justify;">“Abey gazete alsana. Hiç satamadım sabahtan beri.”</p>

  <p style="text-align: justify;">Torbasına baktım. Gerçekten bir yığın gazete aynen sabah konuldukları gibi istif halinde duruyordu. ‘Yıldız’ gazetesiymiş. Böyle abuk sabuk bir gazeteyi satmaya kalkarsan kimse almaz elbette. Doğru düzgün bir gazete satsay-dın sen de. Bunları içimden söyleyerek yanından uzaklaştım. Vapurun gelmesine daha vardı ve hava iyice serinlemeye başlamıştı. Montumun yakalarını kaldırdım. Sert bir poyraz vardı sahilde. Rıhtımın diğer ucuna doğru yürüdüm ve gazeteci kızı tekrar gördüm. Bu kez yola doğru çıkmış hızlı adımlarla iskeleye yaklaşan insanlara ‘Yıldız’ gazetesini satmaya çalışıyordu. O tarafa doğru yürüdüm. Yüzü soğuktan kızarmıştı. İri yarı bir kızdı. O an ellerinin de mosmor olduğunun ayırdına vardım. Bir türlü satamadığı gazetelerin dolu olduğu torba, omzunun bir yana doğru eğilmesine neden olmuştu. Şaka maka, demek bayağı ağırdı yükü.&nbsp;Geldiğimi görünce bir umutla bana doğru seğirtti, sonra&nbsp;benim az evvel gazete almayan adam olduğumu anlayınca&nbsp;yaşadığı hayal kırıklığı yüzüne yayılıverdi. Sert bir ifade takınıp hızla yanından geçtim. Bu ifadeyle ona adeta; “Benim&nbsp;böyle abuk sabuk gazetelerle işim yok kızım, ben gerçek bir&nbsp;entelektüelim, değerli vaktimi çok daha önemli şeyler okuyarak harcarım” mesajını vermek istiyordum. Tam o esnada boynuna asılı olan gazete torbasının kayışı kopuverdi ve&nbsp;bir yığın ‘Yıldız’ gazetesi yerlere döküldü. Can havliyle&nbsp;hepsi rüzgârda denize doğru uçup gitmeden onları toplamaya girişti. İnsanüstü bir gayret sarf ediyordu. Yine de bir&nbsp;çoğu ya rıhtımdaki poyraza kapılıp uçtu, ya da artık okunamayacak kadar buruşup yırtıldı. İskeleden jeton almak&nbsp;üzere yakınından geçen yaşlı bir amca yerlere saçılan gazetelerini toplamasına yardımcı oldu.</p>

  <p style="text-align: justify;">“Sağ ol abey. Bunlar da benim ekmek param işte.”</p>

  <p style="text-align: justify;">O an bir cam kırığının yüreğime saplandığını hissettim. Neymiş, entelektüelmişim de, kıza ben senin sattığın abuk&nbsp;sabuk gazeteleri okumaya vakit harcayamam mesajını verecekmişim. Kim takardı ki senin mesajını. Kız gecenin bu&nbsp;saatinde ekmek parası peşindeydi. Elleri morarmış, başını&nbsp;o keskin soğuktan korumak için kalın yünlü kumaştan bir&nbsp;başörtüsü takmıştı. Son vapur az sonra kalkacaktı iskeleden ve artık gazete satacağı kimse de kalmayacaktı. Ya sonra? Sonrası akşam belki de aç yatacak, sabah evde yiyecek&nbsp;bir kuru ekmek bulamayacak ve aç karınla yine o gazeteyi&nbsp;satmak için yollara düşecekti. Oysa ben birazdan kaloriferi yirmi dört saat yanan güzelim daireme gidecektim. Uyumadan önce bir duble viski alıp disk çalarda Maria Callas’dan bir Puccini aryası dinleyecek, sabah uyandığımda hindi füme, eski kaşar, Macar salam, bal, reçel, tereyağı ve&nbsp;portakal suyundan oluşan kahvaltımı yapacak, bir yandan&nbsp;da kapıcının alacağı gazeteleri okuyacaktım. Ya bu ‘ekmek&nbsp;param’ dediği gazetelerinin çoğu denize uçup giden kız? Sabah kahvaltıda acaba ekmek ve margarin yağı olabilecek&nbsp;miydi? Yine manyaklaşmaya başlıyordum. Onun yiyecek&nbsp;doğru düzgün bir şeyi yoksa benim ne suçum vardı ki??&nbsp;Memlekette bunun gibi milyonlarcası vardı belki de ve hiçbirisinden de ben sorumlu değildim. Hayır doğru değil. Benim yüzümdendi. En azından bu kızın durumundan sorumluydum. İskelede bana, “Abey gazete alsana. Hiç satamadım sabahtan beri,” diye ilk yanaştığında bir tanecik ah-verseydim ya. Alt tarafı kaç paraydı ki. Hem sonra beni gören diğerleri de birer tane alırlar, kız da üç kuruş para kazanırdı. Oysa ben öyle yapmak yerine hiç utanmadan sert&nbsp;bir ifade takınıp hışımla geçmiştim kızın yanından. Neymiş; entelektüelmişim. Sevsinler senin entelektüelliğini. O&nbsp;ise hâlâ gecenin o saatinde rıhtımın öbür ucunda sağlam&nbsp;kalan gazeteleri satmaya çalışıyordu. Zaten ben kız kardeşime de hiç yardım etmemiştim. Kızcağız bir yandan master yaparken bir yandan da yarı zamanlı bir işte, onu köle&nbsp;gibi gece yarılarına kadar çalıştıran bir şirkette neredeyse&nbsp;karın tokluğuna çalışıyordu. Aldığı maaş ise ancak yol parasını ve öğle yemeği masrafını karşılayabiliyordu. Hattâ&nbsp;kimi günler yemek masrafı olmasın diye evden peynir ekmek sarıp çantasında götürdüğünü biliyordum. Ama nedense bu meşhur umursamazlığım baskın çıkmış ve onca&nbsp;zaman kızcağıza ufak bir harçlık bile vermemiştim. Oysa&nbsp;iyi bir şirkette, gayet dolgun bir ücretle çalışıyordum. Bırakın ücretimi, şu hemen her hafta Nevizade ya da Kumkapı’da toplanıldığmda kafa çekmeye harcadığım ya da arkadaşlarıma doğum günü hediyesi diye aldığım parfümlere ve CD’lere verdiğim para bile kız kardeşimin köle gibi çalışarak aldığı ücretten daha fazlaydı. Yine de kızcağız bir gün&nbsp;bile bana zor durumda olduğunu, hem çalışıp, hem de master yapmanın ne kadar yıpratıcı olduğunu hissettirmemişti.&nbsp;Ben de eşek kafam kıza “Al kardeşim, bu ay bari sıkıntı&nbsp;çekme” diye üç kuruş vermemiştim. İçimde vicdan azabı&nbsp;dalga dalga yayılmaya başlamıştı. Gazeteci kız ise rıhtımın&nbsp;ucunda umutsuzca ‘Yıldız’ gazetesini satmaya çabalıyordu.&nbsp;Yakıcı poyraz yüzüme vururken onu izlemeye başladım.&nbsp;Bir ara göz göze geldik. İnanılacak gibi değildi. Gazete satıcısı kızın yüzü gitmiş yerine sabahın köründen gece yarılarına kadar okul ve geçim mücadelesi peşinde koşan kız&nbsp;kardeşimin yorgun yüzü gelmişti. Bana çok tuhaf bir şeyler&nbsp;oluyordu bu gece. Kendimi daha fazla hırpalamaya gerek&nbsp;duymadım. Yanına yaklaşıp ‘Yıldız’ gazetesinden bir tane&nbsp;satın aldım. Ama bu neye yeterdi ki? Sadece odun fırını olmayan alelade fırınlardan bir tane ekmek alabilirdi. Çünkü&nbsp;odun fırınlarının ekmekleri çok daha kaliteli, ama daha da&nbsp;pahalı oluyor. Kapıcıma benim ekmeğimi odun fırınından&nbsp;almasını tembih ederim her zaman. Gülgün’e doğum günü&nbsp;hediyesi olarak aldığım parfüme bir kamyon para vermiştim. Madam Rochas parfümü. Baharatlı kokuları sever hanımefendi. İşyerinde onları sürüp cuma sabahı asansöre&nbsp;bindiğinde, pazartesi akşamma dek bayıcı kokusu kalırdı&nbsp;orada. Bir şeyler yapmalıydım gecenin bu saatinde gazete&nbsp;satmaya çalışan gariban kız için. Ve yaptım da: Vapur gelene kadar ikinci, üçüncü, dördüncü ve beşinci ‘Yıldız’ gazetesini alıp parasını ödemiştim. Her aldığım gazete, içimdeki suçluluk hissinin ve hatırlamadığım pek çok kayıtsızlığımdan doğan vicdan azabımın biraz daha azalmasını&nbsp;sağlıyordu. Akıncısının parasını ödediğimde sabah kahvaltıda dana jambonun yanında Hollanda peyniriyle bir de&nbsp;omleti hak ettiğime inanıyordum. Sonra vapur geldi ve bindim.</p>

  <p style="text-align: justify;">Pazartesi sabahı hava iyice soğumuştu. Uzun süredir devam eden pastırma yazı bitmiş yerini neredeyse kar yağacak dedirten bir soğuk başlamıştı. Akşam saatlerinde Boğaz Köprüsü’nün insanı çıldırtan trafiği yüzünden eve dönerken yine Beşiktaş’tan Boğaz vapuruna binmeyi tercih ediyordum.</p>

  <p style="text-align: justify;">Bu yolla iskeleden kalktıktan sonra evime varmam yirmi dakikayı bile bulmuyordu. Gişeden jetonu aldığımda vapurun gelmesine on dakika kadar zaman kalmıştı. Bu&nbsp;kez rıhtımda yürüyerek vakit geçirmem mümkün değildi&nbsp;çünkü inanılmaz bir ayaz başlamıştı. Ve o gazeteci kızı yine gördüm. Aynı çantayı yüklenmiş o gazeteleri satmaya&nbsp;çalışıyordu. Ve ne yazık ki yine kimse satın almıyordu. Bir&nbsp;müddet rıhtımın bir ucunda durup o feci ayazda gelene geçene gazete satmaya çalışmasını izledim. Eldivensiz elleri ve&nbsp;yüzü bu kez soğuktan daha fazla etkilenmişti. Yine o kalın&nbsp;palto ve kaba kumaştan başörtüsüne sarılmıştı. Paltoyu&nbsp;ona hayırsever birisinin verdiği gayet açıktı. On dakika&nbsp;sonra son vapur gelecek, eğer bu süre zarfmda bir iki tane&nbsp;gazete satabilirse eve bir veya iki ekmek götürecek ve ben&nbsp;yine içimde yumruk gibi büyüyen suçluluk duygusuyla sıcacık dairemde kanepeye oturup televizyonda Discovery&nbsp;Channel’da ‘Timsah Avcısı’ belgeselini seyrederek keyif yapacaktım. Bu kızın güzelim akşam keyfimi bozmaya hakkı&nbsp;yoktu. Bir müddet insanların gazete alacaklarını umut ederek onu izledim. İskeleye doğru koşan insanların gazete satın almak bir yana, ona yana bakmaya bile niyetlenmediklerini görünce ona doğru yürüdüm.</p>

  <p style="text-align: justify;">“Kaç tane gazete var torbada?”</p>

  <p style="text-align: justify;">“Kırk iki tane abey.”</p>

  <p style="text-align: justify;">“Tanesi kaça?”</p>

  <p style="text-align: justify;">“Yüz bin lira abey.”</p>

  <p style="text-align: justify;">Dört milyon iki yüz bin lirayı bayıldım ve çantadaki bütün gazeteleri satın aldım. Kırkına merdiven dayamış arkadaşlarıma aldığım doğum günü hediyelerine harcadığım paranın çok altında bir miktardı bu oysa içimi rahatlatmaya yetmişti. Çünkü şu gariban gazeteci kız, hiç değilse bu&nbsp;gece belki de yarın sabah için soğuk rıhtımlarda dikilip&nbsp;üşüye üşüye gazete satmaya çalışmayacaktı. Çünkü tümünü satın almıştım. Hem evine güzel bir kahvaltılık satm&nbsp;alıp götürebilir ve midesi doğru düzgün bir şey görürdü.&nbsp;Artık sıcak evim, yumuşak kanepem ve Discover)" Channel&nbsp;beni bekliyordu.</p>

  <p style="text-align: justify;">Daha sonraki günler kız her gece rıhtımın ayazında eli ve yüzü donarak umutla beni beklemeye başladı. Ben son&nbsp;vapura doğru koşarken o rıhtımın karanlığından “Gaste&nbsp;abey gaste, Yıldız gastesi!” diye önüme atılıveriyor, büyük&nbsp;bir sabırla elinde kalan gazeteleri benim için sayıyor ve toplam fiyatı söylüyordu. Ben de parayı toslayıp bütün o boyalı dedikodu gazetesini satın alıyor sonra hepsini kendi iskelemizde çöp kutusuna atıyordum. Hiç okumadığım o gazeteleri satın alarak kızın kurtarıcısı olmuştum... Ona ödediğim gazete paralarının acısını. Bilim Dergisi aboneliğini&nbsp;yenilemeyerek karşılamıştım. Aslında hiç de önemli bir&nbsp;meblağ değildi abonelik ücreti. Ama yine de bu kararımdan memnundum. Bilim Dergisi okumasam da olurdu. Oysa akşamları buz gibi poyraz rüzgârının estiği o rıhtımda&nbsp;bu kızın sattığı gazetelerin hepsini satm almadan ve onu bu&nbsp;azaptan kurtarmadan evime dönmenin yarattığı suçluluk&nbsp;duygusunu kaldıramazdım.</p>

  <p style="text-align: justify;">Bu şekilde günler geçti. Bu arada işyeri civarında gördüğüm bir dilenci kadına hemen her gün ciddi miktarda sadaka vermem gerektiğini düşünerek günde üç kez yanından geçip avcuna para bırakmaya başladım. Kadın bana geçen&nbsp;sene daireme temizliğe gelen gündelikçi Hasibe Hanım’ı&nbsp;anımsatıyordu. Ona karşı da suçluydum. Bir kere kadıncağıza karşı inanılmaz derecede eli sıkı davranmıştım. Her şeye umursamazca para harcadığım halde nedense haftada bir ona vereceğim gündelik parası için çok sıkı bir pazarlık&nbsp;yapmıştım. Oysa evine götüreceği bir kuruş fazla para bile&nbsp;onun için önemliydi. Çünkü küçük kızı böbrek hastasıydı.&nbsp;Arkadaşlarım içinde onlara yardımcı olacak bir sürü doktor olduğu halde nedense parmağımı bile kıpırdatmamıştım o kadıncağız ve hasta kızı için. İnsan hiç değilse bir seferinde üç kuruş fazla para verip: “Al bunu da, kızına biraz&nbsp;meyve falan alırsın,” der değil mi? Onu bile yapmamıştım.&nbsp;Param olmadığından değil, sadece ve sadece eşekliğimden.&nbsp;Sonra sanırım kız biraz düzeldi ve köylerine geriye döndüler. İşte nedense örtülere sarınmış bu dilenci kadını her görüşümde garip bir şey oluyor, önce kadının yüzü siliniyor&nbsp;ve yerine hasta çocuğuna bakabilmek için üç kuruş paraya&nbsp;orada burada temizliğe giden Hasibe Hanım’ın yüzü gelip&nbsp;yerleşiyordu. Titizliğimle kadıncağızın canını çıkartırdım.&nbsp;Ayakkabılarımı bile boyatmıştım ona. İtiraz etse, “Yapmam,” dese ne olacaktı ki? Onu bırakır, başka kadın bulurdum. O da bunu gayet iyi bildiği için yaşadığı çaresizlik&nbsp;içinde bana itiraz etmeyi göze alamamıştı. İşte şimdi birkaç&nbsp;gökdelenin bir arada inşa edildiği alanda bir köşeye ilişip&nbsp;dilenen köylü kadın bana hep Hasibe hanımı anımsatıyordu. Karadeniz’den gelen deli poyraz rüzgârı insanın yüzünü yakıyordu. Peki ya bu dilenci kadın nasıl donmuyordu&nbsp;bu soğukta? Belki ihtiyacı olan sadakayı günün ilk saatlerinde toplayabilseydi o ayazda fazla beklemeden evinin yolunu tutardı. Ama o koca gökdelenlerde çalışıp öğle paydoslarını ççvredeki kafelerde tonla para harcayarak geçiren&nbsp;insanların hiçbirisi bu kadına sadaka vermek ne kelime,&nbsp;yüzüne bile bakmıyorlardı. Defalarca aynı serviste çalıştığım arkadaşlara sıcacık ofisimizin camından onu gösterip&nbsp;kadıncağıza sadaka vermeleri için teşvik ettim.</p>

  <p style="text-align: justify;">“Şu dilenci kadını görüyor musunuz, sabahtan beri o ayazda üç-beş kuruş için dileniyor. Yazık vallahi.”</p>

  <p style="text-align: justify;">Böyle diyerek onların kadına acıyıp hiç değilse öğle paydosu kahvesini içmeye giderken ona birkaç kuruş vermelerini sağlamaya çalışıyordum. Ama aldığım yanıt genelde şöyleydi:</p>

  <p style="text-align: justify;">“Aman Turgut, Allah aşkma şimdi de bu kadına mı acımaya başladın? Sana son zamanlarda bir tuhaflıklar olmaya başladı. Ayol onun iki tane apartman dairesi vardır. Sen kendine acı. Akşama kadar canın çıkıyor burada üç-beş&nbsp;kuruş kazanacağım diye.”</p>

  <p style="text-align: justify;">Artık işi gücü bırakıp pencereden dilenci kadını izlemeye başlamıştım. Binalar arasında oturduğu yerde önünden geçen insanları sayıyor, kaç kişinin bakmadan geçtiğini,&nbsp;kaç kişinin sadaka verdiğini saymaya çalışıyordum. Yüz kişiden, bir tanesi bile vermiyordu. İş yine başa düşmüştü.&nbsp;Kadının daha fazla soğukta beklemeden bir an önce gerekli hasılatı toplaması için gerekeni yapmalıydım. Ben de&nbsp;yaptım ve yüklü miktardaki sadakayı her sabah kâğıt paralar halinde avucunu koymaya başladım. Artık içim rahattı.&nbsp;Onun için bu kadar üzüldükten sonra bu soğuktan bir an&nbsp;önce kurtulmasını sağlamazsam, yeni bir suç işlemiş olacaktım. Günler boyu avucuna kâğıt paralar koyduktan&nbsp;sonra dilenci kadın bir sabah nasıl o köşede bitiverdiyse yine öyle yok oldu.</p>

  <p style="text-align: justify;">Sonra ansızın çalıştığım işyeri beni Ankara’daki şubesine uzman olarak atadı. Artık yaşamımı orada sürdürecektim. Peki şimdi ne olacaktı? Gazeteci kız beni her akşam rıhtımda bekliyordu. Kim alacaktı bu kızın gazetelerini.&nbsp;Oysa ne güzel alışmıştı fazla üşümeden onları kolayca elinden çıkartıp para kazanmaya ve evine eli boş gitmemeye.&nbsp;Ben gidince ne olacaktı? Bunun da suçlusu bendim işte. Kızı kolay para kazanmaya alıştırmıştım kısacık zamanda.&nbsp;Şimdi yine saatlerce rıhtımda dikilip topu topu, iki-üç gazete satmaya ve eve sadece bir ekmek götürüp onunla yetinmenin zorluğuna dönecekti. Bir şeyler yapmalıydım. Bir hafta sonra Ankara’ya taşınınca artık bu vapura binemeyecektim. Yeni bir yaşantım olacak, yeni bir ev kiralamak, o yeni evi döşemek için bir sürü masrafım olacaktı. Peki ben&nbsp;gidince ne yapacaktı? Herhalde havale çıkaracak değildim&nbsp;ya ona. Sonra ansızın kızı bu hayattan tamamen kurtarma&nbsp;düşüncesi kafamda iyice netleşmeye başladı.</p>

  <p style="text-align: justify;">Son gece yine alıştığım üzere Beşiktaş’tan vapura binmek üzere iskeleye yürüdüm. Hava inanılmaz soğuktu ve akşamüstü saatlerinde başlayan kar yağışı giderek artarak&nbsp;her yeri kaplamaya başlamıştı. Vapur seferleri her an kaldırılabilirdi. Gazeteci kız yine oradaydı. Bu kez o karanlık&nbsp;rıhtımın en ucunda durmuş gazete satmayı da boşlamıştı.&nbsp;Ne de olsa benden başka kimse almayacaktı onları. Ne diye uğraşsındı ki. Ona bu acı gerçeği nasıl açıklayacaktım.&nbsp;Kıza doğru yaklaştım. Kar yağışı arttığı için yolcuların hepsi iskelenin kapalı salonuna kendilerini atmışlardı. Rıhtımın ucunda ikimizden başka kimse yoktu. Soğuktan morarmış yüzü umutla aydınlandı. Eldivensiz elleriyle gazeteleri saymaya başladı. Ona son kez vereceğim para en fazla&nbsp;iki günlük gereksinimini karşılardı. Oysa artık yaşamından&nbsp;çıkacaktım.</p>

  <p style="text-align: justify;">Rıhtımın gerisindeki deniz kapkaranlıktı. Ansızın onu bütün bu acılardan nasıl kurtaracağımı buluverdim. Onu&nbsp;bu hayattan, kendimi de suçluluk duygusundan kurtaracak&nbsp;muhteşem fikir bir şimşek gibi beynimde çakıvermişti. O&nbsp;birazdan benden alacağı para için gazetelerini sayarken&nbsp;onu omuzlarından kavradım. Hayli iri yarı bir kız olmasına karşın uzun süre soğukta beklemekten refleksleri yavaşlamıştı. Anlamsız gözlerle bana bakan bu talihsiz kızı iki&nbsp;adımda rıhtımın ucuna doğru sürükleyip karanlık sulara&nbsp;savuruverdim. Boynundaki gazete torbasının ve o kalın&nbsp;paltosunun ağırlığıyla buz gibi sulara gömülüp giderken gıkı bile çıkmadı. Bir müddet bekledim. Kar, giderek artan&nbsp;bir hızla Boğaz’ın karanlık sularına yağıp duruyordu. Arkamı döndüm. Rıhtımda in cin top oynuyordu. Kapalı iskele salonuna doğru yürüdüm. İkimiz de kurtulmuştuk işte. Kendimden çok ona seviniyordum. Artık ekmek parası için buz gibi gecelerde soğuktan morararak millete bir-iki&nbsp;gazete satmak için yalvarmayacaktı. Bitmişti çilesi.</p>

  <div>
    <p style="text-align: justify;">Onu kurtardığım için kendimle iftihar ediyordum. Vapurdan indiğimde hemen ana caddedeki şarküteriye girdim. Tavuk pane, dana jambon, rokfor peyniri ve elbette Kolombiya kahvesi alarak evimin yolunu tuttum. O gece&nbsp;hafta sonu tatili başlıyordu ve televizyonda nostalji sinemasında <span style="font-style:italic;">Rıhtımlar Üzerinde</span> filmini seyredecektim.</p>

    <p style="text-align: right;">25 Şubat 2002</p>
  </div>
</body>
</html>
