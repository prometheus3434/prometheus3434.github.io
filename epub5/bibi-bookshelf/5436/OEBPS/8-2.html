<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>8-2.html</title>
		<link href="template.css" rel="stylesheet" type="text/css"/>
<meta name="Adept.resource" value="urn:uuid:520ab1f1-cfeb-47b9-87ff-108a0bbba846"/>
	</head>
	<body>
		<div id="x8-2.html" xml:lang="tr-TR">
			<div class="Basic-Text-Frame">
				<p class="split-1"/>
				<p class="paragraf-4">Roma İmparatorluğu’nun zaferiyle yeni bir çağ başlarken, Yahudi halkı yeniden yollara düşer. Yahudileri bekleyen kaderin bu defa dönüşü yoktur: Ya kendilerinden önce yaşamış ve ülkelerinden kovulmuş diğer halklar gibi yok olacaklar ya da sömürgecilerin boyunduruğuna giren Hiksoslar ve İskitler gibi, daha sonra Medlerin, Galyalıların, Gotların ve Vandalların da yapacağı gibi, eski güçlerinden, inançlarından, kültürlerinden ve dillerinden hiçbir iz bırakmadan galiplerle kaynaşacaklardır. </p>
				<p class="paragraf-4">Yukarıda adı geçen halkların aksine, Yahudiler imkânsızı başaracaktır: İmparatorlukları birbirinden ayıran çatlaklarda hayatta kalacak; kültürlerinin özünü sürgün koşullarına uydurarak muhafaza edeceklerdir. İkinci Tapınağın yıkılışından Haçlı Seferlerinin başlangıcına kadar, ilk Hıristiyan milenyumunun beraberinde getirdiği bütün ekonomik, dini ve siyasi istikrarsızlıkları atlatacaklardır. Doğu imparatorluklarında veya Batının ilk güçlü devletlerinde, kralların, prenslerin ve piskoposların hâkimiyetinde, Roma İmparatorluğu dışında her yerde, hayatları aşağı yukarı tahammül edilebilir düzeyde kalacaktır. </p>
				<p class="paragraf-4">Dünya tarihinin en önemli olaylarına karışmış, köylü, tüccar, zanaatkâr, esnaf, maliyeci ve bilginlerden oluşan bu ufacık halkın yazgısı hayret vericidir. Bu gezgin halk; imparatorluk düzeninden para düzenine geçiş sürecine ilk elden katkıda bulunmuş, savaşlarda farklı safhalarda yer alan ve bölünen topluluklar arasındaki bağları muhafaza etmiş, böylece barışta ve savaşta bütün yerleşik halkları birbirine bağlayan eşi benzeri olmayan kültürel ve ticari bir ağ kurmuştur.</p>
				<p class="paragraf-4">Bu 1000 yıllık sürgün ruhu, Tevrat’ın ikinci kitabında anlatılan dönemin ruhuyla birebir örtüşür. Nitekim Çıkış (veya “İsimler”<span class="char-style-override-17">90</span>), İbranilerin Mısır’daki uzun geçmişini anlatır. Hürriyet vaat eden bilinmeze doğru yola çıkana dek, burada bazen mutlu ve özgür, bazen başkaları için şehirler inşa etmeye zorlanan köleler olarak yaşarlar. Kitabın bu bölümü de, farklı yerlerde yaşanan sürgün hayatını anlatacaktır. Bu yerlerden bazıları misafirperver; diğerleri ise, köle hayatı yaşayan Yahudilerin yeni dünyalar yarattığı, ancak daha sonra bu dünyalardan dışlandığı korkunç ve baskıcı yerlerdir.</p>
				<p class="paragraf-4">Yahudiler, Çıkış Kitabı’nın sonunda Kenan’a giderler. İlk Hıristiyan milenyumunun sonunda ise, Yahudiler Avrupa’ya kaçarlar. Her ikisi de umut vaat eden bu topraklar, ileride korkunç hayal kırıklıklarına gebedir. </p>
				<p class="paragraf-4">Bu uzun dönemde, savaş halindeki devletlerin arasında dolaşan Yahudiler; Suriye, Mısır ve Pers devleti arasında iletişimi sağlar. Riskli ve sevilmeyen işlere itilen, verdikleri hizmetlerden ve dinlerini değiştirmeme inatlarından dolayı nefret edilen, düşman topraklarda yaşayan topluluklarla ilişkilerinden dolayı şüphe duyulan, bazen mutlu olan, bazen acı çeken, neredeyse daima dayanışma içinde yaşayan, genellikle hem âlim hem tüccar, fakat fakir olan Yahudiler, kültürel miraslarını nesilden nesile aktararak ayakta kalmayı başarırlar. Bu halk, bugünkü dünyayı anlamamızı sağlayan kayıp halkadır. </p>
				<p class="arabaslik-sol" id="toc_marker-2-1">1. Roma ile Tapınaksız: İlk göçebe ağı</p>
				<p class="paragraf-4">Kudüs düştüğünde, Yahudilerin büyük çoğunluğu Roma İmparatorluğu’nda yaşamaktadır. Bunların üçte biri, askeri ve ticari yolların kesiştiği stratejik bir kavşak olan Filistin’de oturur. Tapınağın sağladığı maddi kaynakları kaybeden Yahudiler, hem kendi evlerinde hem yabancı memleketlerde sürgün hayatı sürdürmeyi öğrenmek ve dünyanın ilk uluslararası göçebe ağını oluşturmak zorundadır.</p>
				<p class="alt">İşgal kanunları: Geçim parası</p>
				<p class="paragraf-4">Roma açısından Yahudi sorunu, marjinal bir sorun değildir. İmparatorluğun her on sakininden biri Yahudi’dir. Roma dahil bazı bölgelerde bu oran onda üç iken, Yahudiliğin ve dünya ticaretinin merkezi İskenderiye’de daha da yüksektir. Kartaca’da, Akdeniz havzasında, Galya’daki kimi ırmak vadilerinde, Clermont-Ferrand ve Poitiers’de, su yollarının ve Roma lejyonlarının takip ettiği yolların kesiştiği kavşaklarda da Yahudilere rastlanır. Yahudiler ordulara tedarikçi veya asker olarak eşlik eder. Daha sonra ise duraklama noktaları teşkil eden şehirlere, memur, dükkân sahibi, gezgin tüccar, armatör, ikrazatçı veya bağcı olarak yerleşirler. Yahudiler her şeyin ticaretini yapar: tarım ürünleri, tekstil, değerli ağaç, baharat, kürk, şarap, gümüş, altın ve köle.<span class="char-style-override-17">34</span> Bazıları Germania’nın kuzeyinden Fas’ın güneyine, İtalya’dan Hindistan’a ticari bağlantı noktaları kurar; hatta diğer tüccarlardan bazılarını müritleri yaparlar. Yahudi olmanın veya Yahudiliği kabul etmenin getirdiği iki büyük avantaj, cemaat içi dayanışmadan ve eşi benzeri olmayan ticaret ağından yararlanmaktır. </p>
				<p class="paragraf-4">İkinci Tapınağın yıkıldığı haberi yayılınca, işgalcilere karşı mücadeleye destek amacıyla gizli gizli kimi zaman hatırı sayılır paralar bağışlamış olan topluluklar, felaketin boyutlarını görmezden gelemez. Kudüs muharebesi sırasında 1.000.000 Yahudi (Yahudi tarihçi Flavius Josephus’a göre, tam olarak 1.197.000 Yahudiyeli), yani ülke nüfusunun üçte biri hayatını kaybetmiştir. Roma’ya köle olarak yollanan tutsakların sayısı 97.000’dir. Saduki aristokrasisi itibarını tamamen yitirmiş; Esseni elitleri er meydanında can vermiştir. Yahudiye ve Samarya’da hayatta kalan ve çoğunluğu Ferisilerden oluşan 2.000.000 Yahudi, harap durumdaki ülkede iyi kötü yaşamaya devam eder. Halk, varoluş nedenini yitirmiş durumdadır. Tanrı onları terk etmiş gibidir. Öyleyse neden hâlâ O’nun kanunlarına ve din görevlilerine uysunlar? Felakete sürükleyen ya da en azından felaketi engellemeyen bir Tanrı’ya neden inansınlar?</p>
				<p class="paragraf-4">Yahudiye (Romalılar artık “Filistin” demektedir) ekonomisi iflas etmiştir. Ülkenin en başarılı sanayi sektörleri –demir, keten, cam, ipek, kumaş boyası– terk edilmiştir. Roma işgali, köylerdeki cemaatleri parçalar; ayakta kalabilen nadir işletmeler ancak kendi kendilerine yetecek kadar üretim yapar. Ürünlerini güven içinde satamadıklarından, zengin ya da fakir bütün köylüler topraklarını terk eder.<span class="char-style-override-17">34</span> Şehirler ve kasabalar, Tanrı’yı ve O’nun din görevlilerini lanetleyen işsizlerle dolup taşar. Hahamlar, köylülere topraklarını ucuz fiyatlara yabancılara satmamalarını salık verir, onları her türlü dini eğitimden muaf tutarlar. Bu muafiyeti şöyle özdeyişlerle desteklerler: “Toprağı işlemek tam zamanlı bir meşgaledir”<span class="char-style-override-17">408</span> ya da “Oğullar baba mesleğiyle büyütülecektir.”<span class="char-style-override-17">408</span> Hahamlar son çare olarak, satmaya niyetli bütün gayrimenkul sahiplerine topraklarını sadece ve sadece aileden birine satmalarını emreder.</p>
				<p class="paragraf-4">Herkes bir kurtarıcı beklemektedir. Bazıları için bu kurtarıcı, onlara savaşta önderlik edecek ve onları Roma işgalinden kurtaracak bir savaşçıdır. Diğerleri için, söz konusu kurtarıcı çoktan gelmiştir. Bu kişi; ölümü ilerideki felaketlerin, dönüşü ise intikam vaktinin işareti olacak olan Celileli İsa’dır. Flavius Josephus gibileri ise, bir ayaklanmanın yol açacağı felaketlerden endişe duyarak Yahudilere, mağlup milletlere daima hoşgörüyle yaklaşmış Roma İmparatorluğu’na karışmalarını tavsiye eder.<span class="char-style-override-17">212</span></p>
				<p class="paragraf-4">İşgalcilerin veya Hıristiyanların dinine geçişleri engellemek amacıyla, hahamlar dua etme zorunluluğunu hafifletirler. Roma’ya karşı silahlı mücadeleye karşı olan Yohanan ben Zakkai şöyle der: “Sabah ve akşam birer <span class="char-style-override-14">şema</span> [tektanrı inancını belirten en önemli Yahudi duası] okumak, Kitab-ı Mukaddes’in şartlarını yerine getirmek için yeterlidir.”<span class="char-style-override-17">408</span> Rabbi Meir, Filistin’de kalan herkese kendilerini İbranice ifade ettikleri takdirde akla gelebilecek her türlü ilahi mükâfatı vaat eder.<span class="char-style-override-17">408</span> Ayinler birleştirilir; Kitab-ı Mukaddes metinleri düzeltilir. Sinagoglardan, Hıristiyanlık dahil bütün mezhepler dışlanır.</p>
				<p class="paragraf-4">Öte yandan Romalıların; yergi yazılarının “pis”, “vahşi”, “korkak”, “cüzamlı” veya “çocuk katili” olarak tasvir ettiği Yahudilerin asimilasyonu konusunda hiçbir acelesi yoktur. Önce Seneca, daha sonra Quintilianus ve Juvenal, Yahudiliğin batıl inanç olduğunu iddia ederler.<span class="char-style-override-17">335</span> Tacitus şöyle yazar: “Bizim için kutsal ne varsa, Yahudiler için dindışı; onlar için mubah ne varsa bizim için ahlakdışıdır.”<span class="char-style-override-17">335</span> Roma, Yahudilerin devlet kurmasını özellikle arzu etmemektedir. İmparator Vespasian ile hâlâ Kudüs’te imparatoru temsil eden oğlu Titus, Yahudilerin bütün mali kaynaklarını keser. Tapınak yağmalandıktan ve o zamana kadar yüksek din görevlisine ödenen vergilere el konduktan sonra, Yahudilerin dini veya siyasi herhangi bir Yahudi makama maddi destek sağlamaları da yasaklanır. Romalı özel bir yetkili, imparatorluk sınırları içerisinde yaşayan her yetişkin Yahudi’den <span class="char-style-override-14">fiscus judaicus</span>’u (vergi tutarı iki drahmi olarak belirlenmiştir) tahsil etmekle görevlendirilir.</p>
				<p class="paragraf-4">Tapınak olmadan kurban kesilemez, zenginlikler depolanamaz, değiştokuşlar düzenlenemez, sözleşmeler kutsanamaz. Bu yüzden hahamlar, Tapınak yetkilerinin bir kısmını sinagoglara devrederler. Hahamlar; her zamankinden daha gerekli hale gelen <span class="char-style-override-14">tsedaka</span>, yani dayanışmanın, kurban kesmenin yerine geçtiğini, sadece ve sadece dayanışmayla günahlardan arınılabileceğini anlatır. Buna karşılık, sinagoglarda Tapınağın haşmetini yaratmak kesinlikle söz konusu değildir. Sinagoglar basit kalmalı; hahamlar, zamanında Levilerin elde ettiği gelirin ortalama on kat aşağısına tekabül edecek bir gelir elde etmelidir. Kurbanların yerini duaların aldığı, Tapınaksız Yahudilik başlar.</p>
				<p class="paragraf-4">Vespasian’ın yerine geçen Titus, imparatorluğun diğer bölgeleri gibi Yahudiye’nin zenginliklerini yağmalamaya, Roma vatandaşlarına toprak dağıtmaya devam eder. Tapınağın tekrar inşa edilmesini yasaklar; Yahudi hükümdarlar ve Mesih’in meşruiyet kaynağı olan Davut’un sülalesiyle uzaktan yakından ilişkisi olabilecek herkesi öldürtür. Titus; hahamlardan oluşan mahkemelerin Yahudiler arasındaki anlaşmazlıklara bakmasına ve Sanhedrin’in, kuşatma altındaki Kudüs’ten bir tabutun içine saklanarak kaçmayı başaran ayakkabıcı haham Yohanan ben Zakkai başkanlığında Yamnia’da (Yavneh) toplanmasına izin verir. İS 80’den itibaren halefi Rabbi II. Gamaliel –Havari Pavlus’un hocasıdır–, seleflerinin mutlu zamanlarda taşıdığı <span class="char-style-override-14">nassi</span> unvanını alır. II. Gamaliel, Romalıların izin verdiği tek Yahudi yetkili sıfatıyla, içtihatların birliğini yineler. Ancak kendisine itiraz edenlere bir miktar ödün vererek alınan kararlara muhalefet şerhi konacağına dair söz verir. </p>
				<p class="paragraf-4">Tapınağın, tam da diasporaları birleştirebileceği bir anda yıkılmasıyla, bu topluluklar her türlü vesayetten kurtulur. Filistin’de olduğu gibi başka yerlerde de, cemaatler, Babil’de ilk zamanlarda oluşturulan eski kurallara göre yaşamaya başlar: Çok çalışmak, cemaat dışındakilere güvenmemek, gelecek kuşaklara dili ve dini yasaları aktarmak, misafir eden ülkenin hükümdarına itaat etmek, grup halinde yaşamak ve cemaatler arası iletişimi muhafaza etmek.</p>
				<p class="paragraf-4">Roma İmparatorluğu’nun çeşitli bölgelerinde yaşayan Yahudiler, Yahudiye’dekileri taklit ederek organize olurlar. Görece daha az cahiller ile daha az fakirlerden, bazen zengin bilgeler veya zengin âlimlerden oluşan bir yönetim kurulu seçerler. Bu kurul, üyelerini, çoğu zaman kalıtsal olacak şekilde kendi seçer. </p>
				<p class="paragraf-4">İtalya yarımadasında, diasporanın çeşitli yerlerinden gelen sürgünlerin yerleştiği şehirlerde, çok farklı âdetlere göre inşa edilmiş sinagoglar peyda olur. Roma’da bulunan 13 sinagogdan yedisi, imparatorluğun muhtelif bölgelerinden gelen Yahudilere ayrılmıştır.</p>
				<p class="paragraf-4">Her cemaatte, o cemaatin ileri gelenlerinden oluşan bir kurul, mezarlıkları, vergilerin tahsilini, fakirlere yardımı, kölelerin azledilmesi için ödenen fidye miktarını düzenler. Hahamlardan oluşan mahkemeler, Yahudiler arasında uygulanacak fiyatlara, ücretlere, taşıma ve komisyon ücretlerine karar verir. Özellikle enflasyon dönemlerinde işçi ile işveren arasında aracı görevi gören bu mahkemeler; asgari ücretleri ve taban fiyatlarını belirler, kullanılan ağırlık ve ölçü birimlerini kontrol eder, henüz taslak halindeki iş hukukunun uygulanıp uygulanmadığını denetler, meslek gruplarına özel sokaklar tahsil eder, zanaatkârlara ait kâr amacı gütmeyen yardımlaşma kurumlarını yönetir. </p>
				<p class="paragraf-4">Söz konusu mahkemeler, bazen kısıtlamak amacıyla da olsa, Yahudi olmayanlarla ilişkileri yönetir. Mesela Roma zanaat loncaları kurulmasını şart koştuğunda, hahamlardan oluşan bu mahkemeler, Şabat günü çalışmak zorunda kalmamaları için Yahudilerin bu loncalara üye olmasını yasaklar. Yahudileri, menfaatlerini korumak ve aralarında dayanışma sağlamak üzere kendi loncalarını kurmaya teşvik eder. Söz konusu mahkemeler çoğu kez yerel kanunlara itaat etmeye zorlar (mesela Roma toplumu tekeşli olduğundan, bu mahkemeler çokeşliliği cezalandırır); Yahudi esnafın koşer olmayan yiyecek veya içecek satmasına izin verir. </p>
				<p class="paragraf-4">İskenderiye, yaşanan katliamlardan sonra, yine imparatorluğun en gelişmiş şehri haline gelir. İskenderiye limanı dünyanın en büyük limanıdır. Yahudiler yeniden en önemli armatörler arasına girer. Devekuşu tüyü, fildişi ile Nil Nehri’nin kollarından elde edilen altın ticareti yapılır. Papirüs, cam, halı, gümüş eşyalar ile daha ileride Talmud’da da adı geçecek olan 14 ayrı cins kumaş üretilir. Rabbi Yehuda bu konuda şöyle yazar:<span class="char-style-override-17">329</span> “İskenderiye sinagogunu görmeyen, İsrail’in haşmetini hiç görmedi demektir. Bu sinagogda müminlerin oturduğu yerler tesadüfi değildi. Kuyumcular ayrı yerde, gümüşçüler ayrı yerde, demirciler ayrı yerde otururlardı... Öyle ki fakir bir adam sinagoga girdiğinde, kendi mesleğinden olan kişileri derhal tanırdı. Bu kişiler, ona ve ailesinin diğer fertlerine iş bulurdu.” </p>
				<p class="paragraf-4">Bazı ülkelerde –o sırada aşağı yukarı 1.000.000 Yahudi’nin yaşadığı Mısır gibi<span class="char-style-override-17">35</span>–, Musa gibi prens sınıfından gelen etnik bir lider ile bütün şehirlerde bulunan Yahudi meclisler tarafından seçilen bir ihtiyar heyeti (<span class="char-style-override-14">gerousia</span>), vilayeti yöneten Romalı yöneticiyle olan ilişkileri yürütür. </p>
				<p class="paragraf-4">Bütün bu toplulukları merkezi bir yönetim altında toplamak kimsenin ne aklına gelir ne de buna gücü yeter. Filistin’de, Sanhedrin adıyla bilinen yüksek mahkeme, dünyadaki bütün yerel mahkemelerin kararlarını etkileyen imtiyazlı bir dini otorite olmaktan öteye gitmez. Kaldı ki bu etki son derece zayıftır. Zira yerel bir hâkim, Sanhedrin’in içtihatlarıyla ters düşen bir karar aldığında, kimse tarafından cezalandırılmaz. Hatta yerel kararların, Sanhedrin’in içtihatlarını değiştirdiği de olur. Sabit ahlaki ilkeler temelinde, her şey ve herkes durmadan zamana ayak uydurur. </p>
				<p class="paragraf-4">Yahudilerin bu inanılmaz hayatta kalma azmi karşısında Titus’un halefi Domitian, Yahudiliği ortadan kaldırmak isteyenlerin birçok defa karşı karşıya kalacağı bir ikilemle karşılaşır. Yahudiliği yok etme külfetine girmek yerine bu inancın yaşamasına izin verip edinimlerini ve parasını gasp etmek daha akıllıca olmaz mı? Domitian, Yahudiye’deki son isyan hareketlerini de bertaraf ettikten sonra, bütün Yahudilerin imparatorluğun resmi dinine geçmesini ister. Mahkemeleri ve sinagogları kapatmaktan, dinini değiştirmediğini iddia eden Yahudileri sınırdışı etmekten bahseder. Ancak maliyecileri; İbranileri, kendilerine kucak açmaya hazır geniş cemaatlerin yaşadığı Roma’ya düşman devletlere göç etmeye zorlamanın kendisini ne kadar büyük bir gelirden mahrum edeceğini anlatınca fikrinden cayar. İmparator din değiştirmekten bahsetmeyi bırakırsa da, <span class="char-style-override-14">fiscus judaicus</span>’u artırmaya ve bu vergiyi imparatorluğun neresinde yaşarsa yaşasın, o sıradaki inancı ne olursa olsun, <span class="char-style-override-14">Yahudi doğan</span> herkese uygulamaya karar verir. İşi, Yahudi olduğundan şüphe duyulan kişilerin sorguya tabi tutulması ve muayene edilmesine kadar vardırır. Yahudilik artık sadece bir din değil, aynı zamanda bir <span class="char-style-override-14">ırk</span>tır. Çoğu kişi, vergi ödememek için saklanır. Filistin’de durum daha da kötüleşir. Kalan son zenginler de Mezopotamya’ya göç eder. Her ne kadar daha uzun süre imparatorluğun en önemli vergi gelirlerinden biri olarak kalacaksa da, Yahudi vergisi gittikçe daha az gelir getirmeye başlar. </p>
				<p class="paragraf-4">İmparator Nerva, vergi gelirini artırmak amacıyla, İS 96’da öldürülen Domitian’ın izlediği siyaseti tersine çevirerek Yahudi elitlerinin Filistin’e geri dönmesini sağlamaya çalışır. İmparatorlukta sadece Yahudilerin hakkı olan imparatora ibadet etmeme hakkını iade eder; Yahudileri, anlaşmazlıklarını kendi mahkemelerinde halletmeye teşvik eder; Davut’un çoğu Partlara sığınmış sülalesine eski imtiyazlarından bazılarını geri verir; Sanhedrin’in başkanı Rabbi II. Gamaliel’e patrik unvanını iade ederek onu vergiden muaf tutar; Yavneh’teki maiyetini ve okulları finanse edebilmesi için, II. Gamaliel’e, imparatorlukta yaşayan bütün Yahudilerden eskiden Tapınağa ödenen vergiyi (<span class="char-style-override-14">aurum coronarium</span>) kendi hesabına tahsil etme hakkı tanır. Nerva, bu vergiyi tahsil edecek görevlilerin imparatorlukta serbestçe dolaşmasına izin verir. Genellikle saygın kişiler olan bu tahsildarlar, bir cemaatten ötekine dolaşarak cemaatler arası ağın yeni aracıları olur. Sanhedrin cephesinde ise ne saray ne debdebe mevcuttur. Tapınağın yıkılışı iyi bir ders olmuştur. Göze çarpacak her türlü merkezi yönetimden, zenginlik birikiminden ve iletişimden sakınılır. </p>
				<p class="paragraf-4">Nerva’nın saltanatı sadece iki yıl sürse de, yaptığı reformlar Yahudilik üzerinde derin izler bırakır. Nerva’dan sonra, Filistin’in ekonomik çarkları tekrar düzenlenir, üretim yeniden başlar, şehirler canlanır, topluluklar arasında alışveriş yapılır, diyalog kurulur. İS 98’de Trajan, selefinin aldığı önlemlere itiraz etmez. Ancak bu İspanyol’un saltanatı, içsavaşlar ve komşularla savaşlar nedeniyle diğer tabi halklar için olduğu kadar Yahudiler için de zorlu geçer. Ekonomik durum kötüleşir. Mısır’da ve Kıbrıs’ta, Yahudiler ile Yunanlar birbirlerini öldürürler. Trajan’ın bölgeye sevk ettiği askerler ise, her iki tarafı da katleder. İS 116’da Yahudiye’de yeniden isyan emareleri görülürse de, Vali Lucius Quintus’un müdahalesiyle yatışır. Roma birlikleri Partlara karşı savaş kazanır, Mezopotamya’yı ele geçirir, burada yaşayan Yahudilere zorla <span class="char-style-override-14">fiscus judaicus</span> ödettirmeye kalkar.</p>
				<p class="paragraf-4">Roma İmparatorluğu’nun sınırları hiçbir zaman bu kadar geniş olmamıştır. Oysa, her zaman olduğu gibi, zirve uzun vadede çöküşün de habercisidir. Roma’nın bu kadar geniş bir alanı yönetecek gücü yoktur.</p>
				<p class="alt">İkinci savaş, ilk <span class="char-style-override-19">Talmud</span></p>
				<p class="paragraf-4">Ertesi yıl (İS 117) amcası Trajan’ın yerine geçen Hadrianus, bu kadar geniş bir imparatorluğu idare etmenin tehlikeli olduğunu anlar. Mezopotamya’yı eski sahibi Partlara iade ederek Babil Yahudilerini son derece hoşnut eder. İmparatorluktaki sinagoglarda edilen duaları hoş görür; Akademi’nin Yavneh’ten Celile’nin idari başkenti Sepphoris’e taşınmasına izin verir. II. Gamaliel patrik unvanını oğlu Şimon’a devreder.</p>
				<p class="paragraf-4">Her şeye rağmen Hadrianus, imparatorlukta yaşayan halkları birleştirmeyi ve bir <span class="char-style-override-14">civis romanus</span> yaratmayı hayal etmektedir. İşte bu yüzden sayıca fazla, örgütlü, kavgacı, Roma elitleri açısından çekici Yahudilerden kurtulması gerekmektedir. Roma’da kamu idaresine –Yahudiler dahil– yabancıları kabul etse de, Şabat gibi her türlü özel ve göze çarpan dini âdeti yasaklar. Aynı şekilde sünnet, hadım etmekle (kanun, Mısırlıları da hedef alır) eş tutularak ölüm cezası gerektiren bir suç haline getirilir. Hadrianus’un vergi konusundaki hayal gücü sınır tanımaz. Araba taşıma angaryası ile vilayet sınırlarından her geçişte alınan %2,5’lik gümrük vergisi <span class="char-style-override-14">quadragesima</span>’yı icat eder. Yeni vergiler koymak için her şey bahanedir. Hatta Romalı bir vali, “Yahudilerin soluduğu havayı vergilendirememekten” yakınır.<span class="char-style-override-17">34</span> Bazı tarihi kayıtlara göre Yahudiler, vergi <br/>tahsildarlarına ödeme yapabilmek için çocuklarını satmak zorunda kalır. Vergi tahsildarları Yahudi yetkililerin sorumluluğunda olduğundan, söz konusu yetkililer Romalıların fiili “işbirlikçisi” haline gelir. Rabbi Yohanan bu konuda şöyle yazar: “Şehir meclisinde seçim yapılmasını kabul etmektense ülkeden kaçmak yeğdir.”<span class="char-style-override-17">408</span></p>
				<p class="paragraf-4">Hadrianus Kudüs’ü, <span class="char-style-override-14">Aelia Capitolina</span> adında bir Roma şehrine dönüştürmeye karar verir. Eskiden Tapınağın bulunduğu yere Jüpiter’e adanmış bir sunak inşa edilmesini emreder; –Tapınağın yıkılış yıldönümü olan– 9 Av günü dışında, Yahudilerin harabelere girmesini yasaklar. Yahudiler bu yasağı, Romalı muhafızlara para yedirerek deler. XIX. yüzyılda yaşamış bir yazar bu konuda şöyle yazar: “Yahudiler; İsa Mesih’in kanını satın aldıkları ve döktükleri o yerde, ancak para karşılığında gözyaşı dökebiliyorlardı.”<span class="char-style-override-17">264</span> Yahudileri suçlamak söz konusu olduğunda, para ve cinayet yine bir araya gelir. </p>
				<p class="paragraf-4">Hadrianus İS 130’da, Yahudiliği kültürel anlamda yok etme çabalarının sonuçlarını bizzat teftişe geldiğinde, Yahudiye’de isyan çıkar. İsyanın lideri, Şimon Bar Kosiba adında biridir. Çağın önde gelen bilgelerinden Rabbi Akiba, Roma istibdadının asıl amacının Yahudiliğin kökünü kazımak olduğunu sezer. Sanhedrin’deki görevini bırakır; isyancıların hizmetine girerek isyana mali destek amacıyla bütün Ortadoğu’da, bir cemaatten ötekine para toplamaya başlar. Rabbi Akiba döndüğünde, Şimon Bar Kosiba gerilla harekâtı başlatır. Birçok Yahudi Kosiba’ya katılır. 60 yıl önceki ilk ayaklanmada olduğu gibi, Hıristiyanlar olayların dışında kalmayı tercih ederler. Hatta bazı Hıristiyanlar, işgalcilerin arasına katılır. Sepphoris ve Tiberya gibi Yahudi şehirleri, misilleme korkusuyla tarafsız kalmayı tercih eder.</p>
				<p class="paragraf-4">Şimon Bar Kosiba, General Tineius Rufus’un komutasındaki Roma ordusunu mağlup eder. Kudüs’ü ele geçirerek Aelia Capitolina’yı yerle bir eder; bir zamanlar Tapınağın bulunduğu yere bir Yahudi sunağı inşa ettirir; Yahudi devletinin kuruluşunu ilan eder; üzerlerinde “Kudüs’ün kurtuluşunun I. Yılı” yazan madeni paralar bile bastırır. Artık zafer kutlama zamanıdır. Rabbi Akiba, Şimon Bar Kosiba’yı Yahudilerin kralı ilan eder; Kosiba’nın adını, Mesih’in gelişini haber veren kehaneti hatırlatması için Bar Kohba (“Yıldızın Oğlu”) olarak değiştirir. “Yakup’tan bir yıldız yükselecek” (Sayılar 24, 17). Akiba böyle yaparak herkesin umutla beklediği Mesih’in, –İsa değil– vatanı kurtaran Şimon olabileceğini ima eder. </p>
				<p class="paragraf-4">Hadrianus mağlup olan generalinin yerine en iyi subayını, o sırada Britannia’da hâlâ direnmekte olan son Kelt kalelerini almakla meşgul Julius Severus’u getirir. Dört yıl süren şiddetli savaşlar sonucunda, Kudüs geri alınır. Son Yahudi kalesi Beitar, İS 135’te düşer. Geriye, çöldeki mağaralarda yuvalanmış dağınık direniş mevzileri kalır. Şimon Bar Kohba infaz edilir; önce Caesarea’da hapsedilen Rabbi Akiba da daha sonra infaz edilir. Sanhedrin dağıtılır. Jüpiter için tapınak ile Aelia Capitolina şehri yeniden inşa edilir. Artık hiçbir Yahudi’nin, ne yaşamak ne de dua etmek için bu yerlere yaklaşmaya hakkı vardır.</p>
				<p class="paragraf-4">Yahudi halkı bütün sivil, askeri ve hatta dini şeflerini kaybetmiştir. Silah tutacak yaştaki erkeklerin çoğu ya öldürülmüş ya da köle olarak satılmıştır. Bölge imparatorluk arazisi ilan edildiğinden, hâlâ tarla ekip biçmekte olan az sayıdaki Yahudi köylü, ellerindeki arazilerin iyi kötü kalıtsal işletmecileri durumuna düşer, vergiler dışında Roma’ya bir de kira bedeli ödemek zorunda kalırlar. Kaçabilenler kaçar.</p>
				<p class="paragraf-4">Olaylardan 30 yıl sonra doğan Yunan tarihçi Cassius Dio’ya göre,<span class="char-style-override-17">34</span> daha önceki savaşta ölen 1.000.000 İbrani’ye bu savaşta toplam 580.000 İbrani eklenmiştir. Filistin’de birkaç yüz bin Yahudi kalmıştır. Bir yüzyıl içerisinde Yahudi halkı, toplam nüfusunun üçte birini kaybetmiştir.</p>
				<p class="paragraf-4">Bazı Romalıların daha önce Nasıralılar olarak adlandırdığı, yetkililerin ise artık “Hıristiyanlar” dediği İsa’nın müritlerinin Kudüs’te oturmaya ve <span class="char-style-override-14">fiscus judaicus</span>’u ödememeye hakları vardır: Hıristiyanlar ile Yahudiler arasındaki fark vergiyle ilgilidir.<span class="char-style-override-17">34</span></p>
				<p class="paragraf-4">Beş yıl sonra, İS 140’ta, Hadrianus’un halefi Antoninus Pius; isyancıların elebaşısı Rabbi Akiba’nın müritlerinin Kudüs’e geri dönmelerine ve Celile’de yer alan Usha’da, babası II. Gamaliel’den patrik veya <span class="char-style-override-14">nassi</span> unvanını alan II. Şimon başkanlığında bir akademi kurmalarına izin verir. Eğitime teşvik amacıyla hahamların vergiden muaf tutulması, Yahudi olsun olmasın hiçbir mükellefin hoşuna gitmez. Öte yandan Antoninus, Yahudi anne babadan doğan bütün erkek çocukların sünnet edilmelerine tekrar izin verir. Bu öyle bir 180 derece dönüştür ki, Roma’da Juda adında bir hahamın Antoninus’a Yahudiliği kabul ettirdiği, hatta imparatoru dini tefsirler yazmakla görevlendirdiği söylentileri yayılır! Filistin, Suriye vilayetinin bir bölgesi olmaktan çıkarılıp özerk bir vilayet haline getirilir. Tam da bu sırada “Filistin” ismi tam anlamıyla ortaya çıkar. Bu isim, bütün Roma yazılarına hâkim olana kadar daha üç yüzyıl geçecektir.</p>
				<p class="paragraf-4">Bütün bu çabalara rağmen, Antoninus’un son saltanat yılı olan İS 161’de, Celileli Yahudiler, Suriye sınırına yığılan Partlarla birlik olup Roma boyunduruğundan kurtulmayı dener. Antoninus’tan sonra tahta geçen Marcus Aurelius, Yahudilerin bu yeni isyanını bastırır, Partları püskürtür, Antoninus’un çoğu reformunu yürürlükten kaldırır.</p>
				<p class="paragraf-4">İS 165’te, II. Şimon’un yerine geçen Rabbi Yehuda HaNasi, Sanhedrin ile birlikte Sepphoris’e yerleşir. 30 yıl boyunca burada kalacaktır. Aldığı ilk karar; bilgelerin yüzyıllardır birbirlerine sözlü olarak aktardığı, büyük ihtimalle çelişkilerin gün ışığına çıkmaması için yazıya geçirilmesi kesinlikle yasak olan (“iki haham, üç görüş”) Kitab-ı Mukaddes tefsirlerini kâğıda geçirtmek olur. En az 148 yorumcunun katıldığı derlemenin adı daha sonra <span class="char-style-override-14">Mişna </span>(ya da “Tekrar”, zira o zamana kadar ezberden “tekrar edilen” metinlerden oluşmaktadır) olacaktır. Kutsal kitap, halkın toplandığı “yer” görevini görerek Tapınağın yerini alır.</p>
				<p class="paragraf-4">İS 188’de Rabbi Yehuda, toplam 63 alt bölümden oluşan altı konudaki derlemeyi bitirir: tarım, yıllık kutsal törenler, evlilik, hukuki ve cezai ticaret kanunu, Tapınağa hizmet, temizlik âdetleri. <span class="char-style-override-14">Mişna</span>’nın tamamlanması için, Kudüs’te ve Babil’de yarım yüzyıl daha geçmesi gerekecektir. Ekonomi doktrininin esası, dördüncü bölümde (<span class="char-style-override-14">Nezikin</span>), özellikle de üç alt bölümde (<span class="char-style-override-14">Bava Kama</span>, <span class="char-style-override-14">Bava Metsia</span> ve <span class="char-style-override-14">Bava Basra</span>) ele alınır. Özel mülkiyetle ilgili kanunların toplandığı bu alt bölümlerin adları Aramcada (Babil’de halen konuşulan, kısmen metinlerde de kullanılan dil) “birinci kapı”, “orta kapı” ve “son kapı” anlamına gelir. </p>
				<p class="paragraf-4"><span class="char-style-override-14">Mişna</span>, çağının kanun kitabıdır. Hâkimlerin düşünmeye devam etmesini engellemez. Âlimler yeni tefsirler kaleme almaya, mahkemeler sürekli değişim halinde olan durumları serbestçe muhakeme etmeye devam eder. Mesela <span class="char-style-override-14">Mişna</span> yayımlandıktan sonra Romalılar vergilerin Şabat yılı dahil her yıl ödenmesini talep edince, mahkemeler Yahudilerin topraklarını bir yıl için Yahudi olmayan dostlarına kâğıt üzerinde satmalarına izin verir. Böylece kendilerini o senenin gelirinden mahrum edecek nadasa bırakma zorunluluğundan kurtulmuş olacaklardır. Hatta Rabbi Yannai, aynı nedenlerden dolayı Şabat yılının kaldırıldığını ilan etmiştir. </p>
				<p class="paragraf-4">Celile’deki akademilerde, <span class="char-style-override-14">Mişna</span>’nın ileride <span class="char-style-override-14">Gemara </span>(“Tamamlama”) adını alacak tefsirleri üzerine çalışmalar çoktan başlamıştır. <span class="char-style-override-14">Gemara</span>, <span class="char-style-override-14">Mişna</span>’nın her bir bölümüne eklenen anekdotlardan ve tartışmalardan oluşur. Bütün bunlar hep beraber Kudüs Talmudu’nu oluşturur. </p>
				<p class="paragraf-4">Ancak Kudüs’teki Yahudi varlığını muhafaza etmek için harcanan bütün çabalara rağmen, cemaatler Roma İmparatorluğu’nun çeşitli bölgelerine, Pers devletine, Arabistan’a veya daha uzak yerlere dağılmaya devam eder. En zenginler, bir cemaatin ayakta kalabilmesi için gerekli bütün meslek gruplarını da yanlarında götürür: öğretmenler, hâkimler, ayin yöneten din görevlileri, kasaplar, fırıncılar. Geride kalan azınlık, o sırada hâlâ Roma’dan çok Yunan olan kültürel etkilere maruz kalır.</p>
				<p class="paragraf-4">Yahudi halkı bir kez daha yavaş yavaş yok olur. Roma metinlerine göre, birkaç kitap ile galiplerin hafızasında yer edecek alay ve küçümseme dolu hatıra dışında, bu halktan yakında geriye hiçbir şey kalmayacaktır.<span class="char-style-override-17">335</span> </p>
				<p class="paragraf-4">Aynı çağda ve aynı yerde, dünyaya ve paraya yaklaşımı çok daha farklı tektanrılı bir din ortaya çıkmıştır. Bu din, Tanrı’yla olan ilişkide derin sarsıntılara yol açacaktır.</p>
				<p class="arabaslik-sol" id="toc_marker-2-2">2. Para karşısında Hıristiyanlar ve Yahudiler</p>
				<p class="alt">Verimli para, verimsiz para</p>
				<p class="paragraf-4">İsa’nın ilk müritleri dinibütün Yahudilerdir. Yahudi törenlerine katılırlar, Tevrat’a uyarlar. İsa’nın Mesih olduğuna kani olduktan sonra, diğer Yahudileri de kendileriyle birlikte Mesih’in dönüşünü beklemeye ikna edebilmeyi umarlar. </p>
				<p class="paragraf-4">Ancak Mesih’in dönüşünün uzaması ve din değiştirmelerin azlığı nedeniyle ilişkiler gerilir. Hıristiyanlar kendilerine “<span class="char-style-override-14">verus Israel</span>” adını verir, Yahudilerin dualarında İsa’yı lanetlediklerinden şüphelenir, onları “Tanrı katili” olmakla suçlar.<span class="char-style-override-17">428</span> Hatta bazıları, Yahudilerin başına gelen kötülüklerin sebebinin İsa’nın şehit edilmesi ile Sadukilerin bunda oynadıkları rol olduğunu iddia eder. Buna karşılık Yahudiler, Hıristiyanları sapkın ilan ederek cemaat ve ticaret ağlarından dışlarlar.<span class="char-style-override-17">428</span></p>
				<p class="paragraf-4">Böylece Yahudiliğin bu iki kolu birbirinden uzaklaşır. Petrus’la anlaşmazlığa düşen Tarsuslu Pavlus, daha önce Yahudiliğe inanan paganları kendine çeker. Anadolu’da, Yunanistan’da, Suriye’de, Mısır’da, Roma’da ve Kartaca’da Hıristiyanlığa geçenlerin sayısı artar. Bir toplulukta yeterince mümin oluştuğunda, oraya bir rahip atanır. Yeterince rahip olunca, bunlar bir piskopos seçer. Bu piskopos, komşu piskoposlar tarafından kutsandıktan sonra cemaatindeki rahip ve müminlerden sorumlu olur.<span class="char-style-override-17">428</span> Kilisenin henüz kutsal kitabı yoktur. Petrus’un ölümünden beri bir ruhani lideri de bulunmamaktadır. Bu lider çok daha sonraları, egemen imparatorluğun kalbinde yaşayan Roma piskoposu olacaktır. </p>
				<p class="paragraf-4">Buna paralel olarak, iki ekonomi doktrini arasındaki farklılıklar derinleşir. Her ikisinde de yardımseverliğin, adaletin ve bağışın erdemine inanılır. Ancak Yahudiler için zengin olmak, Hıristiyanlar için ise fakir olmak makbuldür. İlki için zenginlik, Tanrı’ya daha iyi hizmet etmek için bir araç iken, diğeri için zenginlik selametin yolunu kapatır. İlki için para bir iyilik aracı olabilir; diğeri için paranın etkileri daima yıkıcıdır. İlki için, kişi iyi yolda kazanılmış paradan sevinç duyabilir; diğeri için para her şıkta el yakar. İlki için, ahlak çerçevesinde para kazanmış ve cemaatte yaşayan fakirlere karşı bütün görevlerini yerine getirmiş kişi için zengin ölmek bir lütuftur; diğeri için, fakir ölmek selamete ermenin zorunlu koşuludur. Matta, İsa’nın şu sözünü aktarır: “Yine size derim ki, devenin iğne deliğinden geçmesi, zengin kişinin Tanrı’nın hükümranlığına girmesinden daha kolaydır” (19, 24). Her ne kadar Luka, imansız kâhya meselini anlamı belirsiz bir cümle ile bitirir (“Namussuzluğun parasını kendinize dostlar edinmek için kullanın” [16, 11]) ve bu cümleyle paranın gücünü kabul ederse de, hemen şöyle ekler: “İyilik yapın ve hiçbir karşılık beklemeden ödünç verin” (6, 35).</p>
				<p class="paragraf-4">Daha önce gördüğümüz gibi, paradan menfaat elde etmek Yahudiler için ahlaksızlık değildir. Eğer Yahudiler aralarında paradan menfaat elde edemiyorsa, bu dini yasaktan ötürü değil, dayanışma kaygısı yüzündendir. Tıpkı sığır sürüleri gibi, para da verimli bir zenginliktir; zaman ise değerlendirilmesi gereken bir boşluktur. Tam tersine Hıristiyanlar için, tıpkı Aristoteles ve Yunanlar için olduğu gibi, para –ve zaman– tek başına bir zenginlik kaynağı değildir; para verimsizdir. Bu yüzden para ticareti yapmak, ölümcül bir günahtır. Hıristiyanlığın paranın verimsizliğine olan bu takıntısı, evlilik dışında yasakladığı cinselliğe duyduğu nefrete de gönderme yapar. Yeni oluşmakta olan Kilise için, Tanrı’nın yarattıkları dışında hiçbir şey verimli olamaz. Para çalıştırmak, zina yapmakla eşdeğerdir.</p>
				<p class="paragraf-4">Şüphesiz iki din arasındaki bu farklılıklarda, çok eskilere giden Esseni-Saduki kavgası ile havarilerin en yoksul Yahudileri kendilerine çekme arzusunu da görmek gerekir. </p>
				<p class="paragraf-4">Yahudilerin kendi cemaatlerine yapmaları gereken bağışlar, gelirlerinin beşte biri ile sınırlıdır. Buna karşılık, Hıristiyanlar Kiliseye sınırsız bağışta bulunmaya teşvik edilir. Yahudi cemaatlerinin söz konusu bağışların tamamını fakirlere dağıtması gerekirken; Kilise, haşmetiyle göz kamaştırabilmek ve insanlığın selametini hazırlayabilmek için bağışların en azından bir kısmını kendine saklayabilir. Kilise açısından menfaat üretemeyen para, Kiliseden geçerse ihsan üretebilir. Kilisenin gelecekteki mutlak gücü, parayla olan ilişkilerin bu şekilde tersine döndürülmesinden kaynaklanacaktır. </p>
				<p class="paragraf-4">Aradaki farklılıkları daha da derinleştirmek için, Hıristiyanlığın Yahudiliğe getirdiği eleştiriler din ile ekonomiyi birbirine karıştırarak Tanrı katli ve istifçilik suçlamalarını birleştirir. İncil; (İsa’yı ele vermek için 30 dinar almayı kabul eden [Matta 27, 6-7], daha sonra günahından dinarları iade ederek temizlenmeyi uman) Yehuda’nın karşısına, 300 dinarlık güzel kokulu yağlarla İsa’nın ayaklarını ovan Mecdelli Meryem’i (Luka 7, 47) çıkartır. Meryem, parayı günahlardan arınma aracı yapar, günahların bağışlanması için adak adamaya örnek teşkil eder. </p>
				<p class="paragraf-4">Aynı şekilde İncil, bir Yahudi kanunu olduğu farz edilen “göze göz dişe diş kanunu”nun karşısına (oysa daha önce gördüğümüz gibi, Hammurabi’den kalma bu kanuna Tevrat karşı çıkar), Hıristiyanlığın şiddete başvurmama felsefesini çıkartır.<span class="char-style-override-17">121</span> Matta (5, 38-39) bu suçlamalara katılarak İsa’yı şöyle konuşturur: “‘Göze göz, dişe diş’ dendiğini duydunuz. Ama size derim ki, size yapılmak istenen kötülüklere direnmeyin. Tam tersine, biri sağ yanağınıza vurursa, ona öbür yanağınızı da uzatın.” Oysa Kitab-ı Mukaddes’te yer alan bu ayet şöyle demektedir: “Hayata göre [‘için’ değil] hayat, göze göre göz, dişe göre diş... vereceksin.” <span class="char-style-override-14">Ta’hat</span> (göre) kelimesi intikam değil, tam tersine verilen zararın telafisi için ödenen tazminatı belirtir.<span class="char-style-override-17">121</span> Ayet kişiden, kan kaybettiğinde dahi para ile yetinmesini ister. Misillemeye getirilen bu yasak, Tevrat’ın daha birçok ayetinde dile getirilir. Eşsiz bir dini yasa uzmanı olan İsa, bu ayetlerden birini o kadar çok tekrar etmiştir ki, daha sonraları ayetin kaynağı unutulmuştur: “Öç alma ve kin besleme. [...] Benzerlerini kendin gibi sev” (Levililer 19, 18).</p>
				<p class="paragraf-4">İskenderiyeli Klement gibi antik dönem Hıristiyan ilahiyatçıları,<span class="char-style-override-17">301</span> benzer bir yaklaşımla, Tevrat’ın ahlak öğretisine son derece yakın bir ekonomi ahlakını yüceltseler de, ilk Hıristiyanların İncil’deki ilgili ayetlerden çıkardıkları bütün dersler, Yahudilerin her şeyi para ile ölçtüğü ve para karşılığında her şeyi, zamanı, insan etini ve hatta Tanrı’yı dahi sattığı iddiasını destekleme amaçlıdır. Mesih’i para karşılığında satan Yahudiler, her şeyi satın almaya ve satmaya hazırdır derler. Yahudilerin tek kutsal yasası piyasadır. Hıristiyan antijudaizmi, iktisadi eleştirilerden ayrılamaz.</p>
				<p class="paragraf-4">Milattan sonra I. yüzyılın sonunda Kilise oluşmaya başladığında, Kilisenin Yahudilikle ilişkisi tartışmaların odak noktasındadır.<span class="char-style-override-17">301</span> Bazı ilahiyatçılara göre Hıristiyanlık, Yahudiliğin tamamlanmasıdır; diğerlerine göre ise tam tersine, Hıristiyanlığın Yahudilikle hiçbir ilgisi yoktur. Mesela Gnostikler, Yahudilerin Tanrısı’nın sadece bu dünyayı yarattığını, İsa’nın Babası olan başka bir Tanrı’nın ise göklerdeki dünyayı yarattığını iddia eder. 150’ye doğru, Gnostik sapkın Marcion, o sırada kaleme alınmakta olan İncil metinlerinden Yahudiliğe ve Tevrat’a dair bütün atıfların atılmasını dahi talep eder. </p>
				<p class="paragraf-4"><span>Bütün bu ayrılıklara rağmen, Romalıların gözünde Hıristiyanlar, tıpkı Samiriler gibi birçok Yahudi tarikatından sadece bir tanesidir. Marcus Aurelius’tan sonra tahta çıkan ve kendini Herkül zanneden bir deli olan Commodus, hiçbir ayrım gözetmeksizin hem Yahudilerin hem de Hıristiyanların peşine düşer. İmparatorlukta yaşayan her iki dinin mensupları kenarda köşede yaşarlar, ücra yerlerde otururlar, marjinal işler yapmaya zorlanırlar. 212’den itibaren, 1000 küsur suç işledikten sonra imparator olan Caracalla, hem Yahudileri hem de Hıristiyanları hedef alan bir asimilasyon kampanyası başlatır. İmparatorluğun bütün sakinlerine tek bir Roma vatandaşlığı getiren bir ferman çıkarır. Bu sayede çok sayıda Yahudi, imparatora bağlılık yemini etmek ve dinlerini değiştirmek zorunda kalmaksızın Roma idaresinde görev alır. Ancak önemli görevlere gelemezler. Umut edebilecekleri en yüksek mevki, herkesin nefret ettiği vergi tahsildarlığıdır. Bundan böyle onlara hiçbir özel hak tanınmaz. Dinleri ve kültürleri yok sayılır. Asla çözemeyecekleri bir ikilemde kalırlar. Ya aşırı zulüm görüp ölecekler ya da aşırı asimile olup yok olacaklardır.</span></p>
				<p class="paragraf-4">240’a doğru Hıristiyanlık, gittikçe imparatorluğun üst kademelerine sızmaya başlar. Yeni Ahit metinleri ortaya çıkar; İncil tamamlanır. Piskoposların bölgesel otoritesi tanınır. Sonsuz yaşam vaadi karşılığında Tanrı’ya, toprak, sürü hayvanı veya değerli eşya şeklinde yapılan bağışlarda patlama görülür. Üst düzey din adamları, Kiliseye özel araziler ve maddi kaynaklar sağlamak üzere bu bağışları yönlendirmekle görevlidir. İçlerinden bazıları bu bağışları tekrar satmaya kalkar. Roma piskoposu etrafında örgütlenen Kilise, bunu engellemek için elinden geleni yapar. İskenderiyeli ilahiyatçı Origenes, Kiliseye inananların “Seçilmiş Halk” olarak Yahudilerin yerine geçtiğini ilan eder. </p>
				<p class="paragraf-4">İS III. yüzyılın başında, Hıristiyanlık bütün imparatorluğu sararken Roma, Asya vilayetleri karşısında güç kaybeder. 216’da, Kartaca’da 71 Afrikalı piskoposun katıldığı bölgesel bir konsil toplanır. Sanhedrin’den esinlenen başka bir konsil, daha sonra Roma’da bir o kadar piskoposu daha bir araya getirir. Başkentte şimdiden 46 Hıristiyan rahip bulunmaktadır. Hatta sayıları, Roma İmparatorluğu dışında da artmaya başlamıştır. Gittikçe güç kazanan Hıristiyanlar, İmparatorluk yetkililerini, misyonerlik yapmayan ve imparatorlukta dağınık halde yaşayan birkaç milyon Yahudi’den çok daha fazla tedirgin etmektedir.</p>
				<p class="paragraf-4">222’de Aleksander Severus’un saltanatı başladıktan sonra Yahudiler, Hıristiyanlara oranla daha az kötü muameleye maruz kalır. Roma’da şehirlilerin sahip olduğu haklara sahiptirler; bazı yükümlülüklerden muaftırlar; istedikleri gibi ibadet edebilirler. Hatta 236’da, bir süredir tahsil edilmesi getirdiği gelirden çok daha pahalıya patlayan <span class="char-style-override-14">fiscus judaicus</span> ortadan kalkar. Yahudi cemaatleri, itibarı zayıflayan patriğe vergi (<span class="char-style-override-14">apostole</span>) ödemekten de artık bezmiştir. Cemaatler arası ilişkiler eski hızıyla devam etse de, merkezi artık Filistin’de değildir. Böyle bir merkez varsa bile, bu daha çok İskenderiye veya, daha sonra görüleceği gibi, Roma’ya rakip imparatorluklarda bulunmaktadır.</p>
				<p class="paragraf-4">Daha sonraki imparatorlar (Decius, Valerian, Diocletianus), hem Yahudilere hem de Hıristiyanlara zulmederler. Her iki din mensuplarını asimile etme çabaları sürer. 250’de, Decius bir kez daha bütün Roma vatandaşlarını resmi tanrılara ibadet etmeye zorlar. 285’te Diocletianus, Yahudi ve Hıristiyan zanaatkârların kendi loncalarını kurmalarını yasaklar. 303’te ibadet yerleri kundaklanır, Hıristiyan meclisleri yasaklanır, Kilisenin mallarına el konur.</p>
				<p class="paragraf-4">Bütün bu zulümlere rağmen Yahudilik devam eder; her yerde alanını genişleten ve gönülleri fetheden Kilise güçlenir. Roma piskoposunun gittikçe artan nüfuzu altında oluşan Kilisenin örgütlenmesi imparatorluğunkini taklit eder. Gittikçe daha çok bağış alan Kilise; mallarını devredilemez ilan eder, piskoposların bu malların ticaretini yapmalarını yasaklar, böylece daha çok inananı kendine çekmenin yollarını artırır. İmparatorlar sık sık piskoposlukların servetlerine el koysa da, yeni bağışlar zararı derhal telafi eder.</p>
				<p class="paragraf-4">İlk piskoposlar; Yahudilerin Kitab-ı Mukaddesi’ndeki peygamberleri, içinde yaşadıkları çağın Yahudilerinden ayırmak için ellerinden geleni yapar. Caesarea Piskoposu Eusebius; çağdaşı olan “korkunç” Yahudileri, “Eski Ahit’in iyi İbranileri”nden ayırır. Bununla birlikte, yürütülen bu ayrımcılık stratejisi çok etkili olmamış olsa gerek; zira 312’de İspanya’da yer alan Elvira’da toplanan ilk bölgesel konsillerden birinde, Kilise, Hıristiyanları hasatlarını hahamlara kutsatmaktan men eder. Bu yasak daha sonra o kadar sık tekrar edilmiştir ki, mahkûm ettiği uygulamanın devamlılığını ortaya koymaktan başka bir işe yaramamıştır. Gerçekte Hıristiyanlar ve Yahudiler birbirlerine, din adamlarının arzu ettiğinden çok daha yakındır. Her iki dine mensup tüccarlar, köylüler, zanaatkârlar ve kuyumcular birbirleriyle, piskoposların arzu ettiğinden çok daha fazla konuşurlar. Birbirlerine misafir giderler; birbirlerinin bayramlarına katılırlar. Dini yetkilileri küplere bindirerek birbirlerine hayır duaları ederler. </p>
				<p class="alt">Bizans cenderesi</p>
				<p class="paragraf-4">Bir yüzyıldan beri olması beklenen şey sonunda olur ve 312’de bir Roma imparatoru Hıristiyanlığı kabul eder. İmparator adayları arasında yaşanan birçok katliamdan sonra, Konstantin, Roma’da iktidarı ele geçirerek 313’te çıkan Milano Fermanı’yla Hıristiyanlara ibadet özgürlüğü tanır. Hatta seleflerinin el koyduğu bütün malları Kiliseye iade eder. Hıristiyanların talihi dönmüştür. Aynı sırada imparatorluğun ağırlık merkezi tamamen Doğuya kayar. Dünya ekonomisi gittikçe Asya etrafında dönmeye başlar.</p>
				<p class="paragraf-4">Konstantin, Boğaziçi’nde Yunanlara ait eski bir yerleşim bölgesi olan Bizans’tan kalma harabeler üzerine Konstantinopolis adında yeni bir başkent inşa ettirir. Bu yüzdendir ki, imparatorluğun doğu bölümü, daha ileride Bizans İmparatorluğu olarak adlandırılacaktır. 325’te imparatorluğun tek hâkimi haline gelen Konstantin, piskoposları atlayarak Kilisenin de tek hâkimi olduğunu iddia eder. Dini tartışmalara karışır; Yahudilerden ayrı tuttuğu Samirileri, dinlerini değiştirmeye zorlar. Hıristiyanlığa geçmeyi reddedenlerin, kendilerine bir yüzyıl önce Caracalla tarafından verilen Roma vatandaşlığını iptal eder. Her türlü misyonerlik faaliyetini sert biçimde yasaklar (Yahudiliği kabul eden bir Hıristiyan, onu din değiştirmeye ikna eden Yahudi ile birlikte yakılarak ölmeye mahkûm edilir); Hıristiyan kölelerin sünnet olmalarını yasaklar; bir Yahudi’nin din değiştiren başka bir Yahudi’yi eleştirmesini ölümle cezalandırır. Yahudileri, –vergi tahsildarlığı hariç– askeri ve sivil görevlerden men eder. Bununla birlikte, anlaşmazlıklarını kendi mahkemelerinde çözmelerine izin verir. Yahudiler artık Romalı değildir; bundan böyle Roma yasaları onlara uygulanmaz. </p>
				<p class="paragraf-4">Yahudiler ile Hıristiyanlar arasındaki ayrım, Kilisede de tartışma konusu olur. 318’de, İskenderiye’de rahip olan Arius, Baba’nın Oğul’dan önce var olduğunu ve Oğlu yarattığını savunur. İskenderiye piskoposu, Baba ile Oğul’un ezelden beri bir arada var olduğunu belirterek Arius’u aforoz eder. Bu fikri anlaşmazlığın altında, Hıristiyanlığın doğuşunda Yahudiliğin yeri sorusu yatmaktadır. Hıristiyanlar, öteki tektanrılı dini ortadan kaldırmak ile İsa’nın geldiği halkı Mesih’in tarihi gerçekliğine şahadet etmesi için muhafaza etmek konusunda ikiye ayrılır. Bu sorunu çözmek üzere Konstantin, 325’te Anadolu’da yer alan Nikea’da<span class="char-style-override-17"><a class="footnote-link" href="#footnote-225-8" id="footnote-225-8-backlink">8</a></span> ilk ekümenik konsili toplar. İmparator ve konsil, Hıristiyanların Tanrısı olan Baba’nın, Yahudilerin Tanrısı’yla aynı olduğunu teyit eder. Oysa Yahudiler, “iğrenç halk” olarak nitelendirilir. Hıristiyan antijudaizmi, müjdeyi getirmiş ve insanlığa hizmet etmiş halka duyulan nefret ekseninde şekillenir. Aynı şey çok daha ileride, para ile olan ilişkide de ortaya çıkacaktır. Başkalarına Tanrılarını verdikten sonra, şimdi de borç para verene karşı duyulan nefret. </p>
				<p class="paragraf-4">Bir imparatordan ötekine, Yahudilerin durumu kötüleşir. İmparatorluk zayıfladıkça, Yahudilerin cenderesi gitgide dayanılmaz bir hal alır. “Yeni Roma” Konstantinopolis’in törenle açıldığı yıl olan 330’da, Kilise ile imparator arasında bir iktidar kavgası patlak verir. Her ikisi de, siyasi ve dini açıdan üstünlüğün kendisinde olduğunu iddia eder. Anlaştıkları tek nokta, Yahudileri alt etme zorunluluğudur. İmparatorun Yahudilere getirdiği yasaklara karşılık Kilise –durmak bilmeyen bir yarış çerçevesinde–, Hıristiyanların Yahudilerle hiçbir şekilde ilişki kurmamalarını sağlayacak başka yasaklar koyar. Mesela Hıristiyanlara kendi bayramlarını belirlerken Yahudilerin bayram takvimini kullanmalarını yasaklar. Bu ayrımcılıkta tehdit altında olan Yahudi kimliğini muhafaza etme fırsatı gören bazı hahamlar, durumdan şikâyetçi değildir. </p>
				<p class="paragraf-4">Konstantin öldüğünde gücünün zirvesinde bulunan Roma İmparatorluğu, Doğu ve Batı olmak üzere ikiye bölünür. 337’de, Konstantin’in oğullarından II. Konstantius, Konstantinopolis’e yerleşerek Perslere karşı savaş başlatır. Ağabeyi II. Konstantin ise Roma’ya yerleşerek imparatorluğun batı kısmını yönetmeye başlar. Küçük kardeş II. Konstantius, üçüncü kardeş Konstans ile birlikte, İskenderiye ve Yahudiye’de çıkan Yahudi isyanlarını bastırır. II. Konstantius 339’da, önce Yahudi erkekler ile Hıristiyan kadınların, daha sonra Yahudi kadınlar ile Hıristiyan erkeklerin evlenmelerini yasaklar. Yahudileri tarım sektöründen tamamen atmak için onlara, Hıristiyan olmasa dahi köle kullanma yasağı getirir. </p>
				<p class="paragraf-4">350’de II. Konstantius, ailesinin geri kalan üyelerini öldürttükten sonra, ikiye ayrılan imparatorluğu tekrar bir araya getirmeye çalışır. Yahudileri “zararlı bir mezhep” ilan ederek Perslerle birlik olup kendisine karşı komplo kurmakla suçlar. Buna kanıt olarak da, Kudüs’te belirlenen bayram takvimini cemaatlere iletmek üzere iki imparatorluk arasında gidip gelen “casus hahamlar”ı gösterir. Yahudilerin ticari ve dini ağları artık çok ciddi anlamda tehdit altındadır. Birçok Yahudi zulümden kurtulmak için din değiştirerek ya kendi dinlerine gizli gizli ibadet eder ya da samimi Hıristiyanlar haline gelirler. Konstantius’un Doğudaki vekili Gallus, Celile’de Yahudilere hayatı zindan eder. Bölgenin siyasi önemi gittikçe azalır. Önemli ticaret yolları Roma’yı Konstantinopolis ve İskenderiye’ye bağlar. Filistin dışlanır.</p>
				<p class="paragraf-4">352’de Filistin’de yeni bir isyan çıkar. Ancak Roma ile işbirliği yapan patrik tarafından desteklenmediği için ve maddi olanaksızlıktan dolayı söz konusu ayaklanma başlamadan biter. 358’de Konstantinopolis, Yahudi milli kimliğini kesin şekilde yok etmek amacıyla Filistin’i, Kızıldeniz ile Akdeniz arasında bulunan diğer bölgelerle birleştirerek <span class="char-style-override-14">Palestina Tertia</span> adında yeni bir vilayet oluşturmaya karar verir. Filistin ismi artık kesin olarak yerleşir. 358’de, dünyadaki bütün Yahudilerin gözünde itibarını kaybetmiş olan patrik, İkinci Tapınağın yıkılış tarihini temel alan yeni bir takvim düzenlediğinde kimse umursamaz. </p>
				<p class="paragraf-4">Aynı sırada, etraftaki genel çöküş havasına rağmen, Tiberyalı hahamlar okullarının yalnızlığında, kutsal metinlerin yeni yorumlarının yazımını tamamlar. Muazzam bir eser olan bu <span class="char-style-override-14">Gemara</span>, <span class="char-style-override-14">Mişna</span> ile birlikte Kudüs Talmudu, daha doğrusu kutsal şehirde kaleme alınmadığından Talmud Eretz Yisrael adını alır. Daha ileride göreceğimiz gibi, aynı anda <span class="char-style-override-14">Mişna</span>’nın başka yorumları kaleme alınmaktadır. Bir başka <span class="char-style-override-14">Gemara</span> olan bu <span class="char-style-override-14">Gemara</span>, daha sonra Babil Talmudu adını alacaktır.</p>
				<p class="paragraf-4">Daha sonraki Doğu Roma imparatorları, ekonomik durum ve zamanın ihtiyaçlarına göre, tahterevalli misali, Yahudilere bir hoşgörülü bir hoşgörüsüz davranır. Nerede olursa olsun Yahudiler genellikle esnaf veya zanaatkârdır. Köle kullanma yasağından dolayı artık tarımla uğraşamazlar. Özellikle halen nüfuz sahibi oldukları uluslararası ticarette çok nadir olarak rehincilik yaparlar. </p>
				<p class="paragraf-4">İnanmış bir çoktanrıcı olan Julianus, 361’de II. Konstantius’un yerine tahta geçer. Paganlığa geri dönüş yaptığından, Dönme Julianus lakabıyla anılır. Yahudi tüccarların uluslararası ağından ve onların aracılığıyla Mezopotamyalı Sasanilere karşı girişilen savaşta Babil cemaatlerinden faydalanmak için, bütün imparatorluktaki Yahudileri korur. Yahudilerin kamu görevlerine girmelerine izin verir; onlara ibadet etme ve kendi mahkemelerine başvurma hakkı tanır; patriğe ödenen vergiyi kaldıracağına dair söz verir. Hatta Tapınağı baştan inşa ettirmeye başlar. Ancak Julianus 364’te ölmeden biraz evvel çıkan gizemli bir yangın, çalışmaları sekteye uğratır. Saltanatı ancak üç yıl süren Julianus, Sasanilerin başkenti Ktesifon’u kuşattığı sırada ölür. </p>
				<p class="paragraf-4">Ondan sonra gelen imparatorlar tekrar Hıristiyanlığı benimserler. Yahudilere uygulanan baskılar tekrar başlar. Valens ve Valentinianus; Yahudileri, Julianus’un icra etmelerine izin verdiği kamu görevlerinden kovarlar. Daha sonra gelen imparatorlar, Yahudileri iktisadi ve siyasi hayattan iyice tecrit ederler. </p>
				<p class="paragraf-4">380’de, I. Theodosius daha merhametli bir politika izlemeye başlar. 390’da Milano Piskoposu Ambrosius Yahudileri “korkunç ticari işlemler” gerçekleştirmekle suçlarken,<span class="char-style-override-17">301</span> Theodosius Yahudi mahkemelerinin özerkliğinin altını çizer (“Yahudi inancına yabancı hiç kimse, Yahudilere uygulanacak fiyatlara karar veremez”<span class="char-style-override-17">301</span>), Yahudi bayramlarına ve takvimine saygı gösterilmesini emreder, Yahudilerin her türlü saldırıya karşı korunmasını ister. Theodosius aynı yıl, İskenderiyeli Yahudi armatörlere özerk lonca kurma hakkı tanır. Yahudiler, dünyanın bir numaralı limanında olağanüstü bir ayrıcalık elde ederler.</p>
				<p class="paragraf-4">Buna rağmen Kilise, hem dini hem ekonomik açıdan Yahudilere karşıdır. 395’te, İskenderiye Kütüphanesi’nin Hıristiyan patrik Theophilus tarafından kısmen yok edilmesini takiben, Konstantinopolis Piskoposu Yannis Khrysostomos Yahudileri “Tanrı düşmanı” ilan eder, sinagogu “putperestliğe adanmış İblis yuvası” ve “Tanrı katillerinin ini” olarak tanımlar.<span class="char-style-override-17">34</span> Yahudilerin debdebesini ve faizle borç para verme alışkanlıklarını (oysa o sırada bu son derece nadir yapılmaktadır) eleştirir. “Yahudiler şeytana tapar; dinleri ise bir illettir.”<span class="char-style-override-17">135</span> Aynı çağda Numidya’da yer alan Hippo kentinde, Augustinus faizle borç vermeye karşı çıkmaktadır. Augustinus’a göre üç büyük günah bulunur: cinsel hırs (fakat üremek de gerekir), iktidar hırsı (fakat kamu işleriyle uğraşmak da gerekir) ve para hırsı (bu affedilmezdir). Bir başka deyişle, paranın “zina yapmasına”, yani menfaat üretmesine engel olmak gerekir. Augustinus Yahudileri, “ahlaki çöküşleri nedeniyle” Mesih’in ölümünün bir simgesi haline getirir. Yahudilerin öldürülmemesini salık verirse de, –herkese gösterilmeleri için– dağıtılmalarını, “Kilisenin sinagog üzerinde kazanmış olduğu zaferin perçinlenmesi için” aşağılanmalarını ister.</p>
				<p class="paragraf-4">395’te I. Theodosius; Doğu Roma İmparatorluğu’nu büyük oğlu Arcadius, Batı Roma İmparatorluğu’nu ise küçük oğlu Honorius’a emanet eder. Yeni imparatorlar babalarına göre daha hoşgörüsüz davranır. 398’de çıkan bir kanunla Yahudilerin hukuki özerklikleri iptal edilir; Yahudi mahkemeleri, “tarafların rızasıyla işleyen basit hakemlik kurumları”na indirgenir.<span class="char-style-override-17">135</span> Buna normal yargılamada temyize gitme hakkı da eklenir. Aynı kanun, bazı mesleklere girebilme veya bazı vergileri ödememe gibi ekonomik avantajlar söz konusu ise, Yahudilerin din değiştirmesini yasaklar. Yunan ve Bizanslı tüccarlar artık bütün kara ve deniz yollarına hâkimdir. Yahudiler istenmeyen rakiplerdir. </p>
				<p class="paragraf-4">408’de, Arcadius’un oğlu II. Theodosius babasının yerine tahta çıkar. Onun zamanında Yahudilerin özel statü çerçevesinde tecridi tamamlanır. 431’de, II. Theodosius bir fermanla patriklik makamını lağveder. Tahsili bütün cemaatler tarafından garanti edilmesi gereken yeni bir vergi koyar.<span class="char-style-override-17">34</span> Yahudileri ihbar edecek herkese, el konulacak gelirden pay vermeyi bile vaat eder. Yahudilere getirilen Hıristiyan köle çalıştırma, Hıristiyanları eleştirme, <span class="char-style-override-14">tsedaka </span>için vergi toplama, Yahudi olmayanları din değiştirmeye veya sünnet olmaya ikna etme ve sinagog inşa etme yasaklarını yeniden yürürlüğe koyar. Yahudilerin bayramlarını sadece kendi mahremiyetlerinde kutlamalarına izin verilir. 312’den bu yana yazılan ve 435-438 arasında “Theodosius Kanunları” adı altında toplanan kanunlarla, bir Hıristiyan’ın dinini değiştirmeye kalkan –“iğrenç mezhep” olarak tanımlanan– Yahudiler, Samiriler ve Hıristiyan olmayan “ve cenneti arayan” diğer herkes ölüme mahkûm edilir. Aynı kanunlar, bu “dinsizlerin” yaşayabileceği alanları da kısıtlar.<span class="char-style-override-17">135</span> Asimile olmamaları ve rakip tüccarlardan kolayca ayırt edilebilmeleri için, Yahudilerin nasıl giyinmesi gerektiği de belirlenir. Kamu mesleklerinin çoğu, özellikle hapishane bekçiliği ve hâkimlik Yahudilere yasaklanır. Yahudiler, vergi tahsildarlığı gibi mali yükümlülükler getirecek mesleklere zorlanır. </p>
				<p class="paragraf-4">Bu konudaki kanun metni, bir acımasızlık ve ikiyüzlülük örneğidir: </p>
				<p class="paragraf-4">“İmparator Hazretleri her şeyi en ufak ayrıntısına kadar genel refah düzeyi açısından incelemek arzusunda olduğundan, bütün şehirlerde vergileri tahsil etmekle görevlendirilecek mezheplerin, söz konusu işi vilayetteki memurlarıyla birlikte yürütmesini, varlıklarını bu işe harcamasını, bağışlar yapmasını ve askeri hizmetlerini yerine getirmesini emrediyoruz. Kanunların kınaması gereken nefretlik işlerinden dolayı bu insanlara hiçbir ayrıcalık tanınmayacaktır.”<span class="char-style-override-17">177</span></p>
				<p class="paragraf-4"> “Tanrı katili” terimi, ilk defa 435’e doğru Ravenna Piskoposu Petrus Chrysologus tarafından Latince olarak kullanılır.</p>
				<p class="paragraf-4">Yahudilerin çoğu Doğu Roma İmparatorluğu’nu terk eder. Aynı dönemde, Batı Roma İmparatorluğu’na yerleşen Yahudiler biraz daha iyi muamele görmektedir.</p>
				<p class="alt">Konuksever Vandallar: Tüccar gereksinimi</p>
				<p class="paragraf-4">Vizigotlar,<span class="char-style-override-18"> </span>24 Ağustos 410’da kralları Alarik yönetiminde Roma’ya girerler. 418’de Honorius istilacıları önce kovmayı, daha sonra müttefiki yapmayı başarır. Sıra Orta Avrupa’dan gelen Vandallara gelir. Vandallar; Galya, İspanya, Kuzey Afrika ve Kartaca’yı yağmalayarak İtalya’ya gelir. O sırada Batı Roma İmparatorluğu’nu yönetmekte olan Aetius diğer istilacıları –453’te Troyes yakınlarında Hunları– püskürtmeyi başarsa da, Geiserich’in Vandalları 455’te Roma’yı yağmalar. </p>
				<p class="paragraf-4">Ardından gelen olay, şüphesiz pek şanlı olmadığından çok iyi bilinmez. 476’da Herulilerin (Vandal gruplarından biri) kralı Odoacer, Batı Roma İmparatorluğu’nun son imparatoru Romulus Augustulus’u tahtından indirerek yerine geçer. İmparatorluk nişanelerini ise, o sırada Konstantinopolis’te hüküm süren Zeno’ya taşıtır. Bu, can çekişmekte olan Batı Roma İmparatorluğu’na vurulan son darbedir.</p>
				<p class="paragraf-4">Bu barbarlar Yahudilere beklenmedik şekilde, Konstantinopolis Hıristiyanlarından çok daha iyi davranır. Aslında Cermen kabileleri Yahudilerle Roma İmparatorluğu’ndan çok önce karşılaşmış, İS I. yüzyıldan itibaren kuzey ve doğu bölgelerinde amber ve kürk peşinde koşan Yahudi tüccarlarla ilişkileri olmuştur. O çağlarda Yahudiler, Cermen kanunları uyarınca yerel hükümdarlardan, geçiş yapmakta olan yabancılar sıfatıyla vergi karşılığında alışveriş yaptıkları süre boyunca koruma talep etmişlerdir. Oturma izni almaya çalışmaksızın bu koruma hakkından yararlanmış, oradan Roma İmparatorluğu’na ve Doğuya doğru devam etmişlerdir. Cermenlerin ürünlerini satmak ve dış dünyadan mal satın alabilmek için tüccara ihtiyacı vardır.</p>
				<p class="paragraf-4">Batı Roma İmparatorluğu yıkılınca, Cermen hukuku geçerli hale gelir. Cermenler Yahudilere, diğer Roma vatandaşlarıyla eşit “yabancılar” gibi davranır. Cermen örf ve âdet hukuku, ilk bakışta hükümdarsız gibi duran bu halka hiçbir statü tanımaz: katillerini cezalandırmaz; eylemlerinden onları misafir edenleri sorumlu tutar; onlara ne mülkiyet ne de miras hakkı tanır. Eğer bir yıl ve bir günlük ikametgâh sonrasında kendilerini himaye edecek birini bulamazlarsa veya bu kişinin istediği ücreti ödeyecek durumda değillerse, ya orayı terk etmek ya da köle olmak zorundadırlar. Yahudiler bir gelir kaynağı, bir zenginlik, bir ticaret aracı gibi kullanılır.</p>
				<p class="paragraf-4">İS V. yüzyılda bu barbarlar Hıristiyanlığa geçince, Romalılardan, Vandallardan, Franklardan, Burgundlardan veya Vizigotlardan kimin kimi asimile ettiği birbirine karışır. Kanunlar birleşir. Hıristiyanlaşmış Romalılar gibi, Romalılaşan Vandallar veya Vizigotlar da yeni krallıkların vatandaşları olur. Bir tek Yahudiler “yabancılar” olarak kalır. Fakat bu statü işlerine yarar; bu statüde kalmak isterler.</p>
				<p class="paragraf-4">Yahudilerin din değiştirmesini sağlamak, en azından çocuklarının din değiştirmesine engel olmalarını yasaklamak için çok şey yapılır. Bununla birlikte yeni hükümdarlar, dinlerini terk etmemekte direnenlere, Bizans imparatorlarına kıyasla daha az kötü muamele eder. Yahudiler askeri yükümlülüklerden muaf tutulurlar; ancak ticari şirketler kurmalarına izin verilir. Zira onlara ihtiyaç vardır. Yolların güvensizliği, ilişkilerdeki istikrarsızlık ve silah şakırtıları arasında Yahudiler, <span class="char-style-override-14">Syri </span>adıyla anılan –ve çoğu yine Yahudi olan– Yunan tüccarlarla birlikte, ticari ilişkileri ve yeni Avrupa’nın ilk köylerinin finansmanını sağlar.</p>
				<p class="paragraf-4">Konstantinopolis’te olanlara rağmen, Yahudiler ile Mesih’in gerçekliğine tanıklık etmiş bu halkı korumak isteyen Roma Kilisesi arasındaki ilişkiler iyileşir. Hatta 495’te Papa I. Gelasius bir piskoposa, “kendisine büyük hizmetleri dokunmuş” bir Yahudi’yi tavsiye eder. 512’de Ostrogotların kralı Theodoric, aynı zamanda bir yazar olan konsülü ve valisi Cassiodorus’un etkisiyle, Yahudilere, “topluma bir şekilde yararları” (<span class="char-style-override-14">pro servanda civilitate</span>) dokunduğu takdirde istedikleri yerde oturma hakkı tanır ve 398’de yayımlanan Roma kanunuyla kaldırılan hukuki özerkliklerini iade eder. Theodoric 519’da Hıristiyanları, Ravenna’da kundakladıkları sinagogların tekrar inşasına maddi destek vermeye dahi mecbur eder. </p>
				<p class="paragraf-4">Bir tek İspanya, Konstantinopolis’in antijudaizmini benimser. 589’da Kral Recaredo Bizanslıların etkisiyle Ariusçuluğu bırakıp Katolikliği kabul edince, Yahudilere kölelerini azat etmelerini emreder, Yahudilerin başka dinlere mensup kişilerle evlenmelerini yasaklar, Yahudi çocukları Hıristiyan eğitimi almaya mecbur eder, borcunu ödemekte geciken Yahudileri vaftiz ile sürgün arasında seçim yapmaya zorlar. 615’te, Recaredo’nun haleflerinden Sisebut söz konusu kanunları tekrar yayımlar, ki bu da kanunların uygulanmadığı şeklinde yorumlanabilir. </p>
				<p class="paragraf-4">Yahudi nüfusu, Roma İmparatorluğu’nun geri kalan bölgelerinde gittikçe azalır. Yahudiler; Bizans ile olan ticari ilişkilerini yürütmek üzere, Partların hâkimiyetindeki Babil’e giderler. </p>
				<p class="arabaslik-sol" id="toc_marker-2-3">3. Dünyanın kalbi Babil</p>
				<p class="paragraf-4">İkinci Tapınağın yıkıldığı sırada İbranilerin bir kısmı, Kitab-ı Mukaddes metinlerinde Yahudilerin atası İbrahim’in doğduğu yer olarak geçen Babil’de en az beş yüzyıldır yaşamaktadır. Bütün Yahudilerin çok iyi bildiği gibi, bu ilk sürgün o kadar mutlu geçmiştir ki, Kiros Yahudilerin İsrail’e dönmelerine izin verdiğinde çok azı geri dönmüştür. Yine çoğu Yahudi’nin bildiği gibi, önce Yunan sonra Part istilalarının oluşturduğu istikrarsız ortama rağmen, Yahudi topluluklar Babil’de daima iyi muamele görmüş, yok olma korkusu çekmeksizin kimliklerini koruyabilmişlerdir. Bunun içindir ki, 9 Av’da yaşanan felaketten sonra, Yahudiye ve Roma İmparatorluğu’nun diğer bölgelerinden birçok Yahudi, Pers vilayetlerine akın etmiştir. Göç öyle boyutlara varmıştır ki, iki yüzyıl içerisinde bir imparatorluktan ötekine göç eden Yahudilerin sayısı 2.000.000’u aşmıştır.</p>
				<p class="alt">Babil’in hâkimleri</p>
				<p class="paragraf-4">O sırada Babil Partları, Çin ve Roma ile birlikte dünyanın en büyük ekonomik, politik, kültürel ve sanatsal gücüdür.</p>
				<p class="paragraf-4">Yine o sırada Roma ve Part başkenti Ktesifon, İspanya’dan Çin’e varan bakir alanlar ile stratejik yolların kontrolü için savaşmaktadır. Bu savaşlar sıcak ve soğuk savaşlar, mevzi ve manevra savaşları, ticari ve askeri savaşlardır. Sınırlar değişir; bazen bir tarafın askerleri diğer tarafın kalbine kadar ilerler. Bu savaşlar aynı zamanda “geçirgen”dir. İmparatorluklar ve orduları mal, insan ve toprak değiştokuş eder; kervanların ve ulakların geçmesine izin verir. Yolları tüccarlara, özellikle de Yahudilere ve Yunanlara kapatmak söz konusu bile değildir.</p>
				<p class="paragraf-4">Sınır bölgelerinde şehirler kurulur. Çeşitli topluluklar, bu tehlikeli fakat elverişli konumdaki şehirlere yerleşirler. Bütün taraflarca casuslukla suçlanan ve devamlı yağmaya maruz kalan bu insanlar, oradan geçen herkesle ticaret yaparak, hatta birbirlerinin yük arabalarında seyahat ederek tarafsızlıklarını korumaya çalışırlar. Bu şekilde Yahudi tüccarların izine hem Part hem de Roma ordularında rastlanır. Mısır’da olduğu gibi, bu ordulara tohum, araç gereç (silah ticareti yapmaları prensipte yasaktır), bazen de asker temin ederler.</p>
				<p class="paragraf-4">Genel olarak Yahudiler, yıkıcı Romalılara karşı konuksever Persleri desteklemeyi tercih ederler. İS 116’da Mısır Yahudileri, Roma’ya karşı çıkan bir ayaklanmaya katılırlar. Daha sonra Sirenayka ve Kıbrıs’ta da benzer ayaklanmalara katılırlar. Bütün Roma İmparatorluğu’nda, Roma karşıtı isyanları finanse etmekle suçlanırlar. Yahudilerin, ticari gücü artan Part İmparatorluğu’ndaki ekonomik rolü güçlenir.</p>
				<p class="paragraf-4">Part İmparatorluğu’ndaki birçok şehirde Yahudiler çoğunluğu oluşturur: Babil, Selevkia, Nehardea, Nusaybin, Mahuza, İsfahan ve Susa. Köylü, zanaatkâr ve tüccarlardan oluşan Yahudi cemaatleri, aynı zamanda Pers devleti ve Mezopotamya’ya dağılmış köylerde de yüzyıllardır yaşamaktadır.<span class="char-style-override-17">34</span> Bu uzun dönemde hiçbir şiddetli çatışmaya, toplu katliama veya Yahudilere yönelik herhangi bir suçlamaya rastlanmaz.</p>
				<p class="paragraf-4">Partlar, Batıdan gelen 2.000.000’a yakın sürgünle kısa sürede birleşen bütün bu toplulukları idare etmek için, –Kiros’un birinci sürgün sırasında yaptığı gibi– sürgünlerin lideri olarak anılacak (o sırada hâlâ konuşulmakta olan Aramcada <span class="char-style-override-14">resh galutha</span>) Yahudi bir yetkiliye belli bir özerklik tanır. Kudüs patriğinin tersine, sürgünlerin liderinin gücü dini değil dünyevidir. Direkt olarak Davut’tan indiği varsayılan hanedanlar arasından seçilen bu Yahudi prensin sözü, Mezopotamya’daki her topluluğa geçer. Hatta Yahudilerin çoğunlukta olduğu bölgelerde, Yahudi olsun olmasın herkesi bu prens yönetir. Nares, Sura, Pumpedita, Nehardea, Nahar-Paked ve (prensin ikamet ettiği) Mahuza gibi şehirler onun yönetimine <br/>verilmiştir. İmparatorluk için gittikçe önem kazanan bu şehirlerdeki ekonomik hayatı, bu prens düzenler.</p>
				<p class="paragraf-4">İÖ 75’e doğru sürgünlerin lideri sıfatıyla tanınan ilk kişi Nahum adında biridir. Ancak Nahum’dan önce, hatta Darius’un saltanatından bu yana başka liderlerin olmuş olması muhtemeldir.<span class="char-style-override-17">45</span> Söz konusu liderin; polis kuvveti, ordusu, cemaatlerden nasıl toplanacağına kendisinin karar verdiği vergilerle oluşturulan bir bütçesi, hukuki, sivil ve dini idaresi bulunur. Her topluluğa bir vekil atar. Para cezaları, kırbaç veya hapis cezaları verebilir. Babil’de yaşayan herkes, Yahudiye Krallığı’nı hatırlattığı ve hükümdarla olan güç dengesini iyileştirdiği için bu göstermelik krallığı kabullenir. Ancak topluluklar üzerindeki nüfuzu, Kitab-ı Mukaddes’te yer alan herhangi bir ayetle perçinlenmediğinden, bir krala ait olabilecek ayrıcalıklar ona tanınmaz. Mesela yaptığı eylemlerden, halk meclisi nezdinde sorumludur. Yahudiler kendisini eleştirmekten geri durmaz. Bu durum, –Mısır’da, Fas’ta ve Polonya’da da karşımıza çıkacak– iktidar içinde iktidar oluşturmanın garip bir örneğidir. Babil Yahudilerine inanılmaz bir siyasi ve iktisadi istikrar ile eşi zor bulunur bir dini, kültürel ve mali yaratıcılık imkânı veren bu durum, tam 1000 yıl sürecektir.</p>
				<p class="alt">İsim ve poliçe</p>
				<p class="paragraf-4">Yahudiler köylerde, tarım ürünleri ile tarımda gerekli hayvanların ticaretini yapar. Bazıları çiftçi, hayvan yetiştiricisi, gündelik işçi, ortakçı, hatta toprak sahibidir. Toprakla uğraşanların sayısı o kadar fazladır ki, hahamlardan kurulu mahkemeler, tarımla ilgili faaliyetlerin özellikle yoğun olduğu Nisan ve Tişri ayları boyunca toplanmaz. Ortadoğu’nun geri kalan bölgelerinden gelen göçmenler ve tüccarlar, burada yaşayanları yeni ürünler ve yeni teknolojilerle tanıştırır. Bu göçmenlerle gelen yenilikler bunlarla kalmayacaktır. Köylü olarak yaşamaya başlayan bu göçmenler, tarımdaki gelişmelere öncülük ederler. Fırat vadisine zeytin ağaçları dikerler; susam yağının yerini, hem yiyecek hem yakacak olarak kullanılabilen zeytinyağının almasını sağlarlar. Mekke yakınındaki Taif’e kadar bal, hurma, palmiye, hatta üzüm asmaları götürürler.<span class="char-style-override-17">34</span> Salgın hastalıklar, özellikle bölgedeki hayvanları kırıp geçiren salgın hastalıklara karşı ilk mücadeleleri –hahamların otopsiye izin vermesiyle– yine Yahudi hekimler verir.</p>
				<p class="paragraf-4">Vergilerle sıkboğaz edilen –cemaate, toprak sahibine ve krala ödenen vergiler– Yahudi olsun olmasın bütün köylüler, söz konusu vergileri ödeyemezlerse ya devlet tarafından ya da borçlarını kapatan Yahudi veya başka bir dine mensup herhangi biri tarafından köle olarak çalıştırılırlar. Bununla birlikte Roma İmparatorluğu’nda vergi borçlularının topraklarına devlet derhal el koyarken, Mezopotamya’da ilişki ağları ve yolsuzluklar <br/>sayesinde envai çeşit uzlaşma sağlanır. Sonuçta köle olarak çalıştırılan borçlu sayısı çok azdır.</p>
				<p class="paragraf-4"><span>Şehirlerde yaşayan Yahudiler esnaf, fırıncı, bira imalatçısı, dokumacı, terzi, tabakhane işçisi, balıkçı, denizci, hamal veya demircidir. Mahkemeler zorla iş yapmayı veya bir başkasına zorla iş yaptırmayı yasakladığından, Yahudiler genellikle aile üyelerinden oluşan az sayıda çalışanla kendi hesaplarına çalışmayı tercih ederler. Ne ücretli çalışmayı ne de ücretli çalıştırmayı severler. En büyük sermayeleri isimleri ve ünleridir. Yahudi zanaatkârlar, boya imalatı ile bakır, inci, cam eşya ve değerli maden işlemede imparatorluğun bir numaralı uzmanları olarak bilinirler.</span><span class="char-style-override-17">34</span><span> Bazı Yahudiler seyyar satıcılık yaparak geçimlerini zar zor sağlar; diğerleri kuyumculuk, som (denebilecek) altın ticareti yapar, para basımında çalışır. Büyük tüccarlar, kervanlarla veya Kızıldeniz ve Hint Okyanusu üzerinden gemilerle tohum, şarap, yün ihraç eder; demir, ipek, değerli taşlar ithal ederler.</span><span class="char-style-override-17">45</span><span> Rehincilik yapan bazı Yahudiler ise, hasatları ve gemi yüklerini finanse eder. Ülkeye yenilik ve para getirmek onların işidir.</span></p>
				<p class="paragraf-4">Doğal olarak Yahudiler arasında alınıp verilen borçlara faiz uygulanmaz. Ancak tüccarlar, riskleri ve kârı paylaşarak bu yasağı delmek için durmadan yeni yöntemler geliştirirler. Gelişmekte olan uluslararası ticarete kredi gerekmektedir. Zamanın en iyi iletişim ağına sahip Yahudiler, Yunanlarla birlikte, Konstantinopolis’ten Kahire’ye, Babil’den İsfahan’a, İskenderiye’den Fes’e uluslararası ekonominin mali görevlileri gibi hareket eder. Yerleşik Babillilerin kıskandığı bu tüccarlar, maliyeciler, âlimler ve gezginler, eleştirilerin doğal hedefleri haline gelerek bütün cemaat üzerinde tehdit oluşturur. İS III. yüzyılın başında, –Selevkosların eski başkenti, daha sonra ise sırasıyla askeri kamp ve Part hâkimiyetinde ticari şehir olan– Selevkia’dan Yahudi bir bankacı, kendisine uygulanan özel vergileri ödemeyi kabul ederken bu vergilerin “Yahudilerin hayatta kalmasının teminatı” olduğunu belirtir; zira ona göre, “bu vergileri kaldıracak olursanız, halktaki Yahudi kanı akıtma eğilimini serbest bırakmış olursunuz.”<span class="char-style-override-17">34</span> Nitekim birçok olayda, küçücük bir azınlığın başarısı çoğunluğa zulmetmek için bahane edilecektir.</p>
				<p class="paragraf-4">Yahudiler mevcut dengeden dolayı kendilerini o kadar güvende hissederler ki, 220’de Persepolis’e komşu küçük bir prensliğin kralı olan I. Ardeşir, Part Kralı V. Artabanus’a saldırdığında, çoğu tehdit altındaki Part hanedanının yanında yer alır. Ancak Artabanus mağlup olur. Ardeşir, Sasaniler adıyla tanınan yeni bir hanedan, Dicle Nehri’nin Selevkia’ya bakan sol yakasında, Veh-Ardeşir veya Ktesifon’da yeni bir başkent kurar. Doğu yakasında kalan Selevkia, bir ticaret kenti olmaya devam eder. İki yakayı birbirine muhkem duvarlardan örülmüş iki köprü bağlar. </p>
				<p class="paragraf-4">Bölgenin yeni efendileri, yönetim biçiminde hemen hemen hiçbir değişiklik yapmaz. Dini sisteme ve kastlara ayrılmış sosyal yapıya dokunmazlar. Yeni asil sınıf, ikinci sınıf soylular ile Mazdeist ruhban sınıfından destek alır. Ardeşir, Yahudi cemaatlerinin örgütlenmesi ile sürgünlerin liderinin yetkilerine de karışmaz. Kimseyi din değiştirmeye zorlamasa da, ülkenin yeni efendilerinin dinine bağlı kişilere bazı mali avantajlar sağlar. Sasani yönetimi, bölgede sayıları artmakta olan Hıristiyanlara kilise inşa etme izni vermezken, Yahudilere sinagog inşa etmeyi yasaklamaz.</p>
				<p class="paragraf-4">Ardeşir, doğudaki düşmanları İskitlere karşı on yıl süren oldukça başarılı savaşlardan sonra, Mezopotamya ve Asya’ya giden yol üzerinde bulunan Ermenistan’ın hâkimiyeti konusunda Roma ile karşı karşıya gelir. 240’ta öldüğünde arkasında, özellikle Yahudi sanatçılara ve aydınlara açık, refah içinde bir imparatorluk bırakır. Ardından gelen I. Şapur, Yahudilere daha da kucak açar. Hatta imparatorluğun başkenti Ktesifon’da yaşayan Yahudiler kent nüfusunun çoğunluğunu oluşturur.</p>
				<p class="paragraf-4">Cemaat içi hayat gelişmektedir. Tek sorun, <span class="char-style-override-14">Mişna</span>’nın yeni tamamlandığı sıralarda, Mezopotamya Yahudileri için Filistinli hahamların yorumlarını elde etmenin neredeyse imkânsız olmasıdır. Roma İmparatorluğu ile Sasani İmparatorluğu arasında belge taşıyan Yahudiler, söz konusu belgeler dini tefsirler dahi olsa, her iki taraf nezdinde tehlikeli casuslar olarak görülürler. </p>
				<p class="paragraf-4">Buna ek olarak, Yavneh ve Tiberya’daki akademiler, sürgünleri ilgilendiren konuları ele almaz; <span class="char-style-override-14">Mişna</span>, Babil Yahudilerinin her konuda bir karara varmalarını sağlamaz. Bu yüzden en kısa zamanda, Yahudiyeli üstatlardan uzaklaşma riskini göze alarak diasporaya özgü bir doktrin oluşturmanın yollarını bulmaları gerekir. </p>
				<p class="paragraf-4">250’de, bir hekim, gökbilimci ve hukukçu olan Rav Samuel, Nehardea’da ilk dini akademiyi kurar. Akademi; 259’da Roma’nın müttefiklerine bağlı birliklerin yaptığı bir baskın sırasında yıkılınca, biraz ötedeki güvenli Pumpedita’ya, daha sonra ise Sura’ya taşınır. Akademi, Sura’da sekiz yüzyıl boyunca ayakta kalacaktır. Bu akademinin başkanlarına <span class="char-style-override-14">gaon</span> (Yakup’un “gurur”u) adı verilir. Bu akademi, bir araştırma merkezi olduğu kadar aynı zamanda yüksek bir mahkemedir. Eğitimli gençler önce burada okur; daha sonra 40 yaşına gelip ders vermeye başlamadan önce kendi tefsirlerini yazarlar. Her öğretmen, <span class="char-style-override-14">rav</span> unvanını öğrencisine verebilir; zira “haham unvanı alan herkes haham unvanı verebilir.”<span class="char-style-override-17">408</span> Âlimler cemaatten kopuk yaşamaz. Havanın sıcak olduğu iki ay boyunca (Adar ve İlul), civar şehirlerde yaşayan Yahudiler, öğrencilerle birlikte açık havada, <span class="char-style-override-14">kallah </span>adı verilen tefsir toplantılarına katılır. Öte yandan cemaatten para almayan bu âlimler, geçimlerini sağlamak için çalışmak zorundadır. Tüccar, hekim, bankacı, bahçıvan veya zanaatkâr olarak çalışırlar. Mesela Sura Akademisi’nin kurucusu Rav Abba Arikha, amcasının ipek ticaretini yürütür. Rav Hiya, pazar yerlerine göz kulak olur. Nehardea Akademisi’ni yöneten Rav Samuel de ipek ticaretiyle uğraşır. Bazıları ise toprak sahibi olup elde ettikleri rantla geçinir. Başkaları zengin bir âlimin kızıyla evlenir, sadece sembolik olarak çalışır. Çoğu vergiden muaftır.</p>
				<p class="paragraf-4">Sürgünlerin lideri ile <span class="char-style-override-14">gaon</span> arasında anında rekabet başlar. Prensipte hâkimler üzerinde idari yetkisi bulunan sürgünlerin lideri, <span class="char-style-override-14">gaon</span>u basit bir yardımcı gibi görse de, hahamlar, liderin Yahudilerden toplanan vergilerle geçinmekle suçlanan memurlarını küçümserler: “Başkalarının parasıyla geçinen sürgünlerin liderinin servetinden yararlanmaktansa kendi ellerinle yaptığın bir işle geçimini sağlamak yeğdir.”<span class="char-style-override-17">408</span></p>
				<p class="paragraf-4">Partların idaresinde olsun Sasanilerin idaresinde olsun Yahudiler, Hıristiyanlara kıyasla çok daha iyi muamele görürler. Çatışma bölgesi olan her yerde Hıristiyanlar Roma’yla birlik olurken, Yahudiler genellikle Perslerle birlik olur. Bu yüzden Sasani imparatorlar, Hıristiyan Roma’da yaşayan Yahudileri kendi devletlerine çekmeye çalışırken, Hıristiyan imparatorlar Pers devletinde yaşayan Hıristiyanlar lehine sık sık müdahalelerde bulunur. Halklar, iki imparatorluk arasında rehin olarak gidip gelir; malların dolaşımı tekrar başlar.</p>
				<p class="paragraf-4">Yahudiler Mezopotamya’da kendilerini o kadar iyi hisseder ki, 360’ta Roma İmparatoru Dönme Julianus onları kendi devletine çekmeye çalışıp Perslere saldırdığında, Babil hahamları, Konstantinopolis’in arzu ettiği gibi, halkı isyana teşvik etmez; Mezopotamya’daki Yahudi tüccarlara, Yahudi yasalarını çiğneme pahasına, Pers ordularına silah tedarik etme izni verir.</p>
				<p class="paragraf-4">Bununla birlikte, prensin maiyetinde Yahudilere sıkça rastlanmaz. Partların idaresinde olduğu gibi Sasani idaresinde de, –Roma’ya tabi ülkelerde olduğu gibi– siyasi iktidar, askerler ile kendini toplumdan soyutlamış kalıtsal bir aristokrasinin elindedir. Yetkililerin Yahudi cemaati ile olan tek bağı, sürgünlerin lideri ve vergi aracılığıyla sağlanır. Her cemaat, üye sayısına orantılı olacak şekilde, miktarı önceden belirlenmiş bir vergi ödemek zorundadır. Söz konusu vergi öngörülen tarihte tahsil edilemezse, Pers yönetimi sürgünlerin liderinden parayı ödemesini talep eder. Parayı veren lider, cemaatin kendisine olan borcunu ödemesini sağlamaya çalışırken, bir yandan da kendi hizmetlerini ve <span class="char-style-override-14">tsedaka</span>yı finanse edebilmek için cemaatten başka bir vergi toplar. Liderin memurları, her iki durumda da paraları tahsil etmek için son derece ısrarcı davranır. Bu insanların ne kadar sevilmediğini söylemeye hacet yok!</p>
				<p class="paragraf-4">Ne kadar küçük olursa olsun her topluluk gelişmiş bir düzen (sinagog, okul, arınma havuzu, vs.) kurar. Bu cemaatler, eğer imkânları varsa, <br/>cenaze masraflarını karşılamak, ailesi olmayan yaşlıları barındırmak, öğretmenlere ücretlerini ödemek, o cemaatte yaşayan veya oradan geçen fakirlerin çeyiz, okul, yiyecek ve giyecek giderlerini karşılamak üzere çeşitli kurumlar kurarlar. </p>
				<p class="paragraf-4">Yahudilerin öncülüğünde gelişen uzun soluklu ticaret anlayışı, tüccarları yeni mali yöntemler üretmeye iter. O sırada Pers devletinde ortaya çıkan ve belki de bir Yahudi’nin buluşu<span class="char-style-override-17">34</span> olan <span class="char-style-override-14">poliçe</span>, mali ve iktisadi açıdan tam bir devrim yaratır; zira alacağın soyut bir kavram haline gelmesini ve söz konusu alacağın, bu alacağı asıl borçludan tahsil etme görevini üstlenen üçüncü bir kişiye devredilmesini sağlar. Poliçe sistemi ancak tarafların birbirine itimadı ile yürüyebileceğinden, bu sistemi en çok Yahudi tüccarlar kullanır. Oysa hahamlar, alacakları meçhul kişilere devredilebilir hale getirmesinden korktukları poliçeye kuşkuyla yaklaşır. Hahamlara göre, ekonominin temeli olan itimat, alacağın değerini garanti eden kişiyi tanımayı gerektirir. En önemli değerlerin, <span class="char-style-override-14">isim</span> ile talep edilebilirlik olduğunu asla unutmamak gerekir. Bir yolculuk esnasında sadece güven mektubunu göstererek mali kaynak elde edebilmek ancak bu iki şeyle sağlanır (öyle ki Pers tüccarlar, aynı teminata sahip olabilmek için genellikle Yahudi ortaklar alır). </p>
				<p class="paragraf-4">Âlimlerin bu yeni kredi araçlarına duyduğu tereddüdü kırabilmek için, genellikle kendileri de haham olan tüccarlar, sadece itimat ettikleri ikrazatçılara özel teminatlar icat eder. Bu tüccarlar, Filistin’den Yahudiye’deki cemaatler için bağış toplamaya gelen bazı hahamların, cömert hamilerine, Filistin topraklarında dört dirsek yüzölçümüne sahip parsellerin sembolik tapularını verdiklerini fark ederler.<span class="char-style-override-17">34</span> Bu tip tapu senetlerini –bu senetlerin hukuki anlamda elbette bir değeri bulunmamaktadır, zira söz konusu topraklar imparatorluk arazisidir–; kendi aralarında alıp verdikleri borçlarda rehin, Yahudi tüccarların alacaklarını Yahudi olmayan tüccarlara devretmelerinde teminat olarak kullanmaya karar verirler. Bu evrakların tek değeri, bunları devredenlerin İsrail topraklarına olan bağlılığıdır. Söz konusu evraklar, tüccarların gözünde alacağın geçerliliğinin en büyük teminatını teşkil eder.</p>
				<p class="paragraf-4">Bütün bu mali icatlara rağmen, para yaygın kullanılmadığı ve genel kural takas olduğu için, kredi işlemlerine o çağda çok nadir rastlanır. Nitekim Yahudi mahkemeleri, uluslararası ticaret dışında bu konuyla ilgilenmez.</p>
				<p class="paragraf-4">Yahudilerin, anlaşmazlıklarını çözebilmek için sadece kendi mahkemelerine başvurabilme hakkı bulunur; bu çok özel bir hak olup, Sasani İmparatorluğu’nda yaşayan başka hiçbir azınlığa tanınmaz. Bu mahkemeler; borç alıp verme koşullarını belirlemenin yanı sıra, <span class="char-style-override-14">Mişna</span>’nın uygulanma şartlarını, özellikle de mal fiyatlarını, kâr oranlarını, ücret hiyerarşisini ve sözleşme tiplerini belirler, fiyatlar ile ağırlık ve ölçü birimlerini kontrol eder. Bu şekilde ortaya çıkan kurallar, ilgalar ve istisnaların istisnaları karmakarışık bir bütün oluşturur. Bu karmaşadan, yavaş yavaş Kudüs tefsirlerinden uzaklaşan yorumlar ile bu yorumların yorumları türer. </p>
				<p class="arabaslik-sol" id="toc_marker-2-4">4. Yeni ekonomi doktrini: <span class="char-style-override-18">Talmud</span> ve para</p>
				<p class="alt">Kitab-ı Mukaddes ve para</p>
				<p class="paragraf-4">İS 200’e doğru<span class="char-style-override-18"> </span>Filistin ve Babil’de yer alan Yavneh ve Pumpedita’da kaleme alınan <span class="char-style-override-14">Mişna</span>’ya dayanarak sürgünlere hitap eden sürgün Babilli hâkimler, geleneklere bağlı köylülerin hayat görüşü ile büyük şehirlerde ve limanlarda yaşayan esnafların, gezginlerin ve âlimlerin yeniliklere açık tutumu arasında ince bir denge kurarlar. Amaçları her şeyden önce cemaatler arası uyum ile ahlak kurallarının aktarımını temin etmektir. Bu düşünceler İS V. yüzyılda, <span class="char-style-override-14">Mişna</span> ile birlikte, aynı sırada Filistin’de kaleme alınmakta olan Talmud’a karşılık gelecek şekilde, yakında Babil Talmudu olarak anılacak metinleri oluşturur. Babil Talmudu refah içindeki bir cemaatin eseri olduğundan, kısa zamanda bütün Yahudi cemaatleri tarafından Filistin Talmudu’ndan daha çok okunmaya başlanır.</p>
				<p class="paragraf-4">Güç dengelerine göre yürüyen bu sert dünya düzeninde para, insan ilişkilerini düzenlemenin medeni bir biçimi olarak yavaş yavaş ortaya çıkar. Para ile insanlar bütün anlaşmazlıklarını, hatta din ile ilgili olanlarını dahi şiddete başvurmadan çözebilir. Talmud’un çoğu aynı zamanda tüccar olan yazarları, genellikle iktisat uzmanlarıdır. Aldıkları kararlar, eşine zor rastlanır teorik bir incelik, hatta çağdaşlık barındırır. Öyle ki XX. yüzyılın başında bu kararlarla ilgilenen ilk iktisatçılardan biri olan Alman Werner Sombart, “Talmud’u yazan hahamların, Ricardo ve Marx’ı okumuş veya yıllarca Borsa’da sarraflık yapmış gibi mantık yürüttüklerini” kaydeder.<span class="char-style-override-17">391</span> Nitekim ileride David Ricardo, Karl Marx ve birçok Borsa sarrafının bu müktesebattan yararlandıklarını göreceğiz.</p>
				<p class="paragraf-4">Talmud’daki kurallar, XVIII. yüzyılın sonuna, hatta bazı yerlerde XX. yüzyılın ortasına dek, yani 15 yüzyıl boyunca, bütün Yahudi topluluklar tarafından uygulanacaktır. İşte bu kurallara genel bir bakış.</p>
				<p class="alt">Tanrı’yı bütün servetinle sevmek</p>
				<p class="paragraf-4">Her şeyden önce zenginlik, hoş karşılanır.<span class="char-style-override-17">409</span> Yeryüzündeki her şeyin yaratıcısı olan Tanrı, insanlara bu dünyayı onu değerlendirmeleri ve ortak mirasları haline getirmeleri için vermiştir. Kutsalı dünyeviye çeviren, baskılardan kurtaran, şiddeti yönlendiren, yardımlaşmayı düzenleyen ve Yahudi olmayanların taleplerini karşılamaya yarayan para ise, Tanrı’ya hizmet etmek için mükemmel bir araçtır. Cemaat ağlarının devamı için para gerekli bir unsurdur. Bu yüzden tıpkı kendisinden önce kaleme alınmış metinlerde olduğu gibi, Talmud da zenginleri ayıplamaz, fakirleri yüceltmez.</p>
				<p class="paragraf-4">Bununla birlikte zenginlik bir ödül değil, bir yükümlülüktür. Zenginin zengin olduğu için özür dilemesi gerekmese de, dünyanın idaresinde daha büyük sorumluluklar alması şarttır. Hiçbir zenginin bu yükümlülükten kaçmaya hakkı yoktur. Bu da demektir ki, zengin olmak ilahi bir lütuf değil, dini bir görevdir. Zenginin tek ayrıcalığı, kendisini işe yarar hale getirebilmek ve başkalarına yardım edebilmektir. </p>
				<p class="paragraf-4">Buna karşılık zenginlik, bencil ve gösterişçi ise tehlike olabilir. Kıskançlıklar yaratıp servet sahibini cimri ve kibirli hale getirerek davranışını bozabilir. Bu yüzden zenginin, ne kibir ve kendini beğenmişlik ne de sahte bir alçakgönüllülük göstererek, sade bir hayat sürmesi gerekir. Ancak ayrıcalıklarının ve yükümlülüklerinin anlamını gözden kaçırmamak için, fakir hayatı sürmemesi gerekir. Servetini en fakirlerle paylaşmayı unutmamak için, kendi zenginliğini kabullenmesi gerekir. </p>
				<p class="paragraf-4">Gayrimenkul üzerinden zengin olmamak gerekir; zira toprağa bağlı servet göze batar, kıskançlık yaratır. O bölgeyi acele terk etmesi gerektiğindeyse, kişi için elden çıkarması zor olur. Bu yüzden servet likit olmalıdır. Değerli maden en iyi, gayrimenkul ise en kötü servet biçimidir.</p>
				<p class="paragraf-4">Zenginlik, İnsanın Düşüşünden bu yana tatmin edilemez olan arzuları yerine getirmek için bir araç değildir. Aksi halde zenginlik, arzuların ötesine gitme ihtiyacı doğurur, ki bunun sonu yoktur. Buna ek olarak, servet, başkalarının mallarına el koyarak değil, ancak buluş yoluyla veya verimli mallar (sığır sürüleri, para) üzerinden, genel zenginliğe katkıda bulunarak elde edilirse hoş görülür ve yararlı addedilir. Öte yandan bütün zenginlikler Tanrı’dan geldiğine göre, vermek zenginleşmek demektir. <span class="char-style-override-14">Tsedaka</span> zengin olmanın bir yoludur. Son olarak, gerçek zenginlik hayattır. Paranın yeri doldurulur; hayatın yeri doldurulamaz. Gelgit olan zenginlik, insanların en temel varlığı değildir. Hayat ise, dönüşü olmayan şekilde akıp gider. Bu yüzden hahamlar, bir çiftçinin karnını doyurmak ya da vergilerini ödemek için tarlasını tüketmesini veya bir cemaatin bir kölenin ya da mahkûmun serbest bırakılması için mallarını satmasını veya bir hayat kurtarmak için Şabat’ın ihlal edilmesini uygun görür. Hiçbir şey, hatta Tanrı kelamı bile hayat kadar önemli değildir. Bir sinagog veya okul yaptırmak için toplanan para, gerekirse kölelerin fidyesini ödemek veya müdafaa için gerekli gereçleri satın almak için kullanılabilir. Hatta bunun için elyazması kutsal metinler ile her türlü sanat eseri satılabilir. </p>
				<p class="alt">Nesnelerin ve bedenlerin parasal ilişkisi</p>
				<p class="paragraf-4">Para, kasten verilen zararlar dahil her türlü zararı, hatta fiziksel zararları dahi tazmin etmeye yarar. Acı çeken kurbanın zararını tazmin eder, misillemenin önünü keser. Daha önce Kitab-ı Mukaddes’in göze göz dişe diş kanununa getirdiği yasağın altını çizen Talmud, hırsızlık ve kasten adam yaralamaların nasıl tazmin edileceğini detaylarıyla izah eder. Fail tarafından tazmin edilmesi gerekenin ne olduğu uzun uzun açıklanır: “Başka bir insanı yaralayan herkes; yaraladığı kişinin mesleğini icra etme kabiliyetine verdiği zararı, yaralanmadan dolayı çektiği fiziksel acıyı, uğradığı manevi zararı, tedavi masraflarını ve iş bırakmadan dolayı oluşan zararlarını maddi anlamda tazmin etmeye mecburdur.”<span class="char-style-override-17">408</span> Ayrıca tazminat, suçu işleyenin servetiyle değil, verilen zararla orantılı olmalıdır. </p>
				<p class="paragraf-4">Bununla birlikte, bütün zararlar parayla tazmin edilemez. Her şeyden önce can kaybı, para ile tazmin edilemez. Verilen para cezası ne kadar yüklü olursa olsun, adam öldürme suçunu cezalandırmaya yetmez; af dilemek kaçınılmazdır.<span class="char-style-override-17">408</span> Aynı şekilde, hayatla ilgili hiçbir şey para karşılığında satılamaz. Mesela bir erkek, karısını veya haham unvanını satamaz. Bir köle ise fidyesi ödenmeden, sadece Yahudi dinini kabul ederek kölelikten kurtulabilir. Aynı şekilde, o çağda hâlâ –daha birçok medeniyette olduğu gibi– insan elinden çıkan her eşyada onu üreten insanın canından bir parça olduğuna inanıldığı için, paranın satılan eşyanın değerini tam olarak karşılayamadığına inanılır. Hatta Talmud (<span class="char-style-override-14">Bava Metsia</span> 51 a), özlü bir dille <span class="char-style-override-14">zaben ovid</span> (satıcı kaybeder) der. Bu ise şu anlama gelir: Eşya satmak, o eşyanın içinde var olan ve paranın hiçbir şekilde tazmin edemeyeceği canı kaybetmek gibidir.</p>
				<p class="alt">Dürüst bir piyasa: Adil ve gerçek fiyat</p>
				<p class="paragraf-4">Aldatmak ve hile karıştırmak olabilecek en kötü suçtur: “Birini sözle aldatmak, para dolandırıcılığı yapmaktan beterdir.”<span class="char-style-override-17">408</span> Özellikle pazarda, eser miktarda dahi hileli ağırlık kullanmak dine küfürdür. Fiyat verilmiş bir söz gibidir. İbranicede “adil olmayan fiyat” anlamına gelen <span class="char-style-override-14">ona’ah</span> kelimesi bile “yalan”a veya “yara”ya gönderme yapar. Bir başka deyişle, bir şeyi adil olmayan fiyata satmak yalan söylemek veya ezmek ile aynı şeydir (Levililer 25, 14).</p>
				<p class="paragraf-4">Talmud’da yer alan bir dizi kural, piyasada, öncelikle en fakiri, yani tüketiciyi, özellikle de Yahudi olmayan tüketiciyi kollamak suretiyle, malların adil fiyatlarının nasıl belirleneceği anlatır. </p>
				<p class="paragraf-4">Her şeyden önce piyasada dürüst araçlar, özellikle de önceden belirlenmiş ölçü ve ağırlık birimleri kullanılmalıdır. “Hileli terazi [Tanrı’ya karşı] edepsizliktir; O, adil ağırlıkları takdir eder” (Özdeyişler 11, 1). Levililer’de de aynı mesaj verilir (19, 35-36): “Yargılarken, uzunluk, ağırlık ve hacim ölçerken haksızlık yapmayın. Doğru teraziler, doğru ağırlıklar kullanın.” Satacağı malları ölçen veya tartan tüccar, adliye memuru gibidir; bir ağırlık veya ölçü birimi söylediğinde, aslında bir yargı kararı açıklar. Hatta bazı yorumcular, hileli terazi kullanma yasağını, “hilenin doğuracağı sonuçların zamana ve mekâna yayılması dolayısıyla”, neredeyse enseste getirilen mutlak yasak kadar önemli sayar.<span class="char-style-override-17">408</span> Üretici, sattığı mallar hakkında müşterilerini bilgilendirmekle yükümlüdür. Satıcılar, birleşmeleri “adil fiyat”ın belirlenmesine katkıda bulunacaksa kartel oluşturabilir.</p>
				<p class="paragraf-4">Satış eylemi gerçekleştikten sonra fiyatın aşırı yüksek konduğu ortaya çıkarsa, satıcı müşterisini satış öncesinde bu konuda uyardığını kanıtlayamadığı takdirde, satın alan kâr fazlasının iadesini talep edebilir. Fiyatın adil olabilmesi için, elde edilecek kârın önceden belirlenmiş “makul” bir miktarı geçmemesi gerekir. Tek ara satıcılı basit ticari işlemlerde, satıcı verdiği ek hizmeti kanıtlayamazsa, bu miktar, maliyet bedelinin altıda biri olarak belirlenmiştir. Temel ihtiyaç ürünleri –yiyecek ve giyecek– için toplum, fakirlerin mali gücüne uygun olacak şekilde fiyatlar belirlemelidir. Çok sayıda yorum (<span class="char-style-override-14">Bava Basra</span> 90 b), temel bir ihtiyaç ürününde kıtlık olduğunda, fiyatların nasıl belirlenmesi gerektiğini izah eder. Tüketicinin menfaati gereği piyasaya, yeni bir şey sunmayan veya piyasaya daha önce girmiş satıcılarla haksız rekabet yaratacaklar hariç, yeni üreticilerin girmesine izin verilir. Öte yandan satın alan kişinin, fiyatları düşük tutmak için başka tüketicileri bertaraf etmeye hakkı yoktur.</p>
				<p class="alt">Mülkiyet</p>
				<p class="paragraf-4">Nesneler üzerindeki mülkiyet hakkı mutlak değildir. Toprak söz konusu olduğunda, terk edilmiş bir araziye (<span class="char-style-override-14">hazaqah</span>) el konabilir. Bir toplum, eğer “kamu yararı”na olacaksa, bir gayrimenkulü geri alabilir. Mesela yeşil alan yaratmak, ibadet yeri veya okul açmak, hava kirliliğine engel olmak, o toplumda yaşayanların tehlikeli bölgelere karşı güvenliğini sağlamak veya Yahudi mahallesinde bulunan bir arazinin Yahudi olmayan birine satılmasını veya kiralanmasını engellemek için. <span class="char-style-override-14">Mişna</span>’nın yorumuna göre (<span class="char-style-override-14">Bava Kama</span> 114 a) bir cemaat, yasak koymak adına, üzerinde anlaşmazlık bulunan araziyi satın alabilir veya ilgili ayeti dile getirerek sadece Yahudi komşulara şufa hakkı tanıyabilir: “Bana ait arazinin sınırlarında bir aslanın yaşamasına izin verdin.” Özel mülkün bu şekilde sorgulanması, çağdaş Batı kanunlarının ilham aldığı Roma kanunları <span class="char-style-override-14">res nullius</span> ve <span class="char-style-override-14">res omnium communes</span>’ten<span class="char-style-override-17"><a class="footnote-link" href="#footnote-225-9" id="footnote-225-9-backlink">9</a></span> çok daha ileriye gider. </p>
				<p class="paragraf-4">Mülkiyet hakkı mutlak olmadığından, hırsızlık şiddet kullanmaya kıyasla daha hafif cezalandırılır. Eğer hırsız yüzü açık şekilde (<span class="char-style-override-14">guezela</span>) suç işlemişse, mahkeme hırsızdan çaldığı malı veya malın parasını iade etmesini talep etmekle yetinir. Fakat hırsızlık kurbanın haberi olmadan veya maskeli biri (<span class="char-style-override-14">gueneva</span>) tarafından yapılırsa, hırsız çaldığı malın değerinin en az iki katını ödemek zorundadır. Bir insanı çalmak, yani kaçırmak idamla cezalandırılabilir.</p>
				<p class="paragraf-4">Talmud’da, sanki özel mülkiyet hakkının kutsal bir prensip olarak algılanmaması gerektiğinin altını çizer gibi, temel bir kavramın –Şabat– irdelenmesinin akabinde, bu konuda nasıl hareket edilmesi gerektiği anlatılır: Kendi mülkünü korumaksızın başkalarınınkine saygı göstermek. Hillel, <span class="char-style-override-14">Ataların Öğretisi</span> adlı bir yorumunda, kendine özgü diliyle şöyle yazar: “Dört insan tipi vardır. ‘Bana ait olan benim, sana ait olansa senindir’ diyen vasat bir insandır. ‘Bana ait olan senin, sana ait olansa benimdir’ diyen cahil bir insandır. ‘Sana ait olan benim, bana ait olan yine benimdir’ diyen kötü bir insandır. ‘Bana ait olan senin, sana ait olan da senindir’ diyen bilge bir insandır.” Bir başka deyişle, savunulmaya ve saygıya layık tek şey, paylaşmadır.<span class="char-style-override-17">296</span></p>
				<p class="alt">Kadınlar ve toprak</p>
				<p class="paragraf-4">Diaspora Yahudilerinin komşularıyla barış içinde yaşayabilmeleri için, hukuk anlayışlarını yaşadıkları ortama adapte etmeleri gerekir. Mesela Mezopotamya’da çokeşlilik geçerli olduğundan, Babil Yahudileri de –en azından prensipte– çokeşlidir. Öte yandan, tekeşliliğin geçerli olduğu Roma İmparatorluğu’nda yaşayan Yahudiler de tekeşliliğe geçmiştir. Nasıl Hıristiyan dünyasında yaşayan hahamlar Tevrat’ta çokeşliliği kesinlikle yasaklayan ayetler buluyorsa, Babil’de yaşayan hahamlar da Tevrat’ta çokeşliliği kesinlikle savunan, zevceler arasında her türlü yasal ayrımı yasaklayan, hatta rekabeti önlemek için üç eş alınmasını salık veren başka ayetler bulurlar. Buna karşılık, Mısırlılarda olduğu gibi Babilliler arasında da sıkça girilen ensest ilişkiler, nerede yaşıyor olurlarsa olsun Yahudilerde kesinlikle yasaktır. Pers yasaları evlenmeden birlikte yaşamayı yasaklarken, hahamlar bunu –ve evlilikdışı cinselliği– hoş görür, meşru veya gayrimeşru bütün çocuklara eşit haklar tanır. Filistin ve Roma’da olduğu gibi Doğulu hahamlar, özellikle şehirlerde erken evlilikleri teşvik eder. Çöpçatanlık, bazen hahamların da yaptığı şerefli bir iş olarak görülür.</p>
				<p class="paragraf-4">Yazılı bir sözleşme, kadınları kocalarının kaprislerine karşı korur. Mezopotamyalı hahamlar, İskenderiyeli Yahudileri böyle bir sözleşme yapmadan “bir kadını ele geçirip evlenen sokak adamları gibi” evlendikleri için eleştirirler. Bir başka deyişle, sözleşme yoluyla teminat vermeden bir kadınla evlenmek, o kadına fahişe muamelesi yapmaktır. Hıristiyan dünyasında yaşayan Yahudilerde olduğu gibi, genç kızın çeyizi önce erkeğin eğitimine harcanır, ardından öncelikle kocanın anne babası, sonra bizzat koca tarafından, önce kadının anne babasına, sonra da kadına geri verilir. Söz konusu çeyiz, kocanın vefatı veya boşanma halinde ihtiyat parası olarak kenara konur. Karısına ait diğer mallarla birlikte çeyizi de koca idare eder, bunları kullanma hakkını saklı tutar. En fakirlerin çeyiz masraflarını cemaat karşılar. Kocalarına dükkânda yardımcı olmak veya ev işi yapmak dışında çok az kadın çalışır.</p>
				<p class="paragraf-4">Yahudi mahkemeleri, Yahudiler ile Babilliler arasındaki ilişkileri de düzenlemeye çalışır. Bir cemaat yiyecek sıkıntısı çekiyorsa, mahkeme onlardan, daha çok para kazandıracak olsa dahi, Yahudi olmayanlara satış yapmamalarını talep edebilir. Öte yandan, ahlaken tehlikeli ürünlerin sadece Yahudi olmayanlara satılmasını salık verir. Mesela Rav Judah ben Betera’ya göre, bağcılardan oluşan bir cemaat, şarabın yabancılara satılmasını teşvik etmelidir; “zira şarap ihracatı, [o cemaat içinde] şehvet düşkünlüğünün önüne geçilmesine katkıda bulunur.”<span class="char-style-override-17">408</span> Ancak kimsenin, Yahudi olmayanları ahlaksızlığa itecek nesnelerin ticaretini yapmaya da hakkı yoktur. Mahkemeler, Yahudi olmayanlara silah, Yahudi olmayanlar dahil herkese put veya tektanrıcı olmayan kültler düzenlemeye yarayabilecek insan heykelcikleri satılmasını yasaklar. </p>
				<p class="alt">Aktarmak<span class="char-style-override-20"> </span></p>
				<p class="paragraf-4">O çağda Yahudilik çocuğa, ya erkekten ya da kadından gelir. Talmud’da yer alan güzel bir hikâye, Yahudiliğin ebeveynle değil çocuklarla ölçüldüğünü anlatır. Bir insanın Yahudi olması için Yahudi olarak yetiştirilmesi yetmez, çocuklarını da Yahudi olarak yetiştirmesi gerekir. Bir başka deyişle, Yahudi olsun olmasın herkes için en önemli şey ne aldığı değil, ne verdiğidir. Cemaatin en önemli görevi, bilgi ve görgüsünü gelecek kuşaklara aktarmaktır. Bu yüzdendir ki cemaat içi evlilik yapmak ya da en azından Yahudi olmayan eşin din değiştirmesini sağlamak gerekir. Yahudiliğin sadece kadından gelmesi için birkaç yüzyıl daha geçmesi gerekmektedir.</p>
				<p class="paragraf-4">Anne ve babanın çocuklarına karşı ilk görevi, onlara okumayı öğretmektir. Elyazmaları nadir bulunduğundan ezber en iyi öğrenme şeklidir. Eğitim, aile arasında birlikte edilen dualara katılım ve hafıza geliştirme alıştırmalarıyla yürür. Metinleri okuma sırası, ezberlenmesi uygun görülen metinlerin listesi, okumaya ve çocuklara okutmaya uygun –en başta Aristoteles olmak üzere– dindışı metinlerin seçimi ile ilgili onlarca sayfa kaleme alınmıştır.</p>
				<p class="paragraf-4">Talmud, maddi mirasın nasıl aktarılacağını da belirler. Bir erkeğe karısından miras kalır, fakat yazılı bağış hariç bir kadına kocasından miras kalmaz. Hahamlar, bir babanın çocuklarını mirastan men etmesini yasaklar, bütün evlilik sözleşmelerinde mirasın bir kısmının reşit olmayan kızlara bırakılmasını şart koşar: “Mirasçılık sırası şöyledir: Oğullar ile oğulların çocukları (babaları önce ölürse), kızlardan önce gelir; kızlar, merhumun erkek kardeşleri ile onların çocuklarından önce gelir; merhumun erkek kardeşleri, merhumun babasının erkek kardeşlerinden önce gelir; merhumun erkek kardeşlerinin çocukları da, merhumun babasının erkek kardeşlerinden önce gelir. Fakat oğullarından çok yaşayan baba, bütün çocuklarından önce gelir.” (<span class="char-style-override-14">Bava Basra</span> 8 b)</p>
				<p class="paragraf-4">Erkekler öncelikli mirasçılar olsalar da, kızların eğitimi oğullara kalacak mirastan önce gelir. “Bir erkek arkasında oğullar ve kızlar bırakarak ölürse ve miras yüklüyse, oğullar kendilerine kalan mirasın bir kısmıyla evlilik öncesi kızların bakımını üstlenir. Söz konusu miras yüklü değilse, kalan para kızların bakımına gider, oğullar ise dilenir.” (<span class="char-style-override-14">Bava Basra</span> 9 a)</p>
				<p class="alt">Ömür boyu çalışmak</p>
				<p class="paragraf-4">Sürgünde, çölde olduğu gibi manna ile beslenmek veya Tapınaktaki din görevlileri gibi ondalık vergisiyle geçinmek mümkün değildir. Kimsenin, hatta haham ve hâkimlerin bile çalışmadan yaşamaya hakkı yoktur. Başkalarının yardımlarıyla geçinmek başvurulacak son çaredir. “Yardıma muhtaç olmaktansa Şabat’a riayet etmemek yeğdir.”<span class="char-style-override-17">408</span> Okumaya, dua etmeye, yargılamaya, öğretmeye ne kadar zaman harcarsa harcasın bir Yahudi’nin en önemli ödevi elleriyle çalışmaktır. Talmud, geçimlerini elle yapılan işlerle sağlayan sayısız Yahudiyeli ve Babilli üstada atıfta bulunur: Patrik Yohanan ben Zakkai ayakkabıcı, Rabbi Yehuda HaNasi fırıncı, Rav Huna çiftçi, Rabbi Isaac demircidir. Sura okulunun kurucusu bir diğer saygıdeğer üstat Rav Abba Arikha, bir gün elle yapılan bir işle meşgulken, işe ara vermesi işi yaptıranı zarara uğratabileceğinden öğrencilerinden birinin selamını almamıştır. Hatta Kitab-ı Mukaddes’i okumak bile –dua vakti hariç–, çalışmaktan sonra gelir.</p>
				<p class="paragraf-4">Buna ek olarak, çalışmak daima yorucudur ve bundan kaçış yoktur. Talmud, kendine göre bir mantıkla, yaşamak için çalışmanın doğurmaktan kaçınılmaz olarak iki kat daha zor olduğuna hükmeder. Bu sonuca şu şekilde varır. Kitab-ı Mukaddes’te bir yerde “Acı içinde çocuk doğuracaksın” (Yaratılış 3, 16), başka bir yerde “Geçimini sıkıntı içinde sağlayacaksın” (Yaratılış 3, 17) diye yazar. “Sıkıntı” kelimesinde “acı” kelimesinden iki kat daha fazla hece bulunduğundan, “sıkıntı içinde” yapılan (iş) “acı içinde” yapılandan (çocuk doğurma) iki kat daha zorludur. Biri fiziksel acıdır, öteki manevi; manevi acı, fiziksel acıdan daha ağırdır. Benzer nedenlerden dolayı geçimini sağlamak, sonsuz selamete ermekten, hatta Kızıldeniz’i yarmaktan daha güçtür.</p>
				<p class="paragraf-4">Çalışmanın manevi açıdan zor olmasına çare yoksa da, iş alçaltıcı veya küçük düşürücü olmamalıdır. Bu yüzden aynı hareketlerin sürekli <br/>tekrarıyla yapılan, nihai amacı, niyeti veya sonucu ahlaksızlık olan, üçüncü bir kişinin iyi niyetine bağlı işler yasaktır. Bağımsız yapılabilen işlerin tercih edilmesi bundandır. Yapılması kaçınılmaz olan (“erkekler için küçük düşürücü, kadınların ahlakına zararlı”) ev işleri isteksizce kabul edilir. Bu nedenle ev işlerinde –o çağda en zenginler arasında âdet olduğu üzere– Yahudi olmayan köle kullanmak mümkündür, zira bu kölelerin Şabat gibi zorunlulukları yoktur.</p>
				<p class="paragraf-4">Bununla birlikte kölelik, daha önceki yüzyıllara göre daha az hoş görülür. Bir Yahudi’nin savaş esirlerini ve borçluları alıkoymaya hâlâ hakkı bulunursa da, esaret artık bir yılla sınırlıdır. Babilli hahamlar, “[bir köle] yanında kendini iyi hissetmeli” ayetinden, asla Yahudi köle çalıştırılamayacağı ve diğer bütün kölelere din değiştirmelerini teklif etmek gerektiği sonucunu çıkarırlar. Köle bir yıl boyunca din değiştirmeyi reddederse, o köleyi satmak gerekir. </p>
				<p class="paragraf-4">Öte yandan, Talmud’da verilen Şabat gününde yapılması yasak eylemler listesi, daha önce Tevrat’ta verilenden çok daha ayrıntılıdır. Nitekim Tevrat’a göre sadece herhangi bir eşya taşımak ve ikamet edilen kasabadan 2000 dirsekten fazla uzaklaşmak yasaktır. Talmud bunlara 39 yasak eylem daha ekler (hepsi Tapınağın inşasıyla ilgili meslekler olarak tanıtılır). Bu yasakları incelemek, dönemin geçerli meslekleri üzerine sağlam bir fikir verir. Buna göre, tarım ve tarıma bağlı meslekler ağırlıktadır.</p>
				<p class="paragraf-4">Cuma akşamından cumartesi akşamına kadar tohum ekmek, toprak sürmek, ekin biçmek, hasat kaldırmak, demet yapmak, buğday dövmek, harman savurmak, tane ayıklamak, öğütmek, elekten geçirmek, yoğurmak, ekmek pişirmek, koyun kırkmak, yün yıkamak, yün dövmek, yün boyamak, eğirmek, dokumak, iki düğüm atmak, iki ipi birbirine bağlamak ve çözmek, kördüğüm atmak ve çözmek, iki ilmik atmak, tekrar iki ilmik atmak üzere sökmek, alageyik avlamak, at vurmak, hayvan derisi yüzmek, ayırmak, deri tabaklamak, kıyafet veya kâğıt tomarı yapmak üzere deri kazımak, deri kesmek, alfabeden iki harf yazmak ve silmek, inşa etmek, inşaat yıkmak, ateş söndürmek, ateş yakmak, bir işi bitirmek üzere çekiçle vurmak, bir eşyayı bir yerden başka yere taşımak yasaktır. Başka bir metinde bütün bu yasaklara, ticaret ve çeşitli ev işleriyle ilgili yasaklar eklenir. </p>
				<p class="paragraf-4">Eğer insan –bir dükkânda, zanaat atölyesinde veya bir armatörün yanında– ücretli olarak çalışmaktan kaçınamazsa, işin yapılması için ne kadar zaman öngörülmüşse o kadar çalışmalıdır. Hatta iş saatlerinden çalma anlamına geliyorsa, işverene selam vermemeye veya yemekten sonra en ufak bir dua okumamaya hakkı vardır. Buna karşılık işveren, işçisine ailesinin şerefiyle geçimini sağlayacak bir ücret ödemek zorundadır.</p>
				<p class="paragraf-4">“Adil fiyat” olduğu halde “adil ücret” yoktur. Talmud, tüketicileri çalışanlardan daha iyi korur. Ücret; kâr –bazı olağanüstü durumlarda maliyet bedelinin altıda biriyle sınırlıdır–, hammadde maliyeti ve ücretli arasında pay edilen “adil fiyat”tan çıkar. Ücret, bunlar ödendikten sonra geriye kalandır. Elde edilebilecek azami kâr belirlenmiş olduğundan, yaratılan değerin büyük bölümünün sermaye sahibi yerine tüketici ile ücretliye gittiği söylenebilir.</p>
				<p class="paragraf-4">İşveren, işçinin ücretinden çok haysiyetine saygı göstermelidir. Ona eşiti gibi davranmalı, mesela onu her gün sofrasına davet etmelidir. Hak ettiği ücreti ona ödemelidir. Ödemediği takdirde işçisinin zamanını, emeğini, beklentilerini, en nihayetinde hayatının bir bölümünü çalmış olur, ki bu da cinayet işlemekle eşdeğerdir; zira işçisi “fakirdir ve yaşamı buna bağlıdır” (Tesniye 24, 14’ün Talmud’daki yorumu). Bu çok ağır bir suçtur. “Rab; zayıfın mallarına el koyanların canını alır, zayıfın canını alanların haksız kazanılan mallarını elinden alır.”<span class="char-style-override-17">408</span> Bir işverenin ücreti ödemeyi reddetmesi için, borcu olmadığına veya ücreti ödemiş olduğuna dair yemin etmesi yetmez. Ücreti ödediğine veya borcu olmadığına dair maddi kanıt göstermelidir. Oysa bir ücretlinin ücretini almadığını söylemesi, işvereni parayı ödemeye zorlamak için yeterlidir. Zira hâkimler der ki, işveren birçok ücretli çalıştırdığından birinden birinin ücretini ödemeyi unutabilir; oysa ücretli, ücretinin tamamının veya bir kısmının ödenip ödenmediğini bilir.</p>
				<p class="alt">Tahammül edilemez yoksulluk</p>
				<p class="paragraf-4">Yoksulluk insanın haysiyetini yok etmez. Bir fakirin dini bağışı, zengininki kadar makbuldür: “Zenginin boğası, fakirin bir avuç unu kadar kutsaldır.”<span class="char-style-override-17">408</span> Yoksulluk kanıtlanmaz, tartışma veya pazarlık konusu yapılmaz. Bir insanın karnını doyurmak için, o insandan aç olduğunu kanıtlaması istenmemelidir. Buna karşılık, kıyafet vermeden önce giyecek giysisi olmadığını kanıtlaması istenebilir.</p>
				<p class="paragraf-4">Yoksulluk halkın düşmanıdır. Levililer Kitabı’nın (34, 9) son derece yerinde bir yorumuna göre, “Tanrı, kapının önünde yoksul insanla birlikte durur.” Halkın bütünlüğünü korumak ve şiddeti engellemek için, insanoğluna duyulan sevgi (Levililer 19, 18) ve hayata tanınan öncelik (Tesniye 30, 19) adına yoksullukla savaşılmalıdır. </p>
				<p class="paragraf-4">Ancak yoksullukla başa çıkılamaz. Talmud, ütopist bir metin değildir. Geçmiş yüzyılların tecrübesiyledir ki, yoksulluğun daima var olacağını ve sürekli yeniden ortaya çıkacağını bilir. “50 beladan daha beter”<span class="char-style-override-17">408</span> olan yoksulluk, daima bir ahlak kuralına uymamanın, bir dini emri ihlal etmenin, söylenen bir sözü inkâr etmenin veya kötü talihin sonucu ya da nedenidir. Talmud, söyleyeceğini söylemek için çoğu zaman yaptığı gibi yine masal ile kelime oyunlarına başvurur. İşte buna muhteşem bir örnek:</p>
				<p class="paragraf-4">“Rabbi Yohanan ben Zakkai [isyan zamanında patrik] bir gün müritleriyle birlikte, eşek sırtında Kudüs’ü terk eder. Bir tarlada sığır pisliğinde yulaf taneleri arayan bir kadına rastlar. Hahamı fark eden kadın yüzünü saçlarıyla gizler, ona yaklaşır ve şöyle der: ‘Efendi! Bana yiyecek bir şeyler ver.’ Haham cevap verir: ‘Kızım, kimsin sen?’ Kadın cevap verir: ‘Ben, Nakdimon ben Gurion’un kızıyım.’ Haham sorar: ‘Kızım, babanın servetine ne oldu?’ Kadın cevap verir: ‘Kudüs’te dedikleri gibi: Paranın tuzu paranın azalmasına neden olur.’”<span class="char-style-override-17">408</span></p>
				<p class="paragraf-4">Bu gizemli cevap, haliyle bir yığın yoruma neden olmuştur. Bu cevaptan, para ne şekilde kullanılırsa kullanılsın her şıkta iflasa götürür anlamı çıkartılabilir. Ancak bazı hahamlar, “azalma” (<span class="char-style-override-14">h’asser</span>) kelimesinin “yardımseverlik” (<span class="char-style-override-14">h’essed</span>) kelimesinden sadece bir tek harfle, -<span class="char-style-override-14">r</span> yerine -<span class="char-style-override-14">d</span> ile ayrıldığının altını çizer. Hahamlara göre bu, “servet” ile “iflas” arasındaki farkın basit bir imla hatasından, hatalı söylenen bir sözcükten kaynaklandığını gösterir. Bir başka deyişle yoksulluk, paranın riskli kullanımından değil de, ahlaki bir kabahatten kaynaklanmış olabilir. Başka yorumcular ise tuzun, yiyecekleri saklamada kullanılan temel madde, yani bir birikim simgesi olduğunu belirtir. Kadın “paranın tuzu paranın azalmasına neden olur” dediğinde, babasını önce manevi, daha sonra maddi iflasa sürükleyenin cimrilik olduğunu söylemek istemektedir. Oysa adil bir tutum, hem servetini korumasını hem de cömertçe vermesini sağlayabilirdi. </p>
				<p class="paragraf-4">Özetle kadın, babasının bütün parasını kendine saklamak istediği için iflas ettiğini söylemektedir. Tek bir harf farklı olsaydı –ahlaki tutum farklı olsaydı–, babasının cömertliği sayesinde zengin olduğunu söyleyecekti.</p>
				<p class="alt">Yardımsever olma zorunluluğu </p>
				<p class="paragraf-4">Bir başka güzel yoruma göre mahkemeler, cemaat mensuplarını “birbirlerine kendi menfaatlerine uygun her türlü hizmeti vermeye” mecbur edebilir.<span class="char-style-override-17">408</span> Bir başka deyişle, zenginlik başkalarına yardım etmeye yararsa bir anlam ifade eder. Üstatlar yine der ki mal mülk, musluğu daima açık bırakılması gereken bir çeşmedir. Para, üretmenin ve yararlı olmanın bir yoludur. Parayı elde tutmakta inat etmek tehlikeli bir deliliktir. Vermek ahlaki bir davranış, zenginleşmenin bir yoludur.</p>
				<p class="paragraf-4">Talmud, tıpkı mülkiyet hakkı konusunda olduğu gibi, bağış konusunda da dört ayrı tutumdan bahseder: “Sadece ve sadece başkaları vermeyince vermek isteyen kişi, kendini başkalarından ayırmak ister; başkalarının vermesini isteyen fakat kendi vermeyen kişi, kendini başkalarından gizlemek ister; kendi vermeyen ve başkalarının da vermesini engelleyen kişi, kötü bir insandır; başkaları verse dahi kendi de veren kişi, bilge bir insandır.”<span class="char-style-override-17">408</span></p>
				<p class="paragraf-4"><span>Bağış bu dünyada yerine getirilmesi gereken bir zorunluluk olup, selameti veya sonsuz yaşamı garantileyen bir adak değildir. Bağış öncelikle Yahudilere yöneliktir, ancak putperest olmayan herkesi de kapsar. O çağda Hıristiyanlık, Teslis nedeniyle Yahudiler tarafından putperest addedilir. Hıristiyanlığın tersine Yahudilikte yardımseverlik, öteki dünyaya yapılan bir yatırım değil, bir insanlık görevi, kolektif bir sorumluluktur. Bu nedenle bir cemaat, kendi yöresinde işlenen hırsızlık ve cinayet suçlarından, o yöredeki yoksulluğu bertaraf etmede etkili olamadığı için sorumlu tutulur. Cemaatin her bir üyesi o cemaate, tamamı yoksullara dağıtılmak üzere vergi ödemek zorundadır. Bu yardımın –</span><span class="char-style-override-14">tsedaka</span><span>– normal ölçüsü, Süleyman zamanında olduğu gibi, her türlü gelirin onda biridir. Mesela bir köylü ya da toprak sahibi, din görevlilerine ödenen ondalık vergisi düşüldükten sonra (ki bu, Tapınağın yıkılışından sonra, Filistin ve diğer sürgün yerlerinde neredeyse sıfırlanmıştır), tarlalarından, bahçelerinden veya bağlarından elde ettiği ürünün onda birini vermek zorundadır. Buna ek olarak köylüler, hasat sonrası fakirlerin yere düşen ekinleri ve başakları, düşen veya olgun olmayan üzüm tanelerini toplamalarına izin vermelidir. Daha da ötesi, tarlanın bir köşesi köylüye değil, Yahudi olsun olmasın yabancılara aittir. Yahudi bir köylü kendi hasadından ancak kendi tarlasındaki yabancının hasadı da verimli ise memnun olabilir. Zenginler </span><span class="char-style-override-14">tsedaka</span><span>nın iki katı kadar –yani gelirlerinin beşte biri– bağış yapmak zorundadır. Bununla birlikte zenginlerin bağışları, servetlerini tehlikeye atmamak için bu oranı geçmez. Zenginler, sırf yapmak zorunda oldukları bağışları azaltmak amacıyla servetlerini gizlememelidir. Hatta Talmud zenginlerin, fakirlere kendileri gibi azla yetinmeyi öğütlememeleri için, iyi yemeleri ve iyi yaşamaları gerektiğini söyler! Gelirinin azalmasını bekleyen zenginler ise, daha sonra </span><span class="char-style-override-14">tsedaka</span><span>ya vermek üzere kenara para koymak zorundadır. Talmud’da yer alan sevimli bir hikâye şöyledir:</span><span class="char-style-override-17">118</span></p>
				<p class="paragraf-4">“Rabbi Yohanan ben Zakkai [yine o!] rüyasında yeğenlerinin 700 dinar kaybedeceklerini görür. Rüyasında ne gördüğünü söylemeden, yeğenlerini, kendisine <span class="char-style-override-14">tsedaka</span> için ellerinde ne varsa vermeye, kendileri içinse sadece 17 dinar ayırmaya ikna eder. Yeğenler kabul eder. Yom Kippur’dan bir gün önce, yabancılardan oluşan hükümet, Yahudilerin bütün servetine el koyar. Rabbi Yohanan yeğenlerine şöyle der: ‘Önemli değil, elinizde sadece 17 dinar vardı, sizden sadece bu kadar para aldılar.’ Yeğenleri sorar: ‘Nereden bildin?’ Haham cevap verir: ‘Rüyamda gördüm.’ Yeğenler sorar: ‘Neden bize hiçbir şey söylemedin?’ Haham cevap verir: ‘Zira <span class="char-style-override-14">tsedaka</span>yı kendi çıkarınızı gözetmeden vermenizi istedim.’”<span class="char-style-override-17">408</span></p>
				<p class="paragraf-4">Yine bu konuda Talmud, çok hoş bir ifadeyle “dişi koyunları suyu geçmeden kırkmak gerekir” der.<span class="char-style-override-17">408</span></p>
				<p class="paragraf-4"><span class="char-style-override-14">Tsedaka</span> daima nezaketle verilmelidir. Bağışı yapan bunu gösterişli bir şekilde yapıyorsa, bir karşılık bekliyor demektir. O zaman bu bir bağış değil, felaketlere yol açacak ticari bir eylem, yasadışı ticaret olur. Bu şekilde bağış yapan kişi, nüfuzlu ve kıskanç kişilerin dikkatini çeker; bağışı alan ise “kendini beğenmişliğin kurbanı” olur. </p>
				<p class="paragraf-4">Talmud, cemaatin toplanan parayı nasıl kullanması gerektiğini de belirler. O sırada oluşum halindeki Kilisenin aksine, ibadet yerlerinin görkemi için para ayrılmaz. Kölelerin, savaş esirlerinin ve korsanlar tarafından yolu kesilen tüccarların fidyelerinin ödenmesine öncelik verilir. Fidye ödemelerinin bu şekilde teminat altına alınmış olması başkalarını Yahudileri rehin almaya teşvik etmemesi için, Yahudi olmayan bir köle veya rehin için normalde ne ödeniyorsa, Yahudi köle veya rehin için de o kadar ödeneceği kesin bir dille ilan edilir. Müsrif Yahudileri sınırsız borçlanmaya teşvik etmemek içinse cemaatin, borç yüzünden köle yapılan kişinin fidyesini, hayati tehlike bulunmadıkça, ancak iki kez ödemesi kararlaştırılır. Bunun dışında <span class="char-style-override-14">tsedaka</span>; öksüz ve yetimlere bakılmasını, fakir kızların çeyiz masraflarının karşılanmasını, yolcuların ağırlanmasını, öğretmenlerin ücretlerinin ödenmesini, “çıplak olana giyecek, mutfak eşyası olmayana mutfak eşyası verilmesini, kadın veya erkek bekâra eş, hatta fakir düşen zengine hizmetçi bulunmasını” sağlar.<span class="char-style-override-17">408</span> Zira Talmud, müzmin fakirden ziyade fakir düşen zengine yardım edilmesini salık verir. Son olarak <span class="char-style-override-14">tsedaka</span>, uygunsuz bir anda mallarını satmalarını engellemek için, özellikle geçici olarak yardıma muhtaç olanların imdadına yetişmelidir. İşte tam bu hususta <span class="char-style-override-14">tsedaka</span> en mükemmel şeklini alır: faizsiz borç.</p>
				<p class="alt">Borç para</p>
				<p class="paragraf-4">Adaleti yerine getirmenin en iyi yolu, maddi imkânı olmayan veya zor bir dönemden geçen kişiye para veya mal ödünç vermektir. Bu tip borçlara faiz uygulanmamalıdır: “Borcun dilim dilim ödenmesi kabul edilebilir; ancak bunların toplamı, peşin ödenmesi halinde tahsil edilecek miktardan fazla olmamalıdır.” (<span class="char-style-override-14">Bava Metsia</span> 70 b) Hatta Rabbi Gamaliel, en fakirlere zararına borç verilmesini salık verir.</p>
				<p class="paragraf-4">Genel olarak, cemaatten birine faizle borç vermek öteden beri yasaktır. Bu yasak mutlaktır ve devamlı tekrar edilir: “Kardeşinden ne ‘ısırık’ (<span class="char-style-override-14">nechekh</span>) ne de ‘katma değer’ (<span class="char-style-override-14">ribbit</span>) kabul etme; Tanrı’ndan kork, ki kardeşin de seninle birlikte yaşasın.” (Tesniye 23, 20’nin <span class="char-style-override-14">Bava Metsia</span>’daki yorumu 61 a) “Isırık” borçlunun ödediği faizi, “katma değer” ise borç verenin elde ettiği faizi gösterir. Bazı âlimler için söz konusu faiz yasağı, sadece zengini fakir düşürme riskinden dolayı değil, insanın zamanın sahibi olmamasından dolayı da hakçadır. Nitekim faiz, borç alanın zamanını (iki vade arasında geçen zaman onun için çok kısadır) borç verene (söz konusu zaman onun için çok uzundur) devreder. Bu yüzden faiz, Yunan ve Hıristiyan doktrinlerinde iddia edildiği gibi, borç verenin borç alana zaman satması değil, aksine borç alanın zamanının borç veren tarafından çalınmasıdır. Borç verenin aldığı faiz de cabası.</p>
				<p class="paragraf-4">Bununla birlikte, kimi durumlarda cemaatten birine faizle borç verilebilir. Mesela kişinin başka herhangi bir geliri yoksa, o zaman faiz ödeyerek borç para alan yardımseverlik yapar. Ancak borç para veren, kendini bilerek faiz gelirine bağımlı duruma düşürmemelidir. Talmud, borç vermeyi meslek edinenleri kınar. (<span class="char-style-override-14">Makot</span> 24 a; <span class="char-style-override-14">Nedarim</span> 49 b)</p>
				<p class="paragraf-4">Bazı âlimlere göre bu yasaklar sadece Yahudiler arasında alınıp verilen borçları kapsar; zira Yahudiler daha mühim yükümlülükler yerine getirmelidir. Başkalarına göreyse bunun nedeni, Yahudi olmayanların daha sağlam bir durumda olması veya fakir düşme risklerinin daha düşük olmasıdır. Yahudiler arasında borç para alıp vermede yardımseverlik ve dayanışma duygusu adına faiz uygulanmazken, başka yerlerde para canlıdır ve çalışmalıdır. Yakup’un sürüleri gibi para da doğurgandır, zenginlik sağlıklıdır. Para diğer mallardan farklı değildir, diğer mallar kadar canlıdır. Bazı hâkimlere göre, sadece ve sadece âlimler faizle borç verebilir ve ancak Yahudi olmayanlara borç verebilirler; zira bu insanlarla nasıl hareket edilmesi gerektiğini en iyi onlar bilir. Başka hâkimlere göre ise, Yahudi olmayanlara faizle borç vermek, bütün Yahudiler için bir zorunluluk, ahlaki bir görevdir.</p>
				<p class="paragraf-4">Sonuç olarak, bir sürü tartışmadan ve çelişkiden sonra Talmud, her şıkta Yahudi olmayanlara faizle borç verilmesine izin verir. Yahudiler arasında faizle borç alıp vermeye ise, borç verenin borç alanın ortağı yapılması kaydıyla izin verir. </p>
				<p class="alt">Mecburen özverili bir toplum: “Dünyayı iyileştirmek”</p>
				<p class="paragraf-4">Sonuçta Talmud ile, ekonominin Yahudiler tarafından hangi temelde uygulandığı ortaya çıkmış olur. Başkaları için iyi olmayan Yahudiler için de iyi olamaz. Mutsuz bir ortamda mutlu yaşayamazlar. Bu yüzden “dünyayı iyileştirmek” (<span class="char-style-override-14">tikun olam</span>) onların görevidir; zira <span class="char-style-override-14">Mişna</span>’ya göre dünya, “vazoların kırılması” sonucu oluşmuştur.<span class="char-style-override-17">43</span> Yahudi halkının rolü, başka insanlarla dayanışma içinde, dünyanın onarılmasına yardım etmektir.</p>
				<p class="paragraf-4">Bu özveri gösterme zorunluluğuna çok sayıda yorumda değinilir.<span class="char-style-override-17">43</span> Talmud, Yahudilerin Tanrı’yı nasıl sevmeleri gerektiğini sorar ve şöyle cevap verir: Örnek davranışları ve özverili tutumlarıyla, başka insanların da, kendisine inananları böyle davranışlara iten bu Tanrı’yı sevmelerini sağlayarak.</p>
				<p class="paragraf-4">Daha önce gördüğümüz gibi, tarla eken kişi ürününün bir kısmını yabancılara bırakmak zorundadır. Dürüst davranma zorunluluğu ile hileye başvurma, üçüncü kişilere –Yahudi olsun olmasın– zarar verecek eylemlerde bulunma ve kim olursa olsun birini sömürme veya yabancılaştırma yasakları bundan kaynaklanır. Yabancıları iyi ağırlamayla geçmişte Yahudilerin de birer yabancı olduğunu –veya her an yabancı olabileceklerini– unutmama zorunluluğu da bundandır. Son olarak, başkalarının malını çalmak yerine dünya mallarına katkıda bulunma gerekliliği de yine buradan gelir. Sonuç olarak ekonomi, komşuların zenginliklerine el koymak değil, kimseyi malından mahrum etmemek için yeni zenginlikler yaratmaktır. Zenginlik yaratan verimli malların önemi buradan gelir: toprak, para, zekâ.</p>
				<p class="paragraf-4">Yahudi halkına kendi iradesiyle kabul ettiği görevler yükleyen “seçilmişliğin” (Çıkış 19 ve Tesniye 26) işlevi budur. İlk görevleri ise başkalarını mutlu etmek, başkalarının mutluluğu ile mutlu olmaktır. Rabbenu Hananael der ki: “Ancak herkes daha mutlu olduğunda, Yahudiler de daha mutlu olur.”</p>
				<p class="paragraf-4">Bu nedenledir ki, Yahudilere bu görevlerini yerine getirebilmeleri için yeterince özgürlük tanınması dünyanın çıkarınadır. Bir yoruma (<span class="char-style-override-14">Suka</span> 55 b) göre dünya, Yahudiler özgür ve dünyanın yararına müdahale edebilecek durumda olduğu zaman daha güzel bir yerdir. Yahudiler tek tanrıya inananlara eşitleri gibi yardım etmeli, çok tanrıya inananları ise putperestliği reddedebilmeleri için bağışlamalıdır.<span class="char-style-override-17">390</span> Yahudi halkının felaketi, bütün insanlığın felaketidir.</p>
				<p class="paragraf-4">Bu metinler, sırasıyla Rav Judas, Rav Huna, Rav Nahmen, Rav Abaye, Rav Papa ve Rav Aşi gözetiminde, III. ila V. yüzyıllar arasında kaleme alınırken, Yahudiler ve Mezopotamyalılar, birinin almak istemediği ticari riskleri ötekisi alarak uyum içinde yaşamaktadır. Haham Aşi yönetiminde, 420’lere kadar yazılan yorumların tamamı, Kudüs versiyonundakinden dört kat daha uzundur. Ancak V. yüzyılın ortalarında, Batı Roma İmparatorluğu ardı ardına gelen barbar istilaları sonucu çökmekte iken, Mezopotamya’daki Mazdeist cemaatin içinde fanatik akımlar baş gösterir. O sırada işbaşında olan sürgünlerin lideri Mar Samuel ayaklanırsa da öldürülür. Yeni lider II. Mar Zutra bir ordu toplayarak Babil’de çoğunluğu Yahudilerden oluşan büyük şehirleri kapsayan bağımsız bir Yahudi devleti ilan eder. 520’deki ölümüne kadar yedi yıl dayanır. </p>
				<p class="paragraf-4">Bu olaylar <span class="char-style-override-14">Babil Gemarası</span>’nın kaleme alınmasını, <span class="char-style-override-14">İsrail Gemarası</span>’nın bitirilişini takiben, bir yüzyıldan uzun bir süre aksatır. </p>
				<p class="paragraf-4">O sıradaki durum, Yahudiler açısından son derece endişe vericidir. Konstantinopolis’te kötü gözle bakılan, Mezopotamya ve Roma’da zulüm gören, Kudüs’ten kovulan Yahudilerin gidebilecekleri çok fazla yer yoktur. Zulüm gören Yahudiler asimile olurlar. Beş yüzyıl önce sayıları <br/>8.000.000 iken, şimdi 5.000.000’dur.<span class="char-style-override-17">35</span> Çoğu Sasani İmparatorluğu’nu terk ederek Yemen’e, Arabistan’a, Hindistan’a ve Balkanlar’a gider. Arabistan’ın güneyinde Dhu Nuwas adında bir kral, VI. yüzyılın başında Yahudiliği kabul eder. Bu, Habeşistan’daki Falaşa cemaatinin başlangıcı olacaktır. Malabar kıyısında (bugünkü Kerala), Ktesifon’dan gelen sığınmacılar, XVI. yüzyıla kadar karabiber ticaretinde hatırı sayılır bir rol oynayacak bir cemaat kurarlar. </p>
				<p class="paragraf-4">Bizans ile Roma arasında sıkışan Filistin’de ise yeni bir umut doğar...</p>
				<p class="arabaslik-sol" id="toc_marker-2-5">5. Roma ile Bizans arasında: İsrail için yeni bir fırsat</p>
				<p class="alt">Papa Bizans’a karşı</p>
				<p class="paragraf-4">527’de amcası I. Justin’in ölümü üzerine tahta çıkan Justinianos, ayaklanmaları (isyanlardan biri 532’de kendi başkentinde çıkmıştır) bastırır, ardından imparatorluğun yönetimi ile Kilisenin yönetimini tek bir merkezde toplar. Batı Roma İmparatorluğu’nun yönetimini, Ravenna’da oturan ve papa üzerinde öncelik hakkı bulunan temsilcisine bırakır. Dini kitaplar yazar; farklı Hıristiyan akımlar arasında hakemlik yapar; “Nikealılar”ı –İsa’nın Tanrı’yla aynı özden olduğuna inananlar–, o sırada Doğuya hâkim olan “monofizitler”e –İsa’nın Tanrı’yla eşit olduğuna inananlar– tercih eder. 531’de Justinianos, var olan bütün yasaları, Kilisenin gelenekleri ile imparatorluk uygulamalarını uzlaştırarak bir kanun kitabında toplar.<span class="char-style-override-17">21</span> Mesela borç para verme konusunda faizin, deniz ticareti gibi sektörlerde, alınan risklere karşılık yılda %33’e varmasını kabul eden Roma geleneğini geri getirir. Justinianos, Yahudiliği hâlâ evrensellik konusunda bir rakip olarak gördüğünden, bütün toplulukların her yeni imparatora ve papaya saygı göstermesini ister. “Yahudi, sapkın, Manici ve Samiri batıl inançlarına inanan”<span class="char-style-override-17">21</span> herkesin, Hıristiyanlara karşı tanıklık etmesini, var olan sinagogları büyütmesini, yeni sinagoglar kurmasını ve yerel görevler üstlenmesini yasaklar. Hahamlardan oluşan mahkemeleri basit hakemlik mahkemelerine indirger, evliliklerin Kilise kurallarına göre düzenlenmesini emreder. Yahudilere, Hıristiyanlığa geçenleri azat etme şartıyla pagan köleler satın alma ve çalıştırma izni verir. </p>
				<p class="paragraf-4">532’de Justinianos’un generallerinden biri olan Belisarius, Sasani hükümdar I. Hüsrev Anuşirvan ile bir barış antlaşması imzalar. Bu antlaşma, Bizanslı tüccarların Asya yollarını kullanmalarına, Ktesifon ve Pers İmparatorluğu’nda yaşayan Yahudilerle ticaret yapmalarına olanak sağlar. Üç yıl sonra Belisarius, 12.000 kişilik bir orduyla, Ostrogotların kontrolündeki Ravenna, güney İtalya ve güney İspanya’yı ele geçirir, Toledo’yu gerçek bir metropol haline getirir. Roma, Napoli, Milano, Cenova ve Palermo’da yaşayan Yahudiler, Bizanslılara karşı Vandalların ve Ostrogotların tarafını tuttukları için –mesela Bizans ordusuna karşı Napoli’yi savunurlar–, Belisarius, Yahudileri askerlik ve kamu hizmetlerinden men eder. 535’te Clermont ve Mâcon’daki yerel konsiller, imparatorluğa bağlı devlet ve adalet kurumlarında Yahudilerin çalışmasını protesto eder. 538 ve 541’de, Orléans konsilleri yine Yahudiler ile Hıristiyanlar arasındaki her türlü ilişkiyi yasaklamayı dener. Fakat çabaları yine boşa gider. Topluluklar daha derinlerdeki kimliklerine tutunur.</p>
				<p class="paragraf-4">546’da Roma tekrar Gotların eline geçerse de, 555’te Bizanslılar Gotları bir kez daha mağlup eder. Konstantinopolis’ten hiç çıkmamış olan Justinianos 565’te öldüğünde, Akdeniz Doğu Roma İmparatorluğu’nun kontrolündedir. Ancak bir kez daha mutlak kudret çöküşün habercisidir. Üç yıl sonra, başka bir barbar kavim olan Lombardlar İtalya’ya, Persler ise Konstantinopolis’e saldırır. Sırasıyla II. Justin, Tiberius ve II. Justin’in üvey oğlu Mavrikios’un saltanatları boyunca imparatorluklar, bu bitmez tükenmez savaşlarla yıpranır.</p>
				<p class="paragraf-4">590’da Papa I. Gregorius, İtalya’da Bizans imparatorunu temsil eden Ravenna valisi üzerinde öncelik talep eder.<span class="char-style-override-17">3</span> Otoritesini sağlamlaştırmak ve tekrar ortaya çıkan Ariusçulukla mücadele etmekle meşgul olan papa, Yahudilere konan kısıtlamaları kaldırır.<span class="char-style-override-17">308</span> 591’de Terracina piskoposunun bir sinagogu, Yahudilerin duaları civardaki bir kiliseye gelen Hıristiyanları rahatsız eder bahanesiyle başka yere taşımasını yasaklar; Palermo’da sinagoglarına ve fakirleri ağırlayan kurumlarına el konan Yahudi cemaatine tazminat ödenmesini emreder. Din değiştiren bir Yahudi’yi, bir sinagoga haç ve Meryem Ana tasviri yerleştirdiği için ayıplayacak kadar ileri gider.<span class="char-style-override-17">336</span> Yahudileri, Hıristiyanlık için gerekli, fakat Hıristiyanlara yasak ekonomik faaliyetleri sürdürmeleri için teşvik eder. Mesela köle çalıştırmak, Kilise mülkleri dahil olmak üzere “Hıristiyanların elindeki büyük mülkler için gerekli olduğundan”, fakat Hıristiyanlık köle ticaretine izin vermediğinden, Papa Gregorius Yahudileri bu yolda teşvik eder. Ancak Kilise Yahudilerin köle sahibi olmalarını yasakladığından, Gregorius, Yahudilerin Hıristiyan bir köleyi 40 gün, din değiştiren pagan bir köleyi ise üç ay boyunca alıkoymalarına izin verir. Daha da ileri giderek, Basil adında Yahudi bir tüccarın, Hıristiyan kölelerini, takas süresince Hıristiyanlığa geçen oğullarına kâğıt üzerinde devretmesine izin verir! Son olarak, sayıca az olan Yahudi toprak sahiplerinin Hıristiyan <span class="char-style-override-14">coloni </span>çalıştırmalarına izin verir. Ancak bütün bunlar Gregorius’u, Kral Recardo’yu çıkardığı Yahudi karşıtı kanunlar dolayısıyla tebrik etmesine, Frank krallarını Galya’da yaşayan Yahudilerin Hıristiyan köle çalıştırmalarına izin verdikleri için eleştirmesine engel olmaz.<span class="char-style-override-17">34</span> </p>
				<p class="paragraf-4">Konstantinopolis’te yapılan bir devlet darbesi, imparatorluğu daha da zayıf düşürür. 602’de Tuna Nehri üzerinde bulunan birliklerin başlattığı isyan, Justinianos hanedanının son imparatoru olan Mavrikios’un öldürülmesiyle sonuçlanır. 610’da Heraclius, Bizans’ta yeni bir hanedan kurar. </p>
				<p class="paragraf-4">Askeri durum kargaşa içindedir. Heraclius Persleri durdurmayı başarırsa da, Slavlar Tuna Nehri’ni geçer. 629’da Bizanslı Vizigotlar, başka Vizigotlar tarafından İspanya’dan kovulur. Ancak hepsi Hıristiyan ve papaya tabidir. Bu nedenle Kilise artık Yahudileri idare etmek zorunda değildir. 633’te Toledo’da, yeni hükümdarların huzurunda toplanan bölgesel bir konsil, Yahudiliğin bir “kirlilik” olduğunu ilan eder.<span class="char-style-override-17">135</span> Bütün Yahudilerin, özellikle de kamu görevi yapan Yahudilerin din değiştirmesi gerektiği ve din değiştirenlerin eski dine mensup kişilerle görüşmesinin yasak olduğu tekrar edilir. Ancak bu kararlardan hiçbiri gerçek anlamda uygulanmaz. </p>
				<p class="alt">Yahudiye’deki son girişim</p>
				<p class="paragraf-4"><span>610’da, yani I. Heraclius ile Vizigotların Bizans’ta iktidarı ele geçirdiği yıl, Sasani İmparatoru II. Hüsrev, –nüfusunun artık sadece onda biri Yahudi olan– Filistin’i, Hıristiyan imparatordan geri almaya çalışır. Yahudiler, Sasani general Romizanes’in tarafını tutarak Bizanslı işgalcilerden kurtulmayı hedefler. Bir grup, Antakya’daki Hıristiyan patriği öldürür; başka gruplar Sur’da ayaklanır. Benyamin adında birinin liderliğindeki Tiberya Yahudileri (o çağdan kalan yegâne Hıristiyan kaynaklara göre), Yahudiye’nin yönetiminin kendilerine bırakılacağına dair vaatlerine karşılık, Sasanilerin Caesarea’yı almalarına yardım ederler.</span><span class="char-style-override-17">135</span><span> 614’te Persler Kudüs’e girer. Romizanes, İsa’nın gerildiği çarmıhın kalıntısını Ktesifon’a götürür, söz verdiği üzere kutsal şehrin yönetimini Benyamin’e devreder. Bazıları bunu, Mesih’in gelişine dair öncü işaretler olarak görür. Nitekim İlyas’ın </span><span class="char-style-override-14">Mahşer</span><span>’inde, Mesih gelmeden önce “Perslerin son kralı”nın “üst üste üç yıl Roma’ya gideceği”, “denizden gelen üç kahramanı mağlup edeceği” yazılıdır. Benyamin, Yahudilerin kralı ilan edilir. İspanya’dan İskenderiye’ye, Yahudi devletinin tekrar kurulmasını hayal eden herkes Kudüs’e akın eder.</span></p>
				<p class="paragraf-4">Ancak rüya kısa süreli olur. Üç yıl sonra, 617’de, Persler Kudüs’ün yönetimini Benyamin’in elinden alıp, sayıları üç bini aşan “kargaşa yaratanları” şehir dışına sürerler. Yahudiye’de bir Yahudi krallığı kurmak için son fırsat da kaçmıştır. Mesih yardımına gelmediği için umutsuzluğa kapılan Benyamin, İsrail’i yeniden kurmanın artık imkânsız olduğunu görerek hayal kırıklığına uğrayan birçokları gibi din değiştirir. Mısır’da yer alan Tumai’de, bu şekilde Hıristiyanlığa geçmiş 375 Yahudi’nin izi günümüze kadar ulaşmıştır.<span class="char-style-override-17">135</span></p>
				<p class="paragraf-4">626’da, İmparator II. Hüsrev Konstantinopolis’i kuşatır. Ancak Heraclius’un Bizansı güç kazanmıştır. Nihavend muharebesinde Heraclius’un birlikleri, donanmalarını güçlendirmeyi ihmal eden Persleri bozguna uğratır. II. Hüsrev öldürülür; yerine oğlu Yezdigirt geçer. Bizanslılar Ktesifon’u işgal ederek İsa’nın çarmıhı dahil Perslerin yağmalamış olduğu bütün değerli eşyaları geri alırlar. Bizanslılar, 630’da, İsa’nın çarmıhını, 15 yıl önce terk etmiş oldukları Kudüs’e geri götürürler. </p>
				<p class="paragraf-4">Önce Perslerin tarafını tutan, daha sonra Persler tarafından kovulan Yahudiler, kendilerini Bizanslıların korkunç intikamına hazırlarlar. Ancak Heraclius genel af ilan eder. Bu, Heraclius’un saltanatının zirvesi ve Doğu ile Batının birbirinden kopma anıdır. Heraclius; ordu ve maiyetin resmi dilini Latinceden Yunancaya çevirir, Roma imparatorlarının Augustus’tan beri kullandığı “Sezar Augustus” unvanını <span class="char-style-override-14">basileus</span> ile değiştirir. Bütün vilayetleri subayların yönetimine verir, paralı askerlerden oluşan bir ordu kurar. Doğu Roma İmparatorluğu’nun geleceği güvence altına alınmış gibidir.</p>
				<p class="paragraf-4">Oysa bir kez daha muzaffer bir imparatorluk, kazandığı zaferin kefaretini ödeyecektir. Perslerle yapılan savaş yüzünden zayıflayan, Ariusçular (Tanrı’nın İsa’dan önce geldiğine inanırlar), monotelitistler (Tanrı’nın iradesinin İsa’da dile geldiğine inanırlar) ve monofizitler (İsa’nın Tanrı ile eşit olduğuna inanırlar) arasında bitmek bilmeyen doktrin kavgalarıyla altı oyulan ve Roma piskoposu tarafından kabul görmeyen Heraclius iktidarı nefessiz kalır. 632’de Heraclius, imparatorlukta yaşayan bütün Yahudilere getirilen din değiştirme zorunluluğunu yinelese de, bunu zorla gerçekleştirmeye artık gücü yoktur. Yahudilerden vaftiz ile sürgün arasında bir seçim yapmalarını isteyen İspanya’daki Vizigot kral Sisebut’un da buna gücü yoktur. Kimse Yahudilere herhangi bir şey dayatmayı başaramaz. Yapılan bütün saldırılara, konan bütün yasaklara rağmen cemaatler ayakta kalır. </p>
				<p class="paragraf-4">Bu arada, Bizans İmparatorluğu ile Sasani İmparatorluğu arasındaki mücadele, Ortadoğu ekonomisini allak bullak etmiştir. Sulama kanallarının bakımı ihmal edilmiş, bölge yavaş yavaş bir çöle dönüşmüştür.<span class="char-style-override-17">34</span> Kazanılan zafere rağmen, savaş Bizans’ı zayıf düşürmüştür. Ev ekonomisi dersi: Ezen, bazen ezilenden daha kırılgandır. Strateji dersi: Piramit şeklinde büyüyen bir imparatorluğun, ağlardan oluşan bir örgütlenmeye nazaran darbelere karşı çok daha az dayanma şansı vardır. Siyaset dersi: İki süper güç aralarında egemenlik kavgası yaparken, üçüncü bir süper güç ortaya çıkıp üstünlüğü ele geçirebilir. </p>
				<p class="paragraf-4">Nitekim İslam’ın saati gelmiştir. Yahudilere, görece bir özgürlüğe sahip olacakları yeni bir alan açılacaktır.</p>
				<p class="arabaslik-sol" id="toc_marker-2-6">6. İslam diyarında gibi bahtiyar</p>
				<p class="paragraf-4">Yeni bir Tanrı anlayışı, jeopolitiği altüst etmiştir. Bir yüzyılda İslam, Córdoba’dan Kâbil’e iktidarı ele geçirmiştir. Yahudiler, bu kez misafirperver sayılabilecek yeni bir tektanrıcı ortamla karşılaşırlar. Bu topraklarda, küçümsendikleri halde kabul görerek düzgün bir şekilde yaşayacaklar, uluslararası ticaretin efendileri olarak kalacaklardır. Arap fatihlerine Avrupa’da eşlik edip, buralara Doğu mallarını ve bilgilerini götürerek Batının uyanışına zemin hazırlayacaklardır. İşte bunu nasıl başardıkları.</p>
				<p class="paragraf-4 para-style-override-16"/>
				<p class="alt">Yahudi tüccarlar ve İslamiyetin doğuşu</p>
				<p class="paragraf-4">Hz. Muhammed daha doğmadan, Arabistan’daki çeşitli krallıklarda Pers ve Roma zulmünden kaçmış çok sayıda Yahudi yaşamaktadır. O sırada Arabistan, tektanrılı dinler ile çoktanrılı dinlerin kesiştiği bir geçiş noktasıdır. Hatta Yemen’in kuzeyinde bulunan Hicaz bölgesinde, Yahudiliği kabul etmiş Araplardan oluşan bir krallık bulunur. Bu krallık, 530’a doğru, Hıristiyan bir Habeş kralın baskıları sonucu yok olacaktır.<span class="char-style-override-17">166</span></p>
				<p class="paragraf-4">570 veya 571’de, 3000 kişilik nüfuslu ve kervanların durağı bir vaha olan Mekke’de, Muhammed bin Abdullah adıyla doğan Hz. Muhammed’in macerası işte bu bölgede başlar. On yaşında yetim kalan, okuma yazma bilmeyen ve çocukken çölde nübüvvet mührünü alan Hz. Muhammed’i, bir tüccar ve Kureyş kabilesinin şefi olan amcası Ebu Talip yanına alır. Kureyş kabilesi, Hacerü’l-Esved adıyla bilinen bir göktaşını muhafaza etmektedir. Cebrail’in İbrahim ve İbrahim’in oğlu İsmail’e hediye ettiği Kâbe’de ise 300 put bulunmaktadır. Bu, İbrahim’den gelen tektanrılı inancın bölgede daha önce var olduğunun kanıtıdır. Hz. Muhammed, kendinden 15 yaş büyük, zengin bir dul olan Hatice ile evlenir. Şüphesiz şehirdeki küçük Yahudi cemaati aracılığıyla, tektanrılı dinler konusunda bilgisini genişletir. 607’ye doğru, Hz. Muhammed birçok defa çölde inzivaya çekilir. 610’da, Ramazan ayında, Hira Dağı’nda bulunan bir mağarada, kendine görünen Cebrail’den ilk vahiyi alır. Fakirliği, ahlak temizliğini, İbrahim’in Tanrısı Allah’a itaati (<span class="char-style-override-14">İslam</span>) yüceltir. İlk müritlerinden –sayıları daha çok azdır ve zulüm görürler–, okumalarını ve ezberden yüksek sesle tekrar etmelerini (Kuran, bu kelimeden gelir), Kudüs’e doğru dönerek dua etmelerini ve putlardan vazgeçmelerini ister. <span class="char-style-override-14">Müslimüm</span> (“ruhlarını Allah’a teslim edenler”) adıyla anılan müritlerinin sayısı giderek artar. İlk karısının ölümünden iki yıl sonra –aynı anda dokuz karısı olacaktır–, 621’de bir gece uyurken yaptığı yolculuk (<span class="char-style-override-14">isra</span>), onu Kudüs’teki mabede götürür. Hz. Muhammed, buradan göğe yükselerek (<span class="char-style-override-14">miraç</span>), diğer peygamberler ile İsa ve havarileriyle karşılaşır, sonra geri döner. “Saf bir Arapça” ile yazılmış Kuran’ı kâtiplere yazdırır. Kâtipler, deri parçaları, kırık çömlekler ve palmiye yaprakları kullanırlar. Bunlar vahiyler (<span class="char-style-override-14">tenzil</span>; aynı kelime “sağanak” anlamına da gelir), “yaratılmadan var olan” sözler, “Tanrı kelamı”dır. Bazı kâtipler daha sonra peygamberin kendilerine söylediğini tam olarak kâğıda geçirmediklerini, hatta bazı bölümleri peygambere kendilerinin önerdiğini söyleyerek övüneceklerdir. Yazdırma işlemi tamamlandığında, Hz. Muhammed’in Cebrail ile olan söyleşisi 12 yıl sürmüş olacaktır.</p>
				<p class="paragraf-4">Eylül 622’de, Mekke’den 300 kilometre mesafede, Arabistan’ın en önemli ticaret merkezi olan Yesrib vahası veya Medine’nin 75 sakini, Hz. Muhammed’den şehre gelerek anlaşmazlığa düşen iki Arap kabilesi Evs ve Hazreç arasında hakemlik yapmasını ister. Medine o sırada Arabistan’daki Yahudi varlığının en önemli merkezi konumundadır.<span class="char-style-override-17">385</span> Zanaatkârlar, esnaflar, tüccarlar, kuyumcular, zırh ve silah üreticileri ile bankacılar da (Kuran, faizle borç veren Yahudilere gönderme yapan ilk Yahudi olmayan metindir) kavgaya dahil olurlar. Beni Nadir ve Beni Kureyza kabileleri Evslerin, Beni Kaynuka kabilesi ise Hazreçlerin yanında yer alır. Karar vermek zordur. Hz. Muhammed, Hazreçler ve onların Yahudi müttefikleri lehine karar verir.<span class="char-style-override-17">455</span></p>
				<p class="paragraf-4">Hz. Muhammed bir savaşçıya, eli silahlı bir peygambere ve şehrin efendisine dönüşür. Medine Vesikası denen bir söylevde, Müslüman veya Müslüman olmayan tektanrıcı kabileleri, İbrahim’in soyundan gelen herkesi kapsayacak bir konfederasyon bünyesinde örgütlemeyi teklif eder. “[Yahudilerle] en kibar şekilde tartış” (Kuran 16, 126). Bu teklif bazı Yahudilere cazip gelse de, çoğu teklifi reddeder. Hz. Muhammed’i Kitab-ı Mukaddes’i çarpıtmakla suçlayan hahamlarla yapılan dini tartışmalar son derece hiddetlidir. Kendisine peygamberliğini müjdeleyen Cebrail, bu kez Hz. Muhammed’i, davayı kaybeden Yahudi kabilesi Beni Nadir’in kendisine karşı kurduğu komplo konusunda uyarmak için geri gelir. 624’te Hz. Muhammed, Beni Nadir kabilesinin Medine’den kovulmasını emreder: “Bu toprakları terk edin. Silahlar ve zırhlar hariç, develeriniz ne kadar yük taşıyabiliyorsa yanınıza o kadar yük alın!” Hz. Muhammed artık Kudüs’e doğru değil, Mekke’ye dönerek dua eder. Kippur ile benzerlikler gösteren Aşure Günü’nün yerini Ramazan alır.</p>
				<p class="paragraf-4">Mart 627’de, Hz. Muhammed’e inanmayan Araplar, kimi Yahudi ve Hıristiyan ailelerin de yardımıyla, 10.000 kişilik bir ordu toplar. Savaş ilan edilmiştir. Hz. Muhammed, inanmayanlara karşı 28 muharebe yönetecektir: “Kendilerine Kitap verilenlerden [...] İslam dinini kabul etmeyenlerle savaşın” (Kuran 9, 29); “Eğer Allah onlar için sürgün takdir etmeseydi, onları muhakkak bu dünyada cezalandırırdı. Ahrette onları ateş azabı bekler” (Kuran 59, 3). Daha sonra Hz. Muhammed, Kaynuka Yahudilerini kovar, Kureyza kabilesine mensup Yahudileri katlettirir. </p>
				<p class="paragraf-4">628’de, kuzeyde Hicaz bölgesinde yer alan Hayber’de yaşayan Yahudiler katledilir. Hayber Müslüman olur; kadınlar ve çocuklar galiplerin eline geçer. Diğer birçok kadının yanı sıra, Hz. Muhammed, Reyhane adında bir Yahudi’yi kendine cariye olarak alır.<span class="char-style-override-17">305</span> Hz. Muhammed, Hayber’de yaşayan Yahudiler ve Hıristiyanlar ile, eskiden Perslere ödedikleri, yetişkin başına bir adet altın para tutarındaki vergi karşılığında, ibadet ve çalışma özgürlüklerini teminat altına alan barış antlaşmaları imzalar.<span class="char-style-override-17">34</span> </p>
				<p class="paragraf-4">Bütün Arap kabileleri yavaş yavaş İslamiyeti kabul eder. 630’da, Hz. Muhammed’in 10.000 kişilik ordusu Mekke bölgesine hâkim olur. Hz. Muhammed, kontrolü altındaki topraklarda bir devlet kurar. Borç verme dahil, eski ticaret biçimlerinin hepsi muhafaza edilir. Kuran; ortaklık sözleşmelerine (<span class="char-style-override-14">şirke el akt</span>), şirket sözleşmelerine, sermaye şirketlerine, hizmet şirketlerine, “yüksek önem arz eden” şirketlere (ortakların isteğiyle feshedilen sözleşmeler), komandit şirketlere (İslamiyetten çok önce kervanlar için kullanılan bir yöntemdir), tohum ekme ve sulama şirketlerine izin verir.<span class="char-style-override-17">17</span> Ayrıca Kuran, kazanç getiren sözleşmeleri, kazancın emek karşılığında kazanılması şartıyla kabul eder. Dolayısıyla Kuran, bir binanın belirli bir süre için, borcun vadesi geldiğinde ödenmemesi durumunda kullanım hakkı doğuracak şekilde rehin gösterilerek borç para (<span class="char-style-override-14">rehin</span>) verilmesine de izin verir. Alacaklı, mahkemeye dahi gitmeden rehinli binayı satabilir. </p>
				<p class="paragraf-4">Hz. Muhammed, bütün Arabistan’ın kendisine biat etmesiyle birlikte, Yahudilerin ve Hıristiyanların yarımadada oturmalarını yasaklar:<span class="char-style-override-17">385</span> “Allah’ım, Yahudiler ve Hıristiyanlar kahrolsun! Peygamberlerinin mezarlarından kiliseler yaptılar. Arabistan’da bu iki dinden hiçbiri olmayacak.” Yine de 631’de Hz. Muhammed, Nacran’daki Hıristiyan şefler ile Arabistan’ın kuzeyinde yaşayan Yahudi kolonileriyle, oturma iznine karşılık hasatlarının yarısını Müslümanlara vermeleri kaydıyla bir anlaşmaya varır.<span class="char-style-override-17">385</span></p>
				<p class="paragraf-4">Hz. Muhammed 8 Haziran 632’de yaklaşık 62 yaşında öldükten sonra, haleflerinin başdöndüren fetihleri başlar. On yıl içinde Filistin, Suriye, Mısır ve Babil İmparatorluğu Müslümanların eline geçecektir. Kuran’da şöyle yazar: “Seni, bütün insanlara gönderdik.”</p>
				<p class="alt">Kudüs ve Babil İslamiyete geçer</p>
				<p class="paragraf-4">Kuran metinlerini tamamlamak ve fetihlere devam etmekle fazlasıyla meşgul olan ilk halife Ebu Bekir, Arabistan’dan ne Yahudileri ne de Hıristiyanları kovar. Çölden geçerek Yahudiye’ye ulaşır. Yahudiler ile Müslümanların anlaşmalarından korkan Heraclius, bir kez daha Filistin Yahudilerini Hıristiyanlığa geçmeye zorlar. Ancak 633’te Heraclius’un orduları, Lut Gölü’nün güneyinde Ebu Bekir’in ordularına yenilir. Müslümanların yerleştiği, o zamana dek imparatora ait olan boş topraklar, “imamın arazisi” haline gelir. Birçok Fenikeli, Kenanlı ve Filistinli Yunan İslamiyete geçer. Ebu Bekir birçok defa Kudüs’ü fethetmeyi dener, fakat başaramaz. Bizans ordusu baskıya dayanır. Ağustos 634’te halife eceliyle ölür. Ebu Bekir’den sonra gelen diğer üç halife eceliyle ölmeyecektir.<span class="char-style-override-17">256</span></p>
				<p class="paragraf-4">İkinci halife ve “inananların komutanı” unvanının ilk sahibi Ömer bin Hattab; Yahudiye’yi doğudan dolaşıp, 636’da Yarmuk kıyılarında Bizans hesabına savaşan paralı askerlerden oluşan bir orduyu mağlup ederek Şam’ı ele geçirir. Şam’da yaşayan Yahudiler, galipleri kurtarıcıları gibi karşılar. 638’de, Müslümanlar nihayet tamamen kuşattıkları Kudüs’ü ele geçirir. Ömer ile şehrin Hıristiyan patriği arasında, şehirde kaç Yahudi’nin kalmasına izin verileceğine dair müzakereler başlar. Yahudiler, en az 200 aile için oturma izni ister. Patrik ise 50 aile önerir. Ömer 70 aileye izin verir, ancak kuyuları kullanma hakları olmayacaktır. Yahudiler daha sonra bu hakkın yanı sıra, halifenin resmi emirlerine rağmen Batı Duvarının<span class="char-style-override-17"><a class="footnote-link" href="#footnote-225-10" id="footnote-225-10-backlink">10</a></span> önünde dua etme hakkını da elde edeceklerdir.</p>
				<p class="paragraf-4">Ömer, ele geçirdiği her yerde iktidarı birkaç sadık adamına emanet eder. Daha önceki rejimde görev almış memurları, bürokrat köleler haline getirerek yandaşlarının emrine verir; Suriyeliler ile Yahudileri vergi toplamakla görevlendirir. Direniş göstermeksizin teslim olmuş şehirler, direniş gösterenlere oranla daha az vergilendirilir.<span class="char-style-override-17">256</span> Ömer, Hz. Muhammed’in Hayber Yahudileri ile yaptığı anlaşmadan ilham alarak kişi başına alınan vergiye, hasadın beşte birine eşit bir toprak vergisi ile diğer mallardan alınacak vergileri ekler. Bu vergilere, bir de vergi tahsildarlarının kendi hesaplarına topladıkları vergiler eklenir. Serbest dolaşım hakkı elde etmek için bu vergileri ödemek şarttır. Ödemeler çoğu zaman gurur kırıcı törenlere bahane teşkil eder. Her şehirde, halifenin vekili olan emirler, ödemeyi kabul ettikten sonra, mükellefin ensesine sert bir darbe indirir; mükellef daha sonra bir muhafız tarafından kovulur. Halife mükellef kaybetmek istemediğinden, Müslüman askerler ile emirler, Yahudilerin din değiştirmeleri için çaba harcamaz. Vergi, daha çok cemaatlerin uyum içinde yaşamasını sağlamak içindir. </p>
				<p class="paragraf-4">Yahudi, Hıristiyan veya çoktanrıcı gayrimüslimler, “koruma altına alınmış”, <span class="char-style-override-14">zimmi</span> olarak adlandırılan azınlıklar haline gelir.<span class="char-style-override-17">454</span> Bu, küçük düşürücü bir statüdür. Zimmilerin Müslümanların yanında seslerini yükseltmeye, dar bir yolda bir Müslüman’ın yanında durmaya, hayvan öldürmeye, silah taşımaya ve ata binmeye hakları yoktur. Zimmilere hiçbir meslek yasak edilmemişse de, henüz gelişmekte olan banka işleri dışında hiçbir meslek onlara ayrılmamıştır. Prensipte Arap isimleri taşımaya hakları bulunmasa da, zimmiler İslamiyet öncesi taşıdıkları adların yanı sıra, başına <span class="char-style-override-14">Abu</span>, <span class="char-style-override-14">Banu</span>, <span class="char-style-override-14">Ibn</span> takıları koydukları Arapça isimleri muhafaza ederler. Kendilerine ayrılmış mahallelerde oturmaları şart olmasa da, hahamlık ve adli hizmetlerden, devir işlemleri deneticisinden, yardım sandığından, tutsakların fidye bedellerini ödeyen memurdan ve diğer cemaatlerden gelen habercilerden yararlanabilmek için gruplar halinde yaşamayı tercih ederler. Bununla birlikte şehir içinde yer alan bu köyler –bazı bölgelerde <span class="char-style-override-14">mellah</span> olarak adlandırılır– dışarıya kapalı olmayıp, komşu cemaatlerle sürekli iletişim halindedir. Yahudi konutları ile ibadet yerlerini hedef alan tek yasak, bu binaların civardaki Müslüman binalardan daha geniş veya daha yüksek olmama şartıdır. </p>
				<p class="paragraf-4">Yahudi köylüler, dokumacılar, bankacılar veya tercümanlar, İslam toplumunun bir parçası haline gelir. Hatta Yahudiler; Kuran<span class="char-style-override-14"> </span>metinlerinin düzenlenmesine katkıda bulunur,<span class="char-style-override-17">455</span> Arapça dilbilgisinde yer alan sınıflandırmaların hazırlanmasına yardım eder, İslam medeniyetinin oluşumunda çok özel bir rol oynarlar. Birçok Yahudi tüccar, gemilerle ve kervanlarla, Hıristiyan, Müslüman ve Pers topraklarından geçerek İspanya ve Pers devleti arasında mekik dokur. </p>
				<p class="paragraf-4">Hatta bazı Yahudiler, Müslüman ordularında görev alır. 640’ta Ömer, –halen 40.000 Yahudi’nin yaşamakta olduğu– İskenderiye’ye ve adı daha sonra Kahire olacak şehre yerleşir.<span class="char-style-override-17">256</span> Şehrin fethi sırasında Ömer’e, 400 Yahudi savaşçıdan oluşan Beni Rubi kabilesi eşlik eder. 642, Müslümanlar için çok önemli bir yıldır. Bizanslılardan Yahudiye’nin tamamını, Sasanilerden ise Mezopotamya’nın tamamını ele geçirirler. Ömer, II. Hüsrev’in son oğlu II. Yezdigirt’i yenerek Ktesifon’a girer. Şehir nüfusu, civarda yaşayanlarla birlikte 2.000.000’u geçmektedir. Aile reislerinin yarıdan fazlası Yahudi’dir. Bu ailelere mensup 90.000 kişi, Ömer’e bir zafer töreni düzenler. 15 yıl önce Bizans istilası ile sarsılan yerel rejim tamamen çöker. Sasani prensler ile Zerdüşt rahipler kısa zamanda yok olur. Mezopotamya, İslamiyetin siyasi ve entelektüel merkezlerinden biri haline gelir. Askerlerinin ısrarlarına rağmen, Ömer Yahudileri korur. Mesela generallerinden Sa’d bin Ebi Vakkas’ın, Yahudilere ait topraklara el koymasını engeller.<span class="char-style-override-17">34</span> O sırada Bostanay adında birinin üstlendiği sürgünlerin lideri statüsünün meşruiyetini tanır. Sura okulunun yöneticisi olan <span class="char-style-override-14">gaon</span>un önemi artar. Bundan böyle <span class="char-style-override-14">gaon</span>, aforoz edebilir ve meydanda kırbaçlama cezaları verebilir. <span class="char-style-override-14">Gaon</span>, cevaplarını itiraza olanak tanımayan şu cümle ile bitirir: “Kanun böyledir ve kanundan, sağa veya sola olsun, sapmak yasaktır.”<span class="char-style-override-17">135</span></p>
				<p class="paragraf-4">Ömer’den sonra gelen Halife Osman, 657’de, Şiiliğin kurucu babası ve Hz. Muhammed’in kuzeni Ali tarafından öldürülür.<span class="char-style-override-17"><a class="footnote-link" href="#footnote-225-11" id="footnote-225-11-backlink">11</a></span> Bunun sonucunda meşruiyet kavgası başlar. Daha sonra Muaviye, 661’de Emevi hanedanını kurar. Muaviye, Kahire’yi terk ettikten sonra yerleştiği Şam’dan, 674’ten itibaren her sene Konstantinopolis’i almayı dener. Her seferinde İmparator IV. Konstantin, Muaviye’nin birliklerini püskürtmeyi başarır. Daha sonra Muaviye Ktesifon’dan, Yahudilerin en az on yüzyıldır yaşadığı Pers devletini fetheder. Yerel efsanelere göre, bazı cemaatlerin bu topraklardaki varlığı, imparatorluğun en önemli ekonomik ve kültürel merkezi olan İsfahan’daki Yahudi cemaati gibi, ilk sürgün dönemine kadar uzanır.<span class="char-style-override-17">346</span> İslam topraklarında yaşayan Yahudi tüccarlar, bu topraklarda yeni ticaret kaynakları ile karşılaşır.</p>
				<p class="paragraf-4">Aynı şekilde, Müslüman birlikler Afganistan’a girdiğinde, Merv’de, Belh’te, Gazni’de, Herat’ta, Kâbil’de ve Nişabur’da Yahudi tüccarlar, bu şehirleri yönetenler hesabına çalışan vergi görevlileri ya da kurşun madeni yöneticileriyle karşılaşır.<span class="char-style-override-17">47</span> Merv’de, unvanını Babil’de almış, Mansur ibn Omar adında biri hesabına vergi toplayan bir haham ile “Yahudiler” ile “Yahudi olarak adlandırılanlar” arasında çıkan bir tartışmanın izlerine rastlanır.<span class="char-style-override-17">47</span> Diğerleri gibi, bu cemaatin de bir bölümü İslamiyeti kabul eder. Geri kalanlar, Müslüman yönetiminin gittikçe şiddetlendiği Filistin’e gider. </p>
				<p class="paragraf-4">Kudüs’te yaşayan Yahudilerin, nadir de olsa hâlâ Batı Duvarı’nın kalıntılarına yaklaşmaya hakkı vardır. Halife Abdülmelik; Batı Duvarı’nın üstüne, Muallak Kayası’nın üzerine 685’ten itibaren Kubbet-üs-Sahra’yı, 705’ten itibaren ise hemen yanına Mescid-i Aksa’yı inşa ettirir. Jerusalem, “Kutsal” anlamına gelen <span class="char-style-override-14">Kudüs </span>adını alır.</p>
				<p class="alt">Yahudi tüccarlar ve ilk maiyet Yahudileri</p>
				<p class="paragraf-4">672’de, bölgenin yeni sahibi Araplar, –dünyanın yedi harikasından biri olan– Rodos Heykeli’nin yapımında kullanılan tuncu Yahudilere satarlar ve heykeli yok ederler. Birçok şehir ve emirlikte, Yahudi tüccarlar vergi toplamakla yükümlüdür. Bazıları, kendi cemaatleriyle sıkı ilişkilerini muhafaza etmekle birlikte, Müslüman ordularının tedarikçileri olur. İbranice veya Aramca yazar, günlük hayatta Arapça konuşurlar.</p>
				<p class="paragraf-4">Bir ilk gerçekleşir ve Yahudiler, birçok bölgede, emirlerin sözüne kulak verdiği danışmanlar olurlar. Bu, son derece özel bir durumdur. Bu tarihe kadar Yahudiler, prenslerin yanına ancak vergi memuru sıfatıyla yaklaşmıştır. Müslüman elit yetersizliği, Yahudileri birinci plana iter. Öyle ki, 695’te Şam’da, Yahudi bir maliyeci, Halife Abdülmelik tarafından bütün İslam dünyasının hazine sorumlusu olarak atanır.</p>
				<p class="paragraf-4"><span>Yahudilerin Arap fethinden çok önce yerleştikleri Tunus’ta, Müslüman birlikler zaman zaman Cebre Adası’nda yaşayan Ubeyd Allah kabilesi gibi Yahudi kabilelerle çatışır. 703’te Cezayir’de, “Kahina” olarak tanınan Dihya adında bir kadın, Yahudiler ve Yahudi Berberilerle birlikte Araplara karşı savaşır. Müslüman fatihler; Cezayir’deki Konstantin’de, Fes’te ve Marakeş’te ticaret ve tarımla uğraşan Yahudi cemaatleriyle karşılaşır. Sahra Çölü’nde İslam’a karşı savaşan Daggatun kabilesinin Yahudi olduğu sanılır.</span><span class="char-style-override-17">252</span></p>
				<p class="paragraf-4">İlerlemeye devam eden Arap orduları, Vizigotların geriye kalan son Bizanslıları da kovmuş olduğu İspanya’ya ulaşır. Yahudiler, Arapları kurtarıcıları gibi karşılar. Müslüman birlikler, Yahudilerin de yardımıyla, Temmuz 711’de Kral Rodrigo’yu mağlup ederek kuzeyde Hıristiyan kalan birkaç toprak parçası dışında yarımadanın tamamını fetheder. Yahudiler ile Müslümanlar arasındaki ilişkiler daha da yoğunlaşır. Felsefe, edebiyat, bilim ve ilahiyat hakkında konuşur, fikir alışverişinde bulunurlar. Yunan metinlerini Arapça ve İbraniceye çevirirler. Rav Ibn Abitur, <span class="char-style-override-14">Mişna</span>’yı Arapçaya çevirerek muazzam bir işin altından kalkar. Tüccarlar gider gelir; zanaatkârlar zenginleşir. Yahudiler, İS VIII. yüzyılın Müslüman Avrupası’ndan daha güzel bir yerleşim bölgesi tanımayacaktır.</p>
				<p class="paragraf-4">717’de, Şam’da bulunan Halife II. Ömer, devlet kademelerinde çalışan Müslüman sayısını artırmaya karar verir. Bütün zimmi memurların yerine Müslüman memurlar atamaya kalkar. Sayıları ve nüfuzları çok artan Yahudi üst dereceli memurları da temizlemeye çalışır. Ancak kaliteli eleman sayısı yetersiz olduğundan başarılı olamaz. Müslüman dindarlar, halifeleri Yahudilere haddinden fazla lütuf göstermekle suçlar.<span class="char-style-override-17">454</span> </p>
				<p class="paragraf-4">Tam bu sırada, 745’te, Orta Asya krallıklarından birinin derebeyi, Bulan adındaki Hazar kralının Yahudiliği kabul ettiği söylenir. Bulan’ın halefleri, iki buçuk yüzyıl boyunca Yahudi kalacaktır. Córdoba halifesinin Yahudi bakanı –daha ileride de adı geçecek olan güçlü maiyet Yahudisi Hasday ibn Şaprut– ile Hazar Kralı Yusuf arasında İS X. yüzyıldan kalma bir yazışmada, söz konusu din değişikliğinin, üç tektanrılı din arasında Kral Bulan tarafından düzenlenen bir tartışma sonucu Yahudiliğin galip gelmesiyle gerçekleşmiş olduğu yazılıdır.</p>
				<p class="paragraf-4">753’te, Emevi halifelerinin Konstantinopolis önlerinde uğradığı yeni hezimet, Hz. Muhammed’in amcalarından biri olan El Abbas’ın soyundan gelen El Mansur’un ayaklanmasına neden olur. Karşılıklı katliamlarda, son Emevi Halifesi II. Mervan ve ailesi de ölür.<span class="char-style-override-17">256</span> Katliamdan sağ kurtulan yegâne kişi Abdurrahman, 756’da Córdoba’da yeni bir hanedan kurarak Endülüs Emiri unvanını alır.</p>
				<p class="paragraf-4">Mezopotamya’da, yeni kurulan Abbasi hanedanının yeni halifesi, elindeki toprakların önemli kısmını oluşturan doğu vilayetlerine yaklaşmak amacıyla, Şam’ın doğusunda yeni bir başkent kurmaya karar verir. Yahudi bir matematikçi ve müneccim olan Masha Allah ile Zerdüşt bir gökbilimci olan An-Naubakhl’ı, bölgede daha önce kurulmuş imparatorlukların başkentleri Ktesifon, Babil ve Selevkia yakınlarında, Dicle Nehri üzerinde kurulacak yeni başkentin planlarını çizmekle görevlendirir. Söz konusu başkent, Bağdat’tır.</p>
				<p class="alt">Bağdadiler ve Radhanitler</p>
				<p class="paragraf-4">762’de, yani fikir ortaya atıldıktan on yıl sonra, Bağdat İslamiyetin başkenti olur. Yeni başkent kısa zamanda genişleyerek neredeyse 2.000.000’a ulaşan nüfusuyla dünyanın en büyük şehri haline gelir. Halifelerin yerlerinde kalacak olanlara vergi indirimi yapma sözüne rağmen, toprak vergisi ödemekten kurtulmak amacıyla, söylenene göre 1.000.000’u aşkın Yahudi civar şehir, kasaba ve köyleri terk ederek Bağdat’ın ticaret merkezi olan Al Karkh’a yerleşir.<span class="char-style-override-17">34</span></p>
				<p class="paragraf-4">Bu muazzam yerleşim bölgesinde, Bağdadi Yahudiler her türlü mesleği icra ederler. Müslümanlardan ne daha zengin ne de daha fakirdirler. Dışarıya açık mahallelerde gruplar halinde yaşarlar. Başka yerlerde olduğu gibi burada da hahamlar, Yahudi ev sahiplerini, Yahudi mahallesinde yer alan bir evi, “komşu yerine kurt” ile karşı karşıya kalmamak için, bir Müslüman’a satmamalarını salık verirler.<span class="char-style-override-17">256</span> İslam kanunları, Müslümanlar ile ortak sahip olunan evlerde Yahudilere şufa hakkını tanır. Sura ve Pumpedita okulları, yeni başkente artık <span class="char-style-override-14">Nahr Yahudiyya</span>, yani “Yahudi Nehri” ile bağlıdır; zira Yahudi evleri nehir kıyısında yer alır. İki okul zaman zaman Talmud<span class="char-style-override-14"> </span>veya bazı duaların okunuş şekli konusunda birbirleriyle ters düşer.</p>
				<p class="paragraf-4"><span>Ticaretle uğraşan cemaatlerin oluşturduğu ağ, o sırada bilinen bütün dünyada –Hindistan, Kafkasya, Kızıldeniz, Mezopotamya, Filistin, Mısır ve Sahra Çölü’ndeki vahalar ile İtalya ve İspanya’da–</span><span class="char-style-override-17">256</span><span> yaşayan Yahudi cemaatleri, üç başkent etrafında birleştirir: Córdoba, İskenderiye ve Bağdat. Yedi yüzyıl boyunca olduğu gibi, Yahudi tüccarlar bu üç başkent arasında mekik dokur. Bu tüccarlara artık Radhanit (“rehber” veya “yolları bilen” anlamına gelen Farsça </span><span class="char-style-override-14">radhan</span><span> kelimesinden gelir) denmektedir.</span><span class="char-style-override-17">256</span><span> Bu tüccarların çoğu hâlâ âlimlerden oluşmaktadır. Bu tarihe kadar kimsenin sabit bir ismi olmamış olsa da, günümüze kadar ulaşan birkaç mektup ve faturada birtakım isimlere rastlanır. Mesela Kuzey Afrika ile Sumatra arasında ticaret yapan ve Kudüs </span><span class="char-style-override-14">yeşiva</span><span>sından</span><span class="char-style-override-17"><a class="footnote-link" href="#footnote-225-12" id="footnote-225-12-backlink">12</a></span><span> </span><span class="char-style-override-14">haver</span><span> (üye) unvanı alan Abraham ben Yishon.</span><span class="char-style-override-17">230</span><span> </span><span class="char-style-override-14">Syri</span><span> olarak adlandırılan, (çoğu Hıristiyan, fakat bazen de Yahudi olan) Şamlı tüccarlar, Doğunun lüks mallarını İspanya, İtalya veya Kuzey Avrupa’ya ihraç ederken, Radhanitler Bağdat’a ipek işleri, altın, baharat, ilaç hammaddeleri, köle, kuzey bölgelerine has kürkler ile Ren, Meuse, Saône-Rhône ve Languedoc şarapları ve kumaşları ithal ederler. Bunları gerçekleştirebilmek için, basit muhasebe kayıtları tutarak topluluklar arasında fon transferleri yaparlar. Başka Yahudiler vergi tahsildarlığı yapar, vilayetlerin vergilerini ödemesini temin ederler.</span><span class="char-style-override-17">455</span></p>
				<p class="paragraf-4">Hahamların itirazlarına rağmen, poliçeler hamiline yazılmaya başlanır. İbranice, Yunanca ve Arapçanın yanı sıra, uluslararası ticaretin <br/>en önemli dillerinden biri haline gelir. Özel ya da kamu uluslararası ticaret hukuku, Yahudi yasaları ve bu yasaların yorumları etrafında neredeyse birleşir.</p>
				<p class="alt">Başvezirler ve sefil Yahudiler </p>
				<p class="paragraf-4">Bağdat’taki halifeler, (Şii mezhebini kabul eden) Perslerden ve (Bizanslılara yardıma yeltenebilecek) Hıristiyanlardan şüphe etmektedir. Merkezden kopma eğilimi gösteren güçler arasında bölünen halifeliği ayakta tutabilmek için, Yahudi danışmanlara ve bankacılara başvururlar. Bunlar, halifelerin gelir ve giderlerini yönetir, paralarını düzenler, onlara yüklü miktarda borç para sağlarlar. Halifeler bu borçları, aynı Yahudi tüccarların –veya başkalarının– toplamakla mükellef olduğu vergiler tahsil edildikten sonra geri öderler. </p>
				<p class="paragraf-4">Ancak bu Yahudilerin bariz nüfuzu, civarda yaşayan cemaatlerin çoğunun içinde bulunduğu olağanüstü eğreti durumu gölgelememelidir. Büyük çoğunluğu son derece fakir olan Yahudilerin durumu, başka yerlerde olduğu gibi burada da, maiyet Yahudilerinin başarısı yüzünden daha da kötüleşir.</p>
				<p class="paragraf-4">İS 800’lerde, özellikle Şehrazad ile olan efsanevi ilişkisine dair anlatılan hikâyeyle tanınan, meşhur beşinci Abbasi Halifesi Harun Reşid’in birçok Yahudi danışmanı bulunur. Hatta Isaac adında bir danışmanını, Şarlman’a elçi yollar (bazı kaynaklara göreyse, aynı Isaac aslında Şarlman tarafından elçi gönderilmiş, Harun ile dost olmuş, halife tarafından hediyelere boğularak ilk efendisine geri gönderilmiştir). Ancak bu durum, diğer herkes gibi Yahudilerin de vergilerle sıkboğaz edilmesini engellemez.</p>
				<p class="paragraf-4">Halife Mütevekkil 853’te, birçok etkili danışmanı Yahudi olduğu halde, bazı sinagog ve kiliseleri camiye çevirir. Yahudilerin bazı duaları yüksek sesle okumalarını yasaklar; Yahudi tüccarların mal taşımada at kullanma hakkını kaldırır –bu yasak bazı ticaret faaliyetlerini sıfırlar–; Yahudileri hazine idaresinden kovar. </p>
				<p class="paragraf-4">Çok iyi asimile olan Yahudilerle Hıristiyanları o çağda Müslümanlardan ayırmak mümkün olmadığından, onlara özel kıyafet kuralları konur. Ayakkabılarının biri beyaz, öteki siyahtır. Yahudilerin giysilerinde maymun, Hıristiyanlarınkinde ise domuz resmi bulunur. Bu kurallar kısa zamanda Avrupa’da da uygulanacaktır.</p>
				<p class="paragraf-4">Daha sonraki halife El-Hakim, zaman zaman Yahudileri Altın Buzağı şeklinde oyulmuş, ağırlığı en az beş libre ağaç kütükleri, Hıristiyanları ise iki ayak uzunluğunda haçlar taşımaya zorlar. Ancak bu durum, kimi Yahudi bankacıların yüksek mevkilere gelmesini engellemez. Mesela 880’lerde Bağdatlı iki Yahudi bankacı, Joseph ben Phimeas ile Aaron ben Amram, Vezir El-Hakan tarafından “yarı mali yarı ticari işlemler” gerçekleştirmede kullanılır. Aynı Joseph ben Phimeas’ın damadı Netira 892’de, devlet kademelerinde zimmete para geçirildiğini ortaya çıkardıktan sonra, Halife Mutezîd’in sırdaşı olur.<span class="char-style-override-17">251</span> İtalya’nın güneyinden gelen Jawhar Paltiel 969’da, yeni kurulan Fatımi hanedanının ilk halifesi Muizz için Kahire’nin bir bölümünü inşa eder. Yakub ibn Killis 975’te, Halife Aziz’in veziri olarak atanıp, Kahire’de İslam üniversitesi El-Ezher’i kurar. 983’te Kahire’de bir Yahudi bankacılar loncası kurulduğu sırada, bu Yahudiler o kadar refah içindedirler ki, bazı sert eleştiriler içeren yazılar Fatımi hanedanını Yahudi kökenli olmakla itham eder.<span class="char-style-override-17">251</span></p>
				<p class="paragraf-4">Ancak bir cemaatin içinde güçlü kişilerin bulunması, o cemaat için hayırlı olmaz. Bağdatlı Yahudi bir bankacı 998’de halifeye borç vermeyi reddedince, bazı cemaat önderleri hapse atılır. Değerli taş ticaretiyle zengin olan Tusturi ailesi, 1030’larda Halife Mustensir’in en önemli mali destekçisi haline gelse de,<span class="char-style-override-17">161</span> Yahudilere yapılan zulümler ne durdurulur ne de yavaşlatılır.</p>
				<p class="paragraf-4">Daha sonra Bağdat gerilemeye başlar. Halifelerin ekonomik gücü, çöllerde yitip gider. Bunun üzerine Yahudi elitler, Mısır ve İspanya’ya giderler. Babil’deki <span class="char-style-override-14">gaon</span> makamı 1038’de yok olur. Sürgünlerin son lideri, Hezekiah, 1040’ta halef bırakmadan ölür. Bağdat, önce Kahire’nin, daha sonra Talmud<span class="char-style-override-14"> </span>okullarının Bağdat’taki akademilere fark attığı Córdoba karşısında silinip gider. Üstatlar burada da <span class="char-style-override-14">gaon</span> unvanını taşırlarsa da, Babil <span class="char-style-override-14">gaon</span>larıyla en temel farkları, yargıladıkları insanlar üzerinde yaşam ve ölüm hakları bulunmasıdır. </p>
				<p class="paragraf-4">Halife Muktedir, 1080’de son Bağdat Yahudilerini, sarı bir işaret ile üzerinde “zimmi” yazan, bir gümüş dinar ağırlığında kurşun madalyalar taşımaya zorlar. Yahudilerin, Mezopotamya’da 1500 yıl süren ve neredeyse mutlu sayılabilecek yaşamları böylece son bulmuş olur. Bu, aynı zamanda Doğu imparatorluklarının da sonudur. Nitekim Batı, görünüşte sosyal örgütlenmesi feodalite, gerçekte ise ticaret ağı sayesinde Doğunun önüne geçmek üzeredir. </p>
				<p class="alt">Córdoba’ya göç</p>
				<p class="paragraf-4">İspanya ve Fas’taki Müslüman krallıklar, İbrani tüccarlar için cazip hale gelir. Öyle ki Yahudiler, kısa sürede bazı İspanyol şehirlerinin nüfusunun çoğunluğunu oluşturur. Hatta Arapçada Granada’ya <span class="char-style-override-14">Gharnartat al-Yahud</span> (“Yahudi şehri”) denir; zira, o çağda yaşamış tarihçi El Himyari’nin anlattığına göre, “bu şehre ilk yerleşenler Yahudilerdir.”<span class="char-style-override-17">19</span> Bu Yahudiler, Müslümanlarla birlikte, Doğudan Batıya bir anlamda “teknoloji transferi” gerçekleştirirler. Yunan elyazmaları, Hint matematiği, Çin geometrisi, Babil muhasebesi, Yunan tıbbı hep Arapların ve Yahudilerin aracılığıyla <br/>Batıya ulaşır.<span class="char-style-override-17">34</span> Önemli eserler İbraniceyle Arapçaya çevrilir. Córdoba, muazzam bir tercüme ve tefsir merkezi haline gelir. Córdoba da dahil olmak üzere, Sevilla, Granada ve Toledo’ya kalabalık topluluklar yerleşir. Başka yerlerde olduğu gibi bu şehirlerde de Yahudiler; zanaatkâr, ordu ve saray tedarikçisi, vergi tahsildarı, maliyeci ve bakan olarak çalışırlar. Pek çok isim arasından birkaç tanesini sayalım.</p>
				<p class="paragraf-4">Aynı zamanda haham, hekim ve bilgin olan Hasday ibn Şaprut, 960’ta önce diplomat ve saray adamı, daha sonra ise Halife III. Abdurrahman’ın başveziri olur. Elçileri kabul eder, uluslararası ticareti Doğudaki cemaatlere yönlendirir. Jacob Ibn-Jau, 970’te Halife II. Hakem’e danışmanlık yapar. Daha sonra Samuel Halevi, Halife El Mansur’un naibi olur. Córdobalı zengin bir tüccar aileden gelen, Malaga’da baharat simsarı, dini kitaplar yazarı, Talmud<span class="char-style-override-14"> </span>ve dil uzmanı Samuel ibn Nagida, 1030’da önce vergi tahsildarı, daha sonra ise Granada Sultanı Habbus’un veziri, 18 yıl boyunca da ordu genel komutanı olur. Birçok entrikaya rağmen, 1038’de, Sefih Belir’in yönetimi sırasında başbakan dahi olur. Hıristiyan prenslerle çarpışırken 1056’da ölene kadar bu mevkide kalır. Yerine oğlu geçse de, 1066’da kendisine karşı bir ayaklanma, şehirde yaşayan 3000 Yahudi’nin katliamına neden olur. </p>
				<p class="paragraf-4">Umut ve katliam: Yahudileri Avrupa’da bekleyen şeylerin özeti işte budur.</p>
				<p class="arabaslik-sol" id="toc_marker-2-7">7. Hıristiyanların ilk bankacıları</p>
				<p class="alt">Merovenj Fransası</p>
				<p class="paragraf-4">Hıristiyanlık Galya’ya ulaştığında, bölgede kökü çok eskilere dayanan bir Yahudi cemaati yaşamaktadır. Daha İS VI. yüzyılda, Büyük Hirodes’in oğlu Archelaus Vienne’e, Hirodes Antipa ise Lyon’a sürülmüştür. Daha sonra çok sayıda Yahudi; Tours, Poitiers, Narbonne, Lunel ve Nîmes şehirleri ile Akitanya, Normandiya ve Champagne bölgelerine yerleşir. Paris’te yer alan Île de la Cité’de, İS V. yüzyılda inşa edilmiş bir sinagogun izlerine rastlanır.<span class="char-style-override-17">61</span> Burgonya Krallığı’nda, 517’de Yahudilerin yaşamış olduğu, Yahudileri kovan Kral Sigismund’un yasalarından anlaşılmaktadır. Galya’nın bir bölümünde hüküm süren I. Childebert, 554’te Yahudilerin Paskalya günü Paris sokaklarında dolaşmalarını yasaklar. Uzès Piskoposu Ferréol, “Yahudilere karşı aşırı yumuşak davrandığından” piskoposluğundan olur.<span class="char-style-override-17">369</span> Clermont’da bulunan bir sinagog, 576’da Piskopos Avitus’un vaazından sonra yerle bir edilmiştir. Chilpéric, 582’de Yahudileri vaftiz edilme ile gözlerinin oyulması arasında bir seçim yapmaya zorlar. </p>
				<p class="paragraf-4">Alışveriş hâlâ büyük ölçüde –XI. yüzyıla kadar– takas şeklinde yapılmaktadır. Tuz, silah, kumaş, şarap ve tarım ürünleri takas edilir. Derebeylerine olan borçlar buğday, kumaş, yün ya da keten giysiler (bazı kırsal bölgelerde gerçek anlamda dokuma atölyeleri bulunur) olarak ödenir.<span class="char-style-override-17">34</span> Tüccarlar, bazen Suriyeliler, yanı sıra –kimi zaman <span class="char-style-override-14">Syri</span> olarak adlandırılan– Yunanca konuşan Yahudiler şehirler arasında değerli kumaşlar, baharatlar, ilaç hammaddeleri, köleler, zaman zaman da altın getirip götürürler. Madeni para hemen hemen hiç kullanılmaz.<span class="char-style-override-17">17</span> Uzak ülkelerle yapılan ticarette kimi zaman külçeler kullanılır. “Milli” döviz rezervleri ya yoktur ya da ortadan kalkmıştır. Manastırlar, piskoposlar ve prensler, birbirlerini tutmayan altın sikkeler veya gümüş paralar bastırır. Bazı bölgelerde hâlâ bezant, dinar veya maravedi adı altında, Konstantin zamanından kalma altın <span class="char-style-override-14">solidus</span> geçerlidir.<span class="char-style-override-17">17</span> Konstantinopolis’te basılan ve teoride 3,89 gram ağırlığında altın bir sikke olan Bizans <span class="char-style-override-14">nomisma</span>’sı, eski Roma ve Frank madeni paralarının yanı sıra, uluslararası ticarette hâlâ en çok kullanılan paradır. Söz konusu <span class="char-style-override-14">solidus</span> –daha sonra Fransızcalaştırılarak “sol” veya “sou” olacaktır–, Avrupa’daki büyük ticaret merkezleriyle bunları birbirine bağlayan Yahudi ve Yunan tüccarlar arasında sadece gösterge para görevi görür, gerçekte tedavül etmez. Doğuya daha ziyade altın, Batıya ise gümüş hâkimdir.<span class="char-style-override-17">17</span></p>
				<p class="paragraf-4">Etrafı duvarlarla örülü büyük kasabalar olan <span class="char-style-override-14">castrum</span>ların yanına, VI. yüzyılın sonunda yeni Yahudi topluluklar yerleşir. Yahudiler limanlarda, Roma İmparatorluğu’ndan beri, iktidarda kim olursa olsun ellerinde tutmayı başardıkları ticaret ağını yönetirler. Mısır papirüsü Marsilya’ya, Kuzey Afrika ve Sicilya buğdayı Ostia’ya gelir. İspanya’dan gelen zeytinyağı, kuzey Galya’da bile satışa sunulur. Hint ve Çin baharatları, o sırada bir liman olan Narbonne’a gelir. Konstantinopolis’e özgü ipek işleri, Ravennalı tüccarlara teslim edilir. Verdun fuarında, Sakson köle ticareti yapılır; bu köleler daha sonra İspanya ve Doğuya dağılır.<span class="char-style-override-17">34</span> Yahudiler bu şehirlerde ticaret ve zanaatla uğraşırlar. Marjinal bir faaliyet olan ve tüketim amaçlı verilen borçlarla sınırlı kredi, Yahudilerin tekelindedir. Yatırım henüz yaygın değildir; müteşebbis ruha kötü gözle bakılır. Kitab-ı Mukaddes’in Vulgata çevirisinden alınan “riba” (<span class="char-style-override-14">usura</span>) kelimesi;<span class="char-style-override-17">237</span> para bazlı herhangi bir işlemden elde edilen kazanca, dolayısıyla ticari kazanca olduğu kadar, çok ufak bir menfaat sağlasa dahi krediye uygulanan faize de gönderme yapar. Kelimeye yüklenen bu genel anlam; IX. yüzyıla kadar neredeyse bütün girişimcilere, hatta borç para veren herkese, uyguladıkları faiz oranı ne olursa olsun, XIX. yüzyıla kadar “tefeci” yaftası vurulmasına neden olacaktır.</p>
				<p class="paragraf-4"><span class="char-style-override-14">Historia Francorum</span>’un yazarı Başpiskopos Grégoire de Tours, 584’te, yaşadığı şehirde Armentarius adında Yahudi bir ikrazatçının öldürüldüğünden bahseder.<span class="char-style-override-17">34</span> II. Clotaire 613’te, Dagobert ise 629’da, –Vizigotlardan geri alınan– Languedoc bölgesinde yaşayan Yahudileri bir kez daha vaftizle sürgün arasında bir seçim yapmaya zorlar. Narbonne, Carcassonne, Agde, Béziers ve Nîmes 719’da Müslüman bir general tarafından istila edilir. Charles Martel, İslamiyetin kuzeye doğru ilerleyişini 732’de Poitiers’de durdurur, 737’de Carcassonne ve Béziers’yi geri alır. Narbonne’da ise Müslümanlar, Hıristiyanlar ve Yahudiler birlikte yaşamaya devam ederler. Kısa Pépin 755’te Lombardları yenerek İtalya’da fethedilen toprakları “Aziz Petrus’a adayacağına” dair papaya bir yıl önce verdiği sözü yerine getirir. Papalık Devleti böylece kurulur. Pépin 759’da, Vizigotların da yardımıyla, Narbonne’u Müslümanlardan geri alır. Bu şehirde yaşayan Yahudilere, savaş sırasındaki tarafsızlıklarının mükâfatı olarak cemaat nezdinde örgütlenme ve mirasçılarına sahip oldukları gayrimenkulleri bırakma hakkını tanır. Gelecek altı yüzyıl boyunca böyle bir ayrıcalık ancak çok nadir olarak tanınacaktır. </p>
				<p class="alt">Karolenj altın çağı</p>
				<p class="paragraf-4">Papa III. Leo, İsa’nın nasıl tasvir edileceğine dair sert bir anlaşmazlık içinde olduğu Bizans imparatorunun karşısına güçlü bir rakip çıkarmak amacıyla, 800’de Şarlman’a Batı Roma İmparatoru tacı giydirir. Şarlman’ın Avrupası; IV. Konstantin’in imparatorluğuna, Harun Reşid’in Mezopotamyası’na ve II. Abdurrahman’ın Córdoba emirliğine kıyasla, henüz çok fakirdir. Şarlman, paranın değerini yeniden hesaplayarak başlar. Gümüş ölçü alınarak iki gösterge para (<span class="char-style-override-14">livre</span> ve <span class="char-style-override-14">sou</span>) ile tedavül edecek tek bir madeni para (<span class="char-style-override-14">denier</span>) belirlenir.<span class="char-style-override-17"><a class="footnote-link" href="#footnote-225-13" id="footnote-225-13-backlink">13</a></span> Şarlman; siyasi üstünlüğünü perçinlemek, ülke içindeki ticareti teşvik etmek ve imparatorluk dışına yapılan ticareti azaltmak için, özel şahısların uluslararası mübadele araçları imal etmesini yasaklar, para basan devlete bağlı atölyelerin sayısını azaltır.<span class="char-style-override-17">17</span> Yahudi tüccarlar, önemli fuar merkezleri olan Sens, Verdun ve Troyes üzerinden Doğu malları ithal etmeye devam ederler. </p>
				<p class="paragraf-4">Narbonne’da, Makhir adında bir haham 800’e doğru dini bir okul kurar. Şehrin büyük kısmı Şarlman tarafından Makhir’e verilir. Burası, eskiden Babil’de olduğu gibi, başında “sürgün prensi” bulunan bir çeşit mini “krallık” halini alır. Bu unvan kalıtsal olup, nesilden nesile devredilecektir. Şarlman, Bağdat halifesine Isaac adında Narbonnelu bir Yahudi’yi 797’de elçi olarak gönderir (bekli de yukarıda bahsi geçen Isaac). Isaac 802’de, bir su saati ve bir fil ile geri gelir.</p>
				<p class="paragraf-4">İmparator, Karolenj krallığının ekonomik gelişmesini körüklemek için, Yahudileri ülkesine çekmenin yollarını arar. Yahudi bir hekim ve tarihçi olan Joseph HaKohen, XVI. yüzyılda bu konuda şöyle yazacaktır: “Hıristiyanlar ile Mağribîler savaşırlar. Bu dönem, İsrail için çile dolu bir dönem olur. Fransa Kralı İmparator Şarlman, Roma’dan Luccalı Rabbi Kalonymos’u getirtir. Kalonymos; hayatta kalan Yahudileri Almanya’ya yönlendirir, Yehuda’nın dağılmış halkını toplar. Şarlman, onlarla ittifak kurar. Böylece bu Yahudiler, Almanya’da, eskiden olduğu gibi Tanrı’nın Yasalarını öğreten okullar kurarlar. Rabbi Kalanymos ise onların lideri olur.”<span class="char-style-override-17">293</span> Öte yandan Şarlman, Yahudi tüccarların <span class="char-style-override-14">more judaico</span> yemini, yani kendi Kitab-ı Mukaddes’leri üzerine yemin etmelerine izin verir; <span class="char-style-override-14">magistri Judaeorum</span> adıyla bilinen bazı Hıristiyan memurları ise, ticaretle uğraşan Yahudileri kollamak ve korumakla görevlendirir. Gerçek anlamda Yahudilere özel bir idare oluşur. </p>
				<p class="paragraf-4">Ülke çok fakirdir. Eşkıya çeteleri, sefalet içindeki insanlar ülkeyi arşınlar. Muhtaçlara yardım etmek, prensipte gelirinin üçte birini fakirlere vermesi gereken Kiliseye düşer. Şarlman’ın emirlerinden biri, “Kilisenin tahsil ettiği ondalık vergisinin, Kilisenin bakım masraflarını, rahiplerin geçimini ve fakirlere yardım parasını karşılamak üzere, şahitler önünde üçe bölünmesi gerektiği”nin altını çizer.<span class="char-style-override-17">160</span> </p>
				<p class="paragraf-4">Şarlman’ın saltanatını anlatan ve “St. Gallen Keşişi” adıyla tanınan bir tarihçi;<span class="char-style-override-17">60</span> Şarlman’ın bir gün, dostu olan Yahudi bir tüccardan, gelirinin üçte birini fakirlere dağıtma zorunluluğunu hiçe sayan, özellikle açgözlü bir piskoposu tuzağa düşürmesini istediğini anlatır. Söz konusu tüccar, bir fareye parfüm sürer ve “daha önce hiçbir yerde eşine rastlanmamış bu hayvanı Yahudiye’de bulduğunu” iddia ederek fareyi piskoposa gösterir. Piskopos fareyi üç <span class="char-style-override-14">livres</span> karşılığında satın almak ister. Yahudi tüccar, “Böyle değerli bir obje için ne gülünç bir fiyat!” diye haykırır. “Böyle ucuz bir fiyata satmaktansa denize atarım daha iyi.” Bunun üzerine piskopos on <span class="char-style-override-14">livres </span>teklif eder. Tüccar şöyle cevap verir: “İbrahim’in Tanrısı, emeğimin meyvesi ve ekmek paramı bu şekilde kaybetmeme asla razı olmaz.” Piskopos 20 <span class="char-style-override-14">livres</span> teklif eder. Tüccar, fareyi değerli bir kumaşa sarmalayarak çıkıp gidecekmiş gibi yapar. Piskopos tüccarı çağırarak ona tam bir gümüş para teklif eder. Parayı kabul eden tüccar, doğru Şarlman’a giderek nihai satış fiyatını ve olayın nasıl geliştiğini anlatır. Bunun üzerine Şarlman; piskoposları toplantıya çağırır, olağan işler görüşüldükten sonra, Yahudi tüccarın elde ettiği parayı getirterek meclise gösterir ve şöyle der: “Siz piskoposlar, boş şeylerin peşinde koşacağınıza, fakirlere, onların aracılığıyla da Mesih’e hizmet etmelisiniz... İşte içinizden birinin, birazcık parfüm sürülmüş adi bir ev faresi için Yahudi bir tüccara ödediği para!..” Anekdota göre, “foyası ortaya çıkan piskopos, imparatorun ayaklarına kapanarak af diler.”<span class="char-style-override-17">60</span></p>
				<p class="paragraf-4">Gerçek veya uydurma, bu tip anekdotlar, Kilisenin gözünde ne Şarlman’ın ne de Yahudilerin imajına herhangi bir olumlu katkıda bulunmaz.</p>
				<p class="paragraf-4">Şarlman’ın oğlu Dindar Ludwig de etrafına çok sayıda Yahudi toplar. İspanyol keşiş Agobard’ın, <span class="char-style-override-14">Yahudilere Karşı 814’te Yazılmış Beş Mektup</span>’ta anlattığına göre, Ludwig’in özel danışmanlığını yapan Zedekiah adında bir hekimin kral üzerinde öyle güçlü bir etkisi vardır ki, “dalkavuklar ona pahalı hediyeler sunarak onun gözüne girmeye çalışırlar.”<span class="char-style-override-17">60</span> Yahudilere arka çıkmak böylece sarayda moda haline gelir. “Hatta bazı derebeyleri Şabat kutlar, hahamların vaazlarını o sırada son derece cahil olan rahiplerle keşişlerinkine tercih ederler.”<span class="char-style-override-17">60</span> Hükümdar, Yahudileri “yanına çekmek ve ticari seferlerinde onları koruyabilmek için” onlara pasaport dağıtır. Lyon başpiskoposu olan Agobard’ın bütün itirazlarına rağmen, 813’te Yahudilerin yeni sinagoglar inşa etmelerine izin verir; onlara Büyük Perhiz boyunca ticaretle uğraşma ve Şabat’a riayet etme hakkı tanır. Agobard, imparatorun üç oğlunu da babalarına karşı isyana teşvik ettikten sonra, nihayet sürgüne gönderilir. </p>
				<p class="paragraf-4">Karolenj barışı; Anadolu’dan, Balkanlar’dan ve İtalya’nın güneyinden çok sayıda Yahudi’yi çeker. Kilise ve soyluların düşmanca tavrına rağmen, Yahudi topluluklar Provence ve Champagne bölgelerine, Ren kıyılarına, İtalya’nın kuzeyine, ilk fuarların yolu üzerinde bulunan her yere yerleşir. Yahudiler, Córdoba’da olduğu gibi buraya da, bağcılık ve zanaat konusundaki tecrübelerini, Anadolu ile olan ticari ilişkilerini taşır.<span class="char-style-override-17">34</span> Doğudan zenginlik ve bilgi transferi yaparlar. </p>
				<p class="paragraf-4">Kiliseler ile sinagoglar arasında henüz bir fark yoktur. İlahiler birbirine benzer. Çok sayıda Hıristiyan, cumartesi günleri çalışmaz. Rahipler ile hahamlar tartışırlar, içli dışlı olurlar, ticaret yaparlar ve ahbaplık ederler. Din değiştirmiş Yahudiler tarafından Oïl diline çevrilen Midraş veya Haggadah külliyatı, “gülünç öyküler” gibi sunulur. <span class="char-style-override-14">Sanhedrin 91 a</span>’da bahsi geçen kör adam ve felçli adam meselleri, Aziz Martin’in hikâyesine dönüşür.<span class="char-style-override-17">388</span> IX. yüzyılın sonunda, 20.000 civarında Yahudi Germania’ya, 30.000 Yahudi ise Galya’ya yerleşir. </p>
				<p class="paragraf-4">Hıristiyan Avrupa sınırları içerisinde, Yahudilerin nüfusu 100.000’e yaklaşır. Bu topluluk, o sırada dünyanın başka yerlerinde yaşayan 6.000.000 Yahudi’nin önemsiz bir kısmını oluşturur. Geriye kalan Yahudilerin çoğu İslam diyarında ve Bizans’ta, birazı da Orta Avrupa’da yaşar. X. yüzyılda tüccarların yerleştiği Viyana’da (bugünkü Avusturya), Almanya Yahudileri için kullanılan Aşkenaz kelimesi ortaya çıkar. Rivayete göre bu kelime, Nuh’un küçük torunlarından birinin adından türemiştir (söz konusu torunun babasının adı da, telaffuzu Germania’yı çağrıştıran Gomen’dir...).</p>
				<p class="alt">Feodal Yahudilik</p>
				<p class="paragraf-4">Feodal sistem yavaş yavaş yerleşir. X. yüzyılın başında, asiller ve hür insanlar, köylüleri tarımda çalışmalarına karşılık korur. Yahudiler ise ne hür ne de serftir, ne silah taşımaya ne de toprak sahibi olmaya hakları vardır. Yahudiler, yabancı vergi mükellefleridir, bir prensin başka imtiyazlar karşılığında bir vasala veya manastıra devredebileceği bir gelir kaynağıdır.</p>
				<p class="paragraf-4">Buna karşılık, Avrupa’da yeni kurulan ticari şehirlerin efendileri, Yahudileri kabul ederek onlara toprak, ayrıcalık ve hatta “haklar belgesi” verirler. Zira tüccara ihtiyaçları vardır ve Yahudilerin kabul edildikleri şehirlere zenginlik götürdüklerini fark etmişlerdir. Renanya’da yer alan Speyer’da Rüdiger adında bir piskopos, 1004’te şehrinde yaşayan Yahudilere bu tip bir belge verir ve şöyle yazar: “Yahudilerin buraya yerleşmesini sağlayarak bölgemizin şanını bin kat artıracağıma inanıyorum.” Böylece yüzlerce cemaat, Champagne bölgesine, Ren, Loire ve Sen nehri kıyılarına, İtalya’nın kuzeyine ve Polonya’ya yerleşir. Galya’nın güneyinde, bazı Yahudiler toprak sahibi olur, bazen topraklarını kendileri işlerler. Hıristiyanlar ile içmeleri yasak olduğu halde, bağcı olanları bile vardır (Talmud<span class="char-style-override-14"> </span>şöyle der: “Goyların<span class="char-style-override-17"><a class="footnote-link" href="#footnote-225-14" id="footnote-225-14-backlink">14</a></span> şarabı, kızları yüzünden haramdır. Birlikte içmemek gerekir”). Başka dinlere mensup kişilerle yapılan evliliklere karşı duyulan korku tekrar karşımıza çıkar. Ancak burada yaşayan Yahudiler, İslam diyarındakilerle Mezopotamya’dakilere kıyasla, genellikle tarım işleriyle daha az uğraşır. Bunun nedeni her şeyden önce Kilisenin, toprakları, ondalık vergisi yükleyebileceği Hıristiyanlara emanet etmeyi tercih etmesidir. İkinci nedeni ise, Yahudilerin köle çalıştırmaya hakkı olmamasıdır. Köle olmadan yaygın tarım yapma imkânı yoktur. Son neden ve en önemlisi, sürgün tehditleri Yahudileri hareketli kalmaya mecbur eder. Avrupa’daki diaspora ancak şehirli olabilir. </p>
				<p class="paragraf-4">Şehirlerdeki cemaatler (<span class="char-style-override-14">universitas Judaeorum</span>), tüzel kişilerden oluşur. Başka yerlerde olduğu gibi bu cemaatlerin de meclisleri, mahkemeleri, yardım sandıkları ve sinagogları vardır. Çok çeşitli mesleklerden Yahudi bulunur: hekimler, kumaş boyacıları, sepiciler, araba yapımcıları, terziler, marangozlar, demirciler, kuyumcular, bankacılar, dülgerler. Hıristiyan tüccarlar rekabetten endişe eder. IX. yüzyılda, Quierzy buyruğu ile, Yahudi tüccarlara Hıristiyanlar için ondalık vergisi ödeme şartı getirilir. </p>
				<p class="paragraf-4">Kredi işlemleri nadirdir; çağın Yahudi karşıtı <span class="char-style-override-14">Adversus Judaeos</span> külliyatında dahi bahsi geçmez.<span class="char-style-override-17">60</span> Mahkeme kararlarında (bu kararlar tarafların kimliklerini, sözleşmenin yapıldığı tarih ve yeri, faiz oranını belirtmez) bahsi geçen miktarlar ise önemsizdir. Yine de bu işlemler yok değildir. Değişik sosyal kesimlerden gelen Hıristiyanlar, Yahudilerden borç para alır, borçlarını ödemeyi ise genellikle ahlaki bir zorunluluk sayarlar. Mesela Toulouse Kontesi Dhuoda, oğlu Guillaume’a hitaben yazdığı <span class="char-style-override-14">Liber manualis</span>’te, oğluna, babasının Yahudi alacaklılara olan borçları dahil olmak üzere bütün borçlarını ödemek zorunda olduğunu hatırlatır.<span class="char-style-override-17">60</span> Yahudiler manastırlara da borç verir. Mesela Montmorency’de Ursellus adında biri, Saint-Denis Manastırı’na verdiği borç üzerinden %28’lik bir faiz almıştır.<span class="char-style-override-17">176</span></p>
				<p class="paragraf-4">Borç talepleri ekonomik gelişmeye bağlı olarak artar; sonuçta bireysel olarak borç verenlerin kapasitesini aşar. Bunun üzerine hâkimler, Yahudilerin bir araya gelerek Hıristiyanlara yönelik borç para fonları kurmalarına izin verir. Nihai borçlunun Hıristiyan olması kaydıyla, Yahudiler arasında faizle borç alıp verme böylece mümkün hale gelir. İki yüzyıl sonra, yani XI. yüzyılda, Almanya’da yaşayan Rabbi Gershom şöyle yazar: “Yahudi olmayan biri, kendisine faizle borç para verilmesi için, bir Yahudi’nin başka bir Yahudi’den para bulmasına izin verirse, bu meşru bir işlemdir; zira birinci Yahudi, Goy ile yapılan borç verme işleminde tedarikçilik etmiş olur.”<span class="char-style-override-17">176</span> Yahudi cemaatleri gitgide, ikrazatçı olmaları şartıyla kabul görmeye başlar; zira ikrazatçılık Hıristiyanlara yasaktır.</p>
				<p class="paragraf-4">Anapara ile genellikle yılda %60’ı geçen faizin geri ödenmesini teminat altına almak için, ikrazatçılar rehin almaya başlar. Ya rehin konusu mal, gelir üretir ve borç alan bu geliri kendine saklar; bu (<span class="char-style-override-14">mort-gage</span>) “ölü rehin”dir. Ya da rehin konusu malın geliri, önde gelen Hıristiyanların önünde yapılan ve borcun ödenmemesi durumu hariç mülkü elden çıkarmamayı öngören rehin sözleşmesi karşılığında, borç verene faiz olarak bırakılır; bu ise (<span class="char-style-override-14">vif-gage</span>) “canlı rehin”dir.</p>
				<p class="paragraf-4">X. yüzyılın ikinci yarısında, borç talebi gittikçe artar, borç alanların borç verenler üzerindeki baskısı endişe verici bir hal alır. Rehin konusunda şiddetli tartışmalar yapılır. Rabbi Meshulam ben Kalonymos, istenen faize eşit geliri olan taşınmazların rehin alınmasını tavsiye eder.<span class="char-style-override-17">34</span> Rehin bazen para getirmez. Manastırlar, “muteber” şahitler huzurunda, parasal kazanç sağlamayan, Yahudi ikrazatçıların ne kullanma ne de satma şansı olan değerli eşyalarını, ayin kıyafetlerini ve dini eşyalarını rehin verir. Borç veren, ancak borcu alanın rehini geri alma isteğine bel bağlayabilir.</p>
				<p class="paragraf-4">Henüz Yahudiler dışında kimsenin borç verme hakkı yoktur. Çoğu zaman Yahudiler, başka mesleklere sahipken yanı sıra ikrazatçılık da yapmaktadır. Her yerde “Borç para veren ancak Yahudi’dir” denmektedir.<span class="char-style-override-17">134</span> Zamanın birçok dilinde “Yahudileşmek”, “faiz almak” anlamına gelir.<span class="char-style-override-17">231</span> Bu tabir hiç de iyi niyetli değildir. Bu durumdan endişe duyan Yahudiler, bu işten kurtulmaya çalışırlarsa da çabaları boşa gider. Artık mal alım satımından elde edilen ticari kazançlara değil, sadece ve sadece borç para vermeye “riba” denmeye başlanır. Tefeci Yahudi’dir, Yahudi tefecidir...</p>
				<p class="alt">Fuar Yahudileri</p>
				<p class="paragraf-4">Babil ve Filistin’deki “merkezler”e olan mesafe, Hıristiyan Avrupa’da oluşan toplulukların özgünlüğünü tetikler. Burada baş açık dua edilir, (Tanrı’nın adını yücelten) <span class="char-style-override-14">Kadiş</span> duası anne baba hayattayken okunur. Entelektüeller, her türlü bayram için dini şiirler yazar, Talmud<span class="char-style-override-14"> </span>öğretiminde yeni yöntemler geliştirirler. Artık ne Kudüs’ten, ne Bağdat’tan ne de Córdoba’dan cevap beklenir. Babil Yahudiliğinin merkezi olan Sura Akademisi; öncelikle Yahudilere, daha sonra Yahudi olmayanlara, dolaylı yoldan dahi olsa, faizle borç vermenin yasak olduğunun altını çizdiğinde kimse bir heyecan göstermez. </p>
				<p class="paragraf-4">Âlimler aynı zamanda tüccar da olduğundan, üstatlar arasındaki buluşmalar doğal olarak fuar şehirlerinde –Almanya’da Mainz ve Worms, Fransa’da Troyes ve Sens– gerçekleşir. Hem ürünlerini satarlar hem de çağın dini anlaşmazlıkları hakkında tartışırlar. Görüşleri daha sonra başka tüccarlar aracılığıyla bütün Avrupa’ya yayılır ve içtihada dönüşür.</p>
				<p class="paragraf-4">Mainz’da yaşayan Rabbi Gershom Maor ha Golah (“Sürgünün Işığı”), Avrupa’da yaşayan Yahudilere çokeşliliği nihai olarak yasaklar. Talmud’un halen izin verdiği çokeşlilik, İslam topraklarında geçerliyken, Roma İmparatorluğu’nda geçerliliğini uzun süre önce kaybetmiştir. Ancak İslam topraklarından Hıristiyan Avrupa’ya gelen Yahudi topluluklar için bu kuralın tekrar hatırlatılması gerekir. Worms’ta yaşayan Rabbi Eleazar, mali işlemlerde Yahudilere biçilen rolden endişe duyar. Tehlikeyi sezen Eleazar, –dini nedenlerden değil, siyasi ihtiyat adına– Yahudi olmayanlar da dahil olmak üzere hiç kimseye faizle borç verilmemesini salık verir. Ancak kimse dinlemez. Zaten reddetmek mümkün müdür?</p>
				<p class="paragraf-4">Avrupa’nın ilk ticaret merkezlerinden biri olan Troyes’da, Fransızca yazan ilk düşünürlerden Salomon ben Isaac ortaya çıkar. Metzli Isaac ben Yehudah’ın müridi, Mainz’lı Gershom Maor ha Golah’ın öğrencisi, meslekten bağcı ve şarap tüccarı olan Salomon ben Isaac, Raşi adıyla tanınır.<span class="char-style-override-17">373</span> 1060 –bu tarihte 20 yaşındadır– ila 1105 yılları arasında, Kitab-ı Mukaddes’i ayet ayet, Talmud’un ise neredeyse tamamını tefsir eder. Bu tefsirlere ek olarak, Avrupa’nın muhtelif yerlerinde yaşayan cemaatlerden gelen sorulara 350 adet <span class="char-style-override-14">responsae</span> kaleme alır.<span class="char-style-override-17">325</span> Çoğu zaman zor İbranice kelimelerin eski Champenois’daki<span class="char-style-override-17"><a class="footnote-link" href="#footnote-225-15" id="footnote-225-15-backlink">15</a></span> karşılıklarını veren Raşi, eski Fransızca dilbilgisinin tarihi gelişimini aydınlatan son derece değerli bir kaynaktır. Dikkate değer bir ilahiyat uzmanı ve döneminin insanı olan Raşi; dini yasaları açık ve basit bir biçimde yorumlarken, aynı zamanda içtihadı da hatırı sayılır şekilde modernleştirir. Mesela Yahudilerin Hıristiyanlarla kaynaşmasına izin verir: “Goylar ile iş yapmadıkça geçimimizi sağlayamayız; zira onlarla birlikte yaşıyoruz ve onlara bağımlıyız.”<span class="char-style-override-17">325</span> Tüccarları, tarafların dini kanunları ihlal etmeksizin riayet etme arzusunu açıkça belirttikleri yazılı sözleşmeler düzenlemeye teşvik eder. Fuarların nasıl yürüdüğünü çok iyi bildiğinden, yeni bir fiyat <br/>düzenlemesi yayımlar. Mesela hasadın önemli bir bölümünü düşük fiyattan satın alıp daha sonra satmak üzere istifleyen ve bu şekilde muazzam kâr elde eden, ancak “adil fiyat” prensibine uyar gözüken zengin tüccarlara karşı uyarır. Ücretlilerin üç yılla sınırlı iş sözleşmelerinden yararlanmalarını talep ederek durumlarını iyileştirir. Yevmiyeli işçilerin, iş bırakma eylemleri işin durması dışında herhangi başka bir maddi zarara sebep olmadıkça, istedikleri her an işlerini bırakmalarına izin verir; bu işçilere, ücretlerinin çalıştıkları süreye denk gelen bölümünün tamamını ödeme alma hakkı tanır.</p>
				<p class="paragraf-4">Raşi, ölümüne yakın, ilk Haçlı Seferine bağlı olarak gerçekleşen katliamlardan duyduğu endişe dolayısıyla, çalışmalarını tamamlamaya vakit bulamamıştır.<span class="char-style-override-17">373</span> Raşi’nin Talmud<span class="char-style-override-14"> </span>metinleri üzerinde yaptığı düzeltmeler, Talmud’un daha sonraki bütün baskılarında aynen alınacaktır. Raşi’den sonra öğrencileri “Tosafistler” (<span class="char-style-override-14">Tosafa</span> “ek” demektir) olarak anılacaktır; zira üstadın yazdıklarına “eklerler” (Vitry’li Simhah ben Samuel, Chemayah, Yehudah ben Abraham, Joseph ben Yehudah, Jacob ben Simeon gibi). Raşi’nin üç kızı, öğrencilerinden üçüyle evlenecektir. Torunlarından Samuel ben Meir, Raşi’nin, Talmud’un ekonomiyle ilgili bölümlerinden biri olan <span class="char-style-override-14">Bava Basra</span> tefsirini tamamlayacaktır. Rehinci, vergi tahsildarı ve bağcı olan bir başka torunu Jacob Rabbenu Tam, başka yoldan para kazanma imkânı olmadığı takdirde, Yahudi olmayanlara şarap satılmasına izin verecek ve şöyle yazacaktır: “Ne zaman yüklü miktarda bir zarar söz konusu olduysa, Tevrat<span class="char-style-override-14"> </span>daima İsrail’in parasıyla ilgilenmiştir. Öyleyse ben neden daha az anlayış gösterip, bunun caiz olduğuna karar vermeyi reddedeyim?”<span class="char-style-override-17">34</span> Raşi’nin uzak müritlerinden Praglı Maharal, XVII. yüzyılda, Orta Avrupa’nın en büyük Yahudi din bilginlerinden biri olacaktır. Hatta Raşi’nin etkisi, Yahudi dinini aşacaktır. Fransisken keşiş Nicolas de Lyre (1270-1340), Raşi’nin yazdıklarını okuyacak, kendi Kitab-ı Mukaddes<span class="char-style-override-14"> </span>yorumunda Raşi’den sık sık alıntı yapacaktır. </p>
				<p class="paragraf-4">Raşi, Hıristiyan dünyasının ekonomik ve siyasi uyanışında en önemli rolü oynamış olan âlim tüccarların altın çağının en büyük simgesidir. </p>
				<p class="arabaslik-sol" id="toc_marker-2-8">8. Yahudi tüccarlar Batıya gidiyor</p>
				<p class="paragraf-4">Bu büyük jeopolitik sarsıntılar sırasında Yahudiler, dünyanın bir ucundan ötekine gidip gelebilen neredeyse tek insan topluluğudur. Müslümanların kontrolündeki Akdeniz limanları (İspanya’dan Mısır’a, Filistin’den Lübnan’a), Hıristiyan tüccarlara kapalıdır. Cenova ve Pisa, Müslüman korsanlara karşı çetin savaşlar vermek zorundadır. Kara yollarında durum bundan da kötüdür; zira İslam, hemen Bizans <br/>sınırlarında başlamaktadır. Yahudi tüccarlar ise, Müslüman veya Hıristiyan bütün önemli kara ve deniz ticaret merkezlerinde mevcuttur: Cenova, Palermo, Kayravan, İskenderiye, Fustat (bugünkü Kahire), Kos, Aden, Ramla ve Sijilmosa (Fas’ta çölün ortasında, kervanların uğrak yeri olan vaha). Mezopotamya’dan Fas’a, Kafkasya ve Kırım’dan İspanya’ya, Basra Körfezi’nden Malabar kıyılarına her yerde dolaşırlar. Bu tüccarlar, bir çeşit lonca kurarlar. Bu lonca, bazı müşterilerin sadece kendisiyle çalışmasını sağlar<span class="char-style-override-17">34</span> ve sadece kendisinin yürütebileceği alışverişler düzenler. Kahire’de bulunan arşivler sayesinde,<span class="char-style-override-17">45</span> o çağın tüccarlarının âdetlerini biliyoruz. Bu âdetler şüphesiz daha önceki yüzyılların âdetleri ile aşağı yukarı örtüşmektedir. </p>
				<p class="paragraf-4"><span>Çok sayıda Yahudi tüccar, gemilerle taşınan mallarına (tekstil ürünleri, kumaş boyaları, ilaç, parfüm, bakır, tunç, şeker, şurup, yağ, balmumu, şarap, kurutulmuş balık, altın ve gümüş paralar, elyazmaları – buna karşılık silah veya köle ticaretine rastlanmaz) bizzat eşlik eder.</span><span class="char-style-override-17">5</span><span> Mallarını, su ve termitlerden korumak için her türlü tedbiri alırlar. Bu yüzden paketleme ile kâğıt, kumaş ve düğüm konusunda uzmandırlar. Müşterileri genellikle mallarını ithal eden başka Yahudi tüccarlardır. Ürünlerini tanıtmak amacıyla, komisyon karşılığı çalışan “reklamcılar” kullanırlar. Aşırı riske girmemek için, savaş zamanları hariç, yükü birden fazla gemi arasında paylaştırırlar. Savaş zamanında ise, bazen tek bir gemi ile, hayatları pahasına kendilerine yol açmaya çalışırlar. Tedarikçileri olmadıkça, hükümetler ve ordularla ilişkileri yok gibidir. Deniz, çöl veya emniyetsiz bölgeler (Suriye, Yemen, Mısır) üzerinden gelen konvoyları için koruma talep ettikleri olur. Bazen korsanlara esir düşerler, fakat kısa sürede serbest bırakılırlar (mesela Mumbai’de esir düşen Adenli bir Yahudi, kayınbiraderi tarafından Bangalore’da kurtarılır). Bazen bir şehirde yıllarca çürüyüp gider, ortaklarına ve akrabalarına umutsuz mektuplar yazarlar (mesela Tunuslu bir tüccar 1000’e doğru Amalfi’de sıkışıp kalmıştır; bir entelektüel, tüccar ve bankacı olan Nahrey ben Nissim, hayatının büyük kısmını istemediği halde Mısır’da geçirmiştir).</span></p>
				<p class="paragraf-4">Bu tüccarların birbirlerine yazdığı mektuplar –günümüze ulaşanlar o çağda kaleme alınmışsa da, bu tip mektuplar daha önce de yazılmış olmalıdır– bazen uzun ve karmaşık, rafine ve ayrıntılı, süslü ve hatta şiirsel olsa da, bazen de basit muhasebe hesaplarından ibarettir. Durmadan haberleşirler, endişe ederler, kadere boyun eğerler. Yine de genel bir iyimserlik havası hâkimdir ve Tanrı’ya olan inanç tamdır. Bütün mektuplar, alıcılarının “şerefli mevkilerini muhafaza edebilmelerini” diler.<span class="char-style-override-17">5</span> XI. yüzyılda, Tunuslu Yahudi bir tüccar, başka bir ticari muhatabına gönderdiği mektubun sonunda şöyle yazar:</p>
				<p class="paragraf-4">“Çok rica ederim, iki konvoy üzerinden bana ödenmesi gereken 2000 dinarı tahsil edin. Bu parayla en iyi kalite balmumu, mümkünse en iyisi olan Misari balmumu ve bulabildiğiniz kadar Fayymi bıçağı satın alın.”<span class="char-style-override-17">5</span></p>
				<p class="paragraf-4">Bütün tüccarlar genellikle “Tanrı size başarı vaat eden fikirler ihsan etsin!” gibi nezaket kalıpları kullanırlar.<span class="char-style-override-17">5</span> Sicilya’dan Tunus’a, Mısır’dan Yemen’e, ceplerinde para olmadan, fakat gittikleri yerlerde borç para, barınak ve yerel piyasa hakkında malumat bulacaklarından emin bir şekilde yolculuk ederler.<span class="char-style-override-17">254</span> Ödemeler sırasında, paraların maden oranları üzerine uzun uzun tartışırlar. Bu oranlardaki dalgalanmalar, paylaşılması gereken artı veya eksi değer farkları yaratır. (Mahkemeler genellikle paradaki değer kaybının, alıcı ile satıcı arasında eşit olarak paylaştırılması yönünde karar verir.)</p>
				<p class="paragraf-4">Tüccarlar; geniş Yahudi cemaatlerinin yaşamadığı, dolayısıyla doğal muhataplar bulamadıkları şehirlere temsilciler yerleştirirler. Bu temsilcilerin büroları aynı zamanda borsa, postane, banka, mahkeme ve (yolculuk sırasında ölen tüccarların aileleri için) noter görevi görür. Temsilciler bazen köle çalıştırırlarsa da, bu köleleri çabucak ya azat ederler ya da satarlar. Bazı yerlerde temsilciler Müslüman’dır. İki Yahudi tüccar arasındaki anlaşmazlığa bakan hâkimin kadı olduğu bile olur. Bu durumda kadı, Talmud<span class="char-style-override-14"> </span>kanunlarını uygular. Müslüman tüccarlar ile Yahudi tüccarlar, gemi inşa etmek veya ticaret yapmak üzere bir araya gelirler. Mesela 1000’e doğru Aden’deki Yahudi cemaatinin lideri Ma’mun, Aden ile Seylan arasında seyredecek muazzam bir gemi inşa etmek üzere, Bilal adında Müslüman bir armatörle ortak olur. </p>
				<p class="paragraf-4">Bazı tüccarlar, sayısız yolculuktan sonra, daha önceden tanımadıkları şehirlere yerleşir. Mesela aslen İranlı olan Joseph ben Jacob ibn Awkal, İspanya ve Sicilya’ya yapmış olduğu birçok yolculuktan sonra, 969’da Fatımiler ile birlikte Mısır’a gelerek Fustat’a yerleşir. Aile arasında Farsça konuşulur; kendisi İbranice, Yahudi Farsçası ve Arapça dillerinde, son derece rafine bir üslupla yazar. Asya’yla ve Müslüman dünyasıyla ticaret yapar; Kayravan üzerinden gelen Kara Afrika mallarını Sijilmosa’dan satın alır. İnci ve elmas ticaretinde uzmanlaşır; bunları değerli ağaçlar, baharat, parfüm, ipek eşyalar, sabun, Sudan altını ve İspanya gümüşüyle takas eder. Aynı kanallardan, Kahire’de temsilcisi olduğu, yok olmakta olan Bağdat akademilerinin soru ve cevaplarını alır. </p>
				<p class="paragraf-4">Aden’deki en önemli Yahudi ailesi olan Ma’munlar, armatörlük yaparlar (o çağda bir Yahudi için Hint Okyanusu’nda armatör olmak, Akdeniz’de armatör olmaktan daha kolaydır.)<span class="char-style-override-17">5</span> Bir başka aile ise, limanda uygulanacak gümrük tarifelerini belirler.</p>
				<p class="paragraf-4">Yahudi tüccarların, Talmud<span class="char-style-override-14"> </span>kanunlarına göre düzenlenen sözleşmeleri ile alacakları ihtimamla muhafaza edilir. Poliçeler ve kredi mektupları, korsanların anlamaması için İbranice yazılır. Yerel polis İbranice harfleri çözmeye başlayınca, mektuplarda aynı harflerden yola çıkarak üretilmiş gizli kodlar kullanılır. Anlaşmazlıklar hahamlardan oluşan mahkemeler tarafından, geçiş yapılan ülkenin kanunlarına göre değil, Yahudi kanunlarına göre çözülür. Göçebe olan hukuk, tüccarlarla birlikte seyahat eder.</p>
				<p class="paragraf-4">Yahudi tüccarlar, Doğu (çok az Arap Latince bilir) ile Batı (çok az Hıristiyan Arapça konuşur) arasındaki dil engelini de yıkar. İşlemlerin tek tip haline gelmesini sağlarlar; fikirleri taşırlar; belgeleri (Yunanca olanları Arapçaya, Arapça olanları Latinceye) çevirirler. Görünüş o ki, Hindu rakam sistemini Arap dünyasına tanıtan Yahudi bir tüccar, Arap rakam sistemini Hıristiyan dünyasına tanıtan ise yine Yahudi bir tüccar olmuştur.<span class="char-style-override-17">64</span> Daha başka yenilikler aynı şekilde bir dünyadan ötekine geçiş yapmıştır.<span class="char-style-override-17">254</span></p>
				<p class="paragraf-4">Bu göçebeler, 15 yüzyıldır olduğu gibi o çağda da, yerleşik toplulukların işleyişi açısından vazgeçilmezdir. Ve yine başkaları için iyi olmayan hiçbir şey, onlar için de iyi sayılmaz. Böylece Yahudi tüccarlar; hem parçalanmış dünyanın düşman tarafları arasındaki ilişkileri, hem de kendilerini muhafaza etmeyi başarmış olurlar. Geçişi sağlayanın varoluş nedeni, geçişi düzenlemektir. Yahudiler hayatta kaldıysa, bu şu misyonu yerine getirmek içindir: aktarmak, zaman ve mekân içinde “geçişi sağlamak”. </p>
				<p class="paragraf-4">Yahudiler ise –hem Abbasi topraklarında hem de Karolenj Avrupası’nda iyi karşılanırlar; İspanya’da hatırı sayılır nüfusa sahiptirler; iki egemen tektanrıcı sistemin buluşmasında etkendirler–, Yahudi devletini artık sadece nostalji ile anarlar. Yahudi devletinin yeniden kurulması, onlar için Mesih’in gelişi kadar mistik bir umuttur. Zaten ikisi birbirine karışır.</p>
				<p class="paragraf-4">Önemli jeopolitik sarsıntıların son şahitleri Yahudiler, dünya ekseninin Batıya kaydığının habercileridir. Onlar açısından Çıkış bitmiş gibidir. Bu dönemde dünya nüfusu iki katına çıkarken, katliamlar ve asimilasyon süreci, Yahudi nüfusunu yarı yarıya, 8.000.000’dan aşağı yukarı 4.000.000’a indirmiştir.<span class="char-style-override-17">86</span> Avrupa, vaat edilmiş topraklar mıdır? Çıkış’taki vaat edilmiş topraklar gibi, burası da başarı ve mutluluk, gözyaşı ve kan dolu olacaktır.</p>
				<div class="footnotes">
					<div class="footnote">
						<p class="dipnot"><a class="footnote-anchor" href="#footnote-225-8-backlink" id="footnote-225-8">8</a><span>	Bugünkü İznik (ç.n.).</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-9-backlink" id="footnote-225-9">9</a><span>	Roma hukukunda </span><span class="char-style-override-14">res nullius</span><span> ile hukuken kimseye ait olmayan mallar, </span><span class="char-style-override-14">res omnium communes</span><span> ile beşeri hukuk gereği ticaret dışında kalan ve herkesin kullanımına açık mallar kastedilir (ç.n.).</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-10-backlink" id="footnote-225-10">10</a><span>	Bir başka adıyla Ağlama Duvarı (ç.n.).</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-11-backlink" id="footnote-225-11">11</a><span>	Yazarın yorumudur, bazı kaynaklarda Ali’nin kurtarmaya çalıştığı yazar. (yay.n.).</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-12-backlink" id="footnote-225-12">12</a><span>	Yahudi din okulu (ç.n.).</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-13-backlink" id="footnote-225-13">13</a><span> 	Söz konusu para birimlerinin değeri ülkeden ülkeye, çağdan çağa değişmiş olduğundan Fransızca asılları aynen bırakılmıştır (ç.n.).</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-14-backlink" id="footnote-225-14">14</a><span> 	İbranice </span><span class="char-style-override-14">goy </span><span>“ulus” demektir. Ancak tarihte “Yahudi olmayan” anlamında da kullanılmıştır (ç.n.).</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-15-backlink" id="footnote-225-15">15</a><span>	Fransa’nın Champagne bölgesinde konuşulan diyalekt (ç.n.).</span></p>
					</div>
				</div>
			</div>
		</div>
	</body>
</html>