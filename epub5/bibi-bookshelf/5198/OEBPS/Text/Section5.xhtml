<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/page_styles.css" rel="stylesheet" type="text/css" />

  <title></title>
</head>

<body>
  <div>
    <br />
  </div>

  <h2 style="text-align: center;">V</h2>

  <p>Aziz Ağa arkı on beş yirmi pınarın, bir o kadar da çağlıyanın birleşmesiyle meydana gelir. Toros eteklerinden, Savrun çayının üstbaşından kıvrıla kıvrıla, Çukurovaya doğru hızla akar. Hemen hemen Savrun çayı büyüklüğündedir. Bu ark başlı başına bir servettir. Savrun çayının suyu azalıp da yaz aylarının sıcak günlerinde çeltikçiler su diye biribirlerine düştüklerinde, susuzluktan çeltikler kuruduğunda, Aziz Ağa arkını kiralayan yan gelir keyfine bakar. Öteki çeltikçilerin bir damla su için gırtlaklaşmalarını seyreder. Aziz Ağa arkının suları ne kadar azalırsa azalsın sahasını sular. Bu yüzdendir ki, Aziz Ağa arkını kiralayan o yıl on bin dönümden aşağı çeltik ekmez. Ne kadar aşağı ekerse on bin dönümden, o kadar ziyandır. Bile bile ziyandır. Suyun altında, mümkün mertebe bol toprak bulmak ister. Gözü köy, ev, çiftlik görmez. Verir suyu. Üç yıldır da Aziz Ağa arkını Okçuoğlu kiralıyordu. Sazlıdereden alacağı bin beş yüz dönümden ne pahasına olursa olsun, vazgeçemez. Bu, bin beş yüz dönümün su içinde üç yüz bin lirası var... Göz göre göre de üç yüz bin lirayı kimse suya atmaz.</p>

  <p>Okçuoğlu, beş gün önce, köylüyle çekiştiğinin akşamı, sahaya su bırakmıştı. Tarlalar suyu geç yutar. Hele kurak olursa, yukardan bırakılan su ne kadar bol olursa olsun, toprağın yarıklarına dolar, su zor ilerler. Saha, ovaya doğru indikçe kuraklığı azalıyor, bırakılmış suyun hızı da gittikçe artıyordu. Köyün dört bir yanı eski bataklıktı. Altı kaymıyordu toprağın. Altıncı günün gecesi su büyük bir hızla dört bir yana köyü sardı. Bir anda köyü bastı.</p>

  <p>Gece yarısı köyde bir kıyamettir koptu. Köpekler ürüşüyor, eşekler anırıyor, atlar kişniyor, sığırlar böğürüyor, insanlar bağrışıyorlardı. Bir zelzele sonu gibi...</p>

  <p>Gece sabaha kadar bağrıştılar. Gittiler geldiler. İçerdeki eşyalarını çardaklara taşıdılar. Çardakları olmayanlar komşularının çardaklarına taşıdı. Onu da yapamıyanların eşyaları su içinde kaldı. Bütün köy, sabaha kadar su içinde, çamur içinde dört döndü. Karanlıkta, el yordamıyla yapıyorlardı işlerini. Bütün odunları ıslanmıştı. lslanmasa bile su içinde odun yakılamazdı.</p>

  <p>Bir iki evde ancak, ışık vardı. Çukurova köylüklerinde yaz aylarında ışık yakılmaz. Onun için hiçbir evde de hemen hemen gaz yoktu.</p>

  <p>Yalnız Kürt Dursunun ışıkları yanıyordu. Kadınlar, erkekler delikanlılar, yaşlılar, çocuklar Dursunun evinin önüne yığılmışlardı. Konuşmuyor, susuyorlardı. Yorulmuşlardı. Sarı ışığın altında çamurlu üstleri başları, yüzleri, saçları parlak balrnumundanmış gibi görünüyordu. Köy, derin bir sessizlik içinde gömülmüştü. Kahrolan.</p>

  <p>Sabaha karşıydı. Neredeyse tan yerleri ışıyacaktı. Dağların tepesinde bir ışık çizgisi görünür gibi oldu. Sonra geçti. Bu güne alamettir.</p>

  <p>Kürt Memed Ali sırtını dut ağacına dayamıştı. Başı önüne düşmüştü. Elleri, ölü elleri gibi sarkıyordu.</p>

  <p>Zeyno Karı yanındaki kadınlara yavaşça:</p>

  <p>«Kürt bir bok yiyecek.» dedi. «Öyle görünüyor. Ben onu iyi bilirim. Ne zaman onu böyle gördümse, çocukluğunda bile, ortalığı karıştırmıştır. Şimdi git biçak sok Kürde haberi olmaz. Ben, Kürdü iyi bilirim.»</p>

  <p>Kadınlar:</p>

  <p>«Keşkeee çıkarsa,» diye iç çektiler. «Çıkarsa da şu Okçuoğlunun burnundan fitil fitil getirse. Nerde o günler. Nerdee öyle erkek!»</p>

  <p>Bir kadın arsız arsız:</p>

  <p>«Zeyno ana,» dedi, «o eskidendi. Memed Ali şimdi iğdiş oldu. O gün Okçuoğlu söğdü söğdü de ağzını bile açmadı. Eski çamlar bardak olmuş.»</p>

  <p>Zeyno Karı içini çekerek:</p>

  <p>«Erkek kalmadı,* dedi. «Eskiden olsa gökte yerlerdi Okçuoğlu gibi adamı. Erkekler de avrat olmuş. Kürt gibi bir adam eskiden olsa kendisine laf mı söyletirdi. Hep erkekler iğdiş olmuş.»</p>

  <p>Birkaç ses, gülmeyle karışık:</p>

  <p>«Şu halimize bakın. Herif ortalığı göl etti. İğdişlerin köyünü.»</p>

  <p>«Herif köyü göl etti.»</p>

  <p>Zeyno Karı:</p>

  <p>«Herif köyü göl etti. Bizi sürgün etmek için. Köyde iğdiş olmamış bir tek erkek olsaydı...»</p>

  <p>«Bir tek erkek...»</p>

  <p>«Erkeğe benzer bir tek erkek...»</p>

  <p>«Böyle olmazdık. Su altında kalmazdık.»</p>

  <p>Zeyno köpürdü. Sesi köyün üstünde, gecenin karanlığında dalgalandı. Böyle olurdu her zaman. Durur durur, sonra ateş kesilirdi.</p>

  <p>«Bana da Zeyno derlerse, eğer ben Zeyno karıysam. . O Okçuoğlu deyyusuna, orospu avratlıya, parlak çizmeliye, ağzı sakızlıya yapacağımı bilirim. Başını avradınınki gibi açmazsam, bana da Zeyno Karı demesinler. Ben de Zeyno Karıysam... Şu iğdişler erkekliklerinden utansınlar. Utansınlar da başlarını toprağa eğip, Okçuoğlunun gönderdiği suya baksınlar...»</p>

  <p>Önce kadınlar, sonra erkekler kısmında bir hareket oldu. Ortalık kaynaşmağa başladı. Söğen söğene... Gürültü patırdı. Atıp tutmalar, gidip gelmeler...</p>

  <p>Tan yerleri usul usul ışıyordu artık. Dağların sırtı ağarıyordu. Gökyüzündeki bir iki bulutun kenarları sırmalanmıştı. Tarlalara gün vurdu.</p>

  <p>Tarlalar tüm su altında kalmıştı. Pamuklar, susamlar, bostanlar, yeşil harman yerleri su altında kalmıştı. Tarlalar bir göl gibi. Bir ayna gibi. lşıltılı.</p>

  <p>Köy, köylüler gün ışığında daha bir perişandı. Herkes tepeden tırnağa çamur içindeydi. Yataklar, arabalar, tavuklar, tavukların çoğu boğulmuştu ya, bütün hayvanlar çamur içindeydiler. Köy tüm çamura batıp çıkmıştı.</p>

  <p>Kürt Memed Ali gene olduğu gibi. Gece nasılsa gene öyle. Kimse dokunamıyor. Nelerine gerek. Ters cenabetin biridir Kürt. Bir ağır laf eder.</p>

  <p>En sonunda Zeyno Karı vardı kolundan tutup salladı:</p>

  <p>«Deli Kürt, deli Kürt!»</p>

  <p>Memed Ali gözlerini açtı:</p>

  <p>«Nedir o? Ne diyersen Zeyno Ane?»</p>

  <p>Zeyno Ana gülümsedi:</p>

  <p>«Sizin de erkekliğiniz batsın iğdişler. Köy göl oldu. Sürgüne gidiyoruz. Sürgün ediyor bizi. Sürgün ediyor götü boklu Okçu... Hiç erkek kalmadı mı bu köyde? Sana bunu sormağa geldim.»</p>

  <p>Memed Ali sırtını dut ağacından ayırdı. Gözleri kan çanağına dönmüştü. Kalın kaşları çatılmış, alnı kırışmıştı. Yüzü, maviye çalan bir karanlıktaydı. Öyle kararmıştı. Zeyno Karı, Memed Alinin yüzünü görünce bir ürperti geçirdi. Memed Ali yumruklarını sıktı, acıyla gerindi. Derinden, ciğeri sökülürcesine, bir «Aaah!» çekti. «Aaaaah! Zeyno Ane! Aaaaah! derem.»</p>

  <p>Zeyno Karı, Memed Alinin bu haline acıdı:</p>

  <p>«Yeme kendini böyle. Yeme kendini Kürdüm,» dedi. «Yiğidim,» dedi. «Seni bilen bilir.»</p>

  <p>Memed Ali kıvrandı:</p>

  <p>«Ne gelmişdir elimden Ane! Ne gelmişdir! Öldir Okçi'yi, çıkmişdir dağe. Okçi bir adem değildirkim. Okçi çoook! Şaşirmişim Ane, Ben çatlayacak. Hersimden çatlayacak ben. İğdiş olmuş biz Ane. İğdiş...»</p>

  <p>Zeyno Karı, uzun uzun Memed Alinin sırtını okşadı:</p>

  <p>«Yeme kendini Kürdüm. Yeme, yeme kendini... Yeme yeme oğlum!»</p>

  <p>Zeyno Karının ışıltılı gözleri kederli, şefkatli, tatlıydı. Sonra yanlarına Dursun geldi. Sonra öteki köylüler de geldiler. Çamurdan hiçbir yerleri gözükmüyordu. Dize kadar çemrenmişlerdi.</p>

  <p>Köyün içinden, gübrelerin üstünden sapsarı bir saman, gübre suyu akıyordu. Yaş gübre kokusu yayılıyordu ortalığa. Gün vurmuş sular buğulanıyordu. Memed Alinin yüzünü her gören bir ürperiyor, Okçuoğlunun sonu geldiğine hükmediyordu. Zeyno Karı da bu kadar şişirdikten sonra...</p>

  <p>Memed Alinin on dokuz yaşındaki büyük oğlu manzarayı çaktı. Babasının yanına geldi. Yüzünü görünce dondu kaldı. «Baba!» dedi, kolundan tuttu. «Baba! baba! Haydi eve gidelim. Baba! baba! baba!...»</p>

  <p>Memed Ali kızdı:</p>

  <p>«Defolmişdir it oğli it! Defolmişdir! Yürü» diye bağırdı.</p>

  <p>Çocuk adamların arkasına sindi.</p>

  <p>Zeyno ortaya atıldı:</p>

  <p>«Ulan Kürt,«dedi. «Bok yeme öyle. Ne bağırıyor kızıyorsun? Bağırmakla iş bitmez. Oturun da konuşun. Altı ay su içinde yaşanmaz. Onu konuşun. Bir ay içinde evler çöküverir. Onu konuşun. Hep açıkta kalırız. Onu düşünün. Deli Kürdüm. Aklını başına topla da...»</p>

  <p>Memed Ali acı acı gülümsedi:</p>

  <p>«Doğri,»dedi. «Ane doğri söylir.»</p>

  <p>Dursun:</p>

  <p>«Hökümata gidak.»</p>

  <p>«Kaymakam onun adamı.»</p>

  <p>Zeyno Karı:</p>

  <p>«Olsun.» diye çıkıştı. «Olsun. iterse babası olsun. Bu halimizi her gören...»</p>

  <p>Memed Ali başını ağır ağır sallıyarak:</p>

  <p>«Doğri,» diye tasdik etti.</p>

  <p>Herkes:</p>

  <p>«Doğru,» dedi. «Hükümete gitmeli. Keşif getirmeli.»</p>

  <p>Bir arabanın üstüne çıkıp oturdular. Uzun uzun müzakere ettiler. Neden sonradır ki, bir karara varabildiler. Köyün hepsi, kadın erkek, çoluk çocuk, genç ihtiyar hepsi yola düşüp böylecene kasabaya Kaymakama gideceklerdi. Çamur içinde gideceklerdi.</p>

  <p>Zeyno, kararı köye ilan ediyordu:</p>

  <p>«Herkes kapısını kilitlesin. Avratlar! Herkes kapısını kilitlesin. Duyduk duymadık demeyin. Esvap değiştirmek yok. Böyle çamurlu, Çocukları iyicene çamura sokup kucağınıza alın. Çamuru az olanlar çamur sürünsünler. Kasabaya gidiyoruz. Doğru Kaymakama. O da olmazsa böyle çamurlu çamurlu Ankaraya. Kanun var... Kanun da var, hükümet de var. Duyduk duymadık demeyin haaa!»</p>

  <p>Bir saat sonraydı ki, bütün köy başta Zeyno Karı yola düştü. Dizlerine kadar gelen suları geçip kasaba yoluna çıktılar. Kadınlar kucaklarında bebekler, eteklerine yapışmış çocuklar... Tepeden tırnağa, yüz göz tüm çamur.</p>

  <p>Sıcaklar bastırdı.</p>

  <p>Kalabalık bulut misali toz çıkarıyordu. Toz bulutu, koşan, yuvarlanan toz bulutu içinden, yol boyunca bir uğultu ovaya dağılıyordu.</p>

  <p>Kasabaya yaklaştıklarında hiç birisinin insana benzer bir tarafı kalmamıştı. itlerindeki çamurlara toz yapışmış, kaşları kirpikleri bembeyaz olmuştu. Yarı kurumuş çamurlar da beyazlaşmıştı.</p>

  <p>Böylece, kalabalık ayaklarını sürükliyerek geldi Kaymakamlık Dairesinin önünde durdu. Bu, kasabada görülmemiş bir şey oldu. Tepeden tırnağa çamura, toza batmış, dize kadar çemrek kalabalığı görenler bunda bir iş, mühim bir iş olduğunu anlamakta gecikmediler. Dükkancılar gürültüyle dükkanlarının kepenklerini indirdiler. Kahvedekiler oyunlarını bırakıp Kaymakamlık binasının oraya toplandılar. Sinek vızıldamaz kasabada, doyulmaz bir seyirdi bu! Az sonra bütün kasaba oraya yığıldı.</p>

  <p>Zeyno Karı bas bas bağırıyordu:</p>

  <p>«Kaymakam, Kaymakam! Çık dışarı. Çık da gör halimizi. Ne haldeyik gör bizi.»</p>

  <p>Kalabalığı gördükçe de coşuyordu:</p>

  <p>«Bakın, bakın, Muhammed ümmetleri, bakın halimize. Ne haldeyik görün bizi. Okçuoğlu neler getirdi başımıza. Müslüman olana bu zulüm yapılır mı? Söyleyin yapılır mı! Bir koca köy su altında koyulur mu? Bakın halimize. Kaymakam da baksın. Baksın da o taş yüreği azıcık yumuşasın.»</p>

  <p>Dursunla Memed Ali, Zeyno Karıyı susturup Kaymakama çıktılar.</p>

  <p>Dursun:</p>

  <p>«Okçuoğlu su bıraktı köye. Pambuklarımız, ekinlerimiz su altında galdı. Köyün içinde oturulmaz oldu. Vallaha göbeğe kadar su. Billah su. Tüm köylü geldik ki göresin halimizi de Okçuoğluna bir şey söyliyesin.»</p>

  <p>Kaymakam başını pencereden uzatıp kalabalığı görmüş. Zeynonun bağırtılarını duymuştu, ama bir şey anlıyamamıştı.</p>

  <p>«Köyün içine de mi çeltik ekecek?»</p>

  <p>«Ekecek. Su bıraktı bu gece. Köyü göl etti.»</p>

  <p>«Allah Allah!...»</p>

  <p>Ağır ağır sandalyesinden kalktı. Dışarıya çıktı. Bütün gözler ona çevrildi. Kaymakam bir şeyler söylemek; bu perişan halli köylülerden özür dilemek istedi. Yutkundu. Boğazında bir şeyler tıkandı kaldı. Bir türlü dili dönmedi. Öylecene, orada kalakaldı. Kurumuş kaldı.</p>

  <p>Zeyno Karı:</p>

  <p>«Ne durmuş süzüyorsun öyle yavrum? Bana bak! İyice bak! İşte sizin marifetiniz bu. Ne güzel marifet! Köyün içine de çeltik ekilir miymiş! Her şeyi gördüysek de bunu görmediydik. Köyün içine de ruhsatiye verilir mi? Bu da senin icadın yavrum. Ha ekilir mi? Bak, bak da taş yüreğiniz yumşasın azıcık. Sen diyormuşsun ki, çeltik diyormuşsun vatandır diyormuşsun. Adanada öyle demişsin. Köyün içine de ekilecek, evlerin içine de ekilecek demişsin. Hiç Allahtan korkmamışsın. Gördün ya halimizi. Biz de vatanız. Bak, bak... Bakmazsan halimize, binip trene, Ankaraya böylecene Baş . Kumandara gideceğiz. Doğru-cana Baş Kumandara... Bak şu çoluk çocuğun haline. İnsan olanın buna yüreği dayanır mı? İyi bak! Sen Okçuoğlunun adamıymışsın. Ben de alır bunları doğru Baş Kumandara götürürüm. Bindirir trene götürürüm. Al derim köylünü. İşte böyle suya, çamura boğdular. Al derim, al!»</p>

  <p>Kaymakam kendini zorladı zorladı bir tek kelime bile söyliyemedi. Geri döndü hızla odasına girdi, kapandı.</p>

  <p>Dışarda Zeynep Karının bağırtısı devam edip gidiyordu. Kulağına bir uğultu gibi geliyordu.</p>

  <p>Neden sonradır ki:</p>

  <p>«Adamları çağırın.» dedi.</p>

  <p>Memed Aliyle Dursun geldiler.</p>

  <p>Önce:</p>

  <p>«Muhtar hanginiz?» sordu.</p>

  <p>Dursun:</p>

  <p>«Muhtar, Seyfi Alidir. Okçunun adamıdır. Gelmedi.»</p>

  <p>«Söyleyin kalabalığa, gitsinler köye. Ben de hemen geliyorum.»</p>

  <p>Hemen Ziraat Memurunu çağırttı:</p>

  <p>«Memur Bey, toplayın komisyonu, Sazlıdere köyüne gidiyoruz. Okçuoğlunun yaptıklarını gördünüz ya!»</p>

  <p>Memur:</p>

  <p>«Aaaah bunlar efendim! Aaaah bunlar! Doymazlar...»</p>

  <p>Komisyon azaları toplandı. Bir cip getirildi. Doğru köye gidildi. Köy su altındaydı. Cip köyün içine varamadı. İki kilometre uzakta durmak zorunda kaldı. Sular taşıyordu. Komisyon azaları bacaklarını çemreliyerek köye yürüdüler. Köy ıpızsızdı. Bir arabanın üstüne çıkıp oturdular. Sular habire aşağı aşağı akıyordu. Birbirlerinin yüzlerine bakıp kaldılar.</p>

  <p>Kasabadan gelen kalabalığın uğultusu gittikçe yaklaşıyordu.</p>
</body>
</html>
