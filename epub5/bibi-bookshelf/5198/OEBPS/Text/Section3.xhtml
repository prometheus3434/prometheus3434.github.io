<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/page_styles.css" rel="stylesheet" type="text/css" />

  <title></title>
</head>

<body>
  <p><br /></p>

  <h2 style="text-align: center;">III</h2>

  <p>Sazlıdere köyü Okçuoğlunun altı bin dönümlük sahasının tam ortasında kalıyordu. Krokide, bu sebepten, saha orta yerinden ikiye ayrılıyor, Okçuoğlu bin beş yüz dönümlük bir tarlayı ekemediği gibi kesik sulama usuluyla ancak ruhsat alabiliyordu.</p>

  <p>Genç Kaymakamı görür görmez, Okçuoğlunun yüreğine tıp etti. Hemen Ziraat memuruna telaşla koştu:</p>

  <p>«Amanı bilin mi memur Bey, amanı bilin mi kardaş, bu Kaymakamı gözüm tuttu. Hemen yeni bir kroki yaptıralım. Köyü de içine alsın. Yırtalım eskisini... Amanı bilin mi! Amanı bilin mi, kardaş!»</p>

  <p>Memur, gülümsiyerek, yaltaklanarak:</p>

  <p>«Senin gibi var mı ağa,» dedi, «Sen yok musun? Gözünden anladın değil mi?»</p>

  <p>«Gözünden belli ne aslan olduğu...»</p>

  <p>«Gözünden ha?»</p>

  <p>Bildiğiniz gibi de son krokiye göre Okçuoğluna ruhsat verildi. Verildi, verildi ama, işin içinde iş vardı. Yeniden tarla kiralamak, pamukları, susamları, bostanları satın almak köylüyü susturmak vardı. Gün de az kalmıştı. Eli kulağındaydı vaktin.</p>

  <p>Okçuoğlu üç dört günden beri Sazlıderede. Bir köyde milyon verseler, Okçuoğlu bir saattan fazla kalmazdı. Dernek ki durum müşkül...</p>

  <p>Köyün tümü Osman Ağanın... Osman Ağa halim selim bir adam. Korkak da. Höt desen ödü kopar. Altmış evlik köy onun yarıcısı. Osman Ağa iyi has adam ama köylüler berbat, Allahın belaları, hele Kürtler!. .. Bir la demesinler. Kes. boğazla... La. Okçuoğlu onlarla cebelieşmede.</p>

  <p>Köyün ortasındaki üstü cilpirti çalılarıyla örtülü çardaklı kahvede köylüleri başına toplamış Okçuoğlu köpürüyordu. Gümüşlü kırbacı elinde, habire çizmelerini döğüyor, terliyor, uzun bıyığının bir ucunu ağzına almış geviyordu.</p>

  <p>Hiçbir şey değil de, Kürt Memed Alinin lafları deli ediyor... Bu dil bilmez Kürt de bir Allahın belası... Bilmem tâ nereden gel de söz sahibi ol Çukurovada... Aaah hükümet! Kürt, ayağını mercimek kütüğüne dayamış, olmaz da olmaz diyor.</p>

  <p>Okçuoğlu bazı köpürüyor, bazı yumuşuyor, bazı gülümsüyor. Bazı da kendisini tutamıyor, ağız dolusu küfrediyor, kıvranıyor. Eli tabancasına gidiyor, dört dönüyor. Tek tutunduğu dal Kaymakam. Durmadan Kaymakam hakkında, kaymakam üstüne laf ediyor. Sıkışınca, tehdit etmek gerekince: Kaymakam. «Bu Kaymakam mı?» diyor. Duruyor, tekrar dudağını tatlı tatlı yalarcasına:</p>

  <p>«Bu Kaymakam mı? Babayiğit... Gözü kanlı bir adam. Gençler hep böyle olur zaten. Daha yirmi altı yaşında... Fidan gibi, Allah bağışlasın. Bana barda dedi ki, bu vatan için, dedi, bu topraklar için dedi, can feda! Ben bu kasabayı, dedi, cennet edeceğim. Elimizde, dedi, pirinç gibi bir mahsul olduktan sonra neden cennet olmasın bu kasaba? Bire seksen bire yüz veren bir mahsul olduktan sonra.. Sayesinde kasabaya milyonlar girdikten sonra... Neden olmasın? Bu bir memleket mahsuludur. Şerefli mahsul. Milli mahsuldur. Harbetmek ne kadar vatanca bir işse çeltik ekmek de öyle vatanca bir iştir. Kaymakam dedi ki, sizler pirinç ekmezseniz, hudut boylarında kan döken askerlerimiz ne yiyecek? Sizler ne yiyeceksiniz? Vatandaşlar ne yiyecek? Sizler olmasaydınız, ta Japonyadan vapur vapur pirinç getirtmek zorunda kalacaktı hükümet. Paramız su gibi dışarı akacaktı. Köylü milleti bunu idrak edemez. Vay beni sivrisinek ısırdı, vay evim su içinde kaldı, vay hava zehirlendi, vay sıtma kırıp geçiriyor bizi... Vay! vay! vay! Baltalamağa çabalarlar bu millî mahsulu... Kaymakam dedi ki, ben de köylüyüm. Ben de İstanbulun bir köylüğündenim. Köylü milletinin ne melun olduğunu bilirim. Onlar, diyordu, yanlış yapılmış bir kanuna dayayıp sırtlarını, bir milli mahsulu yok etmeğe çalışıyorlar. Akılları ermez onların milli işlere. İnce işlere ermez akılları. Onun için, diyor Kaymakam, ben kanun falan dinlemem. Ben kesik sulama, daimi sulama dinlemem. Hele ben, yanlış yapılmış kanunları hiç dinlemem. Bu milli, vatani mahsul uğruna kanun dinle, mem... Bu genç amirlerin gözünü seveyim. Bunlar çok vatancı, milletçi. Bana dedi ki Adanada, sahanın ortasında on tane bile köy olsa kaldırırım. Yeter ki bu milli, vatani mahsul zarar görmesin. Büyük amirler böyle söylerler, kıymetini bilirler milli mahsullerin. Ama beş paralık köylü gelir... Sinek, sıtma... Kanımızı emiyor, öldürüyor bizi, der. Mahvetmeğe çalışıyor millî mahsulü. Sinek olacak... Sıtma olacak... Mademki milli mahsuldur! Mecburen olacak. Olacak... Her şey olacak. Gül dikensiz olmaz. Çorbayı bile üflemeden içemezsin.»</p>

  <p>Köy zaten günlerden beri çalkanıyordu. Okçuoğlunun Kaymakamı Adanaya, barlara götürdüğünü, elli bin lira rüşvet verdiğini, öylece de, köyü içine alan sahanın ruhsatını alabildiğini, Kaymakama «Oğlum Kaymakam,» diye hitap ettiğini duymuşlardı. Duymasalar bile Okçuoğlunu bilirlerdi. Neler yapabileceğine kasabayı, memurları iki parmağı üstünde oynattığına çok şahit olmuşlardı. Ama ne çare, Ok-çuoğlu onlardan imkansızı yapmalarını istiyordu.</p>

  <p>Osman Ağa kısa boylu, kırmızı, benekli yüzlü, sütbeyaz saçlı, çelimsiz bir adamdı. Ayağında Maraş derisinden, yağlı bir ayakkabı bacaklarında siyah pamukludan bol. günde solmuş bir şalvar, sırtında yine pamukludan çizgili bir ceket vardı. Şapkası yağ bağlamıştı. Kapkara, tabaka tabaka...</p>

  <p>«Ağa,» diyordu, kırmızı, zayıf boynunu uzatarak»Ağa,» diyordu. «Sen bilirsin ama, köy su içinde kalır mı? Sen söyle. Yeri çukur zaten. Bana kalınca, ben kalkar yaylaya giderim. Köy bataklık olur.»</p>

  <p>Okçuoğlu:</p>

  <p>«Sen bana tarlanı kirayla verdin mi?»</p>

  <p>«Verdim.»</p>

  <p>«Elimizde mukavele var mı?»</p>

  <p>«Var.»</p>

  <p>«Öyleyse?»</p>

  <p>Osman Ağa boynunu büktü:</p>

  <p>«Sen bilirsin Ağa.»</p>

  <p>Ağa çizmelerini kırbaçlamağa, gidip gelmeğe başladı:</p>

  <p>«Ben bilirim, ben bilirim. Amma vicdan var insanda, merhamet de var.»</p>

  <p>Köylüler:</p>

  <p>«Var Ağa,» dediler.</p>

  <p>«Efendim biz yalnız kendimiz kazanmak istemiyoruz. Vatandaşlar da, köylülerimiz de bizle birlikte kazanmalıdırlar. Makbul olan budur. Bunu büyük idari amirlerimiz takdir ediyorlar. Ben bütün servetimi işte bu toprağa döktüm. Yalnız ben kazanmak istemiyorum. Köylülerimiz de kazansınlar. İktisat memleketin temel taşıdır. Genç idare amirlerimiz bunu çok iyi takdir ediyorlar. Milli mahsulleri himaye, teşvik, genç, imanlı, dinamik idare amirlerinin vazifeleri icabıdır...</p>

  <p>«Ne edek ya Ağam?»</p>

  <p>«Bakın, güzel köylülerim. Yarın öbür gün sahaya su bırakılacak. Pamuklarınızı, susamlarınızı satın alayım. Siz de kazanın, ben de... Toprak zaten Osman Ağanın, bana verdi. Vermedin mi Osman Ağa?»</p>

  <p>«Verdim, verdim.»</p>

  <p>«Demek ki tarla Osman Ağanın, bana kirasıyla verdi. Sizin üstünde mahsulleriniz var. Her zaman olduğu gibi bana bunları satacaksınız. Evet satacaksınız.»</p>

  <p>Kürt Memed Ali:</p>

  <p>«Ya satmazsak?»</p>

  <p>Ağa olduğu yerde zınk diye durdu. Kırbacını çizmesine şırrak diye vurdu. Tozuttu.</p>

  <p>«Satacaksınız. Tarlayı kiraladım. Zaten mahsulun yarısı da Osman Ağanın. Bir etek para döktüm. Söyle Osman!»</p>

  <p>«Kiraladı!»</p>

  <p>Memed Ali, gözü kanlı biriydi. Bin dokuz yüz otuz üçten önce Torosların en ünlü eşkiyalarındandı. Onuncu yıl affıumumisinden faydalanarak, dağdan inmiş, Sazlıderede çiftçiliğe başlamıştı. O gün bugündür, karıncayı bile incit-memişti. Ne de olsa dağların eski Memosuydu bu!</p>

  <p>Bir an Okçuoğlunun kafasından eski Memed Ali geçti. Biraz kendini toparladı. Gülümsedi kendi kendine:</p>

  <p>«Bire Memed Ali, sen de verme tarlanı... Ne çıkar. Senin tarlan da sahanın ortasında çiçek kalsın.»</p>

  <p>Memed Ali:</p>

  <p>«Satmanem.»</p>

  <p>Okçuoğlu, ötekilere döndü:</p>

  <p>«Pamukların dönümüne otuz, susamlarınkine de otuz. Bostanlar elli... Tamam mı? Ne çapalatmak. ne toplamak hiçbir emek vermek yok.»</p>

  <p>Birkaç köylü:</p>

  <p>«Eyisin, hassın, can adamsın Ağa, amma velakin köyde nasıl dururuz? Köy çukurunda, her yer bataklığa keser. Amma velakin... Eyisin hassın Ağa, çok da para veriyorsun, amma bataklık, sıtma... Tam altı ay bataklık, sıcak çamur içinde. Bilmez değilsin Ağa! Ne edelim?» dedi.</p>

  <p>Ağa:</p>

  <p>«Her dönümüne tam otuz lira. Otuz... Taş atıp da kolunuz mu yoruldu. Osmanın tarlasına atıverdiniz tohumu. Tam otuz lirayı dönüm başına babanızın hayrına mı veriyorum. Bataklık, sinek, çamur diye veriyorum. Aklı olan daha topraktan yeni filizlenmemiş pamuğa otuz lira verir mi. Sıtma, bataklık diye veriyorum.»</p>

  <p>«Bir gün değil, iki gün değil, tam altı ay çamur içinde nasıl yaşanır. Sen bilirsin Ağa.»</p>

  <p>«Bilmem. Ben kiraladım. Çıkacaksınız. Benimki bir İnsaniyetlik size... Babalık. Ben kiraladım. Yoksa basarım suyu. Basarım köyün gözüne. Basamam mı Osman?»</p>

  <p>Osman Ağa, köylülere dönerek:</p>

  <p>«Kiraladı kardaşlar.»</p>

  <p>Kürt Memed Ali:</p>

  <p>«Ganun vardır, hökümet vardır. Ganun de vardır, kesik sulama da vardır. Kesik sulama şudur kim, on gün su verecektir, sen, gırk sekiz saat kesecektir. Sahayı gurudecektir. Köyde beş yüz metre uzak tarla. Her zaman sulama... Onda kesik yok. Ama olacak üç bin metredir uzak köyde.»</p>

  <p>Okçuoğlu durdu. Memed Aliye alaycı alaycı baktı. Geldi çardağın altına oturdu. Kan tere batmıştı.</p>

  <p>«Kürt aklı,» dedi, «bir kere takmasın aklını bir şeye... Kesik sulama, daimi sulama!»</p>

  <p>Sonra köylülere döndü:</p>

  <p>«Allah aşkına, Habib aşkına söyleyin, üç bin metreden gelemez mi sinek? Gelmedi mi? Öteki yıl Öksüzlüğün altına ektiğim sahadan sinek gelmedi mi? Üç bin metre değil, on bin metre yok muydu ara? Bir garbi yeli esmesin, torlar toplar getirir. Su kırk sekiz saat kesilecek de, saha kuruyacak, sinekler ölecek! Sahanın içinde öyle çukurlar var ki, bir yılda kurumaz. Akıl mı bu? Kürt aklı işte!»</p>

  <p>Memed Aliye döndü:</p>

  <p>«Söyle de hükümete yarından tezi yok, bir istida ver de zincir vursun sineklerine... Kürt aklı!»</p>

  <p>Memed Ali kıpkırmızı kesildi:</p>

  <p>«Aleyidir etme. Ağa sane direm işte. Men sane pamuğimi de vermenem. Köyün içine çeltik ektirrnenern. Madem vardir kanun, olmişdir hökümet.»</p>

  <p>Ağa hışımla sandalyasından kalktı:</p>

  <p>«Ne yaparsın Memed Ali? Gene tüfeği alır dağa mı çıkarsın? Alıştın. Geçti o günler. Bir daha af çıkmaz. Adamı keklik gibi avlarlar.»</p>

  <p>Merned Ali yumruklarını sıktı, dudaklarını kemirmeğe başladı. Sandalyada bir iki döndü.</p>

  <p>Yüzü gözü kılçığa batmıştı. Diken diken bıyıklan da tozluydu. Gözleri kan çanağına dönmüştü. Başında sarı tozlu bir mendil sarılıydı Mendili başından sıyırdı. Önündeki masanın üstüne koydu. Kalın, kıllı, kılları güneşten sararmış kollarını masanın üstüne kütük gibi yatırdı:</p>

  <p>«Köye beş yüz matiro olacak. On günde gırk sekiz saat kesilecek su. Ben buni bilmişem, Okçi Ağa.»</p>

  <p>Bir köpüren bir inen Okçuoğlu gene alttan aldı:</p>

  <p>«Anlamaz ki bu herifler. Ulan milli mahsul dedik. O senin dediğin kanun eski. O kanun bu Kaymakam gelmeden önceydi. Anlamaz ki herifler... Elbette sinek olacak, sıtma olacak. Genç Kaymakam ne diyordu? Bu memlekete sizler büyük hizmet ediyorsunuz diyordu. Sizler anlamazsınız bunu. Hükümet, koskoca hükümet bilmez mi bunu? Sivrisineği. sıtmayı bilmez mi? Bilir. Yoksa yasak ederdi çeltiği...»</p>

  <p>Birkaç köylü birden, yavaşça:</p>

  <p>«Doğrusun, doğrusun ama, tam altı ay da çamurun, bataklığın içinde yaşanır mı? Vatan mahsulu... O kadarlığına bizim de aklımız eriyor, eriyor ama, bir koca köy nereye kalkar?»</p>

  <p>Köylüler başlarını yere eğdiler, sustular.</p>

  <p>«O kadarcığına bizim de aklımız erer.»</p>

  <p>Okçuoğlu:</p>

  <p>«Yarın adamlarım gelip tarlalarınızı ölçecek. Elinize kağıt verecek. Paranızı gelecek yazıhaneden alacaksınız. Çalışmadan, bir tohum parasına, bir mahsul parası alacaksınız. Daha ne istersiniz? Bataklık, çamur... Çamur da neymiş yani! Saraylarda mı doğduk hep?»</p>

  <p>Köylüler hep birden mırıltı halinde:</p>

  <p>«Bir koca köy...» dediler. «Çoluk var, çocuk var.»</p>

  <p>Bunun üstüne Okçuoğlu deliye döndü:</p>

  <p>«Nankörler! Nankörler!» diye basbas bağırdı. «Osman Ağa, söyle de atımı getirsinler. Hemen, hemen, hemen getirsinler... Ben sizlere yapacağımı bilirim. Bu mahsule yaptığınız hakareti sorarım size. Allahın aziz nimetine... Çeltik icat olduğunda sizin götünüzde don yoktu. Adam oldunuz. Daha çapasını vurmadığınız pamuğunuzun dönümüne otuz lira veriyorum. Bir de bellemişler, dil bilmez Kürtler, ganin ganin! Babaları yapmış kanunu. Kanunla birlikte kesmişler göbeklerini deyyusların...»</p>

  <p>Eli arkasında, oradan oraya gidip geliyor, terleyen alnını habire mendiliyle siliyordu.</p>

  <p>«Benim yaptığım iyiliği size babanız yapmaz. Gözü çıkasıcalar, çeltik sonu her birinizin evinde iki çuval pirinç olur. Siz pirinç yüzü gördünüz müydü? Dil bilmezler, sırtınızda keçi derisiyle geldinizdi Çukurovaya. Giydiğiniz sırf deriydi. Şimdi adam oldunuz. Mağaradan çıkıp evde oturdunuz. Daha ne istersiniz? Size yaptığım iyilikler gözünüze dizinize dursun. Nankörler.»</p>

  <p>Köylüler taş gibi donup kalmışlardı. Hiç birisinden ses. soluk çıkmıyordu. Köyün öteki ucundan bir köpek havlaması geldi. Başkaca köyde çıtırtı yoktu. Okçuoğlunun kalın sesi köyün üstünde güm güm ötüyordu. Kadınlar, çocuklar evlerin kapılarına dökülmüşlerdi.</p>

  <p>«Ben size gösteririm. Ben Okçuoğluysam size gösteririm.»</p>

  <p>Bu sırada atı geldi. O hızla ata atladı:</p>

  <p>«Anladınız mı? Ben size gösteririm.»</p>

  <p>Atı mahmuzladı. Doludizgin köyden çıktı. Ardında bir top duman...</p>

  <p>Köylüler öyle taş gibi donup kaldılar.</p>
</body>
</html>
