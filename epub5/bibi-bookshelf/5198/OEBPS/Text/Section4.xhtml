<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/page_styles.css" rel="stylesheet" type="text/css" />

  <title></title>
</head>

<body>
  <p><br /></p>

  <h2 style="text-align: center;">IV</h2>

  <p>Resul Efendi sedirin üstüne oturmuş, ayaklarını kızının kucağına uzatmıştı. Kız, ayaklarını oğuyordu. Hanım öte yanda dikiş dikiyordu. Gözlüklerini takmış, iğnenin üstüne eğilmişti. Tavana asılmış lüks lambası hışıltıyla yanıyordu.</p>

  <p>Resul Efendi usuldan usuldan:</p>

  <p>«Hanım,» dedi. Hanım, başını bir an dikişten kaldırdı. «Söyleme, karışma bu işlere diyorsun ama nah burama geldi. Ne iyi çocuk bu Kaymakam bir görsen Hanım! Nur gibi... Tertemiz. Acemiliğinden düştü ağlarına. Hiçbir şey bilmiyor. Ona, bir anlatsam bunların çevirdikleri dolapları. .. Bir anlatsam, alimallah duman attırır.» Dudaklarını yaladı. «Bir anlatıversem. Bir çıtlatıversem. Doktor var ya sarı Doktor dönüp duruyor etrafında ya, o bir çıtlatsa... Azıcık bir çıtlatsa... Çıtlatmıyor. Adı beş paralık oldu fıkaranın. Yok yere beş paralık. Hiçbir günahı yok. Öyle sahalara ruhsat verdi ki aklı başında olan, bunlara izin verir mi? Bir okusa Çeltik Kanununu... Baştan aşağı bir okusa! Aaah, bir okusa! Hakkında çıkarılanları duyuyorum da. gözlerimden yaş geliyor.»</p>

  <p>Hanım başını dikişten kaldırdı, Resul Efendiye uzun uzun baktı. Kızdığı, dikişi tutan ellerinin titremesinden belliydi:</p>

  <p>«Sen de,» dedi, «herkes için ağlarsın. Herkes için yürek tüketirsin. Gitmiyeydi barlara, atmıyaydı gözü kapalı imza... Hatçe hanım söyledi, Ağaların boynuna sarılıyormuş... Bir dediklerini iki etmiyormuş. Etmez ya, eder mi? Yatar Uzun Rahmetin konağında, kuş tüyü yataklarda...»</p>

  <p>Resul Efendi:</p>

  <p>«Öyle deme Hanım, bilmiyor. Çok genç. Kötülük, dalavere bilmiyor. Onun kulağını çekmeli. Aaah! çekmeli. Ben ona, işi bir çıtırdadıyım. O zaman gör dünyayı. Allak bullak olacak ortalık. Tozdan dumandan ferman okunmıyacak.»</p>

  <p>Hanım:</p>

  <p>«Sana derim ki, Resul Efendi, burnunu sokma bu işlere. Hepsi senden bilirler. O zaman halimiz neye varır? Bir düşün, bir düşün... Ya bir daha Kaymakam vekili olursan... Çeltikçiler sana musallat olurlarsa... Bir düşün. Bir buçuk yıl kaldı. Yüze yüze kuyruğuna getirdik. Amanı bilin mi, başımıza iş açma. Elini ayağını, tabanlarının altını öpeyim başımıza iş açma.»</p>

  <p>Günlerce bu konuşmalar Resul Efendiyle Hanım arasında sürdü gitti. Resul Efendi arada kalmış, doluya koysa olmuyor, boşa koysa almıyor. Bir kurt düşmüş içine yiyip bitiriyor.</p>

  <p>Karar üstüne karar veriyor. Yarın sabah daireye varır varmaz, ilk iş mutlak söyliyecek dedikoduları. İçine düştüğü uçurumu bir bir anlatacak. Bir de çeltik kanunu verecek eline. Kanun günlerdir cebinde. Buruş buruş olmuş. Sabahleyin dairede vazgeçiyor. Söylese, bu Kaymakamda öyle durup da boyun eğecek göz yok. Çeltikçilerle amansız bir-mücadeleye girişecek... Ne olur? Sonra, sonra Kaymakamın sonu malum. Bir buçuk yılı kalmış... Allah bir daha Kaymakam vekilliği göstermesin. Dişi dişini yiyor. findeki kurt habire kemiriyor. «Oğlum gibi seviyorum. Oğlumdan da ileri... Kibar.»</p>

  <p>Her zamanki gibi sabahleyin erkenden kalktı. Tevfiğin kahvesinde bir çay içti. Sabahleyin daireye gitmeden önce Tevfiğin kahvesine gitmeyi de son günlerde adet edinmişti. Toplanıp dedikodu ediyorlardı. Gene toplandılar. Kahvenin önü Pazaryeridir. Pazaryeri adamdan taşıyordu. Yırtık kılıklı, yalınayak adamlar kalabalığı almıştı ortalığı...</p>

  <p>Hacı Ali Çavuş, Resul Efendinin eski ahbabıydı. Her zaman, oldu bitti biribirlerine takılırlardı.</p>

  <p>Çavuş gülerek gene başladı:</p>

  <p>«İrasul,» dedi, «gördün mü dünkü çocuğu? Nasıl koydu çeltikçileri kafese! Pardon vallaha. Abooov! ne adammış be! Vay anasını! El kadar çocuk. Soydu soğana çevirdi kasabayı. Yüz bin lira rüşvet almış ruhsat vermek için. On para da hisse... Sen bir imza atmaya korktun İrasul... Herifçioğlu bir günde beş yüz imza atıvermiş. Akılsız İrasul... Kuru kafa...»</p>

  <p>Resul Efendi bu iftiralara müthiş kızıyor. Kızdığını belli etmemek için çırpınıyor. Kendisini tutamıyor:</p>

  <p>İftira etmeyin, iftira etmeyin. O nur gibi bir adamdır. Anasından nasıl doğmuşsa öyle temiz duruyor. Günahtır iftira etmeyin,» diye boynunu büküp söyleniyor.</p>

  <p>«Kundağa yatır İrasul,» diye gülüyorlardı. «Kundakta bile rüşvet alır. Bir kere bellemiş. Anasının karnında bellemiş. Yoksa daha genç. Anasının karnında bellemese bu kadar işi nasıl çevirirdi yoksa!» Gene güldüler.</p>

  <p>Resul Efendi fazla dayanamıyor, ayağa kalkıyor, onlardan uzaklaştıktan sonra kendi kendine: «Allahtan korkun, Allahtan korkun.» diye hışımla söyleniyor, daireye kadar ayni homurtuyla yürüyor, bir saat kadar dairede dolaştıktan sonradır ki, sinirleri yatışıyor. Tam bu sırada da mesai başlıyordu.</p>

  <p>Akşam Hanımla iyice bir çekişmişti. «Dayanamıyorum,» demişti Hanıma. Sabahleyin kahvede gene kızdırdılar. Homurdanarak daireye geldi. Daha kimsecikler yoktu. Odasına verilmiş kararlarla girdi. Ölüm var, dönüm yok. Yüzü kül gibi olmuş, dudakları titriyordu. Saat dokuza kadar odayı bir uçtan bir uca adımladı durdu. Söyleniyordu habire. Ağzında tükrükler kurumuştu. «Bugün,» diyordu, «bugün mutlak söyliyeceğim. Mutlak. Öleceğimi, ipe çekileceğimi bilsem söyliyeceğim. Kimseye duyurmaz benim söylediğimi. Kimseye... Kim ne bilecek! Bilmezler...»</p>

  <p>Kaymakam tam dokuzda gelirdi odasına. Dışarda, kahvaltısını doktorla birlikte yapardı. Merdivenleri çocuklar gibi koşa koşa çıkardı.</p>

  <p>Ayak seslerinden tanıdı. Yüreği gümbürtüyle atmağa başladı. Az bir zaman içinde sırılsıklam tere battı. Ateşler içinde kaldı. Elleri uçarçasına titriyerek önünü ilikledi. Üstüne başına çeki düzen verdi. Cebindeki buruşuk kanunu çıkarıp eline aldı. Kaymakamın odasına doğru yürüdü. Kaymakam, masasına oturmuş, bir şeyler okuyordu. Girdiğini duyunca, başını kaldırdı. Gülümsüyordu.</p>

  <p>«Merhaba Resul Bey, ne var, ne yok?»</p>

  <p>Resul Efendi bir iki adım daha ileri attı. Tam masanın önünde durdu. Gözleri karardı. Düştü düşecek. Dünya kapkaranlık kesildi. Sallandı.</p>

  <p>Kaymakam telaşlandı:</p>

  <p>«N'oldu Resul Efendi? Ne var?»</p>

  <p>Usul usul, buruşuk kanunu Kaymakama doğru uzatıyordu. Kaymakam kanunu aldı. Üstünü okudu.</p>

  <p>Koltuğu gösterdi:</p>

  <p>«Buyurun, buyurun oturun Resul Bey. Teşekkür ederim.»</p>

  <p>Biraz kendine gelen Resul Efendi gitti koltuğa ilişti:</p>

  <p>«Size söyliyeceklerim var. Var, var efendim. Siz bana çok iyilik ettiniz. Hayatımı kurtardınız. Onun... evet onun... Onun için size... Ha size her şeyi olduğu gibi söylemek zorundayım. Amanın elinizi ayağınızı öpeyim... Elinizi ayağınızı... Resul söyledi demeyin. Sonra bunlar beni havada yerler... Havada kebap ederler. Ederler efendim. Resul lafı ağzınızdan çıkmasın. Beni düşman gibi gösterin kendinize... Benim çoluk çocuğum var. Evim var. Söyleyin. Bunu benden duymadınız.»</p>

  <p>Kaymakam merakla:</p>

  <p>«Tabii tabii efendim. Olur mu hiç.»</p>

  <p>Resul Efendi:</p>

  <p>«Ben sizin düşmanınızım. Kuyunuzu kazıyorum. Öyle mi?»</p>

  <p>«Kuyumu kazıyorsunuz Resul Bey. Söyleyin. Tamam... «Öyleyse müsaadenizle efendim.»</p>

  <p>Ellerini saklarcasına bacaklarının arasında kavuşturdu. «Çok çok... Çok dedikodu var. Hakkınızda ağza alınmadık şeyler söylüyorlar. Ben yerin dibine geçiyorum.» Gözleri büyüyen Kaymakam heyecanla:</p>

  <p>«Ne gibi?» diye sordu. «Ne gibi?»</p>

  <p>«Efendim... Yalan yalan... İftira tabii... Yerden göğe kadar iftira... Güya siz çeltikçilerden yüz bin lira rüşvet almışsınız. Kasaba günlerdir çalkanıyor. Şöhretiniz Ankaraya bile ulaştı şimdiye... İftira... Kötü iftira...» Kaymakam yerinden fırladı:</p>

  <p>«Doğru mu bunlar?»</p>

  <p>«Daha neler, neler efendim!»</p>

  <p>«İnanıyor mu halk?»</p>

  <p>Resul Efendi zehir gibi gülümsedi:</p>

  <p>«İnanır Efendim. Halk böyle iftiralara inanmak için can atar. Bu da olmasa, sizin verdiğiniz şekildeki ruhsatiyeler yüz bin liradan aşağıya verilmemiştir efendim. Yüz bin biraz mübalağa ama, çok para döner ruhsatiye işinde. Kanunu okur, okursanız haklı olduğumu anlarsınız. Dedikodunun sebebini anlarsınız.»</p>

  <p>«Demek kanun?»</p>

  <p>«Evet kanun.»</p>

  <p>«Ziraat memuru bana okudu.»</p>

  <p>«İşine gelen yerleri okumuştur Efendim. Çünkü efendim, Ziraat memuru Bahçe kazasından, çeltikçiler tarafından sureti mahsusada getirilmiştir. Bütün sahalarda birer para hissesi vardır.»</p>

  <p>«Yaaaa!"</p>

  <p>«Evet efendim.»</p>

  <p>«Teşekkür ederim Resul Bey.»</p>

  <p>Resul Efendi çıktı. Kaymakam, masanın başına geçti. Çoktandır bir şeyler sezinlemeğe, işin içinde bir dalavere olduğunu kavramağa başlamıştı. Günlerdir Doktorun dilinin altında bir şeyler olduğunun farkındaydı. Öğrenmek için çok çabalamıştı. Demek ki...</p>

  <p>«Öğleye kadar kimseyi içeriye almasınlar.» diye kapıya emir verdi. Kanunu hemen okumağa koyuldu. Bir saat sonra da bitirdi.</p>

  <p>«Vay namussuzlar. vay! Vay!, sahtekarlar vay!» Odanın içinde dört dönüyor, uzun saçlarını parmaklarına dolamış çekiyordu. Avurdunu dişinin arasına almış kemiriyordu.</p>

  <p>«Toprak iki kere sürülecek... Sahada hiçbir çukur kalmıyacak. Dümdüz. Kanallar çimento ile yapılacak. Çeltik komisyonu bizzat görüp karar verecek. Saha, sular tamamen çekildikten sonra, kırk sekiz saat susuz kalacak. Buna kesik sulama derler. Köye uzaklık üç bin metre. Sonra suların ayakları akıntısı olmayan göllere dökülmiyecek. Çeltik komisyonu bunun dışındakilere izin veremez. Ya verilenler?»</p>

  <p>Hiç haberi yoktu. Şimdiye kadar verdiği ruhsatlardan hiç haberi yoktu. Göz açıp kapayıncaya kadar oluvermişti her şey. Gözleri yaşla doldu. Öyle biçare saydı ki kendisini... Başını masaya koydu. Bir zaman hareketsiz kaldı Sonra zile bastı. Hademe geldi.</p>

  <p>«Resul Beyi...»</p>

  <p>Resul Efendi koşarak geldi.</p>

  <p>«İki jandarma alınız yanınıza. Alınız şu anahtarı da. Gidiniz yattığım eve. Orada benim bavullar, eşyalar, bir de açılmamış yatak var. Hepsini alıp yandaki odaya getiriniz. Ben burada yatacağım. Anahtarı da götürüp Kemal Taşana veriniz. Kendi elinizle veriniz. Demek böyle Resul Bey?»</p>

  <p>«Böyle efendim. Sizi oğlum gibi severim. Siz benim hayatımı kurtardınız.»</p>

  <p>Resul Efendi çıkıp gittikten sonra kapıdaki jandarmayı çağırdı:</p>

  <p>«Siz çeltikçileri tanır mısınız oğlum?»</p>

  <p>«Tanırım gumutanım.»</p>

  <p>«Git kapıcıyı da çağır!»</p>

  <p>Kapıcı Hacı da geldi.</p>

  <p>«Siz çeltikçilerin hepsini tanır mısınız?»</p>

  <p>«Hepiciğini tanırım.»</p>

  <p>«Hiç birisini içeri almıyacaksınız, öyle eskisi gibi, bana haber vermeden.»</p>

  <p>«Başüstüne gumutanım.»</p>
</body>
</html>
