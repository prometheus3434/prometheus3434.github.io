<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/page_styles.css" rel="stylesheet" type="text/css" />

  <title></title>
</head>

<body>
  <p><br /></p>

  <h2 style="text-align: center;">IX</h2>

  <p>Bütün bu olanlar bitenler şaşırtıyordu onu. Bu insanlar, ne insanlar böyle? Faydalarının dışında gözleri dünyayı görmüyor. Görmüyor değil, bir kuruş için bir insana kıyabiliyorlar. Her yıl, sırf çeltik yüzünden binlerce kişi, çocuk ölüyor. Onlara analar «Katiller,» diye bağırıyorlar. Onlar gene tınmıyorlar. Bir kasaba halkı ellerinden zar ağlıyor. Onlara, yüzlerine karşı değil ama, arkadan arkaya düşman kesilmiş. Çok zaman, yalınayak, başıkabak, imanına tak demiş bir köylü, çarşının orta yerinde bir çeltikçi ağasının suratına bütün kinini kusuveriyor. Zehir gibi. Öteki oralı bile olmuyor.</p>

  <p>Çeltikçiler, yıllardan beridir ki, böyle bir belaya ilk defa çatmışlardı. Hem de ne püsküllü bela! Gözünü taştan budaktan sakınmıyor. Şimdiye kadar gelen idare amirlerinin iyi kötü hepsinin bir yolu bulunmuştu. Buna hiçbir tedbir kar eylemedi. Can çıkmayınca umut çıkmaz. Bekliyorlardı.</p>

  <p>Köylülerse memnundular. Bir çok saha, yarı ekilmiş, yarı ekilmemiş duruyordu. Çoğuna bir gün su veriliyor, iki gün verilemiyordu. Bu gidişle nasıl olsa bütün çeltikler kuruyacaktı. Sinek de olmıyacaktı. Daha şimdiden inanılmayacak kadar az sinek vardı, öteki yıllara bakarak. Bazı köylerde hiç yoktu bile.</p>

  <p>Bir de yıllardır olmayan bir şey olmuştu: Fıkara köylüler her istedikleri zaman Kaymakamı görebiliyorlar, dertlerini uzun uzun anlatabiliyorlardı. Eskiden tam bunun aksiydi. Eşraf, Kaymakamlık Dairesine ikinci bir kulüpmüş gibi oturup akşamlara dek sohbet ediyordu. Bir eşrafın parmağı olmadan hiç fıkara köylünün işi çıkmıyordu buradan. Bu yüzden de köylerde eşrafın nüfuzu arttıkça artıyordu. Şimdiyse haysiyetleri köylüler yanında beş paralık olmuştu. Bu yüzden deli oluyorlardı.</p>

  <p>«Ne demek olsun efendim! Bir Kaymakam, koskoca devletin bir temsilcisi olsun da alsın karşısına yalınayak, başıkabak köylüleri çene çalsın. Hükümetin itibarı beş paralık oldu. Bu iş çoluk çocuk işi değil. Çıkarıyorlar mektepten, yürü Kaymakamsın. Ne demek efendim! Bu işler kolay mı? İşte misali meydanda. Geldi geleli bir çuval inciri bok etti.»</p>

  <p>«Kahve etmiş. Ayağı çarıklıların kahvesi Kaymakamlık Dairesi...»</p>

  <p>«Bunun soyunda mutlak çingenelik var. Yoksa...»</p>

  <p>«Ayak takımına bu kadar değer vermezdi.»</p>

  <p>«Orospu dölü...»</p>

  <p>«Kimbilir aslı ne, cibilliyeti ne! Okumuş mektepte... Zurnacı Aptal Kör Velinin oğlu da okusun Kaymakam olur...</p>

  <p>«Devir o devir. Ne şaşkın, ne gavur devir.»</p>

  <p>«Koskoca adamlarla uğraşır, ölümlerine çalışır da, çeltiklerini kurutur da Vayvaylı Osman gelince ayağa kalkar. Vayvaylı Osman da nedir ki, boşuna sakal büyütmüş.»</p>

  <p>«Gidecek.»</p>

  <p>«Yakında tel gelir.»</p>

  <p>«Eli boş dönmezler Ankaradan.»</p>

  <p>«Hiç bir zaman dönmediler.»</p>

  <p>«Dönmezler.»</p>

  <p>«Yakında yürür.»</p>

  <p>« Nereye?»</p>

  <p>«Vanın Muradiyesine. Bitlisin bilmem ne kazasına. Belki de cehennemin dibine. ..»</p>

  <p>« Yürür.»</p>

  <p>«Bakın hele itin oğluna!... Vayvaylı Osman gelince...»</p>

  <p>Vayvaylı Osrnan kısa boylu, ak sakallı, altmış yaşında, güleç yüzlü bir adamdı. Yüz dönüm tarlası, bir tek karısı vardı. Tarlasını, bu yaşına göre, kendisi eker, kendisi biçerdi. Tarlası en verimsiz yıl bile bire otuz, otuz beş verirdi. «Ben tane tane toplarım. Toprakta bir tek tane bile bırakmam. Sizinkinin yarısı toprakta kalır da onun için verimsiz olur sanırsınız» derdi. Oldu bitti, ağa gibi, memurlar gibi giyinirdi. Onu, çarşıda her gören Vayvaylı köylü Osman değil de emekli muhasebe müdürü Osman bellerdi. Bastonu bile eksik değildi. Onun bu haline, şehirliler, ağalar gülerlerdi. «Bak hele bir köylü parçasına bak! Yorganına göre...» Çok duymuştu. Aldırmazdı. Köyde, çalışırken öteki köylülerden hiç farkı yoktu. Öyle uzamış, kirli, tozlu ak sakallar, açık, güneşte yanmış, kıllı bağır... Kocaman, yarılmış tırnaklarına kir dolmuş eller... Kocaman bastıkça yayılan, yarık yarık ayakkabısız, ayaklar... Vayvaylı Osman!</p>

  <p>Vayvaylı az bir günde Kaymakamın candan ahbabı olmuştu. Daha önce Resul Efendi Kaymakama onu iyice tanıtmıştı. Her gün, hiç olmazsa bir saat Kaymakama uğruyordu. Konuşkan bir adamdı. Odaya girer girmez, Kaymakam onu mesut bir gülümsemeyle karşılıyordu.</p>

  <p>Daha saat dokuz buçuktu. Osman Ağa içeri girdi.</p>

  <p>«Vay Osman Ağa! Ne var, ne yok? Nerelerdesiniz bir haftadır?»</p>

  <p>«Sorma beyim. Kasabaya gelemez oldum. Seni göremez oldum.»</p>

  <p>«Sebep?»</p>

  <p>«Sorma...»</p>

  <p>«Söyle, söyle.»</p>

  <p>«Sebep, ben seni severim ya, gelir giderim ya. Çeltikçiler benim üstüme çok düştüler. Söyle dediler Kaymakama, vazgeçsin. Ne isterse verelim. Nasıl olsa buradan yakında gidecek. Ankaraya giden hiçbir heyetin geri boş döndüğünü görmedik. Benim de onların bu teklifi zoruma gitti. Uğramam dedim kendi kendime bir daha Kaymakama. Sonra dedim ki, benim bu işte suçum ne! Denize düşen yılana sarılır. Boş ver deyyuslara. Uğrarım Kaymakamıma. Yiğit oğluma.»</p>

  <p>Kaymakam güldü.</p>

  <p>Osman Ağa da. her zamanki gibi anlatmağa başladı. Kaymakamı kaç defa görmüşse, her seferinde de ayni şeyleri anlatmıştı.</p>

  <p>"Ben, ben ki yedi çocuk vermişim kara toprağa. Sıtmadan. Sırf çeltik yüzünden kör ocaklara oturmuşum. Ben nasıl gider de derim Kaymakama, Kaymakam, sana para verecekler, yoksa seni öldürecekler. Bırak sularını da sinek alsın ortalığı. Elalemin çocukları sıtmadan ölsün. Kırılsın. Şimdi bir sinek başlar Kaymakamım, gökyüzünde bulut gibi döner. Bir sinek başlar... Evlerde, cibinliklerde durulmaz. Yarar parçalar adamı... Bir yaz bütün köy uyku yüzü görmez. Sinekten ev aralarında döner dururlar sabahlara dek. Sinek ışıktan kaçar. Biz köycek toplanırız köyün meydanına her gün bir harman batos sapı yakarız. Uyuyamayız. Atlar, sığırlar bile duramaz olurlar sinek elinden. Sabah bakarsın, atların, ineklerin sırtları kıpkızıl, kana kesmiş.»</p>

  <p>Konuştu, konuştu...</p>

  <p>Bir de Kaymakamın yüzüne baktı:</p>

  <p>«Ne o? Ne o Kaymakamım? Dudakların uçuklamış. Sıtma mı?»</p>

  <p>«Sıtma,» dedi Kaymakam içini çekerek.</p>

  <p>«Vay oğlum vay!»</p>

  <p>Sonra kalktı.</p>

  <p>«Bu dinsiz çeltikçiler, seni de sıtmalı ettiler ha? Bunlardan korkulur. Amanı bilin mi, sağlam dur. Gözünü seveyim sağlam dur. Amanı bilin mi oğlum, zayıf olup da suları bırakma! Ektirme çeltiği bu dinsizlere.»</p>

  <p>Kasabaya köylerden hasta akını başlamıştı. Sabah erkenden gelen hastalar Doktorun muayenehanesi önünde kuyruk oluyorlar, gece yarılarına kadar bekliyorlardı. Doktor durmadan kinin iğnesi yapıyordu.</p>

  <p>Arabaların içine uzatılmış sıtmadan tir tir titreyen, yüzüne gözüne karasinek çokuşmuş, boyunları sivrisinek yeniği içinde, kıpkızıl yaraya kesmiş; çocukları, duvar diplerine uzanmış, gözleri çukura batmış kadınları, inliyen, çubuk gibi kalmış kederli korkak delikanlıları görüyor, aklı başından gidiyor. Dişlerini gıcırdatıyor: «Nasıl olur? Hükümet bu faciaya nasıl müsaade eder?»</p>

  <p>Günlerdir dilinde bu! Gece gündüz tekrar edip duruyor:</p>

  <p>«Nasıl olur? Nasıl, nasıl olur? Çukurova bir pamuk bölgesidir. Pamuğu söküp yerine pirinç ekiyorlar. Pamuk ölüyor. Birkaç adam kolaylıkla bol kazanç sağlıyor diye. Nasıl, nasıl, nasıl olur? Atacaklarmış!... Kanuni ödevimi yapmışım diye nasıl atarlar?...»</p>

  <p>Derken, bir sabah erkenden Ankaraya giden çeltikçi heyeti geldi. Pırıl pırıl arabalar ardı ardına dizilmiş, çarşının ortasından ağır ağır geçtiler. Çeltikçiler, başlarını otomobillerin pencerelerinden çıkarıp sevinçle dükkancıları selamlıyorlardı. Sonra Pazaryerinde durdular. Kucaklaşıyor, öpüşüyordular. Bu mesut olayı zurnacı Kör Veli de duydu. Davulu çekip Pazaryerine geldi. Pazaryeri öyle dolmuştu ki, iğne atsan yere düşmezdi insandan. Çeltikçiler, çeltikçilerin akrabaları, çeltik sakaları, elçibaşıları, su sahipleri, tarla sahipleri, dalkavuklan, hasılı çeltikten en ufak bir çıkarları olanların hepsi gelmişti. Gülüyorlardı. Alay ediyorlardı.</p>

  <p>Murtaza Ağanın başına büyük bir kalabalık toplanmıştı. Murtaza Ağa habire yağıp gürlüyordu:</p>

  <p>«Getdim Dahiliye Vekiline efendim dedim, biz, dedim, bu vatanîn evladıyık, dedim. Zulum altında yaşamağa mecbur muyuk? dedim. Sordum. Biz zu!um altında, barrnak gadar bir. çocuğun zu!mu altında, inim inim inliyoruk dedim. Siz bize Gaymakam deel derebeyi göndermişsiniz, dedim. Halbuysaykim, dedim, büyüklerimizin, Cumhuriyet Hökü-metinin sayasında derebeylik çoktan göçtü. Biz derebeylik zamanım unuttuk bile. Var, derebeyi var ama. onlar köyleri pislerler. Biz gasabamıza onları sokup da, gasabamızın gül adını lekeleyemek, dedim. Bu milletin derebeyliğe ta hammülü galmamışdır. Biz melmeketimizi Evrepanın yanı na, hizasına çıkarmışık. Ben bir köylü parçası, çiftçi parçasıyım, bu vatan için bütün servetimi toprağa serptim. Geldi derebeyi galıntısı zart zort etti. Suyumuzu kesti. Milletin candarmasını da zalim emellerine alet eyledi, dedim. Eyledi efendim. Bendlerin başına candarma dikti, dedim. Ben dedim, bu vatan için olmasa, ordumuzun ihtiyacı için olmasa bir tane bile çeltik ekmem. Pamuk ekerim efendim. Dedim ki bu kadar fedakarlıkda bulunayım da ben barnak gadar oğlan gelsin suyumu kessin! Ben Murtazayım. Garadağlıoğlu Murtazayım, bunu ona bırakır mıyım? dedim. Dedim ki efendim derebeylik öldü. Millet şimdi hür. Hür oğlu hür. Kimseye şuradan kalk da şuraya otur diyemezsin. İşte öyle oldu ortalık. Bir çobana, kapıyın itine bile. Hep sizin sayenizde. Öyleyse ne demeye bir derebeyini başımıza yollarsınız? Sokakda, çarşıda gamçıyla adam döver. Ürüşvet alır, köylüleri soyup soğana çevirir. Dayiresi, görsen efendim paşam, dedim, ayağı çarıklı köylüylen dolar... Köylüler ona yağ getirirler, ekmek bile getirirler. Geldi geleli lokantadan yemek yemez, dedim. Dedim, dedim, dedim oğlu dedim. Ağzıma ne geldiyse dedim. Bizim dedim, bizim partimiz var olsun dedim. Düşündü, düşündü, düşündü...</p>

  <p>Dazlak gafasını, gaşıdı düşündü. Galemin ucunu ağzına sokdu düşündü. Yazdı yazdı... Bana bakdı gene yazdı... Yazdı babam yazdı... Yazdı da yazdı... Sonra gözlerini bana dikdi, gözlerimin içine beni yiyecekmiş gibi bir zaman baktı. «Pekeyi Murtaza Beğefendi,» dedi. «Anladım işi. icabına bakarım onun.» Ben de eline sarıldım, taşakkur ederim paşam, dedim. Çolumu çocuğumu, ordumuzun gıdasını gurtardın zolumdan, dedim. Çıkdım geldim. Geldim. Sonra da arkadaşlar çıkdılar, gasabada huzur galmadı dediler. Bir eyice berkitdiler benim dediklerimi. .. Gasabanın da huzuru sahiden gaçtıydı. Bereket versin...»</p>

  <p>Sonra başını göğe kaldırdı: «Şimdi Murtaza Ağası onu öyle bir uğurlasın ki, felek de maşallah Murtaza desin. Murtaza Ağası onu öyle bir uğurlasın ki tüm Çukurovanın parnağı ağzında kalsın. Ağzının içinde... Şan olsun melmekete. Bir uğurlayacağım ki onu...»</p>

  <p>Ağlamsı ağlamsı bir hal aldı: «Uğurluyacağım ama, gene de öldürdü beni. İflahımı kesdi. Gaç para eder. İflas ettirdi. Çeltik bire on bile vermez. Zarar, zarar, zarar... Gene de bir uğurluyacağım ki onu...»</p>

  <p>«Uğurla, uğurla,» dediler. «Haketti.»</p>

  <p>Murtaza Ağa, uzun boyuyla kalabalıktan dışarı yürüdü:</p>

  <p>«Hele ben gideyim de şu uğurlama hazırlığını yapayım. Vakit galmadı.»</p>

  <p>Resul Efendi olan biteni dakikası dakikasına haber alıyordu. Bütün konuşulanları biliyordu. Haberi alınca beli kırıldı. Uzun zaman sandalyesinden kalkamadı. Gözleri bir noktaya dikilmiş kalakaldı. Yüzünü gören korkardı. Bütün kanı çekilmiş, yüzü, suyu sıkılmış limona dönmüştü. Öğleye doğru kendini ancak toparlayabildi. Olay Kaymakamın. da kulağına çalınmıştı.</p>

  <p>«Öldüm,» dedi, «öldüm Kaymakam evladım. Emekliliğime on altı ay kalmıştı. Hiç kimse değil de ben öldüm. Hiç kimse... Aaah Fikret Bey idare etseydiniz. Şunları, birazcık idare etseydiniz. Başıma bu işler gelmezdi. Aaah Fikret Bey, gençlik kanı Fikret Bey...»</p>

  <p>«Ne var Resul Bey?»</p>

  <p>Yüzü solgun, keskindi. Gözleri inatçı inatçı parlıyordu:</p>

  <p>«Buradan atıldınız!»</p>

  <p>«Ne?»</p>

  <p>«Buradan başka yere naklediidiniz.»</p>

  <p>«Nereden öğrendiniz? Öyle bir yazı mı geldi?»</p>

  <p>«Gelmedi efendim, gelmedi ama, ben bilirim. Çeltikçiler gelmişler, bayram ediyorlar.»</p>

  <p>«Eeee?»</p>

  <p>«Boş yere bayram etmezler onlar. Nakledildiniz. Öldüm. Emekliliğime de on altı ay kalmıştı.»</p>

  <p>Fikret Bey başını elleri arasına aldı:</p>

  <p>«Nasıl, nasıl olur Resul Bey! Bunu nasıl yapabilirler bu haydutlar?»</p>

  <p>Etrafında her şey silindi. Koskoca, ıpıssız bir dünyada tek başına kaldı. Korkunç bir karanlığa düştü. Yuvarlanıyordu. Bıçak gibi keskin, hissedilir bir yalnızlık duydu. Ta iliklerinde duydu. Akşama kadar kim geldi, kim gitti, ne imza etti, ne söyledi farkında değildi.</p>

  <p>Birdenbire içinde bir şeyler duydu. Ta yüreğinde... Bir yerleri acıyordu. Neresi ama, hiçbir yeri. .. Ama acıyordu. Yüreği sıkılıyordu. Şöyle bir kendini yokladı. Büzüldü. Korkuyordu. Bir yerinin acıdığı, acır gibi olduğu belki de içindeki korku! Neden korkuyordu? Öldürülmekten mi? Buna ihtimal yoktu. Bir Kaymakamı kolay kolay vuramazlardı. İşinden de edemezlerdi. Olsa olsa başka bir yere tayin ederlerdi. Döğülecek miydi? Hayır. Ya ne? Korkuyordu. Sebepsiz korkuyordu. Korkmak için korkuyordu.</p>

  <p>Sabaha kadar uyumadı. Yatakta büzüldü kaldı. Yüreği tetikteydi. Bir felaket bekliyordu. Kalktı, tabancasını doldurdu. Yastığının altına koydu. Tabanca bir hoş yağ kokuyordu. Makina yağı... Habire sinekler vızıldıyordu.</p>

  <p>Erkenden kalktı. Savrun kenarına gitti. Çay sapsarı, kehrübar sarısı akıyordu. Yukarılara çeltik ekildiğini ve çeltiğin ayaklarının, yani tarlalardan geri gelen suların Savruna döküldüğünü hatırladı. Bütün kasaba çeltik tarlalarından süzülüp gelen bu sapsarı suyu içiyordu.</p>

  <p>Sabah durgundu. Ağırdı. Neredeyse güneş kızdıracaktı. ilk ışıklar kurşun gibi ağır, çökecekti. Tatsızdı. Zaten çok halsizdi. Birden korktu. Birşeylerden korktu. Koşar adımla daireye döndü. Bir çay istedi. Simitle içti. Nerminle babasını, hatırladı. Eskiden hayal gibi gelirdi Hüsnü Beyin anlattıkları.</p>

  <p>Saat dokuzda Resul Efendi geldi. Ağlamaklıydı. Onu anlamıyordu. Bu kadar çok mu seviyordu kendisini? Zavallı adam! Bu canavarlarla yıllarca cebelleşmişti. Hâlâ da cebelleşiyordu.</p>

  <p>Saat on bire doğru Resul Efendi birtakım kağıtlar getirdi ona. Elleri uçacakmış gibi tir tir titriyordu. Kağıtlar karmakarış oluyordu elinde. Sarhoş gibi de sallanıyordu. Gözlerinin akı kalmamış, tüm karaya kesmişti. Halsiz, duyulur duyulmaz bir sesle:</p>

  <p>«Demedim mi?» dedi elindeki kağıtları zorla uzattı.</p>

  <p>Kaymakam aldı okudu. Bir daha okudu.</p>

  <p>«Doğru mu? Nasıl yaparlar bunu? Nası!? Ha Resul Bey? Sizi de vekil etmişler yerime. İşte bu iyi İşte beni giderken sevindirecek bir hadise olmuşsa o da budur. Buna sevindim. Ne iyi oldu. Yerime siz vekil oldunuz. Ama nasıl yaparlar Resul Bey? Haa?»</p>

  <p>«Bilmem... Yaparlar.»</p>

  <p>«Kağızman ha? Karsın Kağızman kazası Kaymakamlığına... Orada da çeltik ekiyorlar mı? Haa ne dersin Resul Bey?»</p>

  <p>«Bilmem. .. Bel ki.»</p>

  <p>«Söyle Resul Efendi. Hademelere söyle de bavulumu, yatağımı hazırlasınlar. Bir otomobil bulunur mu Resul Bey? Haa? Gidecek bir vesait bulur muyuz? Vay anasını Resul Efendi! Dedikleri nasıl da çıktı!»</p>

  <p>«Çıkar, çıkar. Çıktı ya!»</p>

  <p>«Resul Bey!»</p>

  <p>«Efendim.»</p>

  <p>«Sizi de vekil tayin etmişler Resul Bey.»</p>

  <p>«Evet efendim.»</p>

  <p>«Şimdi bunlar bütün sahalara ruhsat alırlar değil mi?»</p>

  <p>«Alırlar efendim.»</p>

  <p>«Köylerin içine kadar çeltik ekerler değil mi?» «Ekerler efendim. Ekerler ama...»</p>

  <p>«Ekerler aması ne?»</p>

  <p>«Ekerler ama...»</p>

  <p>Resul Efendi gülümsedi:</p>

  <p>«Ekerler ama...»</p>

  <p>Kaymakam:</p>

  <p>«Evet ekerler ama...»</p>

  <p>«Ekerler ama, bire on bile alamazlar. Atı alan Üsküdarı geçti. Bu yıl ziyandalar. Masraflarını bile çıkaramazlar. Ekme zamanı geçti. Ekerler ama...»</p>

  <p>Resul Efendi, sevinçli sevinçli gülmeğe başladı.</p>

  <p>«Oh olsun deyyuslara... Benim istediğim de buydu zaten. Ekerler, ekerler ama...»</p>

  <p>«Demek Resul Efendi?...»</p>

  <p>«Evet efendim.»</p>

  <p>«Şu koskoca ova, bütün bütün bataklık olur. Değil mi?»</p>

  <p>«Olur efendim.»</p>

  <p>«Bir iki adamın kazancı için bu kadar insan sıtmadan ölür değil mi? Keyfi için. ..»•</p>

  <p>«Ölür efendim.»</p>

  <p>«Sizi benim yerime vekil tayin etmişler Resul Bey»</p>

  <p>«Evet efendim.»</p>

  <p>«Uğraşmak, mücadele etmek para etmez değil mi?»</p>

  <p>«Etmez efendim.»</p>

  <p>«Resul Bey!»</p>

  <p>«Evet efendim.»</p>

  <p>«Bana bir vesait-Resul Bey! Ne olursa olsun. At, eşek,, araba Resul Bey... Yarın sabah erkenden Resul Bey.»</p>

  <p>«Size otomobil vermezler efendim.»</p>

  <p>«Başka bir şey. At. Mesela at arabası...»</p>

  <p>Resul Bey yüzünü kırıştırdı. Düşündü:</p>

  <p>«Durun durun Kaymakam Bey. Buldum. Hamza dayının otomobili var. Ford, eski bir Ford. Yolda bozula yapıla istasyona üç günde varırsınız. Bozulmazsa. o da şansınıza. 1917 modeli. Tamam. Şimdi candarmayı gönderirim. Gelsin Hamza Dayı.»</p>

  <p>«Gelsin gelsin. Resul Bey!»</p>

  <p>«Efendim?»</p>

  <p>"Ben doğru Ankaraya gideceğim Resul Bey.»</p>

  <p>«Gidin efendim.»</p>

  <p>«Ben bunları, bu faciaları gözlerimle gördüm. Gözümle gördüm. Orada anlatacağım.»</p>

  <p>Resul Efendi elinde olmadan bıyık altından gülümsedi.</p>

  <p>«Mücadele. Sonuna kadar mücadele. Değil mi Resul Bey?,,</p>

  <p>«Mücadele efendim.»</p>

  <p>Resul Efendi bu sefer belli edercesine gülümsedi. Kaymakam gördü.</p>

  <p>«Neden gülümsediniz Resul Bey?..</p>

  <p>«Mücadele efendim.»</p>

  <p>.. Yaa Resul Bey. Yılmamak gerek. Mücadele Resul Bey. Sonuna kadar.»</p>

  <p>Az sonra Hamza Dayı geldi. Yaşlı bir şofördü. Elleri, gömleği yağ içindeydi.</p>

  <p>«Götürelim efendim,» dedi. «Götürelim ama, bunlar bana düşman olurlar.»</p>

  <p>Resul Efendi atıldı:</p>

  <p>«Korkma Hamza Dayı. korkma. Ben hallederim. Korkma. Ben kalıyorum. Buradayım. Ben gönderdim Hamza Dayıyı derim. Ben Vekilim. Beyin vekiliyim. Yeni Kaymakam gelinceyedek.»</p>

  <p>«Kefilsen...»</p>

  <p>«Kefilim, kefilim.»</p>

  <p>Çıktılar.</p>

  <p>Gözleri hayretten kocaman kocaman açılmıştı. Sazlıderenin bataklığı, Vayvaylının Osmanı, bulut misali sinekler... Nasıl, nasıl, nasıl olur?</p>

  <p>Uykuda gibiydi. Bazan kendine geliyor, kızıyor, köpürüyor, kendi kendine. «yapacağımı bilirim onlara,» diyor. «Bilirim.»</p>

  <p>Biraz sonra tekrar şaşırıyor. Uykuda gezer gibi oluyor, şaşırıyor.</p>

  <p>Hükümetin önüne birkaç meraklı birikmiş. Birkaç acı yüzlü köylü... Sıcak bastırmış kavuruyor.</p>

  <p>Hademeler bavulları, portatif karyolayı, yatağı otomobile koydular. Otomobil gürültüyle çalışıyor, zangır zangır titriyordu. Her bir tarafı dökülmüştü. Paslı demirleri meydandaydı. Farlardan birisi hiç yok, birisi de sarkıyordu. Tenteler parça parça, delik delik... Toz içinde kalmış. Yağlı yağlı... Salkım saçak... Tenteler otomobilin her bir yerinden sarkıyor. Yanlışlık olmasın. Model 1917 değil, 1920 Ford.</p>

  <p>Kaymakam, Resul Efendinin, memurların, hademelerin, oradaki birkaç köylünün ellerini sıktıktan sonra, başı yerde, hiçbir yanına bakmadan Hamza Dayının yanına bindi. Motör gürültüyle çalıştı. Otomobil yürüdü.</p>

  <p>Çarşının ortasından geçerlerken dükkancılar kapıya çıkıp seyrettiler. Çeltikçiler Tevfiğin kahvesinin önüne birikmişlerdi. Onlar da kahkahayla, hep bir ağızdan Kaymakama güldüler.</p>

  <p>Murtaza Ağa:</p>

  <p>«Gözümün çiçeğini ye, Gaymakamım,» diye bağırdı.</p>

  <p>Kaymakam bu sese başını çevirdi. Çeltikçileri kendisine gülerken gördü.</p>

  <p>Köprünün üstüne müthiş bir kalabalık toplanmıştı. Hamıza Dayı bunu anladı. Otomobili daha hızlı sürdü. Otomobil, tam köprünün üstüne, kalabalığın ortasına gelince, gök gürler gibi bir gürültü koptu. Kaymakam korkuyla kendine geldi. Yanına yönüne bakındı. Bir sürü çocuk, her birinin elinde bir teneke, bütün güçleriyle çalıyorlardı.</p>

  <p>Tevfiğin kahvesi önünden teneke sesini duyan Murtaza Ağa:</p>

  <p>«Gözümün çiçeğini yesin Gaymakamım. Bakın onu nasıl uğurladım! Tam yüz elli tenekeyle. Gök gibi gürlüyor ortalık bakın.»</p>

  <p>Otomobil geçti gitti. Teneke sesleri kesilmedi. Müthiş bir gürültü Kaymakamın kulaklarında uğulduyordu.</p>

  <p>Hamza Dayıya sordu:</p>

  <p>«Bu teneke sesleri de neydi?»</p>

  <p>«Seni uğurladılar. Senin gibi giden amirleri böyle uğurlamak adettir burada,» diye gülümsedi.</p>

  <p>Kaymakam işi anladı. Yüreğine zehir gibi bir acı oturdu. Demek son!... Başı önüne düştü.</p>

  <p>Yol, Sazlıderenin alt yanından bir yerlerden geçiyordu. Gürültüyle bağırtıyla biri iniyordu yola doğru. Düşüp kalka kalka koşuyordu. Kaymakamın içinden bir ürperti geçti. içindeki zehir gittikçe tesirini gösteriyordu. Bu da yeni bir oyun olmasındi.</p>

  <p>Düşe kalka koşan adam, daha onlar yolu geçmeden. yola indi. Yolun ortasına dikildi. Eliyle, koluyla, telaşlı telaşlı dur işareti vermeğe başladı. Otomobil yaklaştı. Adam yolun ortasında bir ağaç gibi dimdik duruyordu. Az daha fren yapmasa Hamza Dayı, adam ezilecekti. Otomobil durur durmaz adam Kaymakama koştu. Ellerine sarıldı. Soluk soluğaydı. Terlemiş, terler sırtından fışkırmıştı. Her bir yanı terden ıpıslaktı. Belden aşağısında da çamur kurumuştu. Yüzü kapkara kesilmiş, alnından terler süzülüyordu.</p>

  <p>Göz göze geldiler. Adam, Kaymakama sevgiyle, muhabbetle bakıyordu. Dostça gülümsüyordu. Güneşten solmuş düşük bıyıklarında bir şeyler, bir titreme vardı. Acı acı:</p>

  <p>«Vay başım üstünde gedesen, gözüm üstünde gedesen Gaymukaymım.»</p>

  <p>Kaymakam bir şey söyliyemedi. Gözleri doldu. Boğazına bir şeyler düğümlendi kaldı. Adam, hâlâ soluk soluğaydı. Nefesi kesilecekmiş gibi soluyor, göğsü körük gibi inip inip kalkıyordu.</p>

  <p>Hamza Dayı gaza bastı. Adam, yolun ortasında bir toz bulutu içinde kaldı.</p>

  <p>Neden sonradır ki, Kaymakamın boğazındaki düğüm çözüldü. Kendi kendine gülümsiyerek: «Memed Ali, Memed Ali!» dedi. «Memed Ali, Memed Ali!...»</p>

  <p>Gülümsüyordu.</p>

  <p>Sonra bir ıslık tutturdu. Bu, çoktandır unuttuğu, Dokuzuncu Senfoninin her zaman çaldığı bir parçasıydı.</p>
</body>
</html>
