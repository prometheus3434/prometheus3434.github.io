<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/page_styles.css" rel="stylesheet" type="text/css" />

  <title></title>
</head>

<body>
  <p><br /></p>

  <h2 style="text-align: center;">VIII</h2>

  <p>Köyün evlerinin hemen hepsi huğdu. Başka köylerde huğun çiti çilpirti çalılarıyla örülür. Burada çitler kamıştandı. Kamış çitlerin çok yerlerini çamurla sıvamışlardı. Evlerin rengi yeşile çalan bir boz renkteydi. Üstü ince sazlardandı. Sazlar kat kat vurulmuştu. Çinko gibi sağlamdı. Sazlıderenin evleri yağmurda bu yüzden akmazdı. Sazlar bozarmıştı. Kalın sazların ağırlığı, hele su çekince, ince kamış çitleri çökertmiş, köyün bütün huğlarının çitleri ya sağdan, ya soldan, ya önden ya arkadan bir yerinden bel vermişti.</p>

  <p>Köyün içinden akan sular, azalacağına bollaşıyordu. Akan sular evlerin temelini yiyordu. Bir kerpiç ev yıkılmak üzereydi. Okçuoğlunun inadı inat.</p>

  <p>Zeyno Karı:</p>

  <p>«O, Okçuoğluysa, ben de Zeyno Karıyım. Benim de inadım inat. El mi yaman, bey mi yaman, görür Okçuoğlu...»</p>

  <p>Zeyno Karı altmışını geçkindi. Toparlak bir yüzü, sivri, ince bir çenesi vardı. Kaşları seyrek, inceydi. Gözleri küçücük, karaydı. Hiç akı görünmezdi. Dudaklarının yanlar! büzülmüştü. Küçücük kalmıştı. Gözlerinin yanları da kırışık içindeydi. Her zaman, hep güler, şakalaşırdı. Kocası seferberliğe gitmiş dönmemişti. O gün bugündür duldu. Yüzelli dönüm tarlası vardı. Bugüne kadar üç tane öksüz büyütüp evermişti. Köy halkının yarısı Kürt olduğundan, onlar ona Zeynebi kısaltarak, Kürt isimleri gibi «Zeyno» diyorlardı. Köylü de alışıp Zeyno diyordu artık. Zeyno erkek gibiydi. Milli Mücadelede savaşan çeteler arasında Zeyno da vardı. Zeyno Ana Kürt olsun, Türk olsun, her kim yardıma muhtaçsa yardım ederdi. Kızlara çeyizler, delikanlılara güç verirdi. Bütün köyün tek anasıydı. Döğüşenleri yalnız o ayırır, küsleri yalnız o barıştırırdı. Yumşaktı, güleçti. Ama bazı öyle sertleşir. öyle kızardı ki, herkes sinerdi. Köy «Ana kaplan kesilmiş gene,» derdi. Bağırır küfrederdi. Kükrerdi.</p>

  <p>Günlerdir, su içinde evden eve taşınıyor, gülüyor, hastalara bakıyor, konuşuyordu. Küfrediyordu gülümsiyerek. Evlerin kapılarını açıyor: «Nasılsınız Okçuoğlu'nun ördekleri?» diyerek, içeri giriyordu.</p>

  <p>İki gündürse ağzını bıçak açmıyor. Konuşmuyor. Eteklerini beline sokmuş bir uçtan bir uca gidip geliyor. Yüzü kararmış, gözleri yumulmuş gibi, öyle kısılmış. Köylü de susup, Zeyno Karının hareketlerini takip ediyor. Kimsede çıt yok. Evler yıkılacak. Zeyno Karı arada bir gidiyor. Kürt Memed Alinin çardağı altında duruyor, çardakta türkü söy lemekte olan Memed Aliye bir şeyler söyliyecekmiş gibi oluyor, sonra gerisin geri dönüyor.</p>

  <p>Son defa Kaymakamdan geldikten sonra Memed Ali her şeyden elini eteğini çekmiş gibi... Çardağına çıkıyor, bitip tükenmeyen bir türküye başlıyor. Söylüyor babam söylüyor. Ne kesiyor ne bir şey... Türkü, yanık bir türkü... O türkü söyledikçe ta uzaklarda, gökyüzünde bir turna katarı geliyor göz önüne... Ama her dinleyen bir turna katarını hayal ediyor. Ses tok, gür... Dalga dalga. Arada sırada bir iç çekiyor, Memed Ali. Türküde iç çekmek bu! Otur hüngür hüngür ağla... Kimbilir Memed Ali ne söylüyor türkülerinde. Böyle uzun uzun, böyle dertli.</p>

  <p>Bir ikindi üstüydü. Yollar tozuyordu uzaklarda. Tepelerin gölgeleri doğuya yatmıştı. Koyu, karanlık.</p>

  <p>Zeyno Karı evinden çıkmış, koşarcasına, suları sıçrata sıçrata Memed Alinin evine doğru gidiyordu. Hızlı esen garbi yeli, eteklerini uçuruyordu. Öteki köyde. firezler ipileşiyordu. Çardağın altına gelince:</p>

  <p>«İn aşağı Memed Ali. Kes ağıdım. Ne bu! Sabahtan akşama kadar, karılar gibi ağıt! Köyü almış götürüyor ağıt. Avrattan ciğersizler sizi.»</p>

  <p>Öfkeli sesi köyün üstünde çınlıyordu.</p>

  <p>Duyanlar:</p>

  <p>«Doğru söylüyor ana,» dediler. «Su köyü götürüyor.»</p>

  <p>Muhtar:</p>

  <p>«Boşaltalım köyü,» diye ısrar ediyor. «Boşaltalım bitsin.»</p>

  <p>Zeyno Karı:</p>

  <p>«Deli Kürt, ulan nerdeyse altınıza edeceksiniz.» ‘</p>

  <p>Memed Ali bir an türküsünü kesti, sonra geri başladı.</p>

  <p>Zeyno Karı kükredi:</p>

  <p>«Ulan Memed Ali, kes de in aşağı. Şimdi karıyın yazmasını alır başına bağlarım. İğdiş. Avrat. Bütün köylü avrat olmuş, sen de mi oldun?»</p>

  <p>Memed Ali, kendine geldi, usul usul çardaktan indi Durgun, yumuşak, uykulu gibi... Uykuda gezer gibi...</p>

  <p>Zeyno Karı öfkeli:</p>

  <p>«Git şu pezevenklerin içine. Okçuoğlunun avratlarının içine. Oturmuşlar Dursunun çardağının gölgesine, düşünüyorlar. Başlarını, kopasıca başlarını yere dikmişler, düşünüyorlar.»</p>

  <p>Zeyno öne düştü, Memed Ali arkaya. Dursunun çardağına geldiler. Elliden fazla erkek vardı. Zeynoya bakma mamak için başlarını daha aşağı eğdiler.</p>

  <p>Zeyno:</p>

  <p>«Okçuoğlunun avratları, size Memed Aliyi de getirdim. Hep birlikte boyuna düşünün. Köyü de su yıksın."</p>

  <p>Birkaç kişi başını kaldırmadan:</p>

  <p>«Hükümet var, candarma var. Başkaca biz ne yapalım?»</p>

  <p>Zeyno Karı ellerini kasıklarına koyup hışımla üstlerine yürüdü:</p>

  <p>«Tuuu size, utanmazlar, utanmazlar. Çare mi yok? Candarma para yemiş bakmıyor. Suyu kesmiyor. Siz ne güne duruyorsunuz? Gidin de bendi siz bekleyin. Hükümet karar vermiş. Kanun bizimle birlik.»</p>

  <p>Bas bas bağırıyordu:</p>

  <p>«Tuu size... Okçunun avratları.»</p>

  <p>Memed Ali:</p>

  <p>«Ane doğri, çok doğri söylir.»</p>

  <p>Bu arada, Zeynonun sesine köyde kim varsa, kadın erkek, çoluk çocuk, kim varsa toplandı. Dursunun çardağının altına doldu.</p>

  <p>Erkeklerde bir kımıldama bir homurdanma oldu.</p>

  <p>Zeyno Karı:</p>

  <p>«O namussuz, hükümetin kanunu hiçe sayıyor. Kaymakamın emirlerini hiçe sayıyor. Candarmasina rüşvet verip, bizi su altında bırakıyor. Kaymakam parmak kadar bir çocuk. Kurutma emrini verdi. Başına da candarma dikti. Candarma suyu keseceği yerde, suyu bekliyor. Haydi yürüyün bende. Bendi yıkıp biz bekliyelim.»</p>

  <p>Memed Ali bağırdı:</p>

  <p>«Ane, doğri, doğri, doğri, söylir. Ben gidirem.»</p>

  <p>Zeyno Kan kadınlara döndü:</p>

  <p>«Yürüyün avratlar, kazma kürek alıp yürüyün. Bunlar burda suyu beklesinler.»</p>

  <p>“Yürüyün, yürüyün, yürüyün!»</p>

  <p>Kadın kalabalığa karıştı. Dağıldı. Herkes elinde bir kazma kürek, geri toplandı beş dakika sonra. Erkekler de ayağa kalktılar.</p>

  <p>«Yürüyün!»</p>

  <p>Zeyno Karı önde, kadınlar onun arkasında, onların arkasında da erkekler... Kalabalık homurtuyla ilerliyordu. (İnde Zeyno Karı koşar gibi... Bütün kafile de öyle... Köyde yalnız ihtiyarlar kaldı. Gün batarken, değirmenin oradaki bende geldiler. Candarmalar şaşırmışlardı. Bir şey söyliyemiyorlardı. Dilleri tutulmuştu sanki.</p>

  <p>Zeyno Karı ilk kazmayı bende indirdi:</p>

  <p>«Vurun.»</p>

  <p>Bir anda arkın sahaya giden tarafını dolduruverdiler.</p>

  <p>Zeyno Karı candarmaların yanına gitti. Candarmalar olanı biteni seyreyliyorlardı.</p>

  <p>Gülerek:</p>

  <p>«Yavrular, sizi hükümet buraya suyu kessin diye mi, yoksa Okçuoğlunun bendini beklesin diye mi koydu? Vay ana kuzuları vay!»</p>

  <p>Dursunla birkaç erkek:</p>

  <p>«Ana,» dediler, «biz bekliyeceğiz. Otuz kişi bekliyeceğiz. Avratlar köye gitsin de azık getirsin bize. Tüfekleri getirsin. Şimdi Okçuoğlunun adamları gelir.»</p>

  <p>Memed Ali hırsla ortaya atıldı kaputunun altındaki filintasının dipçiğini gösterdi. Tepeden tırnağa kurşun bağlamıştı her yerine. Çaprazlama çaprazlama.</p>

  <p>«Siz merak etmektir yok. Değil Okçioğli adamları, Okçioğli babasi, sülalasi, bin kişi de gelmiştir. Yaklaşmiş yoktur su... Hiç kimse... Ya ölmiştir Memo Ali, ya da su yaklaşmiş yokdir.»</p>

  <p>Haberi alan Okçuoğlu deliye döndü. Önce atına atladı. Tabancasını çekti. Bende doğru sürdü. «Ne demek?» diyordu. «Ne demek ola. Köylü gelip benim çeltiğimin bendini yıka! Hepsini teker teker öldürmeliyim.»</p>

  <p>Narlıbahçede aklı başına geldi, doludizgin giden atın başını çekti. Şöyle, daha sakin düşünmeğe başladı. Atın başını kasabaya geri çevirdi. Geldiği gibi doludizgin kasabaya girdi, doğru Resul Efendinin yanına gitti:</p>

  <p>«Canım kardeşim Resul Efendi. Ben seninle oldu bitti kardaş gibiyim. Sen de bilirsin, Resul Efendi!»</p>

  <p>Israrla Resul Efendinin gözlerinin içine bakıyordu.</p>

  <p>Resul Efendi:</p>

  <p>«Efendim?» dedi.</p>

  <p>«Ben hiç yalan söyler miyim, Resul Efendi?»</p>

  <p>«Duymadım Ağa.»</p>

  <p>«Söylemem. Şu Kaymakama söyle de yakamdan düşsün. Ben onun hakkında uğraşmadım. Etmesin. Yemin ederim uğraşmadım. Ben severim onu. Resul Efendi!»</p>

  <p>«Efendim?...»</p>

  <p>«Bir yolunu bulup, şu candarmaları çekebilir misin oradan?»</p>

  <p>«İmkanı yok.»</p>

  <p>«Hiç, hiç mi yok?»</p>

  <p>«Hiç yok.»</p>

  <p>«Hiç, hiç. hiç mi?..</p>

  <p>«Hiç yok.»</p>

  <p>«Demek Resul Efendi?. ..»</p>

  <p>«Öyle Ağa .»</p>

  <p>«Ben de Okçuoğluysam...»</p>

  <p>«Aklını başına getirmeli...»</p>

  <p>«Ben de... Demek köylüyü tahrik eder de... Ben de... Onu, bir götünün üstüne oturtacağım. Bir... Bu yıl zarar edeceğim, iflas edeceğim ama, ona da yapacağımı yapacağım.»</p>

  <p>Kapıyı hızla çekerek çıktı.</p>

  <p>Resul Efendi, aşkla, şevkle gülümsedi. Kendi kendine mırıldandı: «Aynen kapana kısılmış sıçan... Aynen.»</p>

  <p>Bu sefer hırsla, kinle atına atladı Okçuoğlu. «O puşt yapılı,» diyordu, «O puşt yapılı benimle zar atacak. O oğlan...»</p>

  <p>Doludizgin köye girdi. Atın kantarması köpük içinde kalmıştı. Çamurda bile başını çekmemişti atın. At da, kendisi de çamura belenmişti bu yüzden. ..</p>

  <p>Doğru muhtara sürdü. Köy bir azcık kurumuştu. Yani su çekilmişti. Kadınlar, çocuklar seyrine çıktılar Okçuoğlunun. Kadınlar, başta Zeyno Karı gülüşüyorlardı. Okçuoğlu bunu sezer gibi oldu. «Dur hele! Dur hele! Ben gösteririm hepinize...»</p>

  <p>Atı huğun kapısına kadar sürdü, üstünden eğildi, içeriye seslendi:</p>

  <p>«Seyfi Ali, Seyfi Ali! Muhtar!»</p>

  <p>Muhtar, yorgun, beli bükülmüş, dışarıya çıktı.</p>

  <p>«Topla köylüyü... Her eve üç yüz lira vereceğim. Pamuklarının dönümüne elli lira vereceğim. Han et. Köyde kimse kalmıyacak. Güze kadar. Yıkılan evlerini de ödeyeceğim.»</p>

  <p>Muhtar:</p>

  <p>«Haşşöyle Ağam,» diye sevindi. «Haşşöyle... Şimdi köyde bir tek kişi kalmaz. Hepsi çıkar.»</p>

  <p>Bende haber gönderildi. Oradakiler de geldiler. Okçu-oğlu teklifi yaptı, kimse ses çıkarmadı. Hemen oracıkta cüzdanını çıkardı. Ev paralarını verdi. «Yarın gelin,» dedi, «pamuk paralarını da alın. Köyde bir tek kişi kalmıyacak. Öyle mi?»</p>

  <p>«Kalmıyacak,» diye cevap verdiler. Birkaç kişi itiraz edecek oldu. «Ulan deli misiniz? Okçuoğlu nasıl olsa o Kaymakamın hakkından gelir. Biz gene su içinde kalırız. Hiç olmazsa paramızı alalım. Üç yüz lira az para mı? Susun, deliler,» diye susturdular. Memed Ali hiç itiraz etmedi. Para da almadı. Kimse de farkında olmadı onun. Memed Ali itiraz etmedi, çünkü burada kendisinin altta kalacağını biliyordu. Zeyno Karı bile ağzını açamadı. Etraftan herkes: «Güvenmem Kaymakama. Okçuoğlu bu. Kaymakam değil...</p>

  <p>Bir çocuk değil, hükümet bile başa çıkamaz onunla. Hazır paramızı alalım. Bir etek para...»</p>

  <p>Okçuoğlu atına atlarken:</p>

  <p>«Yarın kimse, bir canlı bile kalmıyacak köyde.»</p>

  <p>Atma binerken ağzı kulaklarına varıyordu.</p>

  <p>Kasabaya girer girmez hemen attan indi, atı eve götürmesi için bir çocuğa teslim edip, doğru arzuhalci Siyasetçiye gitti. Siyasetçi, Okçuoğlunu görür görmez, işi anladı</p>

  <p>«Yaz,» dedi Okçuoğlu gülerek. «Bildiğin gibi yaz.»</p>

  <p>Siyasetçi:</p>

  <p>«Beş yüz bin mi yazayım?»</p>

  <p>«Beş yüz bin.»</p>

  <p>«Çeltik Komisyonu Başkanlığı Yüce Katına,» diye başladı. «Çeltik Komisyonu,» dedi, «benim beş yüz bin liralık çeltik sahamın suyunu, içinde bir köy kaldığını bahane ederek, bilasebep kesmiştir. Halbuki sahanın içinde hiçbir zaman köy kalmamıştır. Köy, daha baharda sahanın planı yapılırken, bütün evleriyle birlikte satın alınmıştır. Bu, düşmanlarımın ve bazı çeltik komisyonu azalarının kasten uydurdukları bir hadisedir. Bana zarar vermek için. Üç aydır Sazlıdere köyüne canlı mahluk basmamıştır. Sahama suyun bırakılmasını diler, şimdiye kadar ettiğim zararlar için de çeltik komisyonunu Mahkemeye verdiğimi arz ederim. Sazlıdere köyünde bir tek canlı mahluk bulunmadığı, yapılacak keşifle anlaşılacaktır. Saygılar.» dedi. Götürdü Kaymakama verdi. Kaymakam okudu. Yüzü soldu. «Doğru mu?» diye sordu.</p>

  <p>Okçuoğlu:</p>

  <p>«Ben sizin aleyhinizde bulunmadım efendim. Ben köyü satın almıştım. Yanlışlık oldu, efendim,» diye gülümsedi.</p>

  <p>Kaymakam:</p>

  <p>«Yarın keşfe geliyoruz.»</p>

  <p>«Yarın efendim? Şimdi emir verin, sahaya su bırakılsın da...»</p>

  <p>«Görelim de...»«Bir gün daha kalırsa ümit yok sahamdan. Mesuliyeti kabul ediyor musunuz?»</p>

  <p>Kaymakam kızdı:</p>

  <p>«Ediyorum.»</p>

  <p>Okçuoğlu yüzü sapsarı, çıkarken:</p>

  <p>«Bu memlekette mahkeme var. Bütün ziyanlarımı tespit ettirip, sizin şahsınızdan alacağım.»</p>

  <p>Gitti, zarar ziyan keşfi için de mahkemeye başvurdu.</p>

  <p>Çeftik Komisyonu, öbürsü gün öğleden sonra, Sazlıdere köyüne gitti. Köyde siniler sinek bile yoktu. Issızlıktan tın tın ötüyordu köy. Akan suların ortasında, virane köyde, parmakları ağızlarında kalakaldılar. Bu sırada köyün öbür ucundan birisinin geldiğini gördüler. Yaklaştı. Bu Memed Aliydi. Boynunu içine çekmişti. Yüzü sapsarıydı. Kolları ölgün ölgün iki yanında sallanıyordu.</p>

  <p>«Siz hoş gelmişsez. Başım üstünde, gözüm üstünde gelmişsez.»</p>

  <p>Kaymakam sordu:</p>

  <p>«Bu ne hal Memed Ali?»</p>

  <p>Memed Ali acı acı gülümsedi:</p>

  <p>«Hep satmişdir evi gitmişdir. Köy boşdir. İşte hal budir. Okçi satin almiştir.»</p>

  <p>Doktor:</p>

  <p>«Ya sen ne geziyorsun burada?»</p>

  <p>«Koyümdir gezirem. Ben çıkmamişem. Pere almamişem Okçi peresi bende sökmezdir. Ben Memo Aliyem. Benim ölisi çıkmişdir köyden. Tohdur beğ bene gulak ver. Su bırakmiş evime Okçi, çıkmemişem. Uç oğul, iki gızik, bir avradi vardir benim, köyden çıkmamişem. Siz de hökümatdir. Kesmişdir Okçi suyi.»</p>

  <p>Komisyon, Sazlıdere köyünde daha birkaç sakin bulunduğundan, Okçuoğlunun arzuhalinin, doğru olmadığına, suyun akıtılmamasına karar verdi.</p>

  <p>Bunu duyan Okçuoğlu, çılgına döndü. «Vay,» dedi. «Vay namussuz herif... Alacağın olsun. Seni bu sahaya gömdürmezsem...»»</p>

  <p>Böyle işler için, gerekince emrine hazır adamları vardı.</p>

  <p>«Gidin bir çaresine bakın o herifin.»»dedi. «Mutlak bir hal edeceksiniz. Hiç olmazsa yaralayın. Bir hal edin de...»</p>

  <p>Memed Ali zaten bunu bekliyordu. Filintası kucağında, huğun karanlık köşesine sinmişti. «Gelen Okçidir, onin ana-sini... Aaah, gelmiş Okçi... Tam iki gözinin ortasi... Aaaah bavo!...»</p>

  <p>Gece yarıyı geçmiş, beş karartı elini kolunu sallaya sallaya geliyordu. Memed Ali: «Kimdir o?,. diye sordu. Ötekiler cevap vermeyip, ona kurşunla karşılık verdiler.</p>

  <p>Tetikteydi. Beş karaltıyı hedef alıp, oldukları sahayı makinalı gibi tarattı. Uzun uzun karanlığa kurşun sıktı. Ötekiler yatıp kalmışlardı oldukları yerde...</p>

  <p>Olayın sabahı Okçuoğlu, yanında kasabadaki Memed Alinin akrabası dükkancı Reşit Ağayla Sazlıdereye, doğru Memed Alinin evine geldi.</p>

  <p>Okçuoğlu:</p>

  <p>«Etme,» diyordu. «Etme Memed Alim. Söndürme ocağımı. Koca köy çıktı. Sen de çık. Bin lira vereyim. Ne istersen vereyim de çık. Servetim batıyor. Çık!»</p>

  <p>Memed Ali cevap vermiyordu.</p>

  <p>Sonra Reşit Ağa onu bir tarafa çekip belki iki saat, durmadan konuştu. Bir kere olsun Memed Ali ona da ağzını açmadı. O bıraktı, Okçuoğlu aldı. O yoruldu, Reşit Ağa aldı. Memed Ali ağzını açmadı. Taştan gibi duruyordu. Akşama doğru, yorulmuş, bitkin atlarına binip gittiler.</p>

  <p>Bu sefer Okçuoğlunun işi daha çok sarpa sarmıştı Candarmalar değişmiş, yerlerine gelenlerse, yalnız geceleri bırakıyorlardı suyu. Böyle giderse, çeltik zayıf çıkacak, bire on bile vermiyecekti. Daha yeni yeni göğeriyordu. Filizken çeltik çok su ister. Sakalar gündüz sular akıp gitmesin diye kanalların ağzını kapatıyorlardı ya, para etmiyordu.</p>
</body>
</html>
