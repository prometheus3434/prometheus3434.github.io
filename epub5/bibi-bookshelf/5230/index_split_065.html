<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmeyen</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block45" id="calibre_pb_65">Asya'yı düşündüm sonra. Onun güzel dudaklarına değen dudaklara baktım. Düzgün, sağlıklı dudakları vardı, yakışıklı yüzünün ortasında nemli bir kırmızılık halinde parıldıyorlardı.</p>
	<p class="block23">Midem bulandı birden. İkisinin yirmi yıl sonra neye benzeyeceğini gözümün önüne getirmeye çalıştım. Devrim falan olacağı yoktu, bunu biliyordum. Ve ikisi, muhtemelen fazla korunaklı bir hayatın ortasında, sersem gibi ölümü bekler olacaklardı. Şu an otuz santim yanımda, ferah ve geniş yüzüyle araba süren çocuk, Asya'yı binlerce kez düzmüş olacaktı. Asya'ya bir kez olsun şiir yazmayacaktı, onun içine bir kez bile bakamayacaktı, onu gerçekten hiç sevmeyecekti. Asya'yı gerçekten ben sevebilirdim, onun ruhuna gerçekten ben dokunabilirdim. Asya'ya gerçek aşkı ben verebilirdim. Emindim bundan.</p>
	<p class="block25">"İlk aşkım amcamın kızıydı," dedim.</p>
	<p class="block201">"Ayşe. Biliyorum, anlatmıştın," dedi bakışlarını yoldan ayırmadan. "Onu bir kez olsun öpemediğimi de anlattım mı?"</p>
	<p class="block54">"Evet."</p>
	<p class="block208">"Ya bir pastacının yarım akıllı oğluyla evlendirildiğini?"</p>
	<p class="block209">"Evet."</p>
	<p class="block142">"Doğum yaparken öldüğünü?" "Anlattın."</p>
	<p class="block48">Arabanın ön paneline öyle bir yumruk geçirdim ki, torpido gözünün kapağı kırılıp yerinden fırladı.</p>
	<p class="block23">"Bana soysuz cevaplar verme!" diye bağırdım soluk soluğa. "Tek kelimeden fazlasını gerektiren şeyler söylüyorum sana!"</p>
	<p class="block32">Dönüp şaşkın şaşkın baktı yüzüme:</p>
	<p class="block25">"Özür dilerim. Yani ne söylememi bekliyorsun ki?"</p>
	<p class="block36">İğreniyordum bu çocuktan, onun koca kafasından, tıraşlı suratından, göbeksiz kamından, temiz gömleklerinden, aklından, mantığından...</p>
	<p class="block36">Soluğum kesilmişti, yanaklarım yanıyor, başım dönüyordu. Yıpranmış gömleğimin cebe yakın kısmındaki bir zeytinyağı lekesine dokundum parmağımla. "Seni seviyorum ey leke," dedim içimden.</p>
	<p class="block10">Yine sustuk bir süre, gerginlik dağılıp pencereden ağır ağır uçup gitti.</p>
	<p class="block36">Heyecanla, "Sesleri duyuyor musun?" diye bağırdığında içki isteğiyle ufaktan kaşınmaya başlamıştım.</p>
	<p class="block63"> </p>
	</body></html>
