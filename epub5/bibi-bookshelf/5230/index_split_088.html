<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmeyen</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block251" id="calibre_pb_88">Ben çatlak topraklara yaklaşıyorum şimdi. Bir vadide dolaşacağım, kutsal şehirlere varacağım. Bu bir cesaret, bu bir iddia, göktekiyle yerdeki arasında ben varım, kainatın en büyük masalcısı olmaya ant içtim: Sadece bu ant bile bir santim.</p>
	<p class="block36">Ve posbıyıklı kondüktör şimdi bana Diyarbakır'a üç saat kaldığını söyledi. İki gündür yoldayım, az önce terk ettiğim istasyonda, ters yönlere giden iki tren arasında bir aşağı bir yukarı yürüdüm, ayılmıştım, ayıldığım için sıkılmıştım, ama sıkıntıya, ayıklığa yenilmedim, geldiğim yere giden trene binmedim, trenin içindekilere el salladım, varıp bu defterle kalemi aldım, döndüm koltuğuma, yazmaya başladım: İşte bu da son santimim.</p>
	<p class="block13">Sağ bacağa, yirmi birlik bir peygamberden ilave, yedi koç gibi santim.</p>
	<p class="block13">"Dan dan dan dan dan dan dan" diye sıkılacak, yedi kurşun gibi santim.</p>
	<p class="block13">Öyleyse al santimlerini sağ bacağım, fetheyle âlemi...</p>
	<p class="block252"> </p>
	<p class="block252"> </p>
	<p class="block252"> </p>
	<p class="block253">Buradan o vadi kaç santim çeker?</p>
	<p class="block36">Bir parça ekmek aldım, kemiriyorum. Şadi'yi o vadiye gönderen öğretmen Coşkun, beni de gönderecek, daha çok kuru ekmekler kemireyim, intikamımı alayım diye.</p>
	<p class="block9">Diyarbakır'a şimdi bir saat kalmış, öyle söyledi posbıyıklı kondüktör. Sen Coşkun'u tanır mısın, kondüktör abi? Coşkun, sen topalsın, işe yaramazsın, seni vadiye göndersem gülerler bana derse, yumruğu yiyecek. Ey Coşkun kardeşim, sen duyuyor musun benim gür sesimi? Bu ölüm kalım, hayat memat, namus mamus meselesi. Kutsal bir intikam meselesi. Ben bir peygamberim. Sen beni bekliyorsun, ama bunu bilmiyorsun. Benim artık hayatta tek derdim var, o da eşkıyalığa yazılmak. Eşkıya bir peygamber, senin kulağına da güzel gelmiyor mu? Kutsal kitabım cilalı bir masanın üzerinde yatıyor, ben de vadiye savaşmaya gideceğim. Anlaşıldı mı? Ortadoğu' ya. Tamam mı?</p>
	<p class="block38">Yani senin anlayamayacağın meseleler bunlar, çekil yolumdan, uçur beni. Diyarbakır'a bir saat kaldığını söyleyen posbıyıklı kondüktör gelip yanıma oturdu, hiç teklifsiz ne yazdığıma baktı, bir şey anlamadı. İşinin zorluğundan, maaşların azlığından, beş çocuğu olduğundan, karısının hastalığından dert yandı.</p>
	<p class="block23">Dedim, Muzo'yu tanır mısın? Dedi, hangi Muzo? Dedim, hadi onun gibi konuş biraz. Yüzüme tuhaf tuhaf bakıp gitti. İki koltuk ilerideki yaşlı bir adamla Muzo'nun dilinden konuşmaya başladı, arada bir beni işaret ederek. Huzurla bitirdim ekmeğimi, suyumu içtim.</p>
	<p class="block10">Şimdi söyle bakalım Coşkun efendi, buradan kaç santim çeker o vadi?</p>
	<p class="block109"> </p>
	</body></html>
