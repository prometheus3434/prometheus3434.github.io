<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmeyen</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block60" id="calibre_pb_156">Ben bir şeyler demek istedim, ama yine bir türlü gerekli kelimeleri bulamadım, ağzımdan anlaşılmaz sesler döküldü. Uzun sakalı, kocaman pala bıyığı olan yaşlı bir adam yanındakilere, dili tutulmuş bunun, dedi. Öyle olmadığını, dilimin tutulmadığını, sadece kelimelerin doğru biçimlerini hatırlayamadığımı, yine söyleyemedim elbet. Hırıldayarak oturdum yerimde.</p>
	<p class="block9">Biraz daha kaldık orada, dinlendik, kamımızı doyurduk ve yola çıktık. Arkamızdan uzun süre el salladılar. Benim topal bacağıma uya baka iki günde aştık körfezi, tepeye vardık.</p>
	<p class="block87">Aylarca çıkmadık evden. Esmer, Ada'ya bir zarar gelmesinden, bense her şeyden korkuyordum. Evin meraklı gözler tarafından kuşatıldığını hissediyorduk. Arada sırada kapı yavaşça vuruluyordu. Ses çıkarmadan bekliyorduk. Kapının önündekilerin alıp verdiği nefesleri duyabiliyorduk. Biraz duruyorlar, sonra dönüp gidiyorlardı. Sonra biz korka korka kapıyı aralıyor ve eşiğe bırakılmış yiyecekleri görüyorduk.</p>
	<p class="block58">Esmer arada bir ağzını açıyor ve gelecek, mutlaka gelecek, diyordu. Kimin geleceğini sormayı başardığım gün çözüldü dilim. Birkaç dakika önce odanın ortasında bir akrep yakalayıp her yanım zangır zangır titreyerek pencereden atmıştım. Ertesi gün kapıyı çaldı gelecek olan. Şair kapının önünde tüm heybetiyle dikilirken Esmer sevinçten deliye döndü. Ben de o kadar heyecanlandım ki, olduğum yere çöküp hüngür hüngür ağladım. Bedenimize can, kalbimize ruh gelmişti nihayet.</p>
	<p class="block9">Bundan sonrasını siz de biliyorsunuz. Ben şimdi çok mutluyum, sizi çok seviyorum, sizden çok şey öğreniyorum. Yüksel abiden artistleri öğrenmiştim, keşke gitmeseydi, burada olsaydı, bunu daha önce söylemiş miydim, Ali İhsan Hoca'dan tarihi, Veli'den başka kentleri, başka insanları, İmam Hüseyin'den mucizeleri ve Tanrı'yı, Şair'den kelimeleri öğreniyorum.</p>
	<p class="block21">Hepsi öyle hızlı ve çabuk yazılıyor ki aklıma, herhalde her şeyi unuttuğumdan, şimdi hiçbir şeyi unutmuyorum artık. Mesela devrimi, devrimin neden güzel olduğunu, devrim için neler yapmamız gerektiğini sorsanız belki hepinizden iyi anlatırım. Sanki kafamda zaten yatağı vardı da, oraya rahatça yerleşiverdi devrim. Devrim.</p>
	<p class="block12">Arada bir kalemi elime alıp kâğıtları dolduruyorum. Kelimeleri sese dönüştürmem için aylar geçmesi gerekmişti, ama yazarken sanki bir uçurumdan aşağı, kendiliğinden dökülüyor kelimeler. Ben daha nasıl olduğunu anlamadan, bazıları biraz bekleyip naz ederek, bazıları arsızca diğerlerini omuzlayıp iterek yerlerine yerleşiyor.</p>
	<p class="block90"> </p>
	</body></html>
