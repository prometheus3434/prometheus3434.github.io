<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmeyen</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block40" id="calibre_pb_49">Gözlerimi açtığımda geniş bir salonun ortasında, kocaman bir koltuğun üzerindeyim. Yatmıyorum, oturuyorum. Üstüm başım değişmiş, gıcır gıcır giysiler giymişim, bir de havlu sarılmış başıma, havluyu çekip çözüyorum başımdan.</p>
	<p class="block25">Gür bir ses duyuyorum:</p>
	<p class="block32">"Hoş geldin."</p>
	<p class="block169">"Hoş bulduk," diyorum sesin geldiği yöne doğru. Karanlığın içinden iri bir gövde sıyrılıp yaklaşıyor yanıma.</p>
	<p class="block8">Çok yakışıklı bir adam. İtina ile tıraşlı bıyığı, sakalı, saçı. Takım elbisesi dolgun, kırçıllı, enfes, hafif bir koku yayılıyor kumaştan, yüzü ciddi, bakışları derin, gözleri berrak. Hepsini bir araya getirdiğimde dehşetle fısıldıyorum:</p>
	<p class="block32">"Abi?"</p>
	<p class="block25">Yanıma oturuyor:</p>
	<p class="block32">"Nasılsın? Kendine geldin mi biraz?"</p>
	<p class="block170">Bana dokunacağı ânı bekliyorum kasılarak. Elini itip itemeyeceğimden emin değilim. Tedirginliğimi fark ediyor, kalkıyor yanımdan, karşıdaki ince işlemeli koltuğa oturuyor. Bir kadın içeri giriyor elinde tepsiyle, küçük bir fincan uzatıyor önüme, geri çeviriyorum.</p>
	<p class="block32">"Özlemedin mi abini?"</p>
	<p class="block9">Ne diyeceğimi, ne düşüneceğimi bilemiyorum, başımı eğip susuyorum. Kafamın içi savaş alanı gibi. Kalkıp gitmek istiyorum, ama nafile. Bir anlığına yüzüne bakıyorum tekrar, en son on üç yaşında görmüştüm bu yüzü. Bir cuma tiyatrosu sonrası, hafta sonu iznini geçirdiğim evimizin kapısında, "Hadi anne sen gir, ben Leylâ'yı bırakıp geleceğim," derken yavaşça.</p>
	<p class="block31">"Çok yaşlanmış," diye geçiriyorum aklımdan, "gerekenden fazla." Bunu yüksek sesle söylemeye niyetleniyorum, vazgeçiyorum.</p>
	<p class="block171">"Konuşmayacak mısın benimle?" diyor, ölçülü, sakin bir ısrarla. "Bilmiyorum."</p>
	<p class="block139">Küçük bir gülüş eşliğinde konuşuyor:</p>
	<p class="block35">"Neden? Ben katilim diye mi? O iki çalgıcıyı öldürdüm diye mi? Arkadaşların biliyorlar mı abin olduğumu? Bana ne diyorlar? Haydut mu, casus mu, yoksa, neydi şu sizin şey, faşist</p>
	<p class="block172">mi?"</p>
	<p class="block173">Sıfatların hepsini uygun yerlere yerleştiriyorum, "Hepsi," diyorum.</p>
	<p class="block174"> </p>
	</body></html>
