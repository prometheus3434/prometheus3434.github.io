<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmeyen</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block26" id="calibre_pb_35">bay," diye bağırdım. Sessizce el salladılar arkamdan. Öyle ya, ben bu isimde bir okulda hiç okumamıştım...</p>
	<p class="block81">Tren düdüğünü uzun uzun öttürerek hareket etti. Kompartımanda benden gayri iki kişi vardı, iki yetişkin adam. İkisi de gazete okuyor, ara ara gazetelerden başlarım kaldırıp camdan dışarıya, mucizevi bir şeyler görmek ister gibi dikkatle bakıyorlardı.</p>
	<p class="block35">Biri otuz yaşlarında, gözlüklü, toparlak yüzlü, tıknaz bir adamdı. Bir bacağını diğerinin üzerinde iki dakikadan fazla tutamıyor, oturuşunu sürekli değiştirerek, insanı sıkıntıyla kuşatan dar kompartımana yararlı bir hareketlilik katıyordu.</p>
	<p class="block108">Ellilerini aştığı anlaşılan diğerinin konuşmaya fazla teşne bir hali vardı. İkimizin yüzüne, punduna getirip ilk kelimeyi ortalığa salma fırsatı kollayarak, ısrarla bakıyor, karşılık alamadığını görünce, tekrar, artık okumadığını belli eden bir kayıtsızlıkla gazetesine gömülüyordu. Uzun kırışık yüzlü, kupkuru ve huzursuz edici bir adamdı.</p>
	<p class="block12">Saatlerce camdan dışarı baktım, hiçbir istasyonda inmedim trenden. Hayatımda ilk kez göreceğim amcamı, onun, annemin yıllar önce bir İstanbul ziyaretinden döndüğünde, "çok zarif, çok güzel bir kız" diye anlattığı kızını merak ederek, sessizce arkadaşların okul mutfağından aşırdıkları peynir ekmeği kemirdim. Hava kararıp kompartıman loş bir ışığa bürününce kitabımı çıkardım, ama daha ilk dizelerde uyuyakaldım.</p>
	<p class="block129">Gözlerimi açtığımda, kompartımandaki yabancılık havasının dağıldığını, iki adamın koyu bir sohbete daldığını gördüm.</p>
	<p class="block28">Yaşlı adam uyandığımı fark edince berikine söylediği sözleri kesip bana doğru sarktı ve kucağımdaki kitabı göstererek, "Ne okuyorsun delikanlı?" diye sordu.</p>
	<p class="block36">Ne bir yanıt verdim, ne de kitabı adama göstermek için herhangi bir teşebbüste bulundum. Öylece baktım yüzüne.</p>
	<p class="block28">Adam hiç istifini bozmadan, genç olana şenlikli bir de gülüş fırlatıp, "Genç dostumuz konuşmaktan pek hoşlanmıyor herhalde," dedi.</p>
	<p class="block35">Adamın yüzü, muavinin yüzüne o kadar benziyordu ki, uzun süre bakamadım, çevirdim başımı. Israr etmedi, genç adamla konuşmaya koyuldu yeniden.</p>
	<p class="block36">Genç adamın kibar, yumuşak bir sesi vardı. Yaşlı olanın, nedense hep soruyla biten sözlerini saygılı bir tavırla dinliyor, sıra kendisine geldiğinde heyecanla derdini anlatmaya çalışıyordu:</p>
	<p class="block63"> </p>
	</body></html>
