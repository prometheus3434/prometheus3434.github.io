<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmeyen</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block40" id="calibre_pb_191">Hemen çantasındaki makineye sarıldı ve önce önü sıra kaçan iki adamın, ardından, kaldırımda son nefesini vermek üzere kasılıp gevşeyen kurbanın fotoğrafını çekti.</p>
	<p class="block29">Saldırganlar, fotoğraflarının çekildiğini fark etmişler, bir elli metre kadar uzaklaştıkları yerde arkalarını dönüp silahlarını Atakan Koral'a doğrultmuşlardı ki o, yüreği umutsuzluk ve şaşkınlıktan korkuya yer bırakmayacak denli tortop olmuş bir halde bağırarak üçüncü kez deklanşöre bastı.</p>
	<p class="block140">Makinede film kalmadığını haber veren sağır mekanik bir sesle, sağ kulağını yalayıp geçen kurşunun keskin rüzgârlı sesi birbirine karıştı ve Atakan Koral kendini kaldırıma, kasılması neredeyse dinmiş olan gövdenin yanına attı.</p>
	<p class="block35">Gözlerini sımsıkı yummuş yerde yatarken, kafasında, ne gariptir ki, tek bir düşünce dolaşıyor, içine o düşünceden kaynaklı bir pişmanlık ve korku hissi, ılık ılık yayılıyordu. Cumartesi akşamı, Agora Meyhanesi'nin kapısından süzülürken bir an durmuş, caddenin karşısındaki fotoğrafçı dükkânına şöyle bir göz atmış, Hüsnü Bey'in gerine kasıla, "Bir muhabirin silahıdır," deyip durduğu filminin bitmekte olduğunu hatırlamış ve ama caddeyi geçip bir kutucuk film almaya üşenmişti.</p>
	<p class="block30">İki saat sonra, gazetenin kurmaylarıyla birlikte toplantı odasında oturur, ülkenin en ünlü fotoğrafçılarından Ali Güner'in baskıyı bitirmesini beklerken, bu kadar arkalanmayla girdiği bir işten kovulmasını annesine nasıl açıklayacağını düşünüyordu.</p>
	<p class="block453">Manzara görülmeye değerdi: Odada kimsenin ağzını bıçak açmıyor, gelecek iki fotoğrafın, o iki fotoğraf sayesinde patlatılacak bombanın hırsı ve tedirginliğiyle alınıp verilen nefesler, art arda ya kılan sigaralar, ortalığı, kimi zaman dolu bronşlardan yükselen düdüksü hırıltılarla tuhaflaşan, nemli bir erotik film sahnesine çeviri yordu.</p>
	<p class="block56">Hüsnü Bey'in haliyse haraptı. Bir yandan gazeteye girer girmez soluk soluğa bütün olan biteni, çekemediği üçüncü fotoğrafı bile bir bir sayıp döken Atakan Koral'ın aptallığına köpürüyor, diğer yandan da fotoğraflarda çıkabilecek herhangi bir aksilik ihtimaliyle içi içini yiyordu. Oturduğu yerde oturamıyor, böyle zamanlarda hep yaptığı gibi ceketinden görünmez iplikler ayıklıyor, durmadan öfleyip pöflüyordu. Dahası kefili olmak durumunda kaldığı bir budala yüzünden ayağı kayarsa bir daha kimsenin yüzüne bakamayacağını düşünüyor ve böyle muazzam bir haberin gelip aynı budalaya toslamasına yanıyordu.</p>
	<p class="block38">Ali Güner, her zamanki deli vakarıyla odaya girip, "İlk kare fos," diyerek uzun masanın üzerine, biri zifiri, diğeri macentası bol iki 13x18 fotoğraf kartı fırlatınca ortalık aniden karıştı, acayip bir gürültü koptu.</p>
	<p class="block223"> </p>
	</body></html>
