<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmeyen</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block40" id="calibre_pb_59">Çok öfkelenmiştim, daha dünkü çocuk bana neler söylüyordu böyle? Ben oysa, elimden geleni yapıyordum. Çok içiyorsam kime neydi? Birbirlerine bağırarak, ağlayarak okudukları o şiirleri nasıl yazdığımı biliyorlar mıydı?</p>
	<p class="block31">Ben de onu suç ortağım yaptım, o meyhaneden o meyhaneye gezdirerek çaldım kalbini, kendime bağladım. Sonra karısıyla tanıştım. On dokuz yaşındaydı. Tanıştığımız akşam ağır bir şarkı söyledim ona, ağlattım onu ve kara gözlerinden akan yaşlara baka baka aklımın kalan son kırıntılarını da kaybettim.</p>
	<p class="block12">Çıktı elbet bahçeye. Yüzünü görür görmez anladım. "Ama çok içiyorsun, yoruyorsun beni, bu kadarı da fazla, git artık buradan, bizi rahat bırak," diyordu, buna benzer yüz bin şey söylüyordu, anlamamak ne mümkündü.</p>
	<p class="block10">Yanıma geldi.</p>
	<p class="block179">"Çocuk gibi davranıyorsun," dedi. Bunu dedi, ne kadar da haklıydı.</p>
	<p class="block22">Demir koltuktan doğruldum, yavaş, ona baktım, yavaş, yumruğumu kaldırdım, yavaş, yüzüne savurdum ve yere yuvarlandım. Küçük bir ayak hareketiyle bakmıştı icabıma.</p>
	<p class="block35">Ağlamaya başladım. Dizlerine, temiz, ak pantolonuna yapıştım, çaktırmadan sümüğümü de siliyordum kaliteli kumaşa. "Yazık sana, ayı gibi adamsın hesapta," dedim içimden.</p>
	<p class="block8">En son düşünmek istediğim şeyi yaptı, beni şefkatle çenemden tutup ayağa kaldırdı. Çok yoksul, çok öfkeli, çok aptal, çok çaresiz bir çocuk gibi iki yana sallanıyordum karşısında. "Asya seninle ilgilenmiyor," dedi.</p>
	<p class="block65">Çok iyi anlamıştım, hiç anlamamıştım, sümüğüme karışıp ağırlaşan gözyaşlarımı elimin tersiyle sildim. "Neden," diye sordum.</p>
	<p class="block194">Bir şey söylemesin, tekrar eve girelim, kazasız belasız balıkları yiyelim istiyordum. Ama, "Neden"di işte.</p>
	<p class="block25">"Neden, neden, neden?"</p>
	<p class="block139">Konuştu:</p>
	<p class="block25">"Şiirlerini en çok Asya seviyor, biliyor musun?"</p>
	<p class="block139">Bu ne şeker, ne anlayışlı çocuktu böyle, teselli miydi şimdi bu?</p>
	<p class="block195">Karısını istiyordum, şiirlerimi seviyorsa o benim hakkımdı, dünyanın en güzel şiirlerini yazmıştım ona. Burnumu çektim, genzime dolan kanlı tükürüğün pasını hissettim, Allahım ne kadar zavallıydım...</p>
	<p class="block196"> </p>
	</body></html>
