<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmeyen</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block20" id="calibre_pb_52">Tiksintiyle çeviriyorum başımı. Etrafa göz gezdiriyorum. Koca salon, oturduğumuz koltuklar dışında neredeyse boş. Sadece bir masa var az ötede, masanın çevresinde ince uzun altı sandalye.</p>
	<p class="block12">Salonun boşluğundan, tam karşımda hafif hafif salınan bembeyaz perdelerden kalbime doğru bir serinlik akıyor. Ağzımı açıyorum, duygudan eser yok sesimde:</p>
	<p class="block35">"Sen gitmiştin ve Leylâ Fehmi'ye âşık oldu. Kimse evlenmeye zorlamadı onu. Bunu bana da söyledi."</p>
	<p class="block35">Konuşurken, Leylâ'nın okula gelip, güzel yüzünden dökülen gözyaşları eşliğinde bana Fehmi'yi anlattığı günü hatırlıyorum.</p>
	<p class="block9">Karşımdakini geriletmiş olmaktan hafif bir sevinç duyarak, "Nerede o şimdi?" diye soruyorum.</p>
	<p class="block8">Koltuğa çöküyor yine. Gövdesi küçülmüş şimdi sanki, devliğinden eser kalmamış. Dalgın dalgın bir sigara daha çıkarıp yakıyor. Benim de canım istiyor, ama ikram etmiyor bu kez.</p>
	<p class="block25">"Öldü," diyor neden sonra.</p>
	<p class="block31">Üzerimdeki giysilerin değişmiş olduğunu unutup ceplerimde sigara aranırken, "Neden?" diye soruyorum.</p>
	<p class="block13">O benim küçük kardeşim artık, darbenin hasını yedi, biliyorum.</p>
	<p class="block25">"Bilmiyorum," diye yanıtlıyor sıkıntıyla. "Hastalandı, çaresini bulamadık."</p>
	<p class="block126">Salonun uzak bir köşesine gözlerini dikmiş, sigarasını tüttürürken, onu elinde iki insanın gövdesine sokup çıkardığı kocaman bir bıçakla canlandırıyorum kafamda. Ayağa fırlayıp, annemin de onun yüzünden öldüğünü haykırmak istiyorum, onun üzüntüsüne dayanamadığını suratına vurmak istiyorum. Ama daha fazlasına gücüm yetmiyor. Elimi uzatıp sigara paketini gösteriyorum. Veriyor.</p>
	<p class="block9">Paketi alırken elim hafifçe eline değiyor. Ürperiyorum. Tüylerimin kalktığını anlıyor. Öfkeyle bakıyor yüzüme. Ama kırgın, elini kaldıramayacak kadar kırgın artık.</p>
	<p class="block32">Her ortalama insanın tutunacağı yerden giriyor tekrar söze:</p>
	<p class="block25">"Amcamlar nasıl?"</p>
	<p class="block25">"İyi," diyorum, göğsümde beter bir bunaltı.</p>
	<p class="block36">Derin bir nefes alıp tutuyorum içimde. Sonra yavaş yavaş salıyorum. Onu birdenbire karşımda görünce kapıldığım, yüreğimi kaldıran heyecan nefesle beraber akıp gidiyor içimden. Sakinleşiyorum, seviniyorum sakinleştiğime.</p>
	<p class="block63"> </p>
	</body></html>
