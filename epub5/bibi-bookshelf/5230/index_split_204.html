<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmeyen</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block26" id="calibre_pb_204">kaybetti. Tam dolapla birlikte devrilecekken, Ahmet yetişti, dolabı göğsüyle karşıladı ve biraz sertçe de olsa yere indirdi.</p>
	<p class="block13">Sonra dolapla birlikte içeri girdi ve iki yıl da oradan çıkmadı.</p>
	<p class="block35">İki yıl boyu o meyhanede soğuk mezeler hazırladı, hamamböceklerinin cirit attığı küçücük bir mahzende yatıp kalktı.</p>
	<p class="block35">En çok meyve tabağı hazırlamayı sevdi. Görüntüleri de önemliydi çünkü, ahenkli ve renkli olmaları gerekiyordu, hazırlarken kendinden geçerdi.</p>
	<p class="block36">Mevsimine göre bir elma, bir portakal, bir mandalina, bir ayva, bir muz veya bir dilim karpuz, bir dilim kavun, bir salkım üzüm, bir şeftali, bir zerdali...</p>
	<p class="block10">Onları soyuyor, bembeyaz bir tabağa özenle yerleştiriyordu.</p>
	<p class="block10">Şunlar kenara dizilecek, aralarına bunlardan, yok yok, şunlardan konulacak...</p>
	<p class="block31">Kirazları dağınık mı bırakmalı ya da ortaya mı toplamalı, kenarı limon dilimleriyle süslenmiş, vişne suyu dolu bir kokteyl bardağı, ortasına zarif bir mum, hayır, bir yanar döner, üzümleri hangi yığının üzerinden, ne yana sarkıtmalı?</p>
	<p class="block12">Ayva dilimlerinin üzerine jilet gibi incecik kesilmiş birer dilim limon bırakıyordu, belki, zevke göre biraz da kahve. Veya her muz diliminin üzerine bir damla bal, gürbüz bir ceviz parçası... Tablo gibi oluyordu hazırladığı tabaklar...</p>
	<p class="block35">Nereden öğrendiğini, nasıl akıl ettiğini bilmiyordu, ama tabağın herhangi bir yerine, küçük bir parça limonlu helva bırakıyordu. Meyvenin baygınlığını alıyordu helva...</p>
	<p class="block22">Müşteriler bayılıyordu Ahmet'in meyve tabaklarına. Dışarıda yiyip içip, sırf meyve tabağı ısmarlamaya gelenler oluyordu. Ordövr tabağının şöhretini de bilen biliyordu.</p>
	<p class="block29">Sabahları yüzünü gözünü yıkadıktan sonra, bir tabağa bir parça peynir, bir parça yoğurt koyuyor, rakısını dolduruyor ve içmeye başlıyordu. Uyuyana dek bardağı hiç boş kalmıyor, ama sarhoş da olmuyordu.</p>
	<p class="block9">İçtikçe, beyninin etrafında ılık bir kabuk oluşuyordu sadece. Gıdıklayan, hoş duygular veren, ama gözlerini sımsıkı yumup dokunmaya, yarmaya kalktığında tedirgin eden, hatta çok zorlarsa onu inlete inlete aklının sınırlarına taşıyan ince bir kabuk...</p>
	<p class="block25">Kâbuslar peşini bırakmıyordu uykusunda.</p>
	<p class="block36">Uyumuyor, sanki kopkoyu bir karanlığın içine, karmakarışık seslerle uğuldayan bir mağaraya dalıyordu:</p>
	<p class="block63"> </p>
	</body></html>
