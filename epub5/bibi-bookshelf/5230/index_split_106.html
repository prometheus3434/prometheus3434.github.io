<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmeyen</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block68" id="calibre_pb_106">Kaç saat, kaç gün, kaç yıl ağladım?</p>
	<p class="block8">Gözlerimi zorla araladım, kirpiklerimden lehimler söküldü. Kucağıma, Oğuz'un doldurduğu sayfalara baktım. Islanmışlar, harfler eriyip birbirine karışmış. Şair kibarca uzandı, yavaşça çekip aldı kâğıtları kucağımdan.</p>
	<p class="block9">Başımı arkaya yasladım, gözlerimi yumdum tekrar, birisi içime doğru bir tulumba çalıştırıyordu sanki, boğazıma dizilen hıçkırıkları yutmaya çalıştım, yapamadım.</p>
	<p class="block31">Elimi beynime daldırmak, oraya yapışmış milyonlarca görüntüyü, sesi, kelimeyi söküp atmak istiyordum.</p>
	<p class="block32">Böylesini beklemiyordum.</p>
	<p class="block25">Dayanılmazdı, çok vahşiydi.</p>
	<p class="block28">Yumruklarımı şakaklarıma dayadım, ağzımdan hiç kopmayacakmış gibi ağdalı, kalın bir inilti boşaldı. Kamıma giren zehir gibi bir sancıyla iki büklüm oldum. İleri geri sallanmaya başladım, karnımdaki sıvıların tatlı, yuvarlak seslerle midemin duvarlarına çarptığını duyabiliyordum.</p>
	<p class="block23">Babam mı yazmıştı bunları, bu tek, uzun ve kederli bir cümleye benzeyen günlüğü Oğuz mu tutmuştu? Babam, benim zavallı babam, o elleriyle bıçaklar tutup şiirler mi yazmıştı?</p>
	<p class="block35">Ateşe kesmişti göz çukurlarım, karanlığın içinde ateşten bir kelime kalabalığı, her biri en bakılmaz, en dayanılmaz hilkat gariplerinden menkul, çürümüş bir insan kalabalığı...</p>
	<p class="block143">Allahım, dedim içimden, Allahım sen mi yarattın bu soyu, Oğuz'un soyunu sen mi yarattın? Neden yarattın ki, doğru düzgün bir lanet bile bulaştırmadan tenlerine... Bu kadar yalnız, bu kadar çaresiz, yıkıntılar üzerinde, aksak, topal, şaşkın yürüyen bu soyu, bu çirkin soyu neden çoğalttın?</p>
	<p class="block25">Uzanıp elini tuttum Şair'in.</p>
	<p class="block146">"Babamı anlat bana," dedim. "Anlat, ona ne oldu?" Endişeyle bakıyordu yüzüme. Birden, nasıl olduğunu anlayamadan çileden çıktım: "Delirtme beni, anlat, anlat... "</p>
	<p class="block273"> </p>
	</body></html>
