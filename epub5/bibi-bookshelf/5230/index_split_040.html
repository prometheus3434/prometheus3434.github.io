<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmeyen</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block26" id="calibre_pb_40">hürriyetleri yıkmak için tam kalbimizde bin türlü kumpas hazırlayan kökü dışarıdalara... " diye başladı.</p>
	<p class="block112">Kayıtsızlıkla elimi sallayarak, "Sizin gözleriniz zayıflamış," dedim. Anlayamamıştı söylediğimi:</p>
	<p class="block13">"Nasıl?"</p>
	<p class="block13">"Yani bir göz hekimine gitseniz iyi olacak," diye açıkladım.</p>
	<p class="block36">İleri gittiğimin farkındaydım, ama kendimi tutamıyordum. Karşımdakine baktıkça iki muavinin karışımı, dayanılmaz bir yaratık görüyor, ona kelimelerden menkul oklar saplamaktan kendimi alamıyordum.</p>
	<p class="block32">Dişlerini sıktı ve ağzından ıslık gibi fırlattı kelimeleri:</p>
	<p class="block25">"Sizi bir devlet memuruyla böyle lakayt şekilde konuşmaktan men ederim."</p>
	<p class="block12">"Şimdi tosladık," diye düşündüm, korku içime çökelirken. Okulda da hep böyle olurdu. İşi muavinlerin tam bağırmaya başladığı noktaya dek vardırır, sonra yüreğime bastıran korkuyla tek kelime edemez, öylece tıkanır kalırdım.</p>
	<p class="block13">Ama son bir hamle yapmak istedim:</p>
	<p class="block31">"Tuhafiyeci olduğunuzu söylemiştiniz," dedim ve sesimin yine de iki perde aşağıdan çıktığını fark ederek utandım kendimden.</p>
	<p class="block140">Başını dikleştirip, "Evet," dedi etrafa öldürücü gurur kıvılcımları saçarak. "Tuhafiyecilik yapan ve ülkesini canından çok seven emekli bir memurum ben."</p>
	<p class="block9">Korktuğumu, süngümün eğildiğini anlamıştı, ama nedense üzerime gelmedi. Sustuk. O içkisini içti, ben dayanılmaz bir sıkıntıyla, içimden bir türlü atamadığım korkuya lanetler okuyarak, düelloyu hiç yoktan kaybetmiş olmama yazıklanarak kitabın sayfalarında dolaştırdım gözlerimi. Genç olansa sanki uyumamış, ölmüştü, tek milim kıpırtı yoktu vücudunda.</p>
	<p class="block9">Neden sonra üzerime yapışan bakışlarını fark ettim yaşlı adamın. Ne gariptir ki, az önceki tatsızlığa rağmen belirgin bir muhabbet vardı şimdi gözlerinde. Bütün o ketum, korkunç, şaibeli, neresinden tutulacağı bilinmez vatanperverler gibi, iki kadeh yuvarlayınca diplerdeki bir acıya takılıp içlenmiş, hepimizin en nihayetinde aciz varlıklar olduğumuzu düşünüp hüzünlenmişti, bunu da adım gibi biliyordum. Karşımda duran yine o gözlerdi işte: Dilenen, yalvaran, isteyen...</p>
	<p class="block12">Yüzünün koyu kızartısından epey yüklendiği belliydi içkiye. Konuşmaya başladığında dili dolaşıyordu artık:</p>
	<p class="block90"> </p>
	</body></html>
