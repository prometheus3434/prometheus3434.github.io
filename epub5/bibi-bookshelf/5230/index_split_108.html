<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmeyen</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block45" id="calibre_pb_108">"Öldüremedi," dedi. "On yerden delmiş. Biri kasığına, ikisi karnına, yedisi de sağ bacağına. Derin Tarih diye bir kitap çıkarmıştı hani sizin yayınevi, şu zirzop gazetecinin yazdığı kitap, raporu orada var... "</p>
	<p class="block35">Elbette "düzeltmiştim" o kitabı da. "Esrarengiz bir suikast girişimi," diyordu. Babamın, rakip gizli servislerin tuttuğu, meczup görünümünde bir ajan olabileceğini söylüyordu.</p>
	<p class="block13">Şair devam etti anlatmaya:</p>
	<p class="block31">"Alıyorlar odasından, kim bilir ne sandılar, ne yaygaralar koptu yukarılarda. Aylarca sorguluyorlar, çok yükleniyorlar, çözülmüyor. Ne yapsalar çözemiyorlar. Çünkü adım Ahmet diyor, başka bir şey demiyor. Ne sorsalar Ahmet diyor, hatırlamıyorum diyor. Şadi'yi, Adnan'ı, Canan'ı, Coşkun'u falan soruyorlar, bunda tık yok. Tuttuğu defteri gösteriyorlar, bunları sen yazmadın mı diye. Olabilir diyor, bilmiyorum diyor. Canan'ı yakalayıp getiriyorlar, yüzleştiriyorlar, Canan bunun halini görünce yıkılıyor yere, beriki hayatımda görmedim diye kestirip atıyor. Coşkun'u yakalıyorlar, Coşkun çözülüyor, Oğuz hakkında bildiklerini anlatmakla kalmıyor, bütün teşkilatı ele veriyor. Yüzleştirdiklerinde Coşkun'u da tanımıyor. Kimlikteki ismini kabul etse, adım Oğuz dese, canım öyle istedi yaptım dese belki bırakacaklar yakasını. O Ahmet dedikçe herifler iyice çileden çıkıyor, yazılan senaryoların bini bir para. Sonunda pes ediyorlar. Mahkemeye çıkıyor. Suçlamaları reddetmiyor, kabul de etmiyor, bilmiyorum diyor, hatırlamıyorum. Hâkim kimlik tespiti yapacak, adını soruyor, Ahmet diyor. Hâkim kimliğini sallıyor bunun, "Oğuz, senin ismin Oğuz!" diye bağırıyor. Bu, "Oğuz diye birini tanımıyorum," deyince hâkim de küplere biniyor. Atın bunu içeri diyor. Sekiz yıl ağır hapis... "</p>
	<p class="block25">"E ne yapmış içeride o haliyle?"</p>
	<p class="block35">"Hiçbir şey. Yemiş, içmiş, uyumuş. Bir de okumuş bol bol. Üniversiteden tanıyanlar var bunu. Ama kimseyle konuşmuyor. Tek yaptığı kitap okumak. Hiçbir şey söylemeden geliyor, bulduğu kitabı alıp gidiyor. Zamanla alışıyor diğerleri de. Hatta kendi çapında ün bile yapıyor. Hergelenin teki, 'Kara Delik' diye isim de takmış."</p>
	<p class="block25">"Kara delikte sekiz yıl... "</p>
	<p class="block25">"Beş. Af çıkıyor, bırakıyorlar."</p>
	<p class="block25">"Ne yapıyor sonra?"</p>
	<p class="block31">"Hapishanenin kapısından çıkıyor. Kapının önünde bir polis arabası var. Polisler, öylesine geçmiş olsun falan derken, bu 'hepinize koyayım!' diye bağırıyor. Atıyorlar arabaya, ıssız bir yere götürüyorlar. Öyle haşat ediyorlar ki, öldü sanıp ücra bir yerlere atıyorlar. İsmail</p>
	<p class="block44"> </p>
	</body></html>
