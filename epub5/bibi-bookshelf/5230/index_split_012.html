<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmeyen</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block60" id="calibre_pb_12">Kemiği yüksek sesle kırmaya çalıştığımın farkına vardığımda, tren ilerlemeye başlamış, o ise şarabı neredeyse yarılamıştı. Şişeden seri yudumlar alıyor, bir yandan da ceketinin cebinden çıkardığı tuzlu leblebileri ikişer üçer ağzına atıyordu.</p>
	<p class="block9">Elimi dilenir gibi uzatıp leblebilerden de istedim. Çok ufak olduğunu şaşırarak fark ettiğim ellerinin terinden nemlenmiş leblebileri avucuma bıraktı. Bazı leblebiler parmaklarımın arasından kayıp yere düştü, sağa sola yuvarlandı ve koltukların altından küçük ayakların telaşlı tıpırtıları, minik dişlerin arasında ezilen leblebilerin keyifli kıtırtıları duyuldu.</p>
	<p class="block32">Kıtırtıları dinlerken, tat veren seslerden birinin de bu olduğunu düşündüm.</p>
	<p class="block32">Hiç beklemediğim bir anda konuştu:</p>
	<p class="block25">"Fareler treni ne zaman terk eder?"</p>
	<p class="block36">Sorusunun bir anlamı var gibi görünmüyordu, ama ne tuhaf ki, cevabı öğrenmek istiyordum:</p>
	<p class="block25">"Ne zaman?"</p>
	<p class="block61">"Fareleri bunun batan bir gemi olduğuna ikna edersen." Katıla katıla gülüyordu.</p>
	<p class="block9">Hayatımda duyduğum en berbat, en rezil espriydi. İçimden bir kahkaha koptu yine de. Gülerken, iyi, aferin, diyordum kendi kendime, hiç ayılmamışsın demek ki.</p>
	<p class="block35">Aniden kesti gülmeyi, bir sigara yaktı, sigaradan sıkı bir nefes çekti, öksürdü. Ciddileşmeye çalışıyordu, ama becereceğe de benzemiyordu.</p>
	<p class="block13">Gözlerini bana dikti, yanılmıştım, şimdi koyu bir durgunluk vardı bakışında:</p>
	<p class="block25">"Ben de seni tanıyorum," dedi.</p>
	<p class="block62">"Ben"i ve "tanıyorum"u anlamıştım da, şu "de" neyin nesiydi? Bir başkasını aranır gibi çevreme bakındım. Küfredecektim, etmedim.</p>
	<p class="block62">"İyi," dedim, katlanılmaz olduğunu çok iyi bildiğim sırıtışımla. Devam etti:</p>
	<p class="block23">"Matematik hocanla konuştum geçen günlerde. Senden bahsedince, ah, dedi, fakülteyi bıraktığına üzüldüğüm tek öğrencim odur."</p>
	<p class="block36">Aynı şey oluyordu işte: Burnumun ortalarında bir yer tuzlu tuzlu kaşınmaya, gözlerimin kenarında ateşten ayaklarıyla karıncalar yürümeye başlamıştı. Siktiri çekmek, ayağa fırlamak ve kendimi bu uğursuz hikâyeden atmak istiyordum. Ağzıma kelimeler dolmaya başlamıştı, Şair'den hoşlandığımı hissediyordum.</p>
	<p class="block63"> </p>
	</body></html>
