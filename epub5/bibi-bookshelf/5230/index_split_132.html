<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmeyen</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block26" id="calibre_pb_132">devrim gibi bir coşturucu yaratık. Küfrün, efsanenin, büyünün bini bir para. Tutmuş kolumdan sokakta, vazgeçtik fuhuştan diyor, beni devrimden sonra fuhuş bakanı yapacaksın ama...</p>
	<p class="block23">Fahişeler sokağının gürbüz kadınlarında kahkahayla kasılan karınlar, dört yanda yeni yeni aşklar var. Genç oğlanlar yakaladıkları düşmanlar üzerinde atış talimi yapıyorlar. Aşağı mahalleden koskoca bir kuzine getiriliyor, içine patatesler atılıyor, közleniyor, sonra üzerlerine tereyağı sürülüyor, tuz serpiliyor, herkes birbirine parmak uçlarını yakan patatesler ikram ediyor. İnanılmaz, bitmek bilmez, kurşun sesleriyle çınlayan patates, bira, rakı partileri yapılıyor.</p>
	<p class="block113">Devasa ateşler yakılıyor, çevresinde toplanılıyor, klarnetler üflenip dümbelekler patlatılıp sazlar tırmalanıp vahşi danslar yapılıyor, kaba saba, ilkel şarkılar söyleniyor.</p>
	<p class="block12">Arada ama, arşa doğru incecik bir ses yükseliyor. En güzel şarkıları, en güzel olan söylüyor. Herkes ona âşık: Selen. Peri gibi Selen, ufak tefek bir peri. Dokunulamayacak kadar peri, üzerine güneş vurduğunda bakılamayacak kadar peri, yağmurda ıslandığında kuruyamayacak kadar peri. Her devrime lazım bir siyah peri.</p>
	<p class="block35">Kesmiş önümü sokakta, bu renkte bir tek sermaye bulamazsın ülkede diyor, benim köküm Mısır'da diyor, hısımlarım var orada diyor, devrimden sonra ilk iş Kahire'yi alacağız diyor.</p>
	<p class="block35">Çocuklar kucaktan kucağa geziyor, hepsi gıdıklanıyor, bütün anneler gülüyor. Birini öpen, öpmek için bir başkasını arayıp buluyor. Naralarla, sarhoşluklarla, kazalarla, sevişmelerle taşan sıvılar görkemli bir ittifak oluşturuyor, mahallenin ortasından ince, alaca bir dere halinde, hiç durmadan akıyor.</p>
	<p class="block12">Ada akla hayale gelmedik numaralar çekiyor bize. Fındık farelerini leblebi gibi yutup sonra capcanlı geri çıkarıyor. Tükürerek güvercinler yakalıyor, onun yakaladığı güvercinler hiç kaçıp gitmiyor, sokaklarda insan gibi dolaşıyor. Başından aşağı gaz döküp kendini yakıyor, su dolu fıçıların içinde saatlerce oturuyor, darağaçları kurup kendini asıyor...</p>
	<p class="block108">Bense hep içiyorum, cennetteyim, zeybek oynuyorum, cennetteyim, yüzüm alev alev yanıyor, tabii, elbette, şiirler okuyorum. Alkışlar patladıkça bir daha okuyorum. Kadınlar ağladıkça bir daha. Genç oğlanlar aşka gelip sağa sola sıktıkça bir daha...</p>
	<p class="block316">"Tık tık tık... " "Kim o lan?" "Abi, Salih."</p>
	<p class="block317"> </p>
	</body></html>
