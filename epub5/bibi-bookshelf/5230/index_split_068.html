<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmeyen</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block210" id="calibre_pb_68">İstasyonda bir şişe sütü kafama dikerken duydum: Yanı başımda, büfenin önünde, kaşarlı tostlarını ısıra ısıra konuşan iki genç vardı. Hayran olunacak kadar yakışıklı, kirli sakallı, parlak gözlü, ağırbaşlı... İki Kürt genciydi muhtemelen. Heyecanla, hızlı hızlı, sevinçlerini gizlemeden konuşuyorlardı.</p>
	<p class="block35">Dudaklarıma sıvalı süt tülleriyle put olmuş, dinlediğimi fark edince derhal Kürtçe'ye başladılar. Yanılmamıştım, devrimci gençlerdi bunlar.</p>
	<p class="block32">Bir an bile düşünmeden yanlarına yaklaştım ve sordum:</p>
	<p class="block13">"Neresi? Bu kez neresi heval?"</p>
	<p class="block8">Kaçar gibi bir hareket yaptılar, ama gözümden, konuşmamdan, sallanışımdan bir şeyler çıkarmış olmalılar ki, durdular. Üsteledim:</p>
	<p class="block8">"Neresi be? Yahu iddiaya girdik, ondan soruyorum. Parlamento mu, neresi?" Daha uzun olanı güldü, o gülünce diğeri de güldü. Sarhoştum, bu çok belliydi. Deliydim, bu da az belli değildi.</p>
	<p class="block211">"Üç yer. Ama parlamento yok," dedi uzun olanı. Sabırsızlıkla sordum: "Eee, neresi?"</p>
	<p class="block8">"Bir fabrika, bir üniversite, bir de NATO üssü," dedi, bu kez diğeri. Kazanmıştım iddiayı, sevinçle başımı salladım, bir şey söylemeden uzaklaştım yanlarından. Arkam sıra güldüklerini duyuyordum.</p>
	<p class="block112">Şair'i tuvaletten çıkarken kolundan yakalayıp bastım yaygarayı: "Kuzu çevirme isterim, en sütünden, kocaman kuzu isterim." O da meraklandı:</p>
	<p class="block13">"Neresi?"</p>
	<p class="block176">"Bir üniversite, bir fabrika, bir de NATO üssü." Başını derviş gibi eğdi, "Vay be," diye fısıldarken. Aptal aptal gülüyordum.</p>
	<p class="block212">"Kazandın," dedi.</p>
	<p class="block213"> </p>
	</body></html>
