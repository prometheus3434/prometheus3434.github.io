<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmeyen</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block45" id="calibre_pb_157">Yazdıklarımı sadece Ada'ya okuyorum. Çünkü dinlemiyor o beni. En çok da ondan öğreniyorum. Çünkü Ada hiç konuşmaz Ada yapar, Ada vurur, sever, kırar, ısırır, öper, keser, okşar, koparır...</p>
	<p class="block28">Ada, köpeğimiz Gur ve ben tepe bayır dolaşırız. Gur'u bulup bize hediye ettiği için İmam Hüseyin'e çok teşekkür ederiz. Bitkileri inceleriz, böcekleri, parlak taşları, toprağı. Bir şeyler öğreniriz, öğrendiklerimizin bir yeri ve anlamı vardır, bunu biliriz, ama ne öğrendiğimizi bilmeyiz. Siz hiç dolaşmıyorsunuz mesela etrafta. Buna çok şaşırıyorum. Halbuki o kadar çok bitki, böcek, taş, toprak var ki hemen şu pencereden uzanan açıklıkta.</p>
	<p class="block36">Ben burada çok kitap okudum. Hele şehir kütüphanesini boşalttığımızdan beri başımı kaldırmıyorum kitaplardan. Kelime milleti yeraltında yaşıyor, bunu anladım. Uzun yıllar dehlizlere, madenlere, inlere sıkışmış olanları var ve onlar kuvvetli. Aniden fışkırıyorlar, okuyanın yüzüne tokat gibi çarpıyorlar ve bitip bitmemesi çok fark edecek bir işi bitiriyorlar. Kelimeler güzel. Devrim de güzel.</p>
	<p class="block36">Geçenlerde bir rüya gördüm. Filin biriyle satranç oynarken sol tarafımdan aniden siyah bir güvercin uçuvermişti, her yeri bir toprak kokusu sarıvermişti, içime bir sancı saplanmıştı. Ahmet, dedim kendi kendime, sen şah desen mat olursun, böyle bir yanın var senin, en çok da Selen. Efendim? Selen.</p>
	<p class="block12">Asırlarca yerin altında saklanmak, nefes almadan yaşamak ve bir yaratığa dönüşmek istiyordum. Binlerce kolu, binlerce gözü, pençeleri, zehir saçan dili olan, ama çok iyi yürekli, hayırsever bir yaratık. Kurulan onca sofra boşa çalarsa, yakılan mangallar sönerse, nağmeler uçarsa, gülüşler unutulursa gelip her şeyi bir anda toparlasın, yerli yerine yerleştirsin, olan biteni hatırlatsın diye. Kırılmıştım, çok kırılmıştım. Ben kırık biriydim, bana ve file bir fırsat verilmeliydi. Bu bir rüyaydı. Yine de fırsat verilmeliydi.</p>
	<p class="block393">Ben bir rüya daha gördüm. Çok acayip bir rüyaydı ve onun yüzünden çok istediğim bir şeyi yapamadım.</p>
	<p class="block36">Ben Selen'e âşığım sanırım. Ama derdimi bir türlü açamıyorum. Geçen gece uyumadan önce çok kararlıydım, sabah kalkar kalkmaz gidip içimi dökecektim Selen'e. Ama o rüya yüzünden vazgeçtim.</p>
	<p class="block32">Rüyayı anlatacağım size:</p>
	<p class="block36">Köpeklerin ortasında yapayalnız kalmışım. Bu köpekler insan, ama köpek gibi insan. Ben çok ünlü bir matematikçiyim, profesörüm yani. Selen de benim karım. Zaten kendisi çok</p>
	<p class="block63"> </p>
	</body></html>
