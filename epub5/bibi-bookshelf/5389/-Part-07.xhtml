<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="BookStyles.css" type="text/css" rel="stylesheet"/>
</head>
 <body>
<h2 title="Yedi • 2009 YAZI"><i>Yedi</i><br/>
2009 YAZI<br/>
<img alt="icon2" src="icon2.png"/></h2>
<p>“Baban büyük bir adam.”</p>
<p>Adel başını kaldırıp baktı. Konuşan, öğretmeni Malalay idi, eğilip kulağına fısıldamıştı. Orta yaşlı, tombul bir kadındı, omzuna leylak rengi, boncuklu bir şal atmıştı; gözleri kapalı, Adel’e gülümsemekteydi.</p>
<p>“Ve sen çok şanslı bir çocuksun.”</p>
<p>“Biliyorum,” diye fısıldadı oda.</p>
<p>Kadın dudaklarını oynatarak. <i>Aferin</i>, dedi.</p>
<p>Kasabada yeni açılan kızlar okulunun, düz damlı, geniş camlı, açık yeşil renkte, dört köşe binanın ön basamaklarında durmuş, Adel’in babası <i>Baba can</i>’ın coşkulu bir konuşmanın ardından okuduğu kısa duayı dinlemekteydiler. Karşılarında, alev alev yanan öğle güneşinde toplanmış büyük bir kalabalık vardı; güneş yüzünden gözlerini kısmış çocuklar, anne babalar, yaşlılar; Şadbağ-e-Nau’nun, yani “Yeni Şadbağ”ın yerlisi, kabaca yüz küsur kasabalı.</p>
<p>“Afganistan hepimizin anası,” dedi Adel’in babası kalın işaretparmağını gökyüzüne dikerek. Güneş akik taşlı yüzüğünü parlattı. “Ama hasta bir ana; çok uzun zamandır acılar içindeydi. Şimdi, bir annenin iyileşebilmek için oğullarına ihtiyacı vardır, doğru. Ama aynı zamanda kızlarına da ihtiyacı vardır... En az oğulları kadar, belki daha da fazla!”</p>
<p>Bunun üzerine güçlü bir alkış koptu, haykırışlar, onaylayan bağırışlar yükseldi. Adel kalabalıktaki çehreleri taradı. Babasına doğru kalkmış olan bu yüzler vecit halindeydi. <i>Baba can</i> kara, çalımsı kaşları, gür sakalı, uzun boyu, güçlü, irikıyım bedeniyle hepsine tepeden bakıyor, geniş omuzları arkasında kalan okul girişini neredeyse bütünüyle kaplıyordu.</p>
<p>Babası konuşmayı sürdürdü. Adel, Kebir’le göz göze geldi; ellerde Kalaşnikof, babasının iki yanında, sakin, kayıtsızca duran iki korumadan biriydi. Adel onun pilot tarzı gözlüğünün koyu camlarında, kalabalığın yansısını görebiliyordu. Kebir kısa boylu, zayıf, adeta narin bir adamdı, cırtlak renkli -mor, camgöbeği, turuncu- takım elbiseler giyerdi, ama <i>Baba can</i> onun tam bir şahin olduğunu, onu hafife almanın vahim bir hata olacağını söylerdi.</p>
<p>“Size söyleyeceklerim işte bunlar, Afganistan’ın genç kız evlatları,” diye sözünü bağladı <i>Baba can</i>, uzun, kalın kollarını kucaklarcasına kalabalığa doğru uzatarak. “Sizi ciddi bir görev bekliyor. Öğrenmek, kendinizi adamak, eğitiminizi başarıyla tamamlamak ve salt kendi ana babalarınızı değil, ortak anamızı da gururlandırmak. Onun geleceği sizlerin ellerinde, benim değil. Sizden istediğim, bu okulu benden gelen bir armağan olarak görmemeniz. Bu yalnızca bir bina, onun <i>gerçek </i>değeri içinde, yani sizlerde. Asıl armağan sizlersiniz, kız kardeşlerim, sırf bana değil, Şadbağ-e-Nau’ya, daha da önemlisi, Afganistan’a verilen bir armağan! Tanrı sizleri korusun.”</p>
<p>Daha da büyük bir alkış yükseldi. Pek çok kişi, “Tanrı seni korusun. Komutan <i>Sahip</i>!” diye haykırdı. <i>Baba can</i> geniş geniş gülümseyerek bir yumruğunu havaya kaldırdı. Duyduğu iftihardan Adel’in gözleri doldu.</p>
<p>Öğretmen Malalay, <i>Baba can</i>’a bir makas uzattı. Dersliğin girişine kırmızı bir kurdele gerilmişti. Kalabalık daha iyi görebilmek için yavaşça öne doğru hareketlendi, Kebir birkaç kişiye geri çekilmesini işaret etti, bir ikisini göğsünden itekledi. Kalabalıktan eller yükseldi, cep telefonları kurdelenin kesilişini kaydetti. <i>Baba can</i> makası aldı, durdu, Adel’e dönüp şöyle dedi: “Al, evlat, bu onur sana ait olsun.” Makası Adel’e verdi.</p>
<p>Adel gözlerini kırpıştırdı.</p>
<p>“Ben mi?”</p>
<p>“Hadi bakalım,” dedi <i>Baba can</i>, ona göz kırparak.</p>
<p>Adel kurdeleyi kesti. Uzun bir alkış koptu. Adel fotoğraf makinelerinin çıtırtısını, bazı seslerin, “<i>Allah-u-ekber</i>!” diye haykırdığını duydu.</p>
<p>Sonra <i>Baba can</i> eşikte durdu, tek sıra halinde dizilen öğrenciler de teker teker sınıfa girdi. Bunlar yaşları sekizle on beş arasında değişen genç kızlardı; beyaz başörtüsü bağlamış, <i>Baba can</i>’ın hediye ettiği ince çizgili, siyahlı grili formaları giymişlerdi. Adel, her birinin sınıfa girmeden önce kendini utangaç bir edayla <i>Baba can</i>’a tanıtışını seyretti. Babası onlara içtenlikle gülümsüyor, başlarını okşuyor, yüreklendirici birkaç söz ediyordu. “Sana başarılar diliyorum. <i>Bibi</i> Meryem. Sıkı çalış, <i>Bibi</i> Hümeyra. <i>Bibi</i> İlham, hadi göğsümüzü kabart.”</p>
<p>Daha sonra Adel, siyah <i>Land Cruiser</i>’ın ve sıcaktan terlemeye başlamış olan babasının yanında durdu, yöre halkıyla tokalaşmasını izledi. <i>Baba can</i> boştaki elindeki tespihi çekiyor, azıcık öne eğilerek sabırla dinliyor, başını sallıyordu, alnı kırışmıştı; teşekkür etmek, hayır duasını, saygısını sunmak, fırsattan istifade bir ricada bulunmak için yaklaşan her kadına ya da erkeğe karşı nazik, ilgiliydi. Hasta çocuğunu Kâbil’deki bir cerraha götürmesi gereken bir anne, ayakkabı tamir dükkânı açmak için borç paraya ihtiyacı olan bir adam, yeni alet edevat isteyen bir araba tamircisi.</p>
<p><i>Komutan Sahip, eğer sizin için mümkünse</i>...</p>
<p><i>Baktıracak başka yerini yok, Komutan Sahip..</i>.</p>
<p>Adel aile üyelerinin dışında, babasına “<i>Komutan Sahip</i>”ten başka bir şekilde seslenildiğini duymamıştı, Ruslar çoktan gittiği, <i>Baba can</i> on yıldan fazladır eline silah almadığı halde. Evde, oturma odasının dört bir tarafı babasının <i>cihat</i> günlerinden kalma, çerçeveli fotoğraflarıyla doluydu. Adel her fotoğrafı tek tek ezberlemişti: Babası eski, tozlu bir cipin çamurluğuna yaslanmış; yanmış bir tankın döner taretinin önüne çömelmiş; düşürdükleri bir helikopterin yanında, göğsüne çaprazlamasına tutturulmuş fişeklik, adamlarıyla birlikte mağrurca poz vermiş. Bir tanesinde, üzerinde omuz kayışı ve yelek, alnı çölün kumlarında, namaz kılıyordu.</p>
<p><i>Baba can</i> savaş sırasında Ruslar tarafından iki kere vurulmuştu. Adel’e yara izlerini gösterdi; biri sol kaburga kafesinin altında -bunun dalağına mal olduğunu söyledi- ötekiyse göbek deliğinden yalnızca bir başparmak uzaklığında. Her şeye rağmen şansım varmış, dedi. Arkadaşlarından kolunu, bacağını, gözlerini kaybedenler olmuştu ya da yüzleri yananlar. Vatanları uğruna, dedi <i>Baba can</i>, ve Tanrı yolunda. Zaten cihatın anlamı da budur, diye açıkladı. Kendini feda etmek. Kollarını, bacaklarını, gözlerini, hatta hayatını feda edersin, hem de seve seve. Cihat aynı zamanda sana bazı haklar ve ayrıcalıklar getirir, çünkü Tanrı en büyük fedakârlıklarda bulunanların, hak ettikleri ödülleri toplamasını sağlar.</p>
<p><i>Hem bu hayatta hem de ötekinde</i>, diye ekledi <i>Baba can</i>, kalın parmağıyla önce aşağıyı, sonra da yukarıyı göstererek.</p>
<p>Adel resimlere bakarken, o serüven dolu günlerde cihada katılıp babayla omuz omuza savaşabilmiş olmayı dilerdi. Kendini <i>Baba can</i>’la birlikte Rus helikopterlerine ateş ederken, tankları havaya uçururken, çevik hareketlerle kurşunlardan kaçarken, dağlarda yaşayıp mağaralarda uyurken hayal etmeye bayılıyordu. Baba oğul, iki savaş kahramanı.</p>
<p><i>Baba can</i>’ı bir de Başkan Karzai’yle birlikte, Kâbil’deki Başkanlık Sarayı Arg’da gülümserken gösteren, çerçeveli, büyük bir fotoğraf vardı. Bu daha yeniydi, babasına Şadbağ-e-Nau’daki hizmetleri, hayırseverliği için verilen ödül töreninde çekilmişti. <i>Baba can</i>’ın fazlasıyla hak ettiği bir ödüldü. Kızlar için açtığı okul yalnızca son projesiydi. Adel kasabada doğum yaparken ölen kadın sayısının hayli yüksek olduğunu biliyordu. Ama artık ölen yoktu, çünkü babası büyük bir klinik yaptırmış, başına da maaşlarını kendi cebinden ödediği iki doktorla üç ebe getirmişti. Klinikte bütün kasaba halkı bedavaya tedavi görüyordu; Şadbağ-e-Nau’da aşılanmayan tek çocuk kalmamıştı. <i>Baba can</i>, su kaynaklarını saptaması ve kuyu açması için kasabanın her yanına ekipler gönderdi. Sonunda Şadbağ-e-Nau’ya daimi elektrik bağlatan da o oldu. Verdiği paraların, Adel’in Kebir’den öğrendiğine göre, nadiren geri ödenen borçların sayesinde, en az bir düzine yeni iş kurulmuştu.</p>
<p>Adel daha önce öğretmenine söylediği şeye bütün kalbiyle inanıyordu. Böyle bir adamın oğlu olduğu için gerçekten de <i>şanslıydı</i>.</p>
<p>Tokalaşma, el sıkışma faslı sona ermek üzereyken, Adel’in gözüne babasına yaklaşan ufak tefek bir adam çarptı. Yuvarlak, tel çerçeveli bir gözlüğü, kısa, kırçıl sakalı, yanmış kibrit uçlarına benzeyen, küçük dişleri vardı. Peşinden, Adel’le yaşıt görünen bir oğlan çocuğu geliyordu. Oğlanın iri ayak parmakları, lastik ayakkabısında bulunan, aynı ebattaki deliklerden fırlamıştı. Karman çorman saçları kafasında keçeleşmiş, kıpırtısız bir kütle halindeydi. Kot pantolonu kirden kaskatı, ona göre çok da kısaydı. Bol tişörtüyse, tam tersine, neredeyse dizlerine geliyordu.</p>
<p>Kebir hemen yaşlı adamla <i>Baba can</i>’ın arasına girdi. “Sana bunun zamanı değil, demiştim,” dedi.</p>
<p>“Kumandanla iki kelime konuşacağım,” dedi yaşlı adam.</p>
<p><i>Baba can</i> Adel’i kolundan tuttu, tatlılıkla götürüp <i>Land Cruiser</i> cipin arka koltuğuna oturttu. “Hadi gidelim, evlat. Annen bizi bekliyor.” Adel’in yanına tırmandı, kapıyı çekti.</p>
<p>İçeriyi göstermeyen, film kaplı cam kapanırken Adel, Kebir’in yaşlı adama bir şeyler söylediğini gördü, ama ne dediğini duyamadı. Sonra Kebir cipin önüne geçip sürücü koltuğuna oturdu, Kalaşnikof’unu yanındaki koltuğa bıraktıktan sonra motoru çalıştırdı.</p>
<p>“O neydi öyle?” diye sordu Adel.</p>
<p>“Önemli bir şey değil,” dedi Kebir.</p>
<p>Yola çıktılar. Tören kalabalığındaki çocukların kimisi bir süre arkalarından koştu, sonra cip hızla uzaklaştı. Kebir Şadbağ-e-Nau kasabasını ikiye bölen, kalabalık anacaddede, trafiğin arasında zikzaklar çizerek, sık sık kornaya basarak ilerledi. Herkes ona yol veriyordu. El sallayanlar oldu. Adel her iki yanındaki kalabalık kaldırımlara baktı; bakışları tanıdık görüntülere takıldı - kasaplarda kancalardan sarkan etler, tahta çarklarını çeviren, körüklerini elle şişiren demirciler, üzümlerine, kirazlarına konan sinekleri yelpazeyle kovalayan manavlar, kaldırımdaki hasır koltuğunda usturasını bileyen sokak berberi. Çayevlerinin, kebapçıların, bir radyo tamircisinin, bir caminin önünden geçtiler, sonra Kebir, direksiyonu kasabanın büyük meydanına kırdı; tam ortasında mavi bir çeşmeyle kara taştan yapılma, iki buçuk metre yüksekliğinde bir <i>Mücahit</i> heykeli vardı; yüzü doğuya dönük, başında zarifçe sarılmış bir türban, omzunda bir roketatar. <i>Baba can</i>, heykeli yapması için Kâbil’den özel olarak bir heykeltıraş getirtmişti.</p>
<p>Caddenin kuzeyinde birkaç mahallelik bir yerleşim alanı uzanıyordu, daha çok dar, asfaltsız sokaklarla küçük, düz damlı, beyaz, sarı ya da maviye boyalı evlerden oluşmaktaydı. Birkaçının damına uydu antenleri takılıydı; pek çok pencereden Afgan bayrağı sarkıyordu. <i>Baba can</i>, Adel’e Şadbağ-e-Nau’daki evlerle işyerlerinin çoğunun son on beş yılda yapıldığını anlatmıştı. Çoğunun yapımına bizzat destek vermişti. Burada yaşayanlar onu Şadbağ-e-Nau’nun kurucusu olarak görüyordu; Adel encümen üyelerinin kasabaya <i>Baba can</i>’ın adını vermek istediklerini, ama onun bu şerefi geri çevirdiğini biliyordu.</p>
<p>Anacadde buradan başlayarak üç kilometre kadar kuzeye uzanıyor, sonra Şadbağ-e-Kohna’ya, yani Eski Şadbağ’a bağlanıyordu. Adel köyün eski, yirmi-otuz yıl önceki halini elbette görmemişti. <i>Baba can</i> onunla annesini Kâbil’den buraya getirdiğinde, ortada köy filan kalmamıştı. Bütün evler gitmişti. Geçmişten kalabilen tek yadigâr, yıkıldı yıkılacak bir yeldeğirmeniydi. Kebir, Şadbağ-e-Kohna’da direksiyonu sola kırıp anacaddeden ayrıldı, dört yüz metrelik, geniş, asfaltsız bir yola saptı; bu şose, anacaddeyi Adel’in ailesinin yaşadığı, etrafı üç buçuk metrelik, kalın bir duvarla çevrili araziye bağlamaktaydı - yeldeğirmeni sayılmazsa, Eski Şadbağ’dan geriye kalabilen tek yapıydı. Cip yolda hoplaya zıplaya ilerlerken, Adel beyaz duvarları görebiliyordu. Duvarların üzerine kıvrılmış dikenli tel kangalları yerleştirilmişti.</p>
<p>Arazinin ana giriş kapısından hiç ayrılmayan, üniformalı bir nöbetçi onları selamlayıp kapıyı açtı. Kebir cipi duvardan geçirdi, çakıltaşlı bir patikadan eve doğru sürdü.</p>
<p>Ev üç katlıydı, parlak pembeye ve firuze yeşiline boyanmıştı. Kocaman sütunları, sivri uçlu saçakları, güneşte ışıldayan, aynalı bir tavan penceresi vardı. Alçak korkuluk duvarları, parıltılı mozaiklerle bezeli bir sundurma, kavisli, dökme demir parmaklıkların çevirdiği, geniş balkonlar. Evde dokuz yatak odasıyla yedi banyo vardı, bazen Adel, <i>Baba can</i>’la saklambaç oynadığında, babasını bulana kadar tam bir saat dolanıp dururdu. Banyolardaki, mutfaktaki bütün tezgâhlar granitten ve misketlimonuna çalan mermerden yapılmaydı. <i>Baba can </i>son günlerde bodruma bir yüzme havuzu yaptırmaktan söz ediyor, Adel keyiften uçuyordu.</p>
<p>Kebir, cipi yüksek sokak kapısının önündeki yuvarlak araba yolunda durdurdu. Motoru kapadı.</p>
<p>“Bize bir dakika izin versene,” dedi <i>Baba can</i>.</p>
<p>Kebir başıyla tamam dedi, arabadan indi. Adel onun mermer basamakları çıkıp zili çalışını izledi. Kapıyı öteki koruma, Azmaray açtı; kısa boylu, tıknaz, aksi suratlı bir adamdı. İkisi bir şeyler konuştular, sonra birer sigara yakıp basamaklarda oyalandılar.</p>
<p>“Gerçekten gitmek zorunda mısın?” dedi Adel. Babası sabah Helmand’daki pamuk tarlalarını denetlemek, orada yaptırdığı çeltik fabrikasındaki işçilerle görüşmek üzere güneye gidecekti. Tam iki haftalığına gidiyordu, Adel’e sonsuzluk gibi gelen bir süre.</p>
<p><i>Baba can</i> gözlerini ona çevirdi. Arka koltuğun yarısından çoğunu kaplıyor, Adel’i iyice cüceleştiriyordu. “Keşke mecbur olmasaydım, oğlum.”</p>
<p>Adel başını salladı. “Bugün çok gururlandım. Seninle gurur duydum.”</p>
<p><i>Baba can</i>, o kocaman, ağır elini Adel’in dizine koydu. “Sağ ol, Adel. Var ol. Ama seni bu tür şeylere götürmemin nedeni öğrenmen, bizim gibi şanslı insanların sorumluluklarını yerine getirmesinin önemini anlaman.”</p>
<p>“Tek istediğim, böyle ha bire yolculuk etmemen.”</p>
<p>“Benim de, evlat. Benim de. Ama yarına kadar vaktimiz var. Akşam evde olacağım.”</p>
<p>Adel başını tamam anlamında salladı, bakışlarını ellerine indirdi.</p>
<p>“Bak,” dedi babası yumuşak bir sesle, “bu kasabadakilerin bana ihtiyacı var, Adel. Bir ev, bir iş sahibi olmak, geçinebilmek için yardımıma gereksiniyorlar. Kâbil’in kendi sorunları var. Onlara yardım edemez. Dolayısıyla, ben de yardım etmezsem kimse etmeyecek. O zaman da bu insanlar sıkıntıya düşecek.”</p>
<p>“Biliyorum,” diye mırıldandı Adel.</p>
<p><i>Baba can</i> onun dizini hafifçe sıktı. “Kâbil’i, arkadaşlarını özlüyorsun, biliyorum. Buraya alışmak güç oldu, hem senin hem de annen için. Ve sürekli seyahat ettiğimi, toplantılara katıldığımı, bir sürü insanın zamanıma el koyduğunu da biliyorum. Ama... bak bana, evlat.”</p>
<p>Adel başını kaldırdı, gözlerini <i>Baba can</i>’ınkilere dikti. Bu gözler gür kaşların altından şefkatle ışıldamaktaydı.</p>
<p>“Bu dünyada benim için senden daha değerli hiç kimse yok, Adel. Sen benim tek oğlumsun. Senin için bütün bunlardan seve seve vazgeçmeye hazırım. Senin için canımı bile veririm, oğlum.”</p>
<p>Adel başını salladı, gözleri dolar gibi oldu. Bazen, <i>Baba can</i> böyle şeyler söylediğinde yüreğinin kabardığını, soluk almasına izin vermeyecek kadar şiştiğini hissederdi.</p>
<p>“Beni anlıyor musun?”</p>
<p>“Evet, <i>Baba can</i>.”</p>
<p>“Bana inanıyor musun?”</p>
<p>“İnanıyorum.”</p>
<p>“Güzel. Hadi babaya bir öpücük ver bakalım.”</p>
<p>Adel kollarını babasının boynuna doladı, babası da ona sımsıkı, sabırla sarıldı. Adel küçükken gecenin bir yarısı, gece hâlâ kâbusun etkisiyle sarsılırken babasının omzuna vurur, o da battaniyeyi açıp yatağa girmesini bekler, onu kucaklar, başının tepesini öperdi, ta ki Adel’in titremesi geçene, yeniden uykuya dalana dek.</p>
<p>“Belki Helmand’dan sana küçük bir armağan getiririm,” dedi <i>Baba can</i>.</p>
<p>“Mecbur değilsin,” dedi Adel, boğuklaşan sesiyle. Zaten gereğinden çok oyuncağı vardı. Ama yeryüzünde babasının yokluğunu telafi edecek tek bir oyuncak yoktu.</p>
<p class="exP">O gün daha sonra, Adel merdivenin ortalarına oturup gizlice aşağıdaki sahneyi izledi. Zil çalmış, Kebir de kapıyı açmıştı. Şimdi kollarını göğsünde kavuşturup kapının pervazına yaslanmış, girişi güzelce kapamış olan koruma, karşısındaki kişiyle konuşmaktaydı. Adel’in daha önce, okulda gördüğü yaşlı adamdı bu; hani şu gözlüklü, yanmış kibrit dişli. Ayakkabılarında delikler bulunan oğlan da orada, babasının yanındaydı. Yaşlı adam, “Nereye gitti?” diye sordu.</p>
<p>“Güneye,” dedi Kebir. “İş için.”</p>
<p>“Yarın gideceğini duymuştum.”</p>
<p>Kebir omuzlarını silkti.</p>
<p>“Ne kadar kalacak?”</p>
<p>“İki belki de üç ay. Kim bilir.”</p>
<p>“Ben öyle duymadım ama.”</p>
<p>“Bak sabrımı taşırıyorsun, ihtiyar,” dedi Kebir kollarını çözerek.</p>
<p>“Burada bekleyeceğim.”</p>
<p>“Hayır, burada bekleyemezsin.”</p>
<p>“Yolda, demek istedim.”</p>
<p>Kebir sabırsızlıkla ayak değiştirdi. “Nasıl istersen. Ama komutan meşgul bir adam. Ne zaman döneceği belli olmaz.”</p>
<p>Yaşlı adam başını salladı, geri çekildi; oğlan da peşinden.</p>
<p>Kebir kapıyı kapadı.</p>
<p>Adel aile odasındaki perdeyi açtı, camdan yaşlı adamla oğlanın malikâneyi anayola bağlayan şoseye çıkışını seyretti.</p>
<p>“Yalan söyledin adama,” dedi Kebir’e.</p>
<p>“Maaşımın bir kısmı da bunun için ödeniyor bana: Babanı akbabalardan korumak için.”</p>
<p>“Hem ne istiyormuş ki, iş mi?”</p>
<p>“Onun gibi bir şey.”</p>
<p>Kebir kanepeye oturdu, ayakkabılarını çıkardı. Adel’e bakıp göz kırptı. Adel, Kebir’i severdi; onunla hiç konuşmayan, sevimsiz Azmaray’dan çok daha fazla. Kebir, Adel’le iskambil oynar, Adel de onu birlikte DVD seyretmeye davet ederdi. Kebir filmlere bayılırdı. Karaborsadan aldığı DVD’lerle dolu bir koleksiyonu vardı, haftada 10-12 film izlediği olurdu; İran, Fransız, Amerikan ve elbette Hint işi Bollywood filmleri - ne olursa. Bazen Adel’in annesi başka odadayken, Adel de babasına söylememeye söz verirse, Kebir Kalaşnikof’unun fişek haznesini boşalttıktan sonra Adel’e verir, silahı bir <i>mücahit</i> gibi tutmasına müsade ederdi. Şu an Kalaşnikof kapının yanındaki duvara yaslanmış duruyordu.</p>
<p>“Zararsız insanlara benziyorlar,” dedi Adel perdeyi bırakıp Kebir’e dönerken. Gazetenin üstünden korumanın alnını görebiliyordu.</p>
<p>“Belki de onları içeriye, çaya davet etmeliydim,” diye mırıldandı Kebir. “Yanında pasta da ikram ederdik.”</p>
<p>“Dalga geçmesene.”</p>
<p>“Bunların hepsi zararsız görünür.”</p>
<p>“<i>Baba can</i> yardım edecek mi onlara?”</p>
<p>Kebir iç geçirdi. “Muhtemelen. Baban bu insanlar için bir nehir.” Gazeteyi indirip sırıttı. “Nereden bu laf? Hadi, Adel. Daha geçen ay izledik.’’</p>
<p>Adel omuz silkti. Üst kata çıkmak üzere hareketlendi.</p>
<p>“<i>Lawrence</i>,” diye seslendi Kebir kanepeden. “<i>Arabistanlı Lawrence</i>. Anthony Quinn.” Sonra tam Adel merdivenin tepesine ulaşmıştı ki: “Bunlar akbaba, Adel. Sakın numaralarına kanma. Ellerinden gelse babanın iliğini bile kurutur bunlar.”</p>
<p class="exP">Babasının Helmand’a gitmesinden iki gün sonra, bir sabah Adel ebeveyninin yatak odasına çıktı. Kapının arkasından gelen müzik sesi yüksek, gümbürtülüydü. İçeri girince annesini üzerinde bir şort, bir tişört, düz ekran, devasa televizyonun karşısında, üç sarışın, terli kadının hareketlerini yineler, sıçramalar, çömelmeler, yana ve öne esnemelerden oluşan devinimleri yaparken buldu. Annesi, tuvalet masasının üstündeki büyük aynadan onun geldiğini gördü.</p>
<p>Bangır bangır müziği bastırmak için, “Bana katılmak ister misin?” diye bağırdı soluk soluğa.</p>
<p>“Şurada oturacağım,” dedi Adel. Yerdeki halıya oturdu, annesini seyretti; Aria birdirbir oynarcasına odayı bir uçtan ötekine katetmekteydi.</p>
<p>Adel’in annesinin narin el ve ayakları, küçük, kalkık bir burnu ve Kebir’in Bollywood filmlerindeki artistleri andıran, güzel bir yüzü vardı. İnce uzun, çevik, gençti - <i>Baba can</i>’la evlendiğinde henüz on dört yaşındaymış. Adel’in daha yaşlı, ikinci bir annesi, üç tane de üvey ağabeyi vardı, ama <i>Baba can</i> onları doğuya, Celalabad’a yerleştirmişti; Adel onları ayda bir kez filan, <i>Baba can</i> ziyarete giderken onu da yanında götürdüğü zaman görüyordu. Birbirinden hiç hazzetmeyen annesiyle üvey annesinin aksine, Adel’le üvey kardeşlerinin arası çok iyiydi. Celalabad’da Adel’i parka, çarşıya, sinema ya ve <i>Buzkaşi</i> karşılaşmalarına götürürlerdi. Onunla <i>Resident Evil</i> oynar, <i>Call of Duty</i>’de onunla birlikte zombileri vurur, mahalledeki futbol maçlarında onu mutlaka kendi takımlarına seçerlerdi. Adel onların burada, yakınında yaşaması için neler vermezdi ki...</p>
<p>Sırtüstü yatıp gergince uzattığı bacaklarını kaldıran, sonra yeniden indiren annesini izledi; çıplak bileklerinin arasına mavi plastikten, küçük bir top kıstırmıştı.</p>
<p>İşin aslı, Adel Şadbağ’da can sıkıntısından patlamak üzereydi. Buraya yerleşeli iki yıl olmasına karşın, tek bir arkadaş edinememişti. Bölgedeki pervasız kaçırma olayları yüzünden, bisikletle -hele ki tek başına- kasabaya inemiyordu; gerçi arada bir gizlice sıvışıp arazinin çevresinde kısa bir tur attığı oluyordu. <i>Baba can</i> onun okula gitmesine izin vermediği için sınıf arkadaşı da yoktu ona ders vermek üzere her sabah eve özel bir öğretmen gelmekteydi. Adel zamanını genellikle kitap okuyarak, futbol topunu tekmeleyerek ya da Kebir’le aynı filmleri tekrar tekrar izleyerek geçiriyordu. Dev boyutlu evin geniş, yüksek duvarlı koridorlarında, o kocaman, boş odalarda keyifsizce geziniyor ya da üst kattaki yatak odasının penceresinden dışarıya bakıyordu. Koskoca bir malikânede ama küçülmüş bir dünyada yaşıyordu. Bazı günler canı öylesine sıkılıyordu ki içinden tahta çiğnemek geliyordu.</p>
<p>Burada annesinin de fena halde yalnızlık çektiğinin farkındaydı. Kadın, günlerini programlayarak doldurmaya çalışıyordu; sabahları beden hareketleri, duş, sonra kahvaltı, okuma, bahçeyle uğraşma, öğleden sonra da televizyonda eften püften Hint dizileri. <i>Baba can</i> seyahatteyken, yani sık sık, annesi evde gri eşofman, lastik ayakkabıyla, makyajsız yüzü, ensesinde toplayıverdiği saçlarıyla dolaşırdı. <i>Baba can</i>’ın Dubai’den getirdiği yüzükler, kolyeler, küpelerle dolu mücevher kutusunu açmazdı bile. Bazen telefonda saatlerce Kâbil’deki ailesiyle konuşurdu. Adel annesinin silkinip canlandığını bir tek ailesi (yani ablasıyla anne babası) iki-üç ayda bir, birkaç günlüğüne ziyarete geldiğinde görürdü. Uzun, desenli bir elbise, yüksek topuklu ayakkabılar giyer, makyaj yapardı. Gözleri parlar, kahkahası evde çınlardı. İşte o zaman, Adel onun eskiden nasıl biri olduğuna dair bir fikir sahibi olurdu.</p>
<p><i>Baba can</i> yokken, anne oğul birbirlerine can simidi olmaya çalışıyorlardı. Parçalı bulmacayla uğraşır, Adel’in oyun konsolunda golf ve tenis oynarlardı. Ama Adel’in annesiyle paylaşmaktan en keyif aldığı uğraşı, kibrit çöplerinden ev yapmaktı. Annesi bir kâğıda evin üç boyutlu bir planını çizerdi; ön sundurması, sivri tepelikli çatısı, içerideki merdivenleri ve odaları ayıran duvarlarıyla tastamam bir şema. Önce zemini, sonra da iç duvarlarla merdivenleri inşa ediyorlar, kibrit çöplerine zamk sürerek, bölümleri kurumaya bırakarak vakti özenle öldürüyorlardı. Adel’in annesi gençken, Adel’in babasıyla evlenmeden önce, mimar olma hayalleri kurduğunu söylerdi.</p>
<p>Bir keresinde, bir gökdelen inşa ederlerken, <i>Baba can</i>’la evliliğinin öyküsünü anlattı.</p>
<p><i>Aslında ablamla evlenmek istemişti</i>, dedi.</p>
<p><i>Nergis Teyze’yle mi</i>?</p>
<p><i>Evet</i>. <i>Kâbil’deydik. Bir gün ablamı sokakta görmüş ve tutulmuş. Onunla evlenmeyi kafaya koymuş. Ertesi gün kapımızı çaldı; beş adamıyla birlikte. Bir şekilde kendilerini içeriye davet ettirdiler. Hepsi de postallıydı</i>. Başını salladı. <i>Baba can</i>’ın yaptığı şey komikmiş gibi güldü, ama bu bir şeyi komik bulduğu zamanki gülüşünden farklıydı. <i>Dedenle anneannenin suratlarının halini görecektin</i>.</p>
<p>Salona geçip oturmuşlar; <i>Baba can</i>, adamları ve annesinin ebeveyni. Onlar konuşurken annesi mutfakta çay demliyormuş. Ortada bir sorun vardı, dedi, çünkü ablası Nergis Amsterdam’da yaşayan ve mühendislik okuyan bir kuzenle nişanlıydı. Nişanı bozacak değiliz herhalde, demiş ana babası.</p>
<p><i>O sırada, elimde çay ve tatlı tepsisiyle ben içeri girdim Fincanları doldurdum, tatlı tabağını sehpaya bıraktım, baban bana baktı, ben çıkmak üzere arkamı döndüğümde, şöyle dedi: “Galiba haklısınız, bayım. Bir nişanı bozmak doğru olmaz. Ama bana bunun başının da bağlı olduğunu söylerseniz, o zaman benden hoşlanmadığınız sonucunu çıkarmaktan başka çarem kalmayacak.” Sonra da kahkahayı patlattı. İşte böyle evlendik</i>.</p>
<p>Elindeki yapışkan tüpünü kaldırdı.</p>
<p><i>Ondan hoşlandın mı</i>?</p>
<p>Annesi hafifçe omuz silkti. <i>Doğruyu söylemek gerekirse asıl hissettiğim duygu korkuydu</i>.</p>
<p><i>Ama artık ondan hoşlanıyorsun, değil mi? Onu seviyorsun</i>.</p>
<p><i>Tabii ki seviyorum</i>, dedi Adel’in annesi. <i>Bu nasıl soru</i>?</p>
<p><i>Onunla evlendiğine pişman değilsin</i>?</p>
<p>Annesi yapıştırıcıyı bıraktı, yanıtlamadan önce birkaç saniye bekledi. <i>Yaşamımıza bir baksana, Adel</i>, dedi yavaşça. <i>Etrafına bir bak. Pişman olacak bir şey görüyor musun</i>? Gülümsedi, tatlılıkla oğlanın kulakmemesini çekiştirdi. <i>Ayrıca evlenmeseydim sana sahip olamazdım</i>.</p>
<p>Annesi televizyonu kapadı, nefes nefese yere oturup bir havluyla ensesindeki teri kuruladı.</p>
<p>“Neden bu sabah kendi kendine oyalanmıyorsun?” dedi sırtını gererek. “Ben duş alıp kahvaltı edeceğim. Sonra da büyükanneni aramayı düşünüyorum. Onlarla birkaç gündür konuşamadım.”</p>
<p>Adel iç geçirip ayağa kalktı.</p>
<p>Bir alt katta ve evin bir başka kanadında bulunan odasına gidip futbol topunu aldı, üzerine <i>Baba can</i>’ın son, yani on ikinci yaş günü için aldığı Zidane formasını geçirdi. Aşağıya inince Kebir’i uyurken buldu, gazetesi göğsüne bir yorgan gibi yayılmıştı. Buzdolabından bir kutu elma suyu kapıp dışarıya çıktı.</p>
<p>Çakıltaşlı yoldan bahçe kapısına doğru yürüdü. Silahlı nöbetçinin beklediği küçük kulübe boştu. Adel korumaların devriye gezme saatlerini bilirdi. Kapıyı dikkatle açıp dışarıya çıktı, kapıyı arkasından kapadı. Neredeyse aynı anda, bu tarafta, duvarın dışında daha rahat soluk alabildiği duygusuna kapıldı. Malikânenin arazisi bazı günler gerçek bir hapishaneyi andırıyordu.</p>
<p>Duvarın geniş gölgesinden, arazinin arka tarafına doğru yürüdü, anayoldan uzağa. Orada, <i>Baba can</i>’ın pek gururlandığı meyve bahçeleri vardı. Birkaç dönümlük, uzun, paralel sıralar halinde uzanan armut ve elma ağaçları, kayısılar, kirazlar, incirler, hatta maltaerikleri. Adel babasıyla birlikte bu bahçelerde uzun yürüyüşlere çıktığında, <i>Baba can</i> onu omzuna alır, Adel de iki tane olgun elma kopartırdı. Evin bulunduğu araziyle meyve bahçeleri arasında bir açıklık vardı, bahçıvanların aletlerini koydukları kıılübecik sayılmazsa boştu. Bir de, görünüşünden yaşlı, devasa bir ağaçtan kalma olduğu anlaşılan, üstü düz bir kütük. <i>Baba can</i> bir keresinde Adel’le birlikle kütükteki halkaları saymış, bu ağacın Cengiz Han’ın ordusunu buradan geçerken görmüş olması kuvvetle muhtemel, demişti. Başını esefle sallayıp onu kesen kişinin tam bir salak olduğunu eklemişti.</p>
<p>Sıcak bir gündü, güneş Adel’in küçükken mum boyayla yaptığı resimlerdeki kadar mavi, lekesiz bir gökyüzünde parlıyordu. Elindeki elma suyu tenekesini ağaç kütüğünün üzerine koydu, topunu sektirmeye başladı. Şahsi rekoru, topu yere değdirmeden altmış sekiz kez zıplatmaktı. Bu rekoru baharda kırmıştı, şimdiyse yaz ortasıydı ve hâlâ onu geçmeye çalışıyordu. Adel yirmi sekize ulaşmıştı ki, birinin onu seyrettiğini fark etti. O oğlandı bu, okulun açılış töreninde <i>Baba can</i>’a yaklaşmaya çalışan yaşlı adamın oğlu. Tuğla kulübenin gölgesine çömelmişti.</p>
<p>“Ne yapıyorsun burada?” diye sordu Adel, Kebir’in yabancılarla konuşurken yaptığı gibi, havlarcasına konuşmaya çalışarak.</p>
<p>“Gölgeden faydalanıyorum,” dedi oğlan. “İhbar etmeye filan kalkma da.”</p>
<p>“Buraya girmemeliydin.”</p>
<p>“Sen de öyle.”</p>
<p>“Ne?”</p>
<p>Oğlan kıkırdadı. “Neyse, boş ver.” Kollarını iyice öne uzatıp ayağa kalktı. Adel ceplerinin dolu olup olmadığını görmeye çalıştı. Buraya meyve çalmaya gelmiş olabilirdi. Oğlan Adel’e yaklaştı, topu tek ayağıyla yerden kaldırdı, iki kez hızlıca sektirdi, sonra topuğuyla Adel’e doğru fırlattı. Adel topu yakalayıp kolunun altına soktu.</p>
<p>“Sizin gorilin, babamla beni beklettiği yer var ya? Hiç gölge yok. Gökte de lanet olası bir bulutu ara ki bulasın.”</p>
<p>Adel, Kebir’i savunma ihtiyacı hissetti. “O goril değil.”</p>
<p>“Eh, hakkını yemeyelim, Kalaşnikof’unu gözümüze sokmayı iyi beceriyor doğrusu.” Dudaklarında gevşek, eğlenen bir sırıtışla Adel’e baktı. Ayaklarının dibine okkalı bir tükürük fırlattı. “Kafa-kırıcının hayranısın demek?”</p>
<p>Oğlanın kimden söz ettiğini anlamak Adel’in bir dakikasını aldı. “Tek bir hatası yüzünden yargılayamazsın onu,” dedi. “Bir numaraydı o. Orta sahanın büyücüsüydü.”</p>
<p>“Daha iyilerini gördüm.”</p>
<p>“Öyle mi? Kimi mesela?”</p>
<p>“Maradona’yı mesela.”</p>
<p>“Maradona mı?” dedi Adel kulaklarına inanamazmışçasına. Bu tartışmayı daha önce Celalabad’daki üvey ağabeylerinden biriyle yapmıştı. “Maradona sahtekârın teki! ‘Tanrının Eli’ filan!”</p>
<p>“Herkes sahtekârlık yapar, herkes yalan söyler.”</p>
<p>Oğlan esnedi, gitmeye hazırlandı. Adel’le hemen hemen aynı boyda, belki bir santim uzundu; büyük bir olasılıkla aynı yaşlardayız, diye düşündü Adel. Ama her nasılsa daha büyükmüş gibi yürüyordu, acelesiz, kendinden emin bir havayla; görülmesi gereken her şeyi görmüştü, artık hiçbir şey onu şaşırtamazdı sanki.</p>
<p>“Adım Adel.”</p>
<p>“Gholam.” Tokalaştılar. Gholam’ın el sıkışı güçlü, avucu kuru ve nasırlıydı.</p>
<p>“Kaç yaşındasın sen?”</p>
<p>Gholam tek omzunu silkti. “On üç galiba. On dörde basmış da olabilirim.”</p>
<p>“Doğum tarihini bilmiyor musun?”</p>
<p>Gholam sırıttı. “Sen kendininkini biliyorsundur, eminim. Kaç gün kaldı diye saydığına her bahse varım.”</p>
<p>“Hayır efendim,” dedi Adel hemen savunmaya geçerek. “Demek istediğim, saymıyorum.”</p>
<p>“Gitmem gerek. Babam yalnız kaldı.”</p>
<p>“Onu büyükbaban sanmıştım.”</p>
<p>“Yanılmışsın.”</p>
<p>“Şut atmaca oynayalım mı?” diye sordu Adel.</p>
<p>“Yani penaltı atar gibi mi?”</p>
<p>“Adam başı beş atış... Şöyle en sıkılarından.”</p>
<p>Gholam bir daha tükürdü, gözlerini kısıp yola sonra yine Adel’e baktı. Adel çenesinin yüzüne göre biraz küçük olduğunu fark etti; bir de önde, birbirinin üstüne binmiş fazladan iki köpekdişi vardı, bunlardan birinin ucu kırılmış, çürümeye başlamıştı. Kısa, dar bir yara izi sol kaşını tam ortadan ikiye bölüyordu. Ayrıca kokuyordu. Fakat Adel, Celalabad ziyaretlerini saymazsak, neredeyse iki yıldır bir akranıyla bırakın oyun oynamayı, sohbet bile etmemişti. Adel kendini hayal kırıklığına hazırladı, oysa Gholam omuz silkip, “Tamam be, neden olmasın?” dedi. “Ama ilk atışlar benden.”</p>
<p>Kale direği olarak, iki taş parçasını sekiz adım arayla yerleştirdiler. Gholam beş atışını yaptı. Biri gol oldu, iki tanesini ıskaladı, iki tanesini de Adel rahatça kurtardı. Gholam’ın kaleciliği, atıcılığından da kötüydü. Adel onu her seferinde ters köşeye yatırarak dört gol atmayı başardı, verdiği tek sayıyı da oğlan kurtarmamış, Adel kaçırmıştı.</p>
<p>“Hasiktir,” dedi, öne eğilmiş, avuçlarını dizkapaklarına dayamış olan Gholam.</p>
<p>“Rövanş?” Adel hava atmamaya çalışıyor ama zorlanıyordu. İçi içine sığmıyordu.</p>
<p>Gholam kabul etti, sonuç daha da orantısız oldu. Yine tek bir gol atmayı başardı, Adel ise bu kez beşini de kaleye soktu.</p>
<p>“Tamam, buraya kadar. Soluğum kesildi,” dedi Gholam, ellerini havaya kaldırarak. Ayaklarını sürüyerek ağaç kütüğüne gitti, yorgun bir iniltiyle üzerine çöktü. Topu kucaklayan Adel de gidip onun yanına oturdu.</p>
<p>Gholam kot pantolonunun ön cebinden bir paket sigara çıkardı, “Eh, bunların da payı var tabii,” dedi. İçinde bir tane kalmıştı. Tek bir kibrit çakışıyla sigarayı yaktı, dumanı hoşnutlukla içine çekti, sonra sigarayı Adel’e uzattı. Adel’in içinden, sırf Gholam’ı etkilemek için sigarayı almak geçse de, Kebir’in ya da annesinin kokuyu alabileceği kaygısıyla geri çevirdi.</p>
<p>“Akıllılık ediyorsun,” dedi Gholam başını geriye atarak.</p>
<p>Bir süre futboldan konuştular; Adel onun gerçekten bilgi sahibi olduğunu görünce hem şaşırdı hem de sevindi. En sevdikleri maçlardan, unutamadıkları gol öykülerinden söz ettiler. Sırayla, beşer kişilik favori oyuncu listesi yaptılar; çoğunlukla aynıydı, tek fark Gholam’ın Brezilyalı Ronaldo’suna karşılık Adel’in Portekizli Ronaldo’suydu. Laf dönüp dolaşıp kaçınılmaz olarak 2006 final maçına Ve Adel için acı verici bir anı olan kafa atma olayına geldi. Gholam maçı kamptan pek de uzakta olmayan bir televizyon dükkânının vitrininden, kalabalıkla birlikte, ayakta izlediğini söyledi.</p>
<p>“Kamp mı?”</p>
<p>“Büyüdüğüm yer. Pakistan’da.”</p>
<p>Bunun Afganistan’a ilk gelişi olduğunu anlattı. Bütün hayatını Pakistan’da, doğduğu Calozay mülteci kampında geçirmişti. Calozay’ın bir şehirden farksız olduğunu söyledi; çadırların, toprak kulübelerin, naylon ve alüminyum levhalardan yapılma, derme çatma evlerin, çerçöple, pislikle kaplı daracık geçitlerin oluşturduğu devasa bir labirentti. Daha büyük bir şehrin göbeğine kurulmuş bir şehir. O ve erkek kardeşleri -en büyükleri, üç yaş farkla oydu- işte o kampta büyümüştü. Kendisi, kardeşleri, annesi, İkbal adındaki babası ve Pervane adındaki babaannesiyle birlikte küçük, toprak bir kulübede yaşamıştı. Çocuklar kampın daracık geçitlerinde yürümeyi, konuşmayı öğrenmişlerdi. Okula orada gitmişlerdi. Gholam kampın toprak yollarında sopalarla, eski, paslı bisiklet tekerleriyle oynamış, diğer sığınmacı çocuklarla koşup durmuştu, ta ki güneş batana, babaannesi çağırana dek.</p>
<p>“Severdim orayı,” dedi. “Bir sürü arkadaşım vardı. Herkesi tanırdım. Durumumuz da gayet iyiydi. Amerika’da yaşayan bir amcam var, babamın üvey kardeşi. Onunla hiç tanışmadım. Ama her iki ayda bir bize para yollardı. İşimize yaradı. Hem de çok.”</p>
<p>“Neden ayrıldınız oradan?”</p>
<p>“Mecbur kaldık. Pakistanlılar kampı kapadı. Afganların yeri Afganistan’dır, dediler. Sonra amcamdan gelen para kesildi. Bunun üzerine babam, en iyisi memlekete dönüp baştan başlamak, dedi; hem zaten Taliban da sınırı geçip Pakistan’a sığınmak zorundaydı artık. Babam Pakistan’da konuk olduğumuzu, ama konukseverliğin tadını kaçırdığımızı söyledi. Moralim çok bozulmuştu. Burası” -elini salladı- “burası benim için yabancı bir ülke. Dahası, kamptaki çocuklar var ya, gerçekten Afganistan’da bulunmuş olanlar? Ağızlarından bura hakkında tek bir iyi laf çıkmadı.”</p>
<p>Adel, Gholam’ın duygularını anladığını söylemek istedi. Kâbil’i ne kadar özlediğini, arkadaşlarının, Celalabad’daki üvey ağabeylerinin burnunda tüttüğünü. Ama içinde, Gholam’ın buna güleceğine dair bir his vardı. Bunun üzerine, “Eh, <i>burası</i> gerçekten de sıkıcı bir yer,” dedi.</p>
<p>Gholam yine de güldü. “Onların bunu kastettiğini hiç sanmıyorum.”</p>
<p>Adel azarlandığını belli belirsiz de olsa anlamıştı.</p>
<p>Gholam sigarasından bir nefes çekti, havaya peş peşe halkalar üfledi. Birlikte, halkaların usulca, süzülerek uzaklaşışını, sonra da yok oluşunu seyrettiler.</p>
<p>“Babam abimlerle bana dedi ki... Şey, dedi, ‘Hele Şadbağ’daki havayı içinize bir çekin, çocuklar, suyunu hele bir tadın.’ Babam burada doğmuş, burada büyümüş. ‘Hayatınızda bu kadar serin, bu kadar tatlı bir su içmemişsinizdir,’ dedi. Bize sürekli Şadbağ’ı anlatırdı; anladığım kadarı, onun zamanında burası küçük bir köymüş. Sırf Şadbağ’da yetişen bir üzüm cinsi olduğunu söylerdi, dünyanın başka yerinde bulunmazmış. Duyan da cenneti anlattığını sanırdı.”</p>
<p>Adel şu an nerede kaldıklarını sordu. Gholam izmariti fırlatıp gökyüzüne baktı, kamaşan gözlerini kıstı. “Değirmenin ordaki boş arsayı biliyor musun?”</p>
<p>“Evet.”</p>
<p>Adel devamını bekledi, ama gerisi yoktu.</p>
<p>“Arsada mı yaşıyorsun?”</p>
<p>“Şimdilik,” diye mırıldandı Gholam. “Bir çadırımız var.”</p>
<p>“Burada akrabalarınız yok mu?”</p>
<p>“Yok. Ya ölmüşler ya da çekip gitmişler. Babamın Kâbil’de bir dayısı var. Varmış yani. Yaşayıp yaşamadığını bilmiyoruz. Büyükannemin erkek kardeşi, orada büyük bir ailenin yanında çalışıyormuş. Ama Nebi Dayı’yla büyükannem yıllardır görüşmemişler - elli yıldır filan. Aslında iki yabancı sayılırlar. Tahminimce, babam çok mecbur kalsaydı ona giderdi. Ama önce burada şansını bir denemek istiyor. Burası onun evi.”</p>
<p>Ağaç kütüğünün üzerinde birkaç dakika sessizce oturdular, meyve bahçelerindeki âni, ılık esintilerle ürperen yaprakları seyrettiler. Adel, Gholam’la ailesini geceleri akreplerin, yılanların süründüğü bir tarlanın ortasında, çadırda uyurken düşündü.</p>
<p>Anne babasıyla Kâbil’den buraya taşınmalarının nedenini Gholam’a neden söylediğini bilemiyordu. Ya da, daha doğrusu, nedenlerden birini seçemiyordu. Gholam’ın onun hakkındaki fikrini, sırf büyük bir evde oturduğu için tasasız bir hayat sürdüğü varsayımını çürütmek için olabilir miydi? Yoksa bir tür “okul avlusunda sivrilme” numarası mı? Belki de sırdaş olup aradaki uçurumu daraltmak için? Bilemiyordu. Belki de hepsi birden. Aynı şekilde, Gholam’ın ondan hoşlanmasını neden bu kadar çok istediğini de bilmiyordu; hayal meyal anlayabildiği tek şey, bunun nedeninin çektiği müzmin yalnızlıktan ve arkadaş gereksiniminden çok daha karmaşık olduğuydu.</p>
<p>“Şadbağ’a taşındık, çünkü Kâbil’de biri bizi öldürmeye kalkıştı,” dedi. “Bir gün evin önüne bir motosiklet yanaştı, sürücüsü evi kurşun yağmuruna tuttu. Yakalanamadı. Neyse ki, Tanrı’ya şükür, hiçbirimiz yaralanmadık.”</p>
<p>Nasıl bir tepki beklediğini bilmiyordu, ama Gholam’dan hiçbir tepki gelmemesine şaşırdı. Hâlâ güneş yüzünden gözleri kısık olan oğlan, “Evet, haberim var,” dedi.</p>
<p>“Haberin var mı?”</p>
<p>“Baban burnunu karıştırsa herkes duyar.”</p>
<p>Adel onun boş sigara paketini ezip top haline getirdikten sonra kot pantolonunun ön cebine sokuşunu izledi.</p>
<p>“Onun da düşmanları <i>var</i>, babanın yani,” dedi Gholam.</p>
<p>Adel bundan haberdardı. <i>Baba can</i> ona 1980’lerde Sovyetler’e karşı birlikte savaştığı bazı kişilerin sonradan hem güç kazandığını hem de yozlaştığını anlatmıştı. Yoldan çıktılar, dedi. Kendisi onların düzenbazlıklarına, yasadışı faaliyetlerine katılmadığı için sürekli onun kuyusunu kazmaya, hakkında düzmece, zararlı söylentiler yayarak adını kirletmeye çalışıyorlardı. İşte <i>Baba can</i> bu yüzden hep Adel’i kolluyordu - eve gazetelerin girmesine izin vermiyordu, örneğin, Adel’in televizyonda haber izlemesini, internette gezinmesini de istemiyordu.</p>
<p>Gholam ona doğru eğilip şöyle dedi: “Babanın aynı zamanda sağlam bir çiftçi olduğunu duydum.”</p>
<p>Adel omuz silkti. “Gördüğün gibi işte. Birkaç hektarlık meyve bahçesi. Şey, bir de Helmand’daki pamuk tarlaları var, fabrika için yani.”</p>
<p>Gholam’ın yüzüne yavaş yavaş alaycı bir tebessüm yayılır, çürük köpekdişleri ortaya çıkarken Adel’le göz göze gelmeye çalıştı. “Pamuk ha! Alemsin valla. Ne diyeyim ki şimdi sana?”</p>
<p>Adel bunu pek anlayamamıştı. Ayağa kalktı, topu zıplattı. “Rövanş! diyebilirsin.”</p>
<p>“Rövanş!”</p>
<p>“Hadi.”</p>
<p>“Ama bu kez, tek gol atamayacağına bahse girerim.”</p>
<p>Sırıtma sırası Adel’deydi. “Nesine?”</p>
<p>“Çok kolay. Zidane formasına.”</p>
<p>“Peki ya ben kazanırsam... Yo, ben <i>kazandığımda</i>?”</p>
<p>“Yerinde olsam,” dedi Gholam, “bu ihtimali hiç dert etmezdim.”</p>
<p>Mükemmel bir üçkağıttı. Gholam bir sağa uçtu, bir sola, Adel’in bütün şutlarını kurtardı. Adel üzerindeki formayı çıkartırken, kendi malı olan, belki de sahip olduğu en değerli eşyayı böyle hileyle kaptırdığı için kendini budala gibi hissediyordu. Formayı oğlana uzattı. Gözlerine batan yaşları hissedince dehşete kapıldı, kendini tutmak için çabaladı.</p>
<p>Gholam en azından formayı onun karşısında sırtına geçirmeme inceliğini gösterdi. Uzaklaşırken omzunun üstünden Adel’e bakıp sırıttı. “Baban gerçekte üç aylığına gitmedi, öyle değil mi?”</p>
<p>“Ona karşılık yarın yine oynarız,” dedi Adel. “Formaya.”</p>
<p>“Bunu bir düşünmem lazım.”</p>
<p>Sonra anayola doğru yürümeye koyuldu. Yarı yolda durdu, cebindeki dertop olmuş sigara paketini çıkardı, Adel’in evini çeviren duvarın üstünden içeriye fırlattı.</p>
<p class="exP">Adel bir hafta kadar her sabah, derslerden sonra topunu alıp arazinin dışına çıktı. İlk iki denemede, kaçışlarını silahlı nöbetçinin devriye gezişlerine göre ayarlamayı becermişti. Ama üçüncü denemesinde nöbetçi onu yakaladı, dışarıya bırakmadı. Adel eve girdi, iPod’u ve bir kol saatiyle geri döndü. O andan sonra nöbetçi, meyveliğin başladığı yerden öteye geçmemesi koşuluyla, Adel’in kapıdan rahatça girip çıkmasına göz yumdu. Kebir’le annesine gelince; Adel’in bir-iki saatlik yokluğunun farkında bile olmuyorlardı. Bu kadar büyük bir evde yaşamanın avantajlarından biri de buydu.</p>
<p>Adel arazinin arka tarafında, ağaç kütüğünün olduğu açıklıkta kendi kendine oynuyor, her gün Gholam’ı ona doğru aylak aylak gelirken görme umuduyla oyalanıyordu. Topu ayağında sektirirken, kütüğe oturup gökyüzünü yıldırım gibi yaran bir savaş jetini izlerken, yerdeki çakıltaşlarını neşesizce tekmelerken, bir gözünü anayola uzanan asfaltsız yoldan ayır mıyordu. Bir süre sonra topunu kucaklar, ayaklarını sürüyerek eve dönerdi.</p>
<p>Sonra bir gün, Gholam göründü, bir kesekâğıdı taşıyordu.</p>
<p>“Nerelerdeydin?”</p>
<p>“Çalışıyordum,” dedi Gholam.</p>
<p>Babasıyla birlikte geçici işçi olarak, tuğla yapımında çalıştığını söyledi. Gholam’ın işi kireçli harcı karıştırmaktı. Kovalar dolusu su taşıdığını, duvarcılık çimentosuyla, inşaat kumuyla dolu, boyundan büyük çuvalları oradan oraya sürüklediğini anlattı. El arabasındaki harcı nasıl karıştırdığını, suyu karışıma bir malayla nasıl yedirdiğini, tekrar tekrar, defalarca katlayıp önce suyu, sonra kumu ekleyerek bütün malzeme ufalanmayan, pürüzsüz bir kıvama gelinceye kadar nasıl kardığını tarif etti. Sonra el arabasını duvarcının yanına götürüyor, yeni bir karışıma başlamak üzere geri dönüyordu. Ellerini uzattı, Adel’e fiske fiske kabarmış, su toplamış avuçlarını gösterdi.</p>
<p>“Vay!” dedi Adel - aptalcaydı, biliyordu ama aklına başka bir karşılık gelmemişti. El emeği diye bildiği tek şey, üç yıl önce bir öğleden sonra Kâbil’deki evlerinin arka bahçesine birkaç elma fidanı diken bahçıvana yardım etmekti.</p>
<p>“Sana bir sürprizim var,” dedi Gholam. Elini kesekâğıdına soktu, çıkardığı Zidane formasını Adel’e fırlattı.</p>
<p>“Anlamıyorum,” dedi şaşıran, fazla heyecanlanmamaya çalışan Adel.</p>
<p>“Geçen gün bir oğlanın sırtında gördüm bunu,” dedi Gholam, parmaklarını sallayarak topu isterken. Adel topu attı, Gholam da bir yandan anlatırken, bir yandan da topu sektirmeye koyuldu. “İnanabiliyor musun? Yanına gidip dedim ki: ‘Hey, sırtındaki benim dostumun forması.’ Suratıma ters ters baktı. Neyse, uzun lafın kısası, bir sokak arasında işi bağladık. Bir de baktım, bizimki formayı almam için yalvar yakar olmuş!” Topu havada yakaladı, tükürdü, Adel’e bakıp</p>
<p>sırıttı. “Tamam, pekâlâ, formayı iki gün önce ona ben satmış olabilirim.”</p>
<p>“Ama bu yanlış. Sattıysan forma onun demektir.”</p>
<p>“Ne yani, geri istemiyor musun şimdi? Onu sana getirmek için çektiğim onca şeyden sonra? Tek taraflı bir olay değildi, anladın mı? Bana birkaç sıkı yumruk indirmeyi becerdi.”</p>
<p>“Yine de...” diye mırıldandı Adel.</p>
<p>“Dahası, ben seni oyuna getirmiştim ve kendimi kötü hissediyordum. İşte formanı geri veriyorum. Bana gelince...” Ayaklarını gösterdi, Adel bir çift mavi-beyaz, gıcır gıcır lastik ayakkabı gördü.</p>
<p>“O iyi mi peki, öteki oğlan?” diye sordu.</p>
<p>“Yaşayacak. Şimdi böyle tartışıp duracak mıyız yoksa oynayacak mı yız?”</p>
<p>“Baban seninle mi?”</p>
<p>“Bugün yok. Kâbil’de, mahkemede. Hadisene, gel.”</p>
<p>Bir süre topu birbirlerine atarak, peşinde koşarak oynadılar. Sonra yürüyüşe çıktılar, Adel öne düştü, nöbetçiye verdiği sözü boşlayıp meyve bahçesine girdi. Ağaçlardan maltaeriği koparıp yediler, Adel’in mutfaktan aşırdığı soğuk gazozları içtiler.</p>
<p>Kısa bir süre sonra, neredeyse her gün bu şekilde buluşur oldular. Top oynuyor, bahçedeki paralel ağaç dizilerinin arasında birbirlerini kovalıyorlardı. Spordan, filmlerden söz ediyor, konuşacak bir şey bulamayınca da Şadbağ-e-Nau kasabasına, uzaklardaki yumuşak tepelere, onun da ilerisindeki puslu dağ silsilesine bakıyor, bundan da sıkılmıyorlardı.</p>
<p>Adel artık her gün Gholam’ı toprak yoldan gizlice yaklaşırken görme, o yüksek, kendinden emin sesini duyma hevesiyle uyanıyordu. Sabah derslerinde sık sık dalıp gidiyor, daha sonra oynayacakları oyunları, birbirlerine anlatacakları öyküleri düşündükçe dikkati dağılıyordu. Gholam’ı kaybetmekten korkuyordu. Gholam’ın babası İkbal, kasabada düzenli bir iş ya da oturacak yer bulamaz da ailece bir başka kasabaya, ülkenin başka yerine göçerlerse diye endişeleniyordu; kendini bu olasılığa hazırlamaya, bunu izleyecek olan vedalaşmaya karşı katılaştırmaya çalışıyordu.</p>
<p>Bir gün yine ağaç kütüğünün üzerinde otururlarken, Gholam sordu: “Bir kızla beraber oldun mu hiç, Adel?”</p>
<p>“Yani şeyi mi kastediyorsun...”</p>
<p>“Evet, onu kastediyorum.”</p>
<p>Adel kulaklarını ateş bastığını hissetti. Bir an aklından yalan söylemeyi geçirdiyse de, Gholam’ın gerçeği anlayacağını biliyordu. “Ya sen?” diye mırıldandı.</p>
<p>Gholam bir sigara yaktı, bir tane de ona uzattı. Adel bu kez sigarayı aldı, nöbetçinin köşeden onları dikizlemediğinden ya da Kebir’in dışarıya çıkmadığından emin olmak için omzunun üstünden geriyi kolaçan etti. Bir nefes çekti ve ânında uzun bir öksürük nöbetine tutuldu, bunun üzerine alayla sırıtan Gholam onun sırtına vurdu.</p>
<p>“Evet, oldun mu, olmadın mı?” diye hırıldadı Adel gözleri yaşlı.</p>
<p>“Kampta bir arkadaşım vardı,” dedi Gholam, suç ortaklarına yaraşır bir ses tonuyla, “benden büyüktü, beni Peşaver’deki bir geneleve götürdü.”</p>
<p>Öyküyü anlattı. Küçük, pis bir oda. Turuncu perdeler, çatlak duvarlar, tavandan sarkan tek bir ampul, yerde ok gibi koşan sıçan. Caddede bir aşağı bir yukarı öksürürcesine seğirten çekçeklerin dışarıdan gelen sesleri, araba homurtuları. Döşeğin üzerine oturmuş, tabağındaki <i>biryani</i>’yi bitirmeye çalışan, çiğnerken ifadesiz bir yüzle ona bakan genç kız. O loş ışıkta bile, kızın güzel bir yüzü olduğunu, ondan pek de büyük olmadığını seçebildiğim. Kızın ikiye katladığı bir dilim <i>nan</i>’la son pirinç tanelerini toparlayıp ağzına attığını, tabağı itip yatağa uzandığını, parmaklarını da aşağıya sıyırıverdiği pantolonuna sildiğini.</p>
<p>Adel büyülenmiş, kendinden geçmiş bir halde dinledi. Böyle bir arkadaşı hiç olmamıştı. Gholam dünyayı Adel’in ondan yaşça epey büyük olan üvey ağabeylerinden bile daha iyi biliyordu. Adel’in Kâbil’deki arkadaşları mı? Hepsi teknokratların, devlet görevlilerinin ve bakanların oğullarıydı. Adel’in yaşamına benzer yaşamlar sürüyorlardı. Gholam’ın Adel’e ara ara, şöyle bir gösterdiği hayatıysa akla belayla, öngörülemeyenle, güçlüklerle dolup taşan, ama aynı zamanda da serüven dolu bir varoluşu getiriyordu; her ne kadar önüne seriliyor, karşısına, resmen bir tükürük mesafesine açılıyor olsa da, Adel’inkinden dünyalar kadar uzak bir yaşamdı o. Gholam’ın hikâyelerini dinlerken kendi yaşamı Adel’e tatsız tuzsuz, iflah olmayacak kadar yavan geliyordu.</p>
<p>“Öyleyse yaptın yani?” dedi Adel. “Yani, işte, onun içine soktun?”</p>
<p>“Yoo. Birer fincan <i>çay</i> içip Rumi’den söz ettik. Ne sanmıştın ki?”</p>
<p>Adel kızardı. “Nasıldı peki?”</p>
<p>Ama Gholam bir başka konuya geçmişti bile. Sohbetlerinin genel şablonu buydu. Neyden konuşacaklarını Gholam seçer, zevkli, Adel’i kıskıvrak yakalayan bir dille öyküye başlar, sonra birden ilgisini yitirip öyküyü de, Adel’i de ortada bırakıverildi.</p>
<p>Şimdi de, başladığı öyküyü bitirmek yerine, “Büyükannem diyor ki, kocası, yani dedem Sabır, bir keresinde ona bu ağaçla ilgili bir hikâye anlatmış. Tabii bu, ağacı kesmesinden çok çok önceymiş. Dedem bunu her ikisi de çocukken anlatmış. Şöyle ki, eğer bir dileğin varsa, ağacın karşısına diz çöküp dileğini fısıldamalıymışsın. Ağaç dileğini yerine getirmeyi kabul ederse, başına tam on tane yaprak dökermiş.”</p>
<p>“Hiç duymamıştım bunu,” dedi Adel.</p>
<p>“Eh, duyman mümkün değildi, öyle değil mi?”</p>
<p>Gholam’ın söylediği şey, ancak o zaman Adel’in kafasına dank etti. “Dur hele. Ağacımızı senin büyükbaban mı kesmiş?” Gholam gözlerini onunkilere dikti. “Ağacınız mı? O sizin ağacınız değil.”</p>
<p>Adel gözlerini kırpıştırdı. “Ne demek bu?”</p>
<p>Bunun üzerine Gholam, Adel’in yüzüne yiyecekmiş gibi baktı. Adel ilk kez bu yüzde arkadaşının alışıldık canlılığından, alametifarikası olan o alaycı sırıtıştan ya da sevimli haylazlıktan hiçbir iz göremedi. Oğlanın suratı dönüşmüştü, ifadesi ciddi, afallatıcı bir olgunluktaydı.</p>
<p>“Bu ağaç benim ailemindi. Bu arazi aileme aitti. Kuşaklardır bizimdi. Baban evini bizim toprağımıza yaptı. Savaş yüzünden biz Pakistan’dayken.” Meyve bahçelerini gösterdi. “Onlar mı? Orada insanların evleri vardı. Ama baban buldozerle hepsini yıktı, yerle bir ettirdi. Tıpkı babamın doğduğu, büyüdüğü eve yaptığı gibi.”</p>
<p>Adel gözlerini kırpıştırdı.</p>
<p>“Bizim toprağımıza el koydu ve şu” -başparmağını malikaneye doğru sallarken yüzünü iğrentiyle buruşturdu- “şu <i>şeyi</i> dikti.”</p>
<p>Midesinin hafiften bulandığını, yüreğinin güm güm artığını hisseden Adel şöyle dedi: “Arkadaş olduğumuzu sanıyordum. Neden bu korkunç yalanları söylüyorsun bana?”</p>
<p>“Seni üçkâğıda getirip formanı aldığım günü hatırlıyor musun?” diye sordu Gholam, bir kızartı yanaklarına doğru yükselirken. “Az kaldı ağlıyordun. İnkâr etme. Seni gördüm. Bir forma için. Bir <i>forma</i>. Ta Pakistan’dan kalkıp buraya gelen, otobüsten iner inmez toprağımızda şu <i>şeyle</i> karşılaşan ailemin hissettiklerini bir düşün. Yetmezmiş gibi, sizin mor takımlı goril bizi kendi arazimizden kovuyor.”</p>
<p>“Babam hırsız değil!” diye haykırdı Adel. “Şadbağ-e-Nau’da istediğine sor, onun bu kasaba için neler yaptığını sor.” <i>Baba can</i>’ın kasaba camisinde insanları nasıl kabul ettiğini düşündü; yere bağdaş kurmuş, önünde çay bardağı, elinde tespih. Onun minderinden başlayıp ön girişe kadar uzanan, hürmetkar bir insan kuyruğu, çamurlu elleriyle erkekler, dişsiz yaşlı kadınlar, çocuklu genç dullar; hepsi de yardıma muhtaç, hepsi de bir ricada bulunmak için sırasını bekliyor; ya bir iş istiyorlar, ya çatıyı ya da sulama kanalını onaracak, bebeğine mama alacak borç parayı. Babası başını sallıyor, sonsuz bir sabırla dinliyor; kuyruktaki her insan ailesinden biriymişçesine.</p>
<p>“Öyle mi? Öyleyse nasıl oluyor da arazinin tapusu babamın elinde bulunuyor?” dedi Gholam. “Mahkeme salonunda yargıca verdiği tapu?”</p>
<p>“Baban <i>Baba</i>’yla konuşsa, eminim...”</p>
<p>“Senin <i>Baba</i> benimkiyle konuşmaz. Yaptığı şeyi asla kabullenmez. Arabasıyla yanımızdan sokak köpekleriymişiz gibi geçip gidiyor.”</p>
<p>“Siz köpek değilsiniz,” dedi Adel. Düz bir sesle konuşmak bayağı bir mücadele gerektiriyordu. “Siz akbabasınız. Tıpkı Kebir’in dediği gibi. Tahmin etmeliydim.”</p>
<p>Gholam kalktı, bir iki adım attı, sonra durdu. “Sırf bilesin diye söylüyorum,” dedi. “Sana karşı herhangi bir düşmanlığım yok. Yalnızca cahil bir çocuksun işle. Ama <i>Baba</i> bir daha Helmand’a gittiğinde, ondan seni de yanına almasını, fabrikasına götürmesini iste. Orada ne yetiştirildiğini kendi gözlerinle gör. Dur sana bir ipucu vereyim: Pamuk değil.”</p>
<p class="exP">Adel o akşam, yemekten önce sabunlu ılık suyla dolu küvete uzandı. Alt kattaki televizyonun sesini duyabiliyordu; Kebir eski bir korsan filmi izlemekteydi. Bütün öğleden sonra içinde salınıp duran öfke yavaş yavaş akıp gitmişti; Adel şimdi, Gholam’a çok sert davrandım, diye düşünüyordu. Bir keresinde <i>Baba can</i> ona, bazen ne kadar çok verirsen ver, yoksullar zenginlerin aleyhine konuşur, demişti. Bunun temel nedeni, kendi hayatları yüzünden duydukları hayal kırıklığıydı. Ve bunun çaresi yoktu. Hatta doğal bir şeydi. <i>Onları suçlamamalıyız Adel</i>, demişti babası.</p>
<p>Adel dünyanın özünde adaletsiz bir yer olduğunu anlamayacak kadar saf değildi; bunu görmek için yatak odasının penceresinden dışarıya bakması yeterliydi. Ancak bu gerçeğin kabulünün, Gholam gibilerinin yüreğine su serpmediğini tahmin edebiliyordu. Belki Gholam gibi insanlar, suçu atacak birine, kanlı canlı bir hedefe, çektikleri sıkıntıların kaynağı olarak iç rahatlığıyla gösterebilecekleri, lanetleyip öfkelenebilecekleri birine gereksiniyorlardı. Ve <i>Baba can</i>, verilecek en doğru karşılığın onları anlamak, yargılamaktan kaçınmak olduğunu söylerken haklıydı. Hatta iyilikle, şefkatle karşılık vermek. Küçük, sabunlu baloncukların yüzeye çıkıp patlayışını izlerken, Adel babasını, kasabada onun hakkında iğrenç dedikodular yayan kişiler olduğunu bile bile, sağlık ocakları, okullar yaptırmayı sürdürdüğünü düşündü.</p>
<p>Kurulanırken annesi kapıdan içeri başını uzattı. “Yemeğe iniyor musun?”</p>
<p>“Aç değilim,” dedi.</p>
<p>“Ya?” Kadın içeri girdi, raftan bir havlu çekti. “Gel. Otur. Saçlarını kurulayayım.”</p>
<p>“Kendim yapabilirim,” dedi Adel.</p>
<p>Annesi onun arkasında durdu, gözleri aynadan oğlanı inceliyordu. “Her şey yolunda mı, Adel?”</p>
<p>Adel omuzlarını silkti. Annesi bir elini onun omzuna koydu; oğlunun yanağını eline sürtmesini bekler gibiydi. Ama Adel yapmadı.</p>
<p>“Anne, sen hiç <i>Baba can</i>’ın fabrikasını gördün mü?”</p>
<p>Annesinin devinimlerindeki duraksama Adel’in gözünden kaçmadı. “Elbette. Sen de öyle.”</p>
<p>“Resimleri kastetmiyorum. Gidip gördün mü? İçine girdin mi?”</p>
<p>“Nasıl gideyim ki?” dedi annesi, aynadaki başını yana eğerek. “Helmand güvenli değil. Baban ne seni ne de beni asla tehlikeye atmaz.”</p>
<p>Adel başıyla doğruladı.</p>
<p>Aşağıda toplar gürlüyor, korsanlar savaş naraları atıyordu.</p>
<p>Üç gün sonra Gholam yeniden ortaya çıktı. Hızlı adımlarla Adel’in yanına geldi, sonra durdu.</p>
<p>“Gelmene sevindim,” dedi Adel. “Sana bir şey getirdim.” Ağaç kütüğünün üzerinde duran, yaptıkları ağız dalaşından beri her gün yanında taşıdığı ceketi aldı. Çikolata kahvesi renginde, deri bir ceketti, içi yumuşacık koyun postuyla astarlıydı, fermuarla açılıp kapatılabilen bir başlığı vardı. Gholam’a uzattı. “Yalnızca birkaç kere giydim. Bana biraz büyük geliyor. Sana uyar.”</p>
<p>Gholam kıpırdamadı. “Dün otobüsle Kâbil’e gittik, mahkeme binasına,” dedi dümdüz bir sesle. “Bil bakalım yargıç bize ne dedi? Kötü haberlerim var, dedi. Bir kaza olmuş. Küçük bir yangın. Babamın tapu belgeleri yanmış. Kül olmuş.”</p>
<p>Adel ceketi tutan elini ağır ağır indirdi.</p>
<p>“Belgeler olmadan hiçbir şey yapamayacağını söylerken bileğinde ne vardı biliyor musun? Babamın geçen gidişinde adamın bileğinde görmediği, yepyeni, altın bir saat.”</p>
<p>Adel gözlerini kırpıştırdı.</p>
<p>Gholam bakışlarını cekete çevirdi. Yakıcı, cezalandıran bir bakıştı, utandırmak amaçlıydı. İşe yaradı. Adel büzüldü, küçüldü. Elindeki ceketin ağırlaştığını, bir barış sunusundan bir rüşvete dönüştüğünü hissetti.</p>
<p>Gholam hızla arkasını döndü, canlı, kararlı adımlarla yola doğru seğirtti.</p>
<p class="exP"><i>Baba can</i> döndüğü günün akşamı evde bir parti verdi. Adel yere serilmiş sofra örtüsünün başına, babasının yanına oturdu. <i>Baba can</i> bazen yere oturup parmaklarıyla yemeyi yeğlerdi, özellikle de cihat yıllarından arkadaşlarıyla beraberken. <i>Bana mağara evinlerimizi anımsatıyor</i>, diye dalga geçerdi. Kadınlar yemek salonundaki masada, çatal kaşıkla yiyorlardı; Adel’in annesi masanın başındaydı. Adel onların mermer duvarlarda yankılanan gevezeliklerini duyabiliyordu. İçlerinden biri, kızıla boyanmış uzun saçları ve geniş bir kalçası olan kadın, <i>Baba can</i>’ın bir arkadaşıyla nişanlanmıştı. Akşamın başlarında, dijital fotoğraf makinesinden, Adel’in annesine Dubai’deki bir gelinlik mağazasında çektiği resimleri göstermişti.</p>
<p>Yemekten sonra çay içilirken <i>Baba can</i> bir savaş anısını, birliğinin kuzeydeki bir vadiye girmesini engellemek için bir Sovyet kolunu nasıl pusuya düşürdüklerini anlattı.</p>
<p>“Kurşun menziline girdiklerini görünce,” dedi bir eliyle dalgın dalgın Adel’in saçlarını okşayarak, “ateş açtık. En öndeki aracı vurduk, sonra da birkaç cipi. Geri çekileceklerini ya da yarıp geçmeye çalışacaklarını sandım. Oysa orospu çocukları durdu, araçlardan indi ve bizi yaylım ateşine tuttu. Aklınız alıyor mu?”</p>
<p>Salonda mırıltılar dolaştı. Başlar sallandı. Adel buradakilerin en azından yarısının sabık <i>Mücahitler</i> olduğunu biliyordu.</p>
<p>“Sayıca onlardan üstündük, belki üçe bir filandık, ama ağır silahları vardı; bir de baktık <i>onlar</i> bize saldırıyor! Meyve bahçelerindeki pozisyonumuzu bozmaya çalışıyor. Az sonra herkes bir yana kaçıştı. Tabanları yağladık. Ben, bir de Muhammed bilmemne adındaki bir herif, birlikte koşuyorduk. Asmalarla dolu bir arazide yan yana koşuyorduk; şu sırıklı, telli filan olanlardan değil de, toprakta kendi kendine yetişen asmalardandı. Kurşunlar dört yandan yağıyor, canımızı kurtarmak için koşuyorduk, ansızın ikimizin de ayağı takıldı, yere düştük. Ben bir saniye sonra ayağa fırladım, ama Muhammed görünürlerde yoktu. Dönüp bağırdım: ‘Kalksana ulan ayağa, eşşoğlueşek’”</p>
<p><i>Baba can</i> dramatik etki için bir an sustu. Kahkahasını bastırmak için yumruğuyla ağzını tıkadı. “Sonra bizimki fırlayıp kalktı, koşmaya başladı. Bir de baktım, manyak orospu çocuğunun eli kolu -aklınız alıyor mu?- üzüm dolu!”</p>
<p>Kahkahalar yükseldi. Adel de güldü. Babası onun sırtını sıvazladı, kendine doğru çekti. Biri bir başka öykü anlatmaya başladı, <i>Baba can</i> tabağının yanındaki sigaraya uzandı. Ama yakmaya fırsat bulamadı, çünkü ansızın, evin bir yerlerinde bir cam şangırtıyla kırıldı.</p>
<p>Yemek salonundan kadın çığlıkları geldi. Mermere düşen madeni bir şey, belki bir çatal ya da tereyağı bıçağı, yüksek bir sesle şıngırdadı. Erkekler ayağa fırladılar. Azmaray’la Kebir koşarak salona daldılar; tabancalarını çekmişlerdi bile.</p>
<p>“Girişten geldi,” dedi Kebir. O tam bunu söylerken bir cam daha kırıldı.</p>
<p>“Burada bekleyin, Kumandan <i>Sahip</i>, biz gidip bakalım,” dedi Azmaray.</p>
<p>“Ne beklemesi be,” diye kükredi çoktan harekete geçmiş olan <i>Baba can</i>. “Kendi evimde korkup sinecek değilim!”</p>
<p>Girişteki hole doğru seğirtti; Adel, Kebir, Azmaray ve bütün erkek konuklar da peşinden. Giderlerken, Adel, Kebir’in kışları şöminedeki ateşi karıştırmakta kullanılan metal çubuğu aldığını gördü. Adel onlara doğru koşan annesini de gördü, yüzü solgun, gergindi. Antreye vardıklarında, camdan içeri uçarak giren bir taş, cam parçalarıyla birlikte zemine düştü. Kızıl saçlı gelin adayı bir çığlık attı. Dışarıda biri bağırıyordu.</p>
<p>Adel’in arkasındakilerden biri, “Nöbetçiyi nasıl geçmişler ki?” dedi.</p>
<p>“Kumandan <i>Sahip</i>, hayır!” diye havladı Kebir. Ama Adel’in babası kapıyı açmıştı bile.</p>
<p>Hava kararmaya yüz tutmuş olsa da yazdı, gökyüzü hâlâ soluk bir sarıya batmıştı. Adel uzaklardaki küçük ışık kümelerini görebiliyordu; Şadbağ-e-Nau’daki insanlar ailece akşam yemeğine oturmaya hazırlanıyordu. Ufukta yuvarlanıp giden tepeler kararmıştı, gecenin bütün boşlukları doldurması yakındı. Ama yine de, ortalık yeterince karanlık değildi, Adel’in gördüğü, iki elinde iki taş, ön basamakların dibinde duran yaşlı adamı gözden gizleyemiyordu.</p>
<p>“Onu yukarı götür,” dedi <i>Baba can</i> omzunun üstünden karısına. “Hemen!”</p>
<p>Annesi Adel’i omuzlarından tutup merdivenden çıkarttı, koridordan geçirip <i>Baba can</i>’la paylaştığı yatak odasına soktu. Kapıyı kapatıp kilitledi, perdeleri çekti, televizyonu açtı. Adel’i yatağa götürdü, yan yana oturdular. Ekranda uzun, <i>kurta</i> gömlekler giymiş, örgü takkeler takmış iki Arap, şu canavar kamyonlardan biriyle uğraşmaktaydı.</p>
<p>“Ne yapacak o ihtiyara?” diye sordu Adel. Titremesini önleyemiyordu. “Anne, o adama ne yapacak?”</p>
<p>Başını kaldırıp annesine baktı, yüzünden bir gölge geçtiğini gördü ve ansızın anladı; annesinin ağzından çıkacak şeye güvenmemesi gerektiğini anlayıverdi.</p>
<p>“Onunla konuşacak,” dedi annesi, sesinde hafif bir titremeyle. “Dışarıdaki adam her kimse, baban onu akla mantığa davet edecek. Baban hep öyle yapar. İnsanları ikna etmeye çalışır.”</p>
<p>Adel başını hayır anlamında salladı. Ağlamaya başlamıştı, hıçkıra hıçkıra. “Ne yapacak, anne? O yaşlı adama ne yapacak?”</p>
<p>Annesi aynı şeyleri söylemeyi sürdürdü, her şeyin yoluna gireceğini, sonunun tatlıya bağlanacağını, kimsenin canının yanmayacağını yineleyip durdu. Ama o konuştukça Adel’in hüngürtüsü arttı, sonunda ağlamaktan bitap düştü, annesinin kucağında uyuyakaldı.</p>
<p class="sTar">***</p>
<p><i>Sabık Komutan Suikast Girişiminden Kurtuldu</i>.</p>
<p>Adel haberi babasının çalışma odasında, babasının bilgisayarından okudu. Haberde saldırıdan “son derece tehlikeli”, saldırgandan ise “Taliban’la bağlantılı olduğundan kuşkulanılan” eski bir sığınmacı diye söz ediliyordu. Makalenin ortalarına doğru yapılan alıntıda, Adel’in babası ailesinin güvenliği için endişelendiğini söylüyordu. <i>Özellikle de hiçbir suçu olmayan, küçük oğlum için</i>, demişti. Haberde saldırganın adı verilmediği gibi, ona ne olduğundan da söz edilmiyordu.</p>
<p>Adel bilgisayarı kapadı. Aslında onu kullanmaması gerekiyordu, babasının çalışma odasına girmekle bir yasağı çiğnemişti. Bir ay önce olsaydı, buna kesinlikle cesaret edemezdi. İsteksizce odasına döndü, yatağına uzanıp eski bir tenis topunu duvara atmaya başladı. <i>Pat! Pat! Pat</i>! Çok geçmeden annesi başını kapıdan uzattı, önce durmasını rica etti, sonra da buyurdu, ama Adel durmadı. Kadın bir süre kapıda oyalandıktan sonra sessizce çekildi.</p>
<p><i>Pat! Pat! Pat</i>!</p>
<p>Yüzeyde değişen bir şey yoktu. Adel’in gündelik faaliyetlerinin bir dökümü çıkarılsaydı, olağan temposuna döndüğünü gösterirdi. Yine aynı saatte uyanıyor, yıkanıyor, anne babasıyla kahvaltı ediyor, özel öğretmeniyle ders çalışıyordu. Ardından öğle yemeğini yiyip öğleden sonrayı aylaklık ederek, Kebir’le film izleyerek ya da video oyunları oynayarak geçiriyordu.</p>
<p>Oysa hiçbir şey aynı değildi. Gholam ona bir kapıyı aralamış olabilirdi, ama onu kapıdan bir itişte geçiren <i>Baba can</i> olmuştu. Adel’in zihnindeki uyuyan dişliler dönmeye başlamıştı. Adel’e, sanki bir gecede tamamen yeni, ilave bir duyu kazanmış gibi geliyordu; yıllardır karşısında durduğu halde hiç fark etmediği şeyleri algılama, içyüzünü kavrama gücü veren bir sezgi. Örneğin, annesinin kendine sakladığı sırlar olduğunu görüyordu. Annesine bakıyor ve sırların bu yüzde hafif hafif dalgalandığını görüyordu. Bildiklerini, tıpkı ikisinin bu koca evdeki hali gibi, kilitlenmiş, sıkıca kapatılmış, özenle korunan şeyleri oğlundan saklamak için nasıl çabaladığını. Adel babasının evini ilk kez başkalarının gözüyle, yani bir ucube, bir hakaret, bir adaletsizlik anıtı olarak görüyordu; onlardan başka herkesin dillendirilmemiş görüşüydü bu. İnsanların babasını hoşnut etme telaşındaki sindirilmişliğini, korkuyu görüyordu; gösterdikleri saygının, itaatin dayandığı gerçek payanda bu korkuydu işte. Gholam’ı düşündü; bu yeni içgörüsü nedeniyle Adel’le iftihar ederdi herhalde. Adel yaşamını baştan beri yöneten, daha geniş, daha kapsamlı devinimleri ilk kez gerçek anlamda fark ettiğini hissetti.</p>
<p>Ve bir insanın içinde, birbiriyle delice çelişen gerçeklerin yatabildiğini. Salt babasının, annesinin ya da Kebir’in değil.</p>
<p>Kendisinin içinde de.</p>
<p>Bu son keşif bazı bakımlardan Adel için en şaşırtıcı olanıydı. Şimdi babasının eylemlerini, önce <i>cihat</i> adına, sonra da <i>özverinin hak edilmiş ödülleri</i> dediği şey adına neler yaptığını bütün çıplaklığıyla öğrenmek Adel’i sersemletti, allak bullak etti. En azından bir süreliğine. Taşların camdan içeriye yağdığı o akşamdan sonra, günlerce, babasının odaya her girişinde Adel’in karın ağrısı tuttu. Ne zaman babasının cep telefonuna böğürdüğünü, hatta banyoda bir şarkı mırıldandığını duysa, belkemiğinin büzüştüğünü, boğazının acı verecek kadar kuruduğunu hissediyordu. Babası ona iyi geceler öpücüğü veriyor, Adel içgüdüsel olarak geri çekilmek istiyordu. Karabasanlar görüyordu. Rüyasında meyve bahçesinin kenarında duruyor, ağaçların arasında sürüp giden bir dayak sahnesini seyrediyordu; bir kalkıp bir inen madeni çubuğun parıltısı, ete ve kemiğe çarpan demirin sesi. Bu rüyalardan, göğsüne hapsolmuş bir ulumayla uyanıyordu. Beklenmedik anlarda yandan çarpan ağlama nöbetleriyle sağa sola savruluyordu.</p>
<p>Öte yandan...</p>
<p>Öte yandan...</p>
<p>Bir şey daha olmaktaydı. Zihnindeki yeni farkındalık henüz silikleşmemişti, ama kendine yavaş yavaş bir yoldaş bulmuştu. Şimdi Adel’in içinde hızla akan, başka, karşıt bir bilinçlilik akımı vardı; ilkini yerinden etmemiş, onun yanında kendine bir yer talep etmişti. Adel benliğinin bu ikinci, daha rahatsız edici parçasına karşı bir uyanış hissediyordu. Bu parçası, şu an ıslak bir yün kazak gibi tenine batan yeni kimliği, zamanla, usul usul, neredeyse hiç fark edilmeksizin kabullenecekti. Adel muhtemelen er geç durumu kabulleneceğini anlıyordu; tıpkı annesinin yaptığı gibi. Başta annesine çok kızmıştı, şimdiyse daha bağışlayıcıydı. Belki de kocasından korktuğu için kabullenmişti. Ya da sürdürdüğü bu lüks yaşama karşılık sus payı olarak. En çok da Adel’in sonunda kabulleneceği nedenden: Mecbur kaldığından. Başka bir seçeneği var mıydı? Nasıl ki Gholam kendi hayatından kaçıp kurtulamazsa, Adel de kaçamazdı. İnsanlar en akla hayale sığmayacak koşullarda yaşamayı öğreniyordu. Kendisi de öyle yapacaktı. Onun yaşamı buydu. Annesi buydu. Babası buydu. Ve baştan beri bilmiyor olsa da, kendisi de buydu.</p>
<p>Adel babasını eskisi gibi, o kalın kollarının arasında, büyük bir mutlulukla uyuduğu zamanlardaki gibi sevemeyeceğinin farkındaydı. Bu artık tasavvur edilemez bir şeydi. Ama onu yeniden sevmeyi öğrenecekti, her ne kadar bu artık farklı, daha karmaşık, çok daha berbat bir iş olsa da. Adel birdirbir oynar gibi çocukluğunun üstünden atladığını hissediyordu.</p>
<p>Yere bir yetişkin olarak inecekti. İndiğinde de artık geri dönüşü olmayacaktı, çünkü yetişkin olmak babasının bir zamanlar bir savaş kahramanı olmak için söylediği şeye benziyordu: Bir kere oldun mu, öyle de ölürsün.</p>
<p>Gece yatakta yatarken, Adel bir gün -belki yarın, belki ertesi gün ya da gelecek hafta- evden çıkacağını, yeldeğirmeninin oradaki arsaya, Gholam’ın ailece konduklarını söylediği yere yürüyeceğini düşündü. Arsayı boş bulacağını düşündü. Yolun kıyısında duracak, Gholam’ı annesi, erkek kardeşleri ve babaannesiyle birlikte gözünün önüne getirmeye çalışacaktı; iple bağlanmış denklerini güçbela taşıyarak, düzensiz bir sıra halinde yürüyen, taşra yollarının tozlu sırtlarında sessizce ilerleyen, kendine konacak bir yer arayan bir aile. Gholam artık ailenin reisi. Çalışmak zorunda. Gençliğini kanal temizleyerek, hendek kazarak, tuğla yaparak, tarla sürerek harcayacak. Yavaş yavaş, Adel’in saban sürerken gördüğü o iki büklüm, kösele suratlı adamlardan birine dönüşecek.</p>
<p>Adel o arsada bir süre duracağını, tepelere, Yeni Şadbağ’ın tepesinde yükselen dağlara bakacağını düşündü. Sonra elini cebine sokacak, bir gün meyve bahçelerinde gezinirken bulduğu şeyi, tam ortasından kırılmış olan tel gözlüğün sol yarısını çıkartacaktı; camında çatlaklardan oluşan bir örümcek ağı, sapının şakağa denk gelen yerinde kurumuş kan. Kırık gözlüğü bir çukura atacak. Adel arkasını dönüp eve doğru giderken hissedeceği şeyin, büyük bir olasılıkla rahatlama olacağından kuşkulanıyordu.</p>
</body>
</html>