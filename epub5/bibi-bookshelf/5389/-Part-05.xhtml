<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="BookStyles.css" type="text/css" rel="stylesheet"/>
</head>
 <body>
<h2 title="Beş • BAHAR 2003"><i>Beş</i><br/>
BAHAR 2003<br/>
<img alt="icon2" src="icon2.png"/></h2>
<p>Hemşire, yani Amra Ademovic, İdris’le Timur’u uyarmıştı. Onları kenara çekti, “En küçük tepkiniz moralini bozacaktır; o zaman kıçınıza tekmeyi basarım, ona göre,” dedi.</p>
<p>Vezir Ekber Han Hastanesi’nin erkekler kanadında, kötü aydınlatılmış, uzun bir koridorun ucunda, ayakta duruyorlar. Amra, kızın hayatta kalan -ya da onu ziyaret eden- tek akrabasının dayısı olduğunu, kızı kadınlar kanadına naklettikleri takdirde, adamın ziyaretine izin verilmeyeceğini söyledi. İdare bu yüzden onu erkekler bölümüne yerleştirmiş, ama akraba olmadığı erkeklerle bir arada olması yakışık almayacağından, koğuşlardan birine değil, buraya, koridorun sonuna yatırmıştı; ne erkeklere ne de kadınlara ait olan, tarafsız bir bölgeye. “Taliban buraya karışmıyor sanıyordum,” diyor Timur.</p>
<p>“Delilik, değil mi?” diyor Amra, sonra inanmazlıkla dolu bir kıkırtı salıyor. İdris bir hafta önce döndüğü Kâbil’de, Afgan kültürünün onlara uymayan, ters gelen özellikleriyle baş etmeye çalışan yabancı yardım gönüllüleri arasında şen, umursamaz bir öfkeyi dışavuran bu ses tonunun bir hayli yaygınlaşmış olduğunu fark etti. Bu güle oynaya aşağılama hakkına, bu lütfeder havaya hafiften bozuluyor, oysa yerel halk bunun farkında bile değil sanki ya da fark etseler bile bunu bir hakaret saymıyorlar; dolayısıyla, belki ben de saymamalıyım, diye düşünüyor.</p>
<p>“Ama <i>sana</i> izin var. Rahatça girip çıkabiliyorsun,” diyor Timur.</p>
<p>Amra bir kaşını kaldırıyor. “Ben sayılmam. Afgan değilim. Dolayısıyla gerçek bir kadın değilim. Bunu bilmiyor muydun?”</p>
<p>Timur alınmamıştı, sırıttı. “Amra. Polonyalı adı mı bu?”</p>
<p>“Bosnalı. Bakın, tepki vermek yok. Burası hastane, hayvanat bahçesi değil. Söz verin.”</p>
<p>Timur, “Verdim gitti,” diyor.</p>
<p>İdris endişeyle hemşireye bakıyor; Timur’un bu biraz patavatsız ve gereksiz takılmasına bozulmuş olabilir mi? Ama göründüğü kadarıyla Timur paçayı sıyırdı. İdris, kuzeninin bu hünerine hem sinirleniyor hem de gıpta ediyor. Timur’u oldum olası kaba saba bulur, hayal gücünden ve incelikten yoksun olduğuna inanır. Timur’un hem karısını hem de vergi dairesini aldattığını biliyor. Kuzeninin Birleşik Devletler’de gayrimenkuller için kredi ayarlayan bir şirketi var ve İdris onun boğazına kadar bir tür kredi yolsuzluğuna battığından kesinkes emin. Ama Timur alabildiğine sosyal biri; o güleç, sıcakkanlı kişiliği, mutlak cana yakınlığı hatalarını, kusurlarını bağışlatıyor, o baştan çıkarıcı masum havasıyla tanıştığı herkese kendini sevdiriyor. Yakışıklılığının da katkısı oluyor elbette - kaslı vücudu, yeşil gözleri, gamzeleri. Timur bir çocuğun ayrıcalıklarının tadını çıkaran bir yetişkin, diye düşünüyor İdris.</p>
<p>“Güzel,” diyor Amra. “Pekâlâ.” Perde niyetine duvara çakılmış olan çarşafı kaldırıyor, onları içeriye alıyor.</p>
<p>Kız dokuz-on yaşlarında gösteriyor - Amra ona Roşi diyor, asıl adı Roşana. Bir demir karyolada oturuyor, sırtını duvara yaslamış, dizlerini karnına çekmiş. İdris hemen bakışlarını kaçırıyor. Tam sesli sesli solumak üzereyken kendini tutuyor, yutkunuyor. Tahmin edilebileceği gibi, Timur’dan böyle bir özdenetim beklemek abes. Dilini şaklatıyor, yüksek, acı dolu bir fısıltıyla üst üste yineliyor: “Ah! Ah! Ah!” İdris ona bir bakış atıyor ve gözlerinde toplanmış, teatral bir edayla titreşen gözyaşlarını görünce hiç şaşırmıyor.</p>
<p>Kız irkiliyor, hırıltıyı andıran bir ses çıkartıyor.</p>
<p>“Tamam, bu kadar, gidiyoruz,” diyor Amra sertçe.</p>
<p>Dışarıda, kırık dökük basamaklarda hemşire uçuk mavi gömleğinin göğüs cebinden bir paket <i>Marlboro Reds</i> çıkarıyor. Gözyaşları belirdiği hızla kaybolan Timur bir sigara alıyor, ikisininkini de yakıyor. İdris midesinin bulandığını, başının döndüğünü hissediyor. Ağzı kupkuru oldu. Kusacağından, kendini rezil edeceğinden korkuyor, böylece Amra’nın onun, onlar hakkındaki düşüncesi kanıtlanmış olacak - şu tuzu kuru, şaşkın bakışlı sürgünler şimdi memlekete dönmüş, gulyabaniden kalan kıyıma bön bön bakmakta.</p>
<p>İdris, Amra’nın onları, en azından Timur’u fırçalamasını bekliyordu, oysa kızın hali tavrı bırakın azarlamayı, cilveleşir gibi. İşte Timur’un kadınlardaki etkisi.</p>
<p>“Pekâlâ,” diyor kız kırıtırcasına, “kendini nasıl savunacaksın bakalım Timur?”</p>
<p>Birleşik Devletler’de Timur’a, “Tim,” deniyor. 11 Eylül’den sonra adını değiştirdi, o zamandan sonra işlerinin ikiye katlandığını iddia ediyor. İdris’e dediğine göre, o iki harften kurtulmanın, mesleğine bir üniversite diplomasından çok daha büyük katkısı olmuş; üniversiteye gitmediği için diploması da yok; Beşiri ailesinin eğitimlisi, İdris. Ama Kâbil’e geldiklerinden beri Tim’i bıraktı, kendini hep Timur diye tanıtıyor. Oldukça zararsız bir düzenbazlık bu, hatta gerekli. Yine de insanın aklına takılıyor işte.</p>
<p>“İçeride olanlar için üzgünüm,” diyor Timur.</p>
<p>“Belki de cezalandırırım seni.”</p>
<p>“Ağır ol, kedicik.”</p>
<p>Amra gözlerini İdris’e çeviriyor. “Pekâlâ. Kovboy olan o. Sense sessiz, duyarlı olansın. Sen... ne diyorlardı ona? Hah, <i>içedönüksün</i>.”</p>
<p>“O bir doktor,” diyor Timur.</p>
<p>“Ya? O zaman senin için sarsıcı olmuştur. Hastane yani.”</p>
<p>“Ne olmuş o kıza?” diyor İdris. “Roşi’ye. Kim yapmış ona bunu?”</p>
<p>Amra’nın yüzü kararıyor. Konuştuğunda, sesinde anaç bir kararlılık var. “Onun için savaştım. Hükümetle, hastane bürokrasisiyle, hıyar beyin cerrahıyla mücadele ettim. Her aşamada savaştım. Ve durmadım. Kimsesi yoktu.”</p>
<p>“Bir dayısı vardı hani,” diyor İdris.</p>
<p>“O da hıyarın teki.” Sigarasının külünü silkeliyor. “Her neyse. Buraya neden geldiniz, çocuklar?”</p>
<p>Burada lafa Timur giriyor. Söyledikleri genel olarak doğru. Kuzen oldukları, Sovyetler gelince ailelerinin ülkeden kaçtığı, bir yıl Pakistan’da kaldıktan sonra seksenli yılların başında California’ya yerleştikleri. Neredeyse yirmi yıl aradan sonra ilk kez memleketlerine geldikleri filan. Ama sonra, “aradaki bağı tazelemek”, kendilerini “eğitmek”, onca yıllık savaşın ve yıkımın ardında bıraktıklarına “tanık olmak” için geldiklerini ekliyor. Birleşik Devletler’e dönünce burada olup bitenlere dair farkındalığı artırmak ve ülkelerine “geri vermek” üzere para toplamayı düşünüyorlar.</p>
<p>“Borcumuzu ödemek istiyoruz,” diyor, bu bayatlamış ifadeyi öyle bir içtenlikle tekrarlıyor ki İdris utanıyor.</p>
<p>Timur, Kâbil’e dönmelerinin gerçek nedenini tabii ki açıklamıyor: Babalarına ait olan araziyi, onun ve İdris’in yaşamlarının ilk on dört yılını geçirdikleri evi yeniden talep etmek. Şimdi, binlerce yardım gönüllüsünün Kâbil’e aktığı ve oturacak yere gereksindiği şu dönemde, evin değeri tavan yaptı. Sabah oraya uğradılar, evde şimdilik birtakım bitkin görünüşlü, karman çorman NATO askeri kalıyor. Tam ayrılırken, üç ev aşağıda, sokağın karşısında oturan orta yaşlı bir adama rastladılar; Markos Varvaris adında Yunanlı bir plastik cerrahmış. Onları öğle yemeğine davet etti, sonra da Vezir Ekber Han Hastanesi’ni gezdirmeyi önerdi; çalıştığı sivil toplum örgütünün orada bir ofisi varmış. Onları ayrıca o akşam vereceği partiye de davet etti. Kızı, hastaneye geldikten sonra öğrendiler -ön basamaklarda sohbet eden iki hastane hademesinin konuşmalarına kulak misafiri olmuşlardı- bunun üzerine Timur dirseğiyle kuzenini dürtmüş, <i>Şuna bir bakmalıyız, kanka</i>, demişti.</p>
<p>Amra, Timur’un öyküsünden sıkılmış gibi. Sigarasını fırlatıp atıyor, kıvırcık, sarı saçlarını topladığı lastiği çekiştiriyor. “Peki. Bu akşam partide görüşürüz öyleyse.”</p>
<p class="exP">Onları Kâbil’e gönderen, Timur’un babası, yani İdris’in amcasıydı. Beşiri ailesinin evi yirmi yıllık savaş boyunca, birkaç kez el değiştirmişti. Mülkiyet hakkını yeniden kazanmak, zamana ve paraya mal olacaktı. Binlerce mülkiyet davası ülkenin mahkemelerini şimdiden tıkamıştı zaten. Timur’un babası hantallığıyla, köhneliğiyle ünlü Afgan bürokrasisinin “çevresinden dolanmalarını”, bir başka deyişle, “doğru avuçları bulup kaşımalarını” öğütlemişti.</p>
<p>“Eh, bu da benim alanıma giriyor,” dedi Timur, söylemeye gerek varmış gibi.</p>
<p>İdris’in kendi babası dokuz yıl önce, kanserle uzun bir mücadelenin ardından öldü. Evinde, karısının, iki kızıyla İdris’in yanında. Öldüğü gün, ev bir kalabalığın hücumuna uğradı - amcalar, teyzeler, kuzenler, arkadaşlar ve tanıdıklar çıkıp geldi, koltuklara, kanepelere, yemek masasının iskemlelerine yerleştiler, oturacak yerlerin tamamı dolunca yere, merdivenlere çöktüler. Kadınlar yemek salonunda, mutfakta toplaştı. Termoslar dolusu çay demlendi. Bütün belgeleri imzalamak, tek erkek evlat olarak İdris’e düştü - babasının ölümünü resmen ilan etmek üzere gelen adli tıp uzmanının vesikalarını, cenazeevinden bir sedyeyle çıkıp gelen genç, kibar adamın kağıtlarını.</p>
<p>Timur kuzeninin yanından hiç ayrılmadı. İdris’in telefonları yanıtlamasına yardım etti. Saygılarını sunmak için dalga dalga gelenleri karşıladı. <i>Abe Amca</i> diye takıldığı arkadaşı Abdullah’ın işlettiği Abe Kebapçısı’ndan pilavla kuzu eti getirtti. Yağmur başlayınca yaşlı ziyaretçilerin arabalarını bizzat park etti. Yerel Afgan kanallarının birinde çalışan televizyoncu bir dostunu aradı. İdris’in aksine, Timur’un buradaki Afgan toplumuyla arası çok iyiydi; bir keresinde İdris’e, elinde temas kurabileceği üç yüz isim bulunduğunu, hepsinin numarasının cep telefonuna kayıtlı olduğunu söylemişti. O akşam Afgan televizyonunda yayınlanmak üzere bir duyuru hazırladı.</p>
<p>Aynı gün öğleden sonra İdris’i arabayla Hayward’daki cenazeevine götürdü. Yağmur iyice şiddetlenmişti, 680 numaralı karayolunun kuzey yönündeki trafik çok ağır ilerliyordu.</p>
<p>“Baban çok kaliteli adamdı, kanka. Nesli tükenenlerden,” dedi Timur çatallanan sesiyle, Mission rampasını tırmanırken. Boştaki elinin avucuyla gözlerini kurulayıp duruyordu.</p>
<p>İdris başını üzgün üzgün salladı. Hayatı boyunca uluorta hiç ağlamamıştı, cenaze törenlerinde bile. Bunu küçük de olsa bir kusur olarak görüyordu, renk körlüğü gibi. Öte yandan, evde sağa sola koşturup abartıyla hıçkırarak rol çaldığı, onu geri plana ittiği için Timur’a karşı belli belirsiz (ve mantıksız, farkındaydı) bir içerleme duymuyor da değildi. Ölen <i>onun</i> babasıydı sanki.</p>
<p>Ağır, koyu renk mobilyalarla döşenmiş, loş, sessiz bir salona alındılar. Onları saçlarını ortadan ayırmış, siyah ceketli bir adam karşıladı. Adam pahalı kahve gibi kokuyordu. Ciddi, işbilir bir ses tonuyla İdris’e başsağlığı diledi, defin ruhsatı ile yetki formunu imzalattı. Ailenin ölüm sertifikasından kaç kopya istediğini sordu. Bütün belgeler imzalanınca, gayet zarif bir edayla İdris’in önüne bir broşür koydu: “Genel Fiyat Listesi”.</p>
<p>Cenazeevinin müdürü genzini temizledi. “Ancak babanız Mission’daki Afgan camiinin üyelerinden biriyse, bu fiyatlar geçerli değil elbette. Onlarla aramızda bir anlaşma var. Mezar yerinin, hizmetlerin parasını onlar karşılıyor sizin yerinize.”</p>
<p>“Üye olup olmadığını bilmiyorum,” dedi İdris, broşürü incelerken. Babası dindar bir adamdı, biliyordu, ama bunu gizlice yaşardı. Cuma namazına gittiği çok nadirdi.</p>
<p>“Size biraz izin vereyim de camiyi arayın isterseniz.”</p>
<p>“Yok, ahbap. Gerek yok,” dedi Timur. “Üye değildi.”</p>
<p>“Emin misiniz?”</p>
<p>“Evet. Bununla ilgili bir konuşma hatırlıyorum.”</p>
<p>“Anlıyorum,” dedi levazımatçı.</p>
<p>Dışarıda, cipin yanında bir sigarayı paylaştılar.</p>
<p>“Resmen soygunculuk,” dedi İdris.</p>
<p>Timur koyu renkli bir yağmur birikintisine tükürdü. “Sağlam iş ama... Ölüm yani... Kabul etmelisin. Sürekli ihtiyaç. Lanet olsun, araba satmaktan bile daha kârlı.”</p>
<p>O sıralarda Timur, kullanılmış arabaların satıldığı bir araziye ortaktı. Şirket tepetaklak giderken Timur bir arkadaşıyla birlikte ona ortak olmuştu. İki yıla kalmadan da bol kazançlı bir yatırıma dönüştürmüştü. İdris’in babası yeğeninden, kendini sıfırdan var etmiş biri, diye bahsetmeyi severdi. Bu arada, UC Davis’te dahiliye stajyeri olarak ikinci yılını doldurmakta olan İdris ise, asgari ücrete talim etmekteydi. Bir yıllık karısı Nahil, bir yandan hukuk fakültesinin sınavına hazırlanırken, bir yandan da haftada otuz saat bir hukuk firmasında sekreter olarak çalışıyordu.</p>
<p>“Yalnızca borç alıyorum,” dedi İdris. “Bunu bil, Timur. Geri ödeyeceğim.”</p>
<p>“Dert etme, kanka. Sen nasıl istersen.”</p>
<p>Bu, İdris’in yardımına ne ilk koşuşuydu ne de son. İdris evlenirken, Timur ona düğün hediyesi olarak <i>Ford Explorer </i>marka yepyeni bir araba vermişti. İdris’le Nahil’in Davis’te satın aldıkları küçük dairenin kredisine Timur kefil olmuştu. Ailede bütün çocukların en gözde amcası, açık ara oydu. Bir gün İdris’e <i>tek bir telefon görüşmesi</i> yapma hakkı tanınsa, kesinlikle Timur’u arardı.</p>
<p>Hal böyle iken...</p>
<p>İdris, örneğin, şu kefil olma konusundan ailedeki herkesin haberdar olduğunu öğrenmişti. Timur’dan duymuşlardı elbette. Dahası, düğünde Timur şarkıcıdan müziği kesmesini istemiş, mikrofonu alıp bir duyuru yapmış ve <i>Explorer</i>’ın anahtarını dikkat kesilmiş bir izleyici kitlesinin önünde, büyük bir törenle -bir tepsinin içinde- yeni evlilere sunmuştu. Flaşlar patlamıştı. İşte İdris’i işkillendiren de bunlardı; bu tantana, bu sergileme, bu utanmazca gösterişçilik, kabadayılık. İdris kardeş kadar yakın olduğu kuzeni hakkında böyle düşünmek istemiyordu, ama Timur ona kendisi hakkındaki övgü dolu basın bültenlerini kendisi yazan biriymiş gibi geliyordu, cömertliğiyse oldukça karmaşık bir kişiliğin hesaplı, ölçülü biçili bir parçasıydı sanki.</p>
<p>Bir gece yatağın çarşaflarını değiştirirken, İdris’le Nahil’in arasında onun yüzünden ufak bir tartışma geçti.</p>
<p><i>Herkes sevilmek ister</i>, dedi karısı. <i>Sen istemez misin</i>?</p>
<p><i>Tamam, ama bu ayrıcalığı parayla satın almaya çalışmam</i>.</p>
<p>Nahil ona haksızlık yaptığını, dahası, Timur’un yaptığı onca şeyden sonra nankörlük ettiğini söyledi.</p>
<p><i>Söylemeye çalıştığım şeyi atlıyorsun, Nahil. Ben, yaptığın iyilikleri ilan tahtasına asmanın görgüsüzlük olduğunu söylüyorum. Bu tür şeyler sessizce, vakarla yapılmalıdır. Çekleri herkesin önünde, göstere göstere imzalamak kibarlığa sığmaz</i>.</p>
<p><i>Eh</i>, dedi Nahil çarşafı çırparken, <i>nezaketin kökleri derinde olmalı, tatlım</i>.</p>
<p class="exP">“Hey, burayı anımsıyorum, ahbap,” diyor Timur, başını kaldırıp eve bakarken. “Sahibinin adı neydi?”</p>
<p>“Bilmem ne Wahdati, galiba,” diyor İdris. “İlk adını unuttum.” Çocukken sokakta, bu bahçe kapısının önünde kim bilir kaç kez oyun oynadıklarını düşünüyor; işte, yıllar sonra ilk kez buradalar.</p>
<p>“Lord Hazretleri ve onun kuralları,” diye mırıldanıyor Timur.</p>
<p>İdris’in San Jose’deki mahallesinde Ev Sahipleri Birliği’nin tüylerini diken diken edecek bakımsızlıkta, iki katlı, sıradan bir ev. Ama Kâbil’in ölçütlerine göre, yüksek duvarları, madeni kapıları ve geniş bir araba yolu olan, gösterişli bir mülk. Timur’la ikisi silahlı bir koruma tarafından içeriye buyur edilirken, İdris Kâbil’de gördüğü pek çok şey gibi bu evin de uğradığı yıkımın altında, geçmiş bir ihtişamdan izler taşıdığını görüyor; nasıl bir tahribata maruz kaldığına dair bolca kanıt var: kurşun delikleri, isli duvarlardaki zikzak çatlaklar, geniş parçalar halinde kalkmış olan sıvaların altından ortaya çıkmış tuğlalar, araba yolundaki kurumuş çalılar, bahçedeki yapraksız ağaçlar, sararmış çimenlik. Arka bahçeye bakan verandanın yarısından fazlası yok. Ama yine Kâbil’deki pek çok şey gibi, yavaş, çekingen bir yeniden doğuşun ipuçlarını da taşıyor. Biri evi yeniden boyamaya başlamış, bahçeye gül fidanları dikmiş, bahçenin doğuya bakan duvarındaki irice bir delik, acemice olsa da kapatılmış. Evin sokağa bakan yüzüne dayalı duran merdiven, İdris’e çatının da onarılmakta olduğunu düşündürüyor. Verandanın kayıp yarısındaki tadilat çoktan başlamış.</p>
<p>Markos’la holde karşılaşıyorlar. Adamın kır saçları seyrelmeye başlamış, gözleri uçuk mavi. Gri renkli bir Afgan giysisi giymiş, siyah beyaz kareli bir <i>kefiye</i>’yi boynuna zarifçe dolamış. Onları sigara dumanıyla kaplı, gürültülü bir odaya götürüyor.</p>
<p>“Çay, şarap ve bira var. Yoksa daha sert bir şeyi mi yeğlersiniz?”</p>
<p>“Sen göster, ben doldurayım,” diyor Timur.</p>
<p>“Hey, seni sevdim. İçkiler şurada, müzik setinin yanında. Buz güvenli, bu arada. Şişe suyundan yapıldı.”</p>
<p>“Şükürler olsun.”</p>
<p>Timur bu tür toplantılarda tam havasını bulur; İdris onun bu rahat tavırlarına, zorlanmasız şakalarına, hazırcevaplığına, kendinden emin cazibesine hayranlık duymadan edemiyor. Timur’un peşinden bara gidiyor, Timur bir kırmızı şarap şişesinden ikisine de içki dolduruyor.</p>
<p>Salonun her tarafına saçılmış minderlerde yirmi küsur konuk oturuyor. Zeminde bordo rengi bir Afgan halısı yayılı. Dekor çığırtkan değil, zevkli, İdris’in “göçmen modası” demeye başladığı bir tarzda. Nina Simone’un bir albümü tatlı tatlı çalıyor. Herkesin elinde içki var, neredeyse herkes sigara içiyor; Irak’taki yeni savaştan, bunun Afganistan için ne anlama geleceğinden söz ediyorlar. Köşedeki televizyonda <i>CNN International</i> kanalı açık, ama sesi kapatılmış. <i>Şok</i> ve <i>Dehşet</i>’in pençesindeki Bağdat gecesi, yeşil çakımlarla aydınlanıp durmakta.</p>
<p>Elinde buzlu votka kadehi, Markos yanlarına geliyor; yanında Dünya Gıda Programı’nda çalışan, ciddi yüzlü iki genç Alman var. İdris, Kâbil’de tanıştığı yardım gönüllülerinin çoğu gibi bunları da biraz göz korkutucu buluyor; dünyayı dibine kadar kavramış, etkilenmeleri olanaksız tipler.</p>
<p>“Çok güzel bir ev bu,” diyor Markos’a.</p>
<p>“Bunu sahibine söyleyin.” Markos salonun karşı ucuna gidiyor, zayıf, yaşlıca bir adamla dönüyor. Adamın gür, kırçıl saçları alnından geriye taranmış. İyice kırpılmış bir sakalı var, avurtları neredeyse dişsiz birininki kadar çökük. Üzerindeki zeytin rengi, biçimsiz, bol takım elbise 1950’lerin moda anlayışını yansıtıyor. Markos yaşlı adama apaçık bir sevgiyle gülümsüyor.</p>
<p>“Nebi <i>can</i>?” diye haykırıyor Timur, aynı anda İdris de anımsıyor.</p>
<p>Yaşlı adam onlara mahcup mahcup gülümsüyor. “Özür dilerim ama tanışıyor muyuz?”</p>
<p>“Ben Timur Beşiri,” diyor Timur Farsça. “Ailem sokağın az aşağısında otururdu!”</p>
<p>“Ah, yüce Tanrım,” diye soluyor yaşlı adam. “Timur <i>can? </i>Sen de İdris <i>can</i> olmalısın?”</p>
<p>İdris gülümseyerek başıyla doğruluyor.</p>
<p>Nebi her ikisini de kucaklıyor. Ağzı kulaklarında; onlara inanmazlıkla bakarak yanaklarından öpüyor. İdris, Nebi’nin, patronu Bay Wahdati’yi tekerlekli sandalyeyle sokakta bir aşağı bir yukarı gezdirişini anımsıyor. Bazen sandalyeyi kaldırımda durdurur, iki erkek, voleybol oynayan, aralarında onunla Timur’un da bulunduğu mahalleli çocukları seyrederdi.</p>
<p>“Nebi <i>can</i> 1947’den beri bu evde yaşıyormuş,” diyor Markos, kolunu onun omzuna dolarken.</p>
<p>“Buranın <i>sahibi mi</i> oldun?” diyor Timur.</p>
<p>Nebi onun yüzündeki şaşkınlığa gülümsüyor. “Burada 1947’den vefat ettiği 2000 yılına kadar Bay Wahdati’ye hizmet ettim. O da evi bana bırakma nezaketini gösterdi.”</p>
<p>“Sana <i>verdi</i> yani,” diyor Timur inanmazlıkla.</p>
<p>Nebi başını sallıyor. “Evet.”</p>
<p>“Muazzam bir aşçıydın desene!”</p>
<p>“Sense hatırladığım kadarıyla az biraz haylazdın.”</p>
<p>Timur keh keh gülüyor. “Zapturapttan oldum olası hoşlanmadım, Nebi <i>can</i>. Onu kuzenime bırakıyorum.”</p>
<p>Elindeki kadehi sallayan Markos, İdris’e dönüyor: “İlk ev sahibinin karısı Nila Wahdati şairmiş. Küçük de olsa bir ünü varmış. Adını duydunuz mu?”</p>
<p>İdris başını hayır anlamında sallıyor. “Tek bildiğim, ben doğduğumda onun ülkeden çoktan ayrılmış olduğu.”</p>
<p>“Kızıyla birlikte Paris’te yaşamış,” diyor Alınanlardan biri, Thomas adındaki. “1974’te ölmüş. İntihardı, sanırım. Alkol sorunu varmış, yani okuduğum kadarıyla. Birkaç yıl önce biri bana onun ilk kitaplarından birinin Almanca çevirisini vermişti, doğruyu söylemek gerekirse, oldukça da beğenmiştim. Beklenmedik bir cinsellikle yüklü, diye düşündüğümü hatırlıyorum.”</p>
<p>İdris başını sallıyor, kendini yine biraz yetersiz hissediyor, bu kez nedeni, bir Afgan sanatçı hakkında bir yabancıdan ders almış olması. Birkaç adım ileride Timur, Nebi’yle kiralara ilişkin hararetli bir sohbete dalmış. Farsça elbette.</p>
<p>“Böyle bir yer için kaç para kira isteyebileceğinin farkında mısın, Nebi <i>can</i>?” diyor yaşlı adama.</p>
<p>“Evet,” diyor Nebi gülerek. “Kentteki kira bedellerinin farkındayım.”</p>
<p>“Bu herifleri soyup soğana çevirebilirsin!”</p>
<p>“Şey...”</p>
<p>“Oysa bedavaya oturtuyorsun!”</p>
<p>“Onlar ülkemize yardıma geldiler, Timur <i>can</i>. Evlerini, memleketlerini bırakıp geldiler. Kalkıp onları senin deyiminle, ‘soymak’ doğru gelmiyor bana.”</p>
<p>Timur bir inilti salıyor, içkisinin kalanını başına dikiyor. “Eh, ya paradan nefret ediyorsun, eski dostum ya da benden katbekat iyi bir insansın.”</p>
<p>Amra içeriye giriyor; solmuş kot pantolonun üstüne parlak mavi bir Afgan tuniği giymiş. “Nebi <i>can</i>!” diye çığırıyor. Kız yanaklarından öpüp kolunu da omzuna atınca, Nebi hafiften irkildi gibi. “Bayılıyorum bu adama,” diyor kız gruba. “Onu utandırmaya daha da çok bayılıyorum.” Sonra bunun Farsçasını Nebi’ye tekrarlıyor. Adam başını öne arkaya atarak gülüyor, birazcık kızarıyor.</p>
<p>“Hadi, beni de utandırsana,” diyor Timur.</p>
<p>Amra onun göğsüne hafifçe vuruyor. “Bakın, bu tam bir bela işte.” Markos’la Afgan tarzı, yanaktan üç kez öpüşüyorlar; Almanlarla da öyle.</p>
<p>Markos kolunu onun beline doluyor. “Amra Ademovic. Kâbil’deki en çalışkan kadın. Bu kızla ters düşmeseniz iyi edersiniz. Dahası, içkide sizi yere devirebilir.”</p>
<p>“Bunu bir deneyelim bakalım,” diyor Timur, bir bardak almak için arkasındaki bara uzanırken.</p>
<p>Nebi izin isteyip yanlarından ayrılıyor.</p>
<p>Bundan sonraki bir saat boyunca, İdris insanlarla kaynaşıyor ya da kaynaşmaya gayret ediyor. İçki şişelerindeki seviye düşerken seslerin perdesi tizleşiyor. İdris Almanca, Fransızca, Yunanca olması gereken konuşmalar duyuyor. Bir votka daha içiyor, üstüne bir de ılık bira deviriyor. Bir grupta, cesaretini toplayıp California’dayken duyduğu, Molla Ömer’e ilişkin fıkrayı anlatıyor. Ama espri İngilizcede aynı tadı vermiyor, anlatmayı pek beceremedi. Yavan kaçtı. Başka bir grubun yanına gidiyor, Kâbil’de açılmak üzere olan bir İrlanda barı hakkındaki sohbete kulak veriyor. Herkes uzun ömürlü olmayacağında hemfikir.</p>
<p>Elinde ılık bira, salonda dolaşıyor. Bu tür toplantılarda kendini hiçbir zaman rahat hissedemedi. Oyalanmak için dikkatle dekoru inceliyor. Bamyan’daki Buda heykellerinin, bir Buzkaşi karşılaşmasının, bir de Tinos adındaki bir Yunan adasındaki limanın posterleri var. Tinos’un adını hiç duymadı. Holde gözüne çerçeveli, siyah-beyaz bir fotoğraf çarpmıştı; ev yapımı bir kamerayla çekilmişçesine, biraz bulanık. Uzun, siyah saçlı, genç bir kızın fotoğrafı, kızın sırtı objektife dönük. Bir kumsalda, bir kayanın üzerinde oturuyor, okyanusa bakıyor. Fotoğrafın sol alt köşesi yanmış gibi.</p>
<p>Akşam yemeğinde kuzu budu var; ete biberiye ve sarımsak dişleri gömülmüş. Ayrıca keçi peynirli salata ve pesto soslu makarna. İdris tabağına biraz salata alıyor, bir köşeye çekilip oynamaya koyuluyor. Timur’un iki genç, çekici Hollandalı kadınla oturduğunu görüyor. Kur yapıyordur, diye düşünüyor. Kahkahalar yükseliyor, kadınlardan bir Timur’un dizine dokunuyor.</p>
<p>İdris şarabını alıp verandaya çıkıyor, tahta bir sıraya oturuyor. Hava artık karardı, veranda yalnızca tavandan sarkan iki ampulle aydınlatılmakta. Buradan, bahçenin uzak köşesinde bulunan, müştemilata benzer yapıyı kabataslak görebiliyor, sağ taraftaysa büyük, uzun, eski bir arabanın dış çizgileri seçiliyor; kıvrımlarına bakılırsa muhtemelen Amerikan malı. Kırklı, belki de ellili yıllara ait -İdris tam olarak göremiyor- hem zaten arabalara düşkün biri hiç olmadı. Timur’un bileceğinden emin. O olsaydı, modelini, yılını, motor hacmini, ilave aksesuvarlarını sayıverirdi. Göründüğü kadarıyla, arabanın dört lastiği de patlak. Mahallenin köpeklerinden biri kesik kesik havlamaya başlıyor. İçeride, biri müzik setine Leonard Cohen’in albümünü koydu.</p>
<p>“Sessiz ve Duyarlı.”</p>
<p>Amra yanına oturuyor, kadehindeki buzlar şıngırdıyor. Ayakları çıplak.</p>
<p>“Şu kovboy kuzenin, partinin gözbebeği olup çıktı.”</p>
<p>“Hiç şaşırmadım.”</p>
<p>“Gerçekten yakışıklı. Evli mi?”</p>
<p>“Üç de çocuğu var.”</p>
<p>“Çok kötü. Terbiyemi takınayım öyleyse.”</p>
<p>“Bunu duysa hayal kırıklığına uğrardı, eminim.”</p>
<p>“Kurallarım var,” diyor kız. “Ondan pek hoşlanmıyorsun.”</p>
<p>İdris, Timur’u erkek kardeşi gibi gördüğünü söylerken basbayağı içten.</p>
<p>“Ama seni utandırıyor.”</p>
<p>Doğru bu. Timur onu <i>utandırdı</i>. İdris onun tam da çirkin bir Afgan kökenli Amerikalı gibi davrandığını düşünüyor. Bu savaş mağduru kentin, buraya aitmiş gibi altını üstüne getirmeler, olağanüstü bir sevimlilikle yerel halkın sırtına vurmalar, onlara <i>abi, abla, amca</i> diye seslenmeler, <i>bahşiş bohçası</i> dediği desteden çıkardığı paraları dilencilere gösterişli bir havayla vermeler, <i>ana</i> diye hitap ettiği yaşlı kadınlara takılmalar, yüzünde kederli bir ifade, elinde sesli kayıt yapan kamerası, yaşadıklarını anlatmaları için onları kandırmaya çalışmalar; sanki onlardan biriymiş, hep buradaymış gibi, bu insanlar bombalanırken, öldürülürken, tecavüze uğrarken, kendisi San Jose’de Goid’un Yeri’nde kafayı çekmiyormuş gibi, ikiyüzlülük bu, ayrıca çirkin. Bu oyunun iç yüzünü kimsenin görmüyor olmasıysa İdris’i hayretler içinde bırakmakta.</p>
<p>“Sana söyledikleri doğru değil,” diyor kıza. “Buraya eskiden babalarımıza ait olan evi talep etmeye geldik. Hepsi bu. Başka bir nedeni yok.”</p>
<p>Amra burnundan bir kıkırtı salıyor. “Bal gibi biliyorum. Beni kandırdığını mı sanıyorsun? Bu ülkede savaş lordlarıyla, Taliban’la muhatap oldum. Her şeyi gördüm. Hiçbir şey şaşırtamaz beni. Ve hiçbir şey, hiç kimse kandıramaz.”</p>
<p>“Tahmin edebiliyorum.”</p>
<p>“Sen dürüstsün,” diyor kız. “En azından dürüstsün.”</p>
<p>“Yalnızca bu insanlara, bütün o yaşadıklarına saygı duymamız gerektiğini düşünüyorum. Biz derken, Timur’la benim gibileri kastediyorum. Şanslı olanlar, bombalar yeri göğü inletirken burada olmayanlar yani. Biz bu insanlar gibi değiliz. Öyleymiş gibi numara yapmamalıyız. Bu insanların anlatacağı öyküler... öyküleri dinlemeyi <i>hak etmiyoruz</i>. Lafın ucunu kaçırdım.”</p>
<p>“Kaçırmak mı?”</p>
<p>“Konuyu dağıttım.”</p>
<p>“Hayır, seni anlıyorum,” diyor Amra. “Öykülerinin size verilmiş armağanlar olduğunu söylüyorsun.”</p>
<p>“Armağan. Evet.”</p>
<p>Şaraplarını yudumluyorlar. Bir süre daha konuşuyorlar; İdris için Kâbil’e geldiğinden beri yaptığı tek gerçek sohbet bu; yerel halkta, devlet memurlarında, yardım görevlilerinde hissettiği o gizli alaycılıktan, o muğlak kınamadan yoksun. Kıza işini soruyor, o da Birleşmiş Milletler adına Kosova’da çalıştığını, soykırımdan sonra Ruanda’da, Kolombiya ve Burundi’de görev yaptığını anlatıyor. Kamboçya’da çocuk fahişelerle çalışmış. Kâbil’e geleli bir yıl olmuş; bu üçüncü gelişi, bu kez küçük bir sivil toplum örgütüyle beraber, hastanede çalışıyor, pazartesi günleri de seyyar bir klinik işletiyorlar. İki kez evlenip iki kez boşanmış, çocuğu yok. İdris, Amra’nın yaşını kestirmekte zorlansa da, göründüğünden daha genç olduğunu tahmin ediyor. Sararan dişlerin, gözlerin altındaki yorgunluk torbalarının gerisinde, gerçek bir güzelliğin, doludizgin bir cinselliğin solmaya yüz tutmuş parıltısı. İdris içinden, dört, bilemedin beş yıl sonra bu da silinip gidecek, diyor.</p>
<p>Sonra Amra soruyor: “Roşi’nin başına geleni öğrenmek ister misin?”</p>
<p>“Anlatmak zorunda değilsin.”</p>
<p>“Sarhoş olduğumu mu düşünüyorsun?”</p>
<p>“Öyle misin?”</p>
<p>“Azıcık,” diyor kız. “Sense dürüst bir adamsın. İdris’in omzuna hafifçe, biraz da şaka yollu vuruyor. “Gerçek nedenleri öğrenmeye çalışıyorsun. Oysa senin gibi Afganlar, yani batıdan buraya gelenler, sanki... nasıl derler... tecessüs yapıyorlar.”</p>
<p>“Mütecessislik.”</p>
<p>“Evet.”</p>
<p>“Pornografi izler gibi.”</p>
<p>“Ama belki sen iyi birisindir.”</p>
<p>“Bana anlatırsan,” diyor İdris, “bunu bir armağan sayarım.”</p>
<p>Bunun üzerine, kız anlatıyor.</p>
<p>Roşi, ana babası, iki ablası ve küçük erkek kardeşiyle Kâbil’le Bagram arasında bir köyde yaşamaktaydı. Geçen ay bir cuma günü, amcası, babasının ağabeyi onları ziyarete geldi. İki kardeş neredeyse bir yıldır, Roşi’nin ailece yaşadığı arazi yüzünden birbirine düşmüştü; amca yaşça daha büyük olduğu için evin kendisine ait olduğunu ileri sürüyordu, oysa babaları, evi daha çok sevdiği küçük oğluna bırakmıştı. Ancak geldiği gün, her şey yolundaydı.</p>
<p>“Kavgaya son vermek istediğini söylemiş.”</p>
<p>Roşi’nin annesi onun onuruna iki tavuk kesti, kocaman bir kâse kuru üzümlü pilav pişirdi, pazardan taze narlar aldı. Amca gelince iki kardeş sarılıp öpüştüler. Roşi’nin babası ağabeyini öyle bir kucakladı ki, adamın ayakları yerden kesildi. Roşi’nin annesi mutluluk gözyaşları döktü. Aile yemeğe oturdu. Herkes tabağını ikinci, üçüncü kez doldurdu. Narları soyup yediler. Üstüne yeşil çay içip küçük karamelalar atıştırdılar. Sonra amca dışarıdaki helaya girmek üzere izin istedi.</p>
<p>Geri geldiğinde elinde bir balta vardı.</p>
<p>“Ağaç kesmekte kullanılanlardan,” diyor Amra.</p>
<p>İlk giden, Roşi’nin babası oldu. “Roşi’nin dediğine göre, babası neye uğradığını bilememiş. Hiçbir şey anlamamış.”</p>
<p>Ensesine tek bir darbe. Başı neredeyse kopmuş. Sonra sıra Roşi’nin annesine gelmiş. Roşi onun mücadele etmeye çalıştığını görmüş, ama yüzüne, göğsüne inen darbelerden sonra sesi kesilmiş. Çocuklar şimdi avaz avaz bağırıyor, kaçışıyormuş. Amca onları kovalamış. Roşi ablalarından birinin koridora doğru koştuğunu, ama amcanın onu saçından yakalayıp yere yıktığını görmüş. Öteki abla koridora çıkmayı başarmış. Amca peşinden gitmiş, Roşi onun yatak odasının kapısını tekmeyle açtığını, çığlıkları duymuş, sonrası sessizlik.</p>
<p>“Roşi küçük erkek kardeşini alıp kaçmaya karar veriyor. Evden koşarak çıkıyor, bahçe kapısına ulaşıyorlar, ama kapı kilitli. Amca önceden icabına bakmış elbette.”</p>
<p>Can havliyle arka avluya koştular, panikten, çaresizlikten avlunun kapısı olmadığını, duvarlarınsa tırmanılamayacak kadar yüksek olduğunu unutmuş olmalıydılar. Amca evden fırlayıp üstlerine saldırınca, Roşi beş yaşındaki erkek kardeşinin kendini tandıra, annesinin daha bir saat önce ekmek pişirdiği yere attığını gördü. Onun alevlerin içinden yükselen çığlıklarını duyduğu sırada, ayağı takılıp yere düştü. Sırtüstü döndüğü an mavi gökyüzünü ve hızla inen baltayı gördü. Gerisini hatırlamıyor.</p>
<p>Amra susuyor. İçeride, Leonard Cohen “Who By Fire”ı söylüyor.</p>
<p>İdris şu an becerip de konuşabilse bile, aklına söylenecek uygun bir şey gelmiyor. Bu Taliban’ın, El Kaide’nin ya da megaloman bir <i>mücahit</i> komutanın marifeti olsaydı, bir şeyler söyleyebilir, hiçbir işe yaramasa da öfkesini kusabilirdi. Ancak burada Hikmetyar’ı, Molla Ömer’i, Bin Ladin’i, Bush’u ya da Terörle Savaş’ı suçlayamaz. Bu katliamın alabildiğine sıradan, gündelik nedeni, onu her nasılsa daha korkunç, çok daha sinir bozucu yapıyor. İnsanın aklına ilk gelen sözcük, <i>anlamsız </i>oluyor, ama İdris onu zihninden kışkışlıyor. İnsanlar habire bunu söyler. <i>Anlamsız bir şiddet eylemi. Anlamsız bir cinayet. </i>Anlamlı bir cinayet işlenebilirmiş gibi.</p>
<p>Kızı, Roşi’yi düşünüyor; hastanede, dertop olup duvara yaslanmış, ayak parmakları kenetlenmiş, yüzünde çocuksu bir ifade. Tıraş edilmiş kafasındaki yarık, oradan sızan, yumruk büyüklüğündeki parlak beyin dokusunun bir şeyhin türbanındaki düğümü andıran kütlesi.</p>
<p>“Bunu sana kendisi mi anlattı?” diye soruyor sonunda.</p>
<p>Amra başını ağır ağır sallıyor. “Gayet net anımsıyor. Her ayrıntıyı. Her şeyi bütün ayrıntılarıyla anlatıyor. Gördüğü karabasanları düşününce, keşke unutabilse diyorum.”</p>
<p>“Ya erkek kardeşi, ona ne olmuş?”</p>
<p>“Bir sürü yanık.”</p>
<p>“Peki ya amca?”</p>
<p>Amra omuz silkiyor. “Dikkatli ol, diyorlar. Bizim meslekte mesafeli olmalı, profesyonel olmalısın, diyorlar. Bağlanmak iyi fikir değil. Ama Roşi’yle ben...”</p>
<p>Müzik aniden susuyor. Yine elektrikler kesildi. Birkaç dakika, ay ışığı sayılmazsa, ortalık kapkara oluyor. İdris evdekilerin homurdandığını duyuyor. Gaz lambaları çabucak yakılıyor.</p>
<p>“Onun için mücadele edeceğim,” diyor Amra. Bir kez olsun başını kaldırıp bakmadı. “Durmayacağım.”</p>
<p class="exP">Ertesi gün Timur, Almanlarla birlikte, toprak çanak çömlekleriyle ünlü İstalif kasabasına gidiyor. “Sen de gelsene.”</p>
<p>“Evde kalıp kitap okuyacağım,” diyor İdris.</p>
<p>“Kitabını San Jose’de okursun, kanka.”</p>
<p>“Dinlenmeye ihtiyacım var. Dün gece içkiyi fazla kaçırdım galiba.”</p>
<p>Almanlar gelip Timur’u alınca, İdris bir süre yatağında yatıp duvardaki altmışlı yıllardan kalma solmuş afişe bakıyor; Kâbil’deki çocukluğundan kalma, savaşlardan öncesine, çözülmelerden öncesine ait bir yadigar: Band-e-Emir Gölü’nün kıyısında yürüyüş yapan dört kişilik sarışın, mütebessim bir turist grubu. Öğleden sonra yürüyüşe çıkıyor. Küçük bir lokantada kebap yiyor. Camdan içeriye bakan, onu seyreden bütün o kirli çocuk suratları yüzünden, yemeğin tadını çıkartmak olanaksız. İnsanı bunaltıyor. İdris, Timur’un bu yoksullukla kendisinden çok daha iyi baş ettiğini kabullenmek zorunda. Timur bunu oyun haline getiriyor. Bir talim çavuşu misali, hemen bir ıslık çalıp dilenci çocukları sıraya diziyor, bahşiş bohçasından birkaç banknot çekiyor. Parayı teker teker dağıtırken de topuk vurup selam veriyor. Çocuklar bayılıyor buna. Onlarda selama duruyor. Timur’a <i>kaka</i> diyorlar. Bazen bacaklarına tırmanıyorlar.</p>
<p>İdris yemekten sonra bir taksi çeviriyor, hastaneye gitmek istediğini bildiriyor.</p>
<p>“Ama önce çarşıda duralım,” diyor.</p>
<p class="exP">Kucağında kutu, koridorda ilerliyor, yazılarla süslü duvarların, kapı yerine naylon perdeler asılmış odaların, tek gözü bantlı, çıplak ayağını sürüyerek yürüyen bir ihtiyarın, ampulü olmayan, boğucu sıcaklıktaki odalarda yatan hastaların önünden geçiyor. Her yerde ekşi vücut kokusu. Koridorun sonunda, açmadan önce perdenin önünde bir an duruyor. Yatağın kenarında oturan kızı görünce yüreği hoplayıveriyor. Amra önüne diz çökmüş, kızın küçük dişlerini fırçalamakta.</p>
<p>Yatağın öteki tarafında oturan bir adam var; kara kuru, güneşten yanmış, karman çorman sakallı, kısa, siyah saçlı. İdris girince adam çabucak ayağa kalkıyor, bir avucunu göğsüne bastırıp eğiliyor. Yerel halkın, onun batılılaşmış bir Afgan olduğunu bir anda anlayıvermesi, para ve güç kokusunun ona bu kentte haksız bir ayrıcalık sağlayıvermesi, İdris’i bir kez daha afallatıyor. Adam İdris’e, Roşi’nin dayısı olduğunu söylüyor.</p>
<p>“Yine geldin,” diyor Amra, diş fırçasını tastaki suya batı rırken.</p>
<p>“Sakıncası yoktur umarım.”</p>
<p>“Neden olsun kir” diyor kadın.</p>
<p>İdris genzini temizliyor. “Selam, Roşi.”</p>
<p>Kız izin istercesine Amra’ya bakıyor. Sesi çekingen, tiz bir fısıltı. “Selam.”</p>
<p>“Sana bir armağan getirdim.” İdris kutuyu indirip açıyor. Kutudan çıkan küçük televizyonla video aygıtını görünce kızın gözleri canlanıyor. İdris satın aldığı dört filmi gösteriyor. Dükkândaki kasetlerin çoğu ya Hint filmiydi ya da Jet Li, Jean-Claude Van Damme, Steven Seagal’in vurdulu kırdılı filmleri. Ama İdris birkaç çocuk filmi bulmayı becerdi: <i>ET, Babe, Toy Story</i> ve <i>The Iron Giant</i>. Evde oğullarıyla birlikte izlediği filmler bunlar.</p>
<p>Amra kıza Farsça, hangisini izlemek istediğini soruyor. Roşi <i>The Iron Giant</i>’ı seçiyor.</p>
<p>“Bayılacaksın,” diyor İdris. Kıza doğrudan bakmakta zorlanıyor. Bakışları kızın kafasındaki yaraya, parlak beyin topağına, damarların ve kılcal damarların oluşturduğu zikzaklı ağa kayıp duruyor.</p>
<p>Koridorun bu ucunda elektrik prizi yok, Amra’nın bir uzatma kablosu bulması biraz zaman alıyor, ama İdris nihayet fişi kabloya sokup da görüntü belirince Roşi’nin ağzı bir gülümsemeyle yayılıyor. İdris bu tebessümde, otuz beş yaşına karşın dünyayı ne kadar az tanıdığını, onun vahşiliğini, acımasızlığı m, sınırsız gaddarlığını görüyor.</p>
<p>Amra diğer hastalara bakmak için izin isteyince, İdris Roşi’nin yatağının yanına bir iskemle çekiyor, filmi onunla birlikte izliyor. Dayı sessiz, hissedilmez bir karaltı. Filmin ortalarına doğru cereyan gidiyor. Roşi ağlamaya başlıyor, dayı iskemlesinde öne eğiliyor, sertçe onun elini kavrıyor. Peştu dilinde az ve öz bir şeyler fısıldıyor; İdris bu dili bilmiyor. Roşi irkiliyor, elini kurtarmaya çalışıyor. İdris dayının güçlü, eklemleri beyazlaşmış pençesindeki küçük ele bakıyor.</p>
<p>Ceketini giyiyor. “Yarın yine gelirim, Roşi, istersen başka bir kaset izleriz. İster misin?”</p>
<p>Roşi örtülerin altında dertop oluyor. Dayıya bakan İdris, Timur’un böyle bir durumda adama neler yapacağını tahmin edebiliyor - Timur, onun aksine, fevri duygulara direnmez. Burada olsaydı. <i>Beni şununla on dakika yalnız bıraksana</i>, derdi.</p>
<p>Dayı onun peşinden dışarıya geliyor. Basamaklarda şu sözleriyle İdris’i durduruyor: “Burada asıl kurban benim, <i>Sahip</i>.” İdris’in suratındaki ifadeyi görmüş olmalı ki hemen düzeltiyor: “Yani asıl kurban o, elbette. Ama demek istediğim, ben de öyleyim. Bunu anlıyorsundur mutlaka, sen bir Afgan’sın. Fakat şu yabancılar... onlar anlamıyor.”</p>
<p>“Gitmem gerek,” diyor İdris.</p>
<p>“Ben bir <i>mazdur</i>’um, basit bir işçi. En iyi günümde bir, bilemedin iki dolar kazanırım, <i>Sahip</i>. Zaten beş çocuğum var. Bir tanesi kör. Şimdi bir de bu.” İçini çekiyor. “Bazen kendi kendime diyorum ki... Allah affetsin ama, diyorum ki, belki de Allah Roşi’yi... yani, bilirsin işte... Öylesi çok daha iyi olurdu. Sorarım sana, <i>Sahip</i>, şimdi kim evlenir onunla? Hiçbir zaman koca bulamayacak. O zaman kim bakacak ona? Ben bakmak zorunda kalacağım. Sonsuza kadar başıma kalacak.”</p>
<p>İdris köşeye sıkıştırıldığının farkında. Elini cüzdanına atıyor.</p>
<p>“Ne kadar verebilirsen, <i>Sahip</i>. Benim için değil elbette. Roşi için.”</p>
<p>İdris ona birkaç banknot uzatıyor. Dayı gözlerini kırpıştırıyor, gözlerini paradan kaldırıyor. “Ama burada iki...” Sonra İdris’i yaptığı hataya uyandırmaktan korkarcasına ağzını kapatıveriyor.</p>
<p>“Ona doğru düzgün ayakkabılar al,” diyor İdris basamakları inerken.</p>
<p>“Allah razı olsun, <i>Sahip</i>,” diye sesleniyor dayı onun arkasından. “Sen iyi birisin. Merhametli ve iyi bir adamsın.”</p>
<p class="exP">İdris ertesi gün, sonraki gün de ziyarete geliyor. Böylece bir alışkanlığa dönüşüyor, artık her gün Roşi’nin başucunda. Hademelerin, zemin katta çalışan erkek hastabakıcıların, kapıcının, hastane kapısındaki çelimsiz, yorgun nöbetçilerin adlarını öğrendi. Bu ziyaretleri mümkün olduğunca gizli tutuyor. Yaptığı denizaşırı görüşmelerde, Nahil’e Roşi’den söz etmedi. Nereye gittiğini Timur’a da söylemiyor; Pağman gezisinde ya da içişleri bakanıyla olan toplantısında ona neden eşlik etmediğini açıklamadı. Ama Timur yine de öğreniyor.</p>
<p>“Aferin sana,” diyor. “Efendice bir şey yapıyorsun.” Bir an durup ekliyor: “Ancak yine de dikkatli ol.”</p>
<p>“Yani gitmeyi keseyim mi?”</p>
<p>“Bir hafta sonra ayrılıyoruz buradan, kanka. Kızın sana fazla bağlanmasını istemezsin herhalde.”</p>
<p>İdris başıyla doğruluyor. Timur onun Roşi’yle ilişkisini azıcık kıskanıyor olabilir mi? Kahraman rolü oynayabileceği böylesine muhteşem bir fırsatı elinden aldığı için İdris’e içerliyor belki de? Timur ağır çekimde, alevler içindeki binadan kucağında bebekle fırlıyor. Toplanan kalabalıktan hayranlık dolu haykırışlar yükseliyor. İdris onun Roşi’yi böyle bir gösteriye alet etmesine kesinlikle izin vermeyecek.</p>
<p>Öte yandan, Timur haklı. Bir hafta sonra memlekete dönüyorlar, oysa Roşi ona İdris <i>Kaka</i> demeye başladı. İdris geciktiğinde, kızı allak bullak bir halde buluyor. Kız kollarını onun beline doluyor, yüzünü bir rahatlama dalgası yalıyor. Hayatta sabırsızlıkla beklediği tek şey, İdris’in ziyaretleri; kendisi söyledi. Bazen bir kaset izlerlerken İdris’in elini iki eliyle birden kavrıyor. İdris de burada değilken sık sık kızı düşünüyor; kollarındaki uçuk sarı tüyleri, kısık, ela gözlerini, güzel ayaklarını, yuvarlak yanaklarını, Fransız Lisesi’nin yakınlarındaki kitapçıdan aldığı çocuk kitaplarından birini okurken kızın çenesini iki avucuna dayayışını. Birkaç kez kendini, onu Birleşik Devletler’e götürmenin nasıl bir şey olacağını, oğlanlarla, yani Zabi ve Lemar’la uyuşup uyuşamayacağını tartarken yakaladı. Geçen yıl Nahil’le üçüncü çocuk olasılığını konuştular.</p>
<p>Ülkeden ayrılmasına bir gün kala, “Şimdi ne olacak?” diyor Amra.</p>
<p>O gün daha erken bir saatte Roşi, İdris’e bir resim verdi; hastane çizelge kâğıdına kurşunkalemle çizilmiş, televizyon izleyen iki çöp figür. İdris uzun saçlı olanı gösterdi. Bu <i>sen misin</i>?</p>
<p><i>Öteki de sensin, İdris Kaka</i>.</p>
<p><i>Saçların uzundu demek</i>? <i>Önce</i>?</p>
<p><i>Ablam her gün fırçalardı saçlarımı. Hiç açıtmadan fırçalamayı bilirdi</i>.</p>
<p><i>İri bir ablaymış</i>.</p>
<p><i>Yeniden uzadığında kendin fırçalarsın</i>.</p>
<p><i>Bu çok hoşuma gider</i>.</p>
<p><i>Gitme, Kaka. Burada kal</i>.</p>
<p>“Çok tatlı bir çocuk,” diyor Amra’ya. Öyle gerçekten de. Terbiyeli, saygılı. Hafif bir suçluluk duygusuyla San Jose’deki Zabi’yle Lemar’ı, Afgan isimlerinden hoşlanmadıklarını uzun zaman önce açıkça söylemiş olan, hızla küçük zorbalara, Nahil’le asla yetiştirmeme yemini ettikleri, dediğim dedik Amerikalı çocuklara dönüşen oğullarını düşünüyor.</p>
<p>“Mücadeleci biri,” diyor Amra.</p>
<p>“Öyle.”</p>
<p>Amra sırtını duvara yaslıyor. Önlerinden telaşla tekerlekli bir sedyeyi iten iki hademe geçiyor. Sedyedeki delikanlının başında kanlı sargı bezleri, baldırında da açık bir yara var.</p>
<p>“Amerika ya da Avrupa’dan gelen öteki Afganlar,” diyor Amra, “gelip onun resmini çekiyor. Videoya çekiyorlar. Vaatlerde bulunuyorlar. Sonra eve gidip ailelerine gösteriyorlar. Hayvanat bahçesindeki hayvanlardan biriymiş gibi. İzin veriyorum, çünkü belki yardımları dokunur, diyorum. Ama unutup gidiyorlar. Bir daha onlardan haber almıyorum. Onun için de sana soruyorum: Şimdi ne olacak?”</p>
<p>“Ameliyat olması gerekiyor ya,” diyor İdris. “Onu gerçekleştirmek istiyorum.”</p>
<p>Kadın ona tereddütle bakıyor.</p>
<p>“Hastanemizin birde beyin cerrahi kliniği var. Başhekimle konuşacağım. Roşi’yi California’ya getirtip ameliyat ettirebiliriz.”</p>
<p>“İyi de parası?”</p>
<p>“Bir fon oluşturabiliriz. En kötü ihtimalle ben öderim.”</p>
<p>“Kesenden?”</p>
<p>İdris gülüyor. “Evet, doğru terim ‘kendi cebimden.’”</p>
<p>“Dayının iznini almamız gerek.”</p>
<p>“Tabii ortaya çıkarsa.” İdris’in ona iki yüz dolar verdiği günden beri dayıyı ne gören var ne de duyan.</p>
<p>Amra ona bakıp gülümsüyor. İdris daha önce hiç böyle bir şey yapmadı. Böylesine ciddi bir taahhüde bodoslama dalmanın insanı heyecanlandıran, coşturan, hatta mest eden bir yanı var. Enerjiyle dolup taştığını hissediyor. Neredeyse soluğunu kesecek kadar. Gözlerinin yaşardığını hissedince en çok kendisi şaşırıyor.</p>
<p>“<i>Hvala</i>,” diyor Amra. “Teşekkür ederim.” Parmakuçlarında yükselip İdris’i yanağından öpüyor.</p>
<p class="exP">“Hollandalı kızlardan birini hallettim,” diyor Timur. “Hani şu partideki.”</p>
<p>İdris başını camdan kaldırıyor. İyice aşağılarda kalan Hindukuşların sıkışık, adeta birbirine yapışık, yumuşak, kahverengi zirvelerini hayranlıkta seyretmekteydi. Dönüp koridor tarafında oturan Timur’a bakıyor.</p>
<p>“Kumral olanı. Yarım V vitamini attım, sonra da onu sabah ezanına kadar becerdim.”</p>
<p>“Hey Yarabbi. Sen hiç büyümeyecek misin?” diyor İdris, Timur’un bu bilgiyi verip onu haylazlığına, sadakatsizliğine, böyle liseli oğlan bayağılıklarına bir kez daha ortak etmesine sinirlendi.</p>
<p>Timur yılışık yılışık sırıtıyor. “Unutma kuzen, Kâbil’de olan Kâbil’de...”</p>
<p>“Lütfen bitirme şu cümleyi.”</p>
<p>Timur kahkahayı patlatıyor.</p>
<p>Uçağın arkalarında küçük bir parti veriliyor. Biri Peştu dilinde şarkı söylüyor, biri elindeki suni köpük tabağı tambur niyetine çalıyor.</p>
<p>“Nebi’yle karşılaştığımıza inanamıyorum,” diye mırıldanıyor Timur. “Tanrım.”</p>
<p>İdris göğüs cebine attığı uyku hapını çıkarıp susuz filan yutuyor.</p>
<p>“Gelecek ay buraya döneceğim,” diyor Timur, kollarını kavuşturup gözlerini yumarken. “Birkaç kere daha gelmem gerekecek sanırım, ama her şey yolunda gidecek.”</p>
<p>“Şu Faruk denen adama güveniyor musun?”</p>
<p>“Hem de hiç. Bu yüzden yeniden geleceğim ya.”</p>
<p>Faruk, Timur’un tuttuğu avukat. Uzmanlık alanı, sürgünde yaşayan Afganlara yardım edip Kâbil’de kalan, ellerinden çıkan mülkleri üzerindeki yasal haklarını savunmak. Timur, Faruk’un dosyaya koyacağı evraklardan, dava muamelelerine bakacak olan yargıçla ilgili umudundan söz ediyor; davaya Faruk’un karısının ikinci göbekten kuzeni olan yargıcın atanma olasılığı var. İdris yeniden şakağını pencereye dayıyor, ilacın etkisini göstermesini bekliyor.</p>
<p>“İdris?” diyor Timur usulca.</p>
<p>“Evet.”</p>
<p>“Orada çok boktan şeyler gördük, değil mi?”</p>
<p><i>İnsanı şaşırtan içgörülerle dolusun, kanka</i>. “Öyle,” diyor.</p>
<p>“Kilometrekareye binlerce trajedi düşüyor yahu.”</p>
<p>Az sonra İdris’in kafası uğuldamaya başlıyor, görüşü bulanıklaşıyor. Uykuya teslim olurken Roşi’yle vedalaşmasını düşünüyor; kızın parmaklarını tuttu, yeniden görüşeceklerini söyledi, kızsa yüzünü onun karnına gömüp sessizce, neredeyse çıt çıkarmadan ağladı.</p>
<p class="exP">Havalimanından eve giderken, İdris, Kâbil’deki o karman çorman, çılgın trafiği anıyor muhabbetle. Şimdi <i>Lexus</i>’u 101 sayılı karayolunun güneye doğru akan, tek bir çukuru olmayan, düzenli şeritlerinde sürmek, insana garip geliyor; insana her bakımdan yardımcı olan çevreyolu tabelaları, sinyalini veren, kurallara uyan, uygar, alabildiğine kibar sürücüler. Kâbil’de Timur’la birlikte canlarını emanet ettikleri bütün o gözüpek, yeniyetme taksiciler aklına gelince gülümsüyor.</p>
<p>Yan koltuktaki Nahil’in soruları bitmiyor. Kâbil güvenli miydi? Yiyecekler nasıldı? Midesi bozuldu mu? Her şeyin resmini, videosunu çekti mi? İdris elinden geldiğince yanıtlıyor. Delik deşik olmuş okulları, çatısız evlerde yaşayan gecekonducuları, dilencileri, çamuru, güvenilmez elektriği tanımlamaya çalışıyor, ama bu, müziği tarif etmek gibi. Tam olarak canlandıramıyor. Kâbil’in canlı, insanı çarpan ayrıntıları eksik kalıyor - enkazın ortasındaki vücut geliştirme salonu, örneğin, penceredeki Arnold Schwarzenegger posteri. Böylesi detayları şu an tam anımsayamıyor, bu yüzden de yaptığı tanımlamalar kulağına genelgeçer, yavan geliyor, sıradan bir <i>Associated Press</i> haberi gibi.</p>
<p>Arka koltukta, oğlanlar onunla dalga geçiyor, zaten onu çok kısa bir süre dinliyor ya da dinlermiş gibi yapıyorlar. İdris onların can sıkıntısını hissedebiliyor. Sonra on yaşındaki Zabi, annesinden filmi başlatmasını istiyor. Ondan iki yaş büyük olan Lemar birazcık daha dinlese de, İdris az sonra onun <i>Nintendo DS</i>’sindeki yarış arabasının tekdüze uğultusunu duyuyor.</p>
<p>“Neyiniz var sizin?” diye paylıyor Nahil onları. “Babanız Kâbil’den yeni döndü. Hiç merak etmiyor musunuz? Soracak sorunuz yok mu?”</p>
<p>“Önemli değil,” diyor İdris. “Rahat bırak çocukları.” Ama ilgisizlikleri, salt genetik piyangoya borçlu oldukları ayrıcalıklı yaşama özgü bu şen şakrak aldırmazlıkları canını sıktı. Birden ailesiyle arasında bir yarık açıldığını hissediyor, hatta seyahatine ilişkin soruları salt lokantaların, akmayan suların filan etrafında dönüp duran Nahil’le bile. Şimdi onlara suçlayan gözlerle bakıyor; Kâbil’deki ilk günlerinde yerel halk da ona aynen böyle bakmış olmalı.</p>
<p>“Açlıktan ölüyorum,” diyor.</p>
<p>“Canın ne istiyor?” diye soruyor Nahil. “Suşi mi, İtalyan yemeği mi? Oakridge’in orada yeni bir mezeci açıldı.”</p>
<p>“Hadi Afgan yemeği yiyelim,” diyor İdris.</p>
<p>San Jose’nin doğu yakasında, eski Berryessa Bit Pazarı’nın yakınındaki Abe Kebapçısı’na gidiyorlar. Sahibi Abdullah, altmış yaşlarının başında, kır saçlı bir adam; pos bıyığı, iri, güçlü elleri var. İdris’in hastalarından biri, karısı da öyle. İdris’le ailesi lokantaya girince, Abdullah kasanın arkasından el sallıyor. Abe Kebapçısı küçük bir aile işletmesi. Yalnızca sekiz masası -muşamba örtüleri genellikle yapış yapış- naylon kaplı menüleri, duvarlarında Afganistan posterleri, köşede de eski bir içecek otomatı var. Abdullah müşterileri karşılar, kasaya bakar, temizliği yapar. Karısı Sultana arkadadır; mucizeden o sorumludur. İdris şu an mutfaktaki kadını görebiliyor, bir filenin altına toplanmış saçları, buhar yüzünden kısılmış gözleriyle bir tencerenin üstüne eğilmiş. İdris’e anlattıkları gibi, 1970’lerin sonunda, memleketteki komünist işgalin ardından Pakistan’da evlenmişler. 1982’de, kızları Peri’nin doğduğu yıl ABD’ye sığınma hakkı elde etmişler.</p>
<p>Şimdi siparişlerini alan da Peri. Bu cana yakın, nazik kız, açık tenini, gözlerindeki ışıltıyı, duygusal metaneti gösteren parıltıyı annesinden almış. Vücudunun alışılmadık bir orantısı var, üst kısmı zayıf ve narin, ama belinden aşağısı gcnişleyiveriyor; iri kalçalar, kalın baldırlar, kalın ayak bilekleri. Yine o geniş eteklerinden birini giymiş.</p>
<p>İdris’le Nahil kuzu eti, bulgur pilavı ve <i>bolani</i> istiyorlar. Oğlanlar, menüde bulabildikleri hamburgere en yakın şeyi, <i>çapli kebap</i>’ı ısmarlıyorlar. Yemeklerini beklerken, Zabi babasına futbol takımının finale kaldığını söylüyor. Kendisi takımın sağ açığı. Maç pazar günü. Lemar cumartesi günü gitar resitali olduğunu söylüyor.</p>
<p>“Ne çalacaksın?” diye soruyor İdris ağır ağır; uçak yolculuğunun acısı çıkmaya başladı.</p>
<p>“Paint It Black.”</p>
<p>“Çok hoş.”</p>
<p>Nahil oğlanı dikkatli bir dille paylıyor: “Yeterince alıştırma yaptığından emin değilim.”</p>
<p>Lemar yuvarladığı peçeteyi bırakıyor. “Anne! Yapma! Her gün neler çektiğimi görmüyor musun? Yapacak öyle çok şeyim var ki!”</p>
<p>Yemeğin ortalarına doğru, Abdullah merhaba demek için yanlarına geliyor, ellerini beline bağladığı önlüğe kuruluyor. Yemekleri beğenip beğenmediklerini, başka bir şey isterler mi diye soruyor.</p>
<p>İdris, Timur’la birlikte Kâbil’den yeni döndüklerini söylüyor.</p>
<p>“Timur <i>can</i> neler yapıyor?” diye soruyor Abdullah.</p>
<p>“Her zamanki gibi haylazlık peşinde.”</p>
<p>Abdullah gülümsüyor. “Doktor Beşiri, birine beddua edecek olsam, şöyle derdim: ‘Allah sana bir lokanta versin.’”</p>
<p>Hep birlikte kısacık gülüyorlar.</p>
<p>Daha sonra, lokantadan çıkıp ciplerine binerlerken Lemar soruyor: “Baba, yemeği herkese bedava mı veriyor?”</p>
<p>“Tabii ki hayır,” diyor İdris.</p>
<p>“O zaman neden bizden para almıyor?”</p>
<p>“Çünkü biz Afgan’ız, çünkü onun doktoruyum,” diyor İdris, ama bu kısmen doğru. Asıl neden, ona kalırsa, Timur’un kuzeni olması; yıllar önce Abdullah’a lokantayı açacağı parayı Timur verdi.</p>
<p>Evde, oturma odasıyla holdeki halının sökülmüş, merdivendeki çivilerin, tahtaların ortaya çıkmış olduğunu gören İdris şaşırıyor. Sonra evde tadilat yaptıklarını, halıları parkeyle değiştirdiklerini anımsıyor - yer döşemecinin <i>bakır çaydanlık</i> dediği renkte, enli, kiraz parkeler. Mutfak dolapları rendelenmiş, boyanmaya hazır; eski mikrodalga fırının yerinde şimdi bir boşluk var. Nahil pazartesi sabahı döşemecilerle ve Jason’la buluşacağı için yarım gün çalışacağını söylüyor.</p>
<p>“Jason mı?” Aynı anda anımsıyor: ev sineması sistemini kuracak olan adam.</p>
<p>“Ölçü almaya gelecek. <i>Subwoofer</i>’la projektörü indirimli bir fiyattan ayarladı bile. Çarşamba işi başlatmak üzere üç adamını yolluyor.”</p>
<p>İdris başıyla tamam diyor. Ev sineması onun fikri, epeydir istediği bir şey. Ama şimdi utandırıyor onu. Kendini bütün bunlardan, Jason Speer denen adamdan, yeni dolaplarla bakır çaydanlık rengi parkelerden, çocukların 160 dolarlık yüksek konçlu lastik ayakkabılarından, yatak odasındaki saten yatak örtülerinden, Nahil’le birlikte bu tür şeylerin peşinden koşarken sergiledikleri gayretkeşlikten kopuk hissediyor. Hırslarının meyveleri şu an ona öyle önemsiz, saçma geliyor ki. Kendi yaşamıyla Kâbil’de buldukları arasındaki zalim eşitsizliği çarpıyorlar yüzüne.</p>
<p>“Neyin var tatlım?”</p>
<p>“Uçak yorgunluğu,” diyor İdris. “Biraz kestirmem lazım.”</p>
<p>Cumartesi gitar resitalini, pazar günü de Zabi’nin futbol maçının büyük bir kısmını başarıyla atlatıyor. İkinci yarıda bir ara araba parkına sıvışıp yarım saat kadar uyumak zorunda kaldı. Neyse ki Zabi fark etmedi. Pazar akşamı birkaç komşu yemeğe geliyor. İdris’in yolculuk fotoğraflarını elden ele geçiriyor, İdris’in arzusu hilafına Nahil’in ısrarla oynattığı bir saatlik Kâbil videosunu kibar kibar izliyorlar. Yemekte İdris’e yolculuğu hakkında sorular, Afganistan’daki duruma ilişkin fikirlerini soruyorlar. İdris <i>mojito</i>’sunu yudumlarken kısa yanıtlar veriyor.</p>
<p>“Oranın halini tahayyül edemiyorum,” diyor Cynthia. Cynthia, Nahil’in gittiği jimnastik salonunda <i>pilates</i> eğitmeni.</p>
<p>“Kâbil...” İdris doğru sözcükleri arıyor. “Kilometrekareye bin tane trajedi düşüyor.”</p>
<p>“Tam bir kültür şoku olmuştur, oraya gitmen yani.”</p>
<p>“Evet, oldu.” İdris asıl kültür şokunu buraya dönünce yaşadığını söylemiyor.</p>
<p>Giderek sohbet, son günlerde mahallede posta kutularına dadanan hırsızlara geliyor.</p>
<p>O gece İdris yatakta, “Sence bütün bunlara sahip olmak zorunda mıyız?” diye soruyor.</p>
<p>“Bunlara mı?” diyor Nahil. İdris lavaboda dişlerini fırçalayan karısını aynadan görebiliyor.</p>
<p>“Bunlar işte. Bütün bu ıvır zıvır.”</p>
<p>“Yo, <i>zorunda</i> değiliz, kastettiğin buysa.” Nahil lavaboya tükürüyor, ağzını suyla çalkalıyor.</p>
<p>“Bütün bunlar sence de çok fazla değil mi?”</p>
<p>“Çok uğraştık, İdris. Bütün o sınavları, tıp fakültesini, hukuk fakültesini, bitmek bilmez ihtisas yıllarını unutma. Bize kimse bir şey <i>vermedi</i>. Hiçbir şey için özür dilememiz gerekmiyor.”</p>
<p>“O ev sinemasına harcadığımız parayla Afganistan’da bir okul yaptırabilirdik.”</p>
<p>Karısı yatak odasına geliyor, yatağa oturup gözlüklerini çıkarıyor. İdris’in gördüğü en güzel profil bu. İdris onun alnının keskince, burnun başladığı noktaya doğru sertçe inişine, güçlü elmacıkkemiklerine, ince boynuna bayılıyor.</p>
<p>“İkisini de yap,” diyor Nahil ona dönüp yaşaran gözlerini kırpıştırırken. “Neden ikisini de yapamayasın ki?”</p>
<p>Birkaç yıl önce, İdris karısının Miguel adında Kolombiyalı bir çocuğu okuttuğunu öğrendi. Kadın bu konuda tek kelime etmemişti, evin yazışmalarından ve mali işlerinden o sorumlu olduğu için İdris’in bundan yıllarca haberi olmadı, ta ki onu Miguel’den gelen mektubu okurken gördüğü güne kadar. Mektup İspanyolcaydı, bir rahibe tarafından tercüme edilmişti. Bir de resim vardı; uzun boylu, sıska bir oğlan kucağında bir futbol topu, bir saz kulübenin önünde duruyor, arkasında kadidi çıkmış ineklerle yeşil tepelerden başka bir şey yok. Nahil hukukta okurken Miguel’i desteklemeye başlamıştı. Onun yolladığı çeklerle Miguel’in resimli, bol teşekkürlü, rahibe-tercümeli mektuplarından oluşan bir trafik tam on bir yıldır sessiz sedasız sürmekteydi.</p>
<p>Nahil yüzüklerini çıkarıyor. “Ne oldu? Orada, sağ kurtulanlara özgü şu vicdan azabına mı yakalandın?”</p>
<p>“Yalnızca bazı şeylere farklı gözle bakmaya başladım.”</p>
<p>“Güzel. Bunu yararlı bir eyleme dönüştür. Ama vicdan yapmayı kes.”</p>
<p>O gece uçak yolculuğunun yorgunluğu, aradaki saat farkı filan onu uykusundan ediyor. Bir süre kitap okuyor, aşağı inip <i>West Wing</i> dizisinin yeniden yayınlanan bölümlerinden birini izliyor, sonunda kendini Nahil’in çalışma odasına dönüştürdüğü konuk yatak odasındaki bilgisayarın başında buluyor. Amra’dan bir elektronik posta gelmiş. Evine sağ salim döndüğünü, ailesinin iyi olduğunu umuyor. Kâbil’de yağmurun “hışımla” yağdığını, yolları bileğe kadar çamur kapladığını yazıyor. Yağmur sellere yol açmış, Kâbil’in kuzeyindeki Şomali’den iki yüz aile helikopterlerle tahliye edilmiş. Kâbil’in Irak’taki savaşta Bush’a verdiği destek nedeniyle, El-Kaide’den misillemeler beklendiğinden, güvenlik önlemleri giderek artıyormuş. Son cümlesi şöyle: “Patronunla konuşabildin mi?” Amra e-postasının altına, Roşi’den kısa bir paragraf eklemiş:</p>
<p class="emT1">Selam, İdris Kaka,</p>
<p class="emT2">İnşallah, Amerika’ya sag salim varmışsındır. Ailen seni gördüğüne çok sevinmiştir herhalde. Seni her gün düşünüyorum. Her gün benim için aldığın filmleri izliyorum. Hepsini beğeniyorum. Yanımda olup beraber izleyemediğimiz için üzgünüm. Ben iyiyim, Amra can bana çok iyi bakıyor. Lütfen ailene benden selam söyle. İnşallah, yakında California’da buluşuruz.</p>
<p class="emT2">Saygılarımla,</p>
<p class="emT2" style="margin-bottom:20px">Roşana.</p>
<p>İdris, Amra’yı yanıtlıyor, teşekkür ediyor, sel haberine üzüldüğünü belirtiyor. Yağışların kesileceğini umuyor. Roşi’nin durumunu başhekimle bu hafta konuşacak. Altına ekliyor:</p>
<p class="emT1">Selam, Roşi can,</p>
<p class="emT2">Nazik mesajın için teşekkür ederim. Senden haber almak beni çok mutlu etti. Ben de seni çok düşünüyorum. Aileme seni anlattım, seninle tanışmak için sabırsızlanıyorlar özellikle de senin hakkında sorular sorup duran oğullarım Zabi can ile Lemar can. Hepimiz dört gözle seni bekliyoruz. Sana sevgilerimi yolluyorum,</p>
<p class="emT2" style="margin-bottom:20px">İdris Kaka.</p>
<p>Bilgisayarı kapatıyor, yatmaya gidiyor.</p>
<p class="exP">Pazartesi çalışma odasına girince onu bir deste telefon mesajı karşılıyor. Mektup sepetinden taşan reçete doldurma talepleri onayını beklemekte. Taraması gereken yüz altmış e-posta var, sesli mesaj kutusu da dolu. İş programını bilgisayardan kontrol ediyor, bütün hafta boyunca çalışma saatlerinin arasına sıkıştırılan -doktorların ‘<i>kaynakçılar</i>’ dediği- son dakika randevularını görünce canı sıkılıyor. Daha da kötüsü, bu öğleden sonra ömür törpüsü Bayan Rasmussen’i görecek, yıllardır hiçbir tedaviye cevap vermeyen, muğlak şikâyetleriyle herkesi, her şeyi suçlayan, sevimsiz kadını. Onun o düşmanca acizliğiyle bir kez daha karşılaşma düşüncesi, vücudundan ter boşanmasına neden oluyor. Başhekim Joan Schaeffer’in sesli mesaj servisine bıraktığı mesaj ise hepsinin üstüne tüy dikiyor: Kâbil’e doğru yola çıkmadan hemen önce zatürree teşhisi koyduğu hastanın gerçekte kalp damarlarında tıkanma sorunu olduğu ortaya çıkmış. Vaka gelecek hafta <i>Peer Review</i>’de kullanılacak; her ay yinelenen bu video konferansında, adı açıklanmayan hekimlerin yaptıkları hatalar örnek olsun, ders çıkarılsın diye sergileniyor ve kurumdaki herkes tarafından izleniyor. İdris, bu gizliliğin fazlaca işe yaramadığının farkında. Salondakilerin en az yarısı, suçlunun kimliğini anlayacak.</p>
<p>Bir baş ağrısının yaklaştığını hissediyor.</p>
<p>O sabah programının fena halde gerisine düşüyor. Randevusuz filan çıkıp gelen bir astım hastasının solunum tedavisi görmesi, maksimum akışlarının ve oksijen doygunluğunun yakından izlenmesi gerekiyor. İdris’in üç yıl önce muayene ettiği, orta yaşlı bir şirket yöneticisi, ön kalp damarında gelişmekte olan bir enfarktüsle geliyor. İdris öğle tatilinin ancak ortalarında bir şeyler yiyebiliyor. Doktorların yemeklerini yediği konferans salonunda, bir yandan notlarını gözden geçirmeye çalışırken, bir yandan da kuru hindili sandviçinden iri lokmalar alıyor. Meslektaşlarından gelen malum soruları yanıtlıyor. Kâbil güvenli miydi? Afganlar oradaki ABD varlığı için ne düşünüyor? Kısa, kesik yanıtlar veriyor, aklı Bayan Rasmussen’de, karşılık bekleyen sesli mesajlarda, onaylaması gereken reçetelerde, öğleden sonraki programına sızan üç randevuda, yaklaşan <i>Peer Review</i> konferansında, evde harıl harıl kesen, delen, çivi çakan inşaatçılarda. Afganistan’ı konuşmak (bu arada, her şeyin böyle kavranamaz bir hızla olup bitmesi karşısında şaşkın) ona ansızın, yeni izlediği, duygusal olarak onu altüst eden, etkisinden yeni yeni kurtulmaya başladığı bir filmden söz edermiş duygusu veriyor.</p>
<p>Bu, meslek yaşamının en çetin haftalarından biri oluyor. Ne kadar istese de, Joan Schaeffer’la Roşi meselesini konuşacak zamanı bulamıyor. Bütün haftayı berbat bir ruh haliyle geçiriyor. Evde oğlanlara karşı aksi, eve girip çıkan işçilere, bütün o gürültüye kızgın. Uygu düzeni hâlâ normale dönmedi. Amra’dan iki e-posta daha geliyor, Kâbil’deki koşullara ilişkin yeni haberler. Kadın hastanesi Rabia Balkhi yeniden açılmış. Karzai hükümeti, karşı çıkan radikal İslamcılara rağmen, kablolu televizyon kanallarının yayın yapmasına izin verecekmiş. İkinci e-postanın sonundaki notta, o gittiğinden beri Roşi’nin içe kapandığını ekliyor, başhekimle görüşüp görüşmediğini soruyor. İdris klavyeden uzaklaşıyor. Amra’nın mektubuna tepesi attığı, böyle kapılıp gittiği için utanç içinde, daha sonra yeniden bilgisayarını açıyor, büyük harfle şöyle yazıyor: GÖRÜŞECEĞİM. DOĞRU ZAMANDA.</p>
<p class="exP">“Fena geçmedi, değil mi?”</p>
<p>Joan Schaeffer ellerini kucağında kavuşturmuş, çalışma masasında oturuyor. Şen bir enerjiyle dolup taşan, tombul yanaklı, paldır küldür, ak saçlı bir kadın. Burnunun ucuna kondurduğu ince okuma gözlüğünün üstünden İdris’e bakıyor. “Amaç seni harcamak değildi, biliyorsun.”</p>
<p>“Evet, elbette,” diyor İdris. “Anlıyorum.”</p>
<p>“Kendini kötü hissetme. Hepimizin başına gelebilirdi. Röntgende damar tıkanıklığıyla zatürreeyi ayırmak bazen çok zordur.”</p>
<p>“Sağ ol, Joan.” Gitmek üzere kalkıyor, kapıda duraklıyor. “Ah. Seninle konuşmak istediğim bir şey vardı.”</p>
<p>“Tabii, tabii. Otur.”</p>
<p>İdris yeniden oturuyor. Kadına Roşi’yi anlatıyor, yarasını, Vezir Ekber Han Hastanesi’ndeki kaynak yetersizliğini tanımlıyor. Amra ile Roşi’ye verdiği sözü aktarıyor. Yüksek sesle söyleyince, verdiği sözün ağırlığı altında eziliyor, oysa Kâbil’de, o koridorda Amra’yla dururken, kadın onu yanağından öptüğünde hiç de böyle hissetmedi. Bu duygunun satın aldığı şeyden pişman olan müşterinin pişmanlığını andırdığını görünce tedirgin oluyor.</p>
<p>“Aman Tanrım, İdris,” diyor Joan başını sallayarak. “Seni çok takdir ettim. Korkunç bir şey bu. Zavallı çocuk. Tahayyül bile edemiyorum.”</p>
<p>“Biliyorum,” diyor İdris. Kurumun ameliyatı karşılayıp karşılayamayacağını soruyor. “Belki de <i>ameliyatları</i>. Tahminimce, birden fazla müdahale gerekecek.”</p>
<p>Joan içini çekiyor. “Keşke. Ama açık konuşmak gerekirse, fazlasıyla kuşkuluyum. Son beş yıldır zarar ettiğimizi biliyorsun. Dahası, yasal sorunlar çıkacaktır, oldukça karmaşık sorunlar.”</p>
<p>İdris’in buna karşı çıkmasını bekliyor, belki de hazırlanıyor, ama o bunu yapmıyor.</p>
<p>“Anlıyorum,” diyor.</p>
<p>“Bu tür işler yapan bir insani yardım grubu bulabilirsin, değil mi? Biraz uğraşman gerekecek elbette, ama...”</p>
<p>“Bir bakacağım. Teşekkürler, Joan.” Bir kez daha kalkıyor; kendini hafiflemiş, kadının verdiği karşılıkla neredeyse rahatlamış hissedince şaşırıyor.</p>
<p class="exP">Ev sinemasının kurulması bir ay daha alıyor, ama sonuç muhteşem. Tavana asılı projektörden yansıyan görüntü keskin, 102 <i>inç</i> ekrandaki devinimler inanılmayacak kadar akıcı. 7.1 kanal çepeçevre ses sistemi, grafik ses yansıtıcılar, dört köşeye yerleştirilen bas önleyiciler, akustik mucizeler yaratmış. <i>Karayip Korsanları</i>’nı izliyorlar, iki yanında oturan, onun kucağındaki kovadan patlamış mısır atıştıran oğlanlar zevkten dört köşe. Finaldeki epeyce uzatılmış savaş sahnesinden hemen önce uyuyakalıyorlar.</p>
<p>“Ben yatırırım onları,” diyor İdris, Nahil’e.</p>
<p>Önce birini, sonra ötekini kucaklıyor. Oğlanlar büyüyor, zayıf bedenleri ürkütücü bir hızla serpiliyor. Onları yataklarına yatırırken, birden oğulları nedeniyle onu bekleyen kalp kırıklığının ayırdına varıyor. Bir iki yıl sonra pabucu dama atılacak. Oğlanlar başka şeylere, başka insanlara tutulacak, ondan ve Nahil’den utanmaya başlayacak. İdris onların küçük ve çaresiz olduğu, bütünüyle ona bağımlı oldukları günleri düşünüyor büyük bir özlemle. Zabi’nin küçükken rögarlardan ne kadar korktuğunu, geniş, beceriksiz dairelerle onların etrafından nasıl dolandığını anımsıyor. Bir keresinde, eski bir film izlerlerken, Lemar ona dünya siyah beyazken hayatta olup olmadığını sormuştu. Bu anı İdris’i bir kez daha gülümsetiyor. Oğullarının yanaklarına birer öpücük konduruyor.</p>
<p>Karanlıkta oturup uyuyan Lemar’ı seyrediyor. Oğullarını yargılarken aceleci davrandığını, üstelik haksızlık ettiğini anlıyor. Kendine karşı da acımasızlık etti. O bir suçlu değil. Sahip olduğu her şeyi bileğinin hakkıyla kazandı. Doksanlı yıllarda, tanıdığı oğlanların yarısı partilerde sürter, kız peşinde koşarken, o derslerden başını kaldırmıyor, sabahın ikisinde hastane koridorlarını arşınlıyordu; aylaklıktan, rahattan, uykudan vazgeçmişti. Yirmili yaşlarını tıbba adadı. Bedellerini ödedi. Şimdi kendini ne diye kötü hissedecekmiş ki? Bu onun ailesi. Onun yaşamı.</p>
<p>Son bir ayda Roşi onun için soyut biri olup çıktı, bir oyundaki karakter gibi. Aralarındaki bağ gevşedi. O hastanede ansızın başına gelen o beklenmedik yakınlaşma, öylesine olmazsa olmaz ve derin görünen o ilişki aşınıp puslu, donuk bir şeye dönüştü. Yaşadığı deneyim gücünü yitirdi. Onu pençesine alan ateşli kararlılığın aslında ne olduğunu şimdi anlıyor: bir yanılsama, bir serap. İdris, uyuşturucu gibi bir şeyin etkisine girmişti. Şu an kızla arasındaki mesafe ona uçsuz bucaksız geliyor. İdris için bu artık sonsuz, aşılamaz bir uzaklık; kıza verdiği sözse düşüncesizce, pervasızca yapılmış bir hata, kendi gücünün, irade ve kişiliğinin sınırlarına dair korkunç bir değerlendirme hatası. En iyisi unutmak. Bu sorunu çözmesi olanaksız, buna kadir değil. Bu kadar basit. Son iki haftada Amra’dan üç elektronik posta daha geldi. İlkini okudu, yanıtlamadı. Diğer ikisini okumadan sildi.</p>
<p class="exP">Kitapçıdaki kuyruk 12-13 kişilik. Geçici olarak hazırlanmış yükseltiden başlayıp dergilerin durduğu tezgâha kadar uzuyor. Uzun boylu, ablak yüzlü bir kadın sıradakilere küçük, sarı <i>post-it</i>’ler dağıtıyor, onlar da bunlara, kitaba yazılmasını istedikleri isimleri, kişisel mesajı yazıyorlar. Kuyruğun başındaki satış görevlisi kadın, sırası gelenin başlık sayfasını açmasına yardım ediyor.</p>
<p>İdris elinde kitap, sıranın başına yakın. Önünde duran, ellili yaşlardaki, kısa sarı saçlı kadın dönüp soruyor: “Okudunuz mu?”</p>
<p>“Hayır,” diyor.</p>
<p>“Biz gelecek ay kitap kulübümüzde okuyacağız. Kitap seçme sırası bende de.”</p>
<p>“Ya.”</p>
<p>Kadın kaşlarını çatıyor, bir avucunu göğsüne bastırıyor. “Umarım herkes okur. Öyle duygulandırıcı bir öykü ki. Ufuk açıyor. Eminim filme çekerler.”</p>
<p>Kadına söylediği şey doğru. Kitabı henüz okumadı, okuyacağından da kuşkulu. Sayfalarda kendisiyle karşılaşacak yüreği olduğunu sanmıyor. Ama başkaları okuyacak. Ve İdris teşhir edilmiş olacak. Herkes öğrenecek. Nahil, oğulları, meslektaşları. Sırf düşüncesi bile midesini bulandırıyor.</p>
<p>Yeniden kitabı açıyor, teşekkürleri, asıl kâğıda dökme işini yapan yardımcı yazarın biyografisini geçiyor. Kapakçıktaki fotoğrafa bir daha bakıyor. Yaranın izi yok. Bir iz taşıyorsa bile, ki mutlaka taşıyordur, uzun, dalgalı, siyah saçları gizliyor. Roşi altın rengi, küçük düğmeleri olan bir bluz giymiş, <i>Allah</i> yazılı bir kolye, lapis küpeler takmış. Sırtı bir ağaca dayalı, gülümseyerek doğruca kameraya bakıyor. İdris’in aklına kızın çizdiği çöp adamlar geliyor. <i>Gitme. Bizi bırakma, Kaka</i>. Bu genç kadında, altı yıl önce bir perdenin arkasında bulduğu o küçük, titrek biçareden en küçük bir iz bulamıyor.</p>
<p>İdris ithaf sayfasına bakıyor:</p>
<p><i>Hayatımdaki iki meleğe: Annem Amra ve Timur Kaka’ma. Siz benim kurtarıcımsınız. Her şeyi size borçluyum</i>.</p>
<p>Sıra ilerliyor. Kısa sarı saçlı kadın kitabını imzalatıyor. Yana çekiliyor, İdris yüreği güm güm atarak öne çıkıyor. Roşi başını kaldırıp ona bakıyor. Balkabağı renginde, uzun kollu bir bluzun üzerine bir Afgan şalı atmış, küçük, oval, gümüş küpeler takmış. Gözlerinin rengi İdris’in hatırladığından daha koyu, vücuduysa kadınsı kıvrımlarla dolgunlaşmış. Gözünü kırpmadan İdris’e bakıyor; onu tanıdığına ilişkin açıkça hiçbir belirti vermese, kibarca gülümsüyor olsa da, yüzündeki anlamda eğlenen, mesafeli bir şey var; şakacı, sinsi, gözüpek bir şey. Bu İdris’i bir silindir misali eziyor, hazırladığı bütün sözcükler ansızın uçup gidiyor - hatta onları yazdı, buraya gelirken de içinden defalarca tekrarladı. Ağzından tek bir sözcük çıkmıyor. Orada öylece, bir budala gibi dikilip duruyor.</p>
<p>Satış görevlisi genzini temizliyor. “Beyefendi, kitabınızı verirseniz başlık sayfasını açarım, Roşi de imzalar.”</p>
<p>Kitap. İdris aşağıya bakıyor, kitabı iki eliyle sımsıkı tuttuğunu görüyor. Buraya kitabı imzalatmaya gelmedi elbette. Olanlardan sonra bu küstahlık -resmen yüzsüzlük- olur. Yine de kitabı uzattığını, satış görevlisinin doğru sayfayı bir çırpıda bulduğunu, Roşi’nin elinin, başlığın altına bir şeyler karaladığını görüyor. Artık bir şeyler söylemek için yalnızca saniyeleri var; söyleyecekleri savunulamaz olanı hafifleteceğinden değil, bunu Roşi’ye borçlu olduğunu düşündüğü için. Fakat görevli ona kitabını geri verince, İdris sözcükleri bir araya getiremiyor. Şu an Timur’un cesaretinin zerresine sahip olmayı nasıl da isterdi. Yine Roşi’ye bakıyor. Kızın bakışları çoktan onun gerisine, sıradaki diğer kişiye çevrilmiş bile.</p>
<p>“Ben...” diye başlıyor.</p>
<p>“Kuyruğun ilerlemesine izin vermeliyiz, bayım,” diyor görevli.</p>
<p>İdris başını eğiyor, kuyruktan ayrılıyor.</p>
<p>Arabasını kitapçının arkasındaki parka bıraktı. Arabaya kadar olan yol, ona hayatının en uzun yürüyüşü gibi geliyor. Arabanın kapısını açıyor, duraklıyor. Hâlâ titreyen elleriyle kitabın sayfalarını bir kez daha çeviriyor. Roşi imza atmamış. İngilizce olarak iki cümle yazmış.</p>
<p>İdris kitabı kapatıyor, gözlerini de. Rahatlamam gerekir, diye düşünüyor. Ama bir parçası, başka bir şeyi arzuluyor. Belki kız ona bakıp yüzünü buruştursaydı, nefretle, tiksintiyle dolu, çocukça bir şey söyleseydi. Hıncını kussaydı. Belki de böylesi çok daha iyi olurdu. Onun yerine, temiz, diplomatik bir dışlama. Ve bu not: <i>Kaygılanma. Kitapta yoksun</i>. Kibar bir hareket. Ya da daha doğru bir tanımla, merhametli bir davranış. İdris’in rahat bir soluk alması gerekir. Oysa canı yanıyor. Darbeyi olanca şiddetiyle hissetmekte, kafasına inen bir balta gibi.</p>
<p>Yakınlarda bir tahta sıra var, bir karaağacın altında. Yanına gidiyor, kitabı sıraya bırakıyor. Arabasına dönüp direksiyonun başına geçiyor. Kendinde marşa basıp yola koyulacak gücü bulması biraz zaman alıyor.</p>
</body>
</html>