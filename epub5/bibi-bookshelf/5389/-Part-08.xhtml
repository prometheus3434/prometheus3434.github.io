<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="BookStyles.css" type="text/css" rel="stylesheet"/>
</head>
 <body>
<h2 title="Sekiz • SONBAHAR 2010"><i>Sekiz</i><br/>
SONBAHAR 2010<br/>
<img alt="icon2" src="icon2.png"/></h2>
<p>Bu akşam klinikten eve dönünce yatak odamdaki sabit hatlı telefonda Thalia’dan bir mesaj buluyorum. Ayakkabılarımı çıkarıp çalışma masama otururken dinliyorum. Grip olduğunu, kesinlikle Mamá’dan kaptığını söylüyor, sonra beni, Kâbil’de işlerin nasıl gittiğini soruyor. Sonunda, kapatmadan hemen önce şöyle diyor: <i>Odie senin hiç aramadığından yakınıp duruyor. Ama bunu sana tabii ki söylemez. Onun için de ben söylüyorum. Markos. İsa Mesih aşkına. Anneni ara. Seni hıyar</i>.</p>
<p>Gülümsüyorum.</p>
<p>Thalia.</p>
<p>Çalışma masamda bir fotoğrafı var, yıllar yıllar önce Tinos’taki kumsalda çektiğim resim - Thalia bir kayanın üzerinde oturuyor, sırtı kameraya dönük. Fotoğrafı bir çerçeveye yerleştirdim, ancak yakından bakarsanız, sol alt köşesindeki, yıllarca önce resmi yakmaya kalkışan çılgın İtalyan kızın marifeti olan, küçük kahverengi lekeyi hâlâ görebilirsiniz.</p>
<p>Küçük dizüstü bilgisayarımı açıyor, bir gün önceki ameliyat notlarını yazmaya koyuluyorum. Odam üst katta, Kâbil’e geldim geleli, yani 2002 yılından beri oturduğum evin ikinci katındaki üç yatak odasından biri; masam aşağıdaki bahçeye bakan pencerenin önünde. Ev sahibim Nebi’yle birlikte birkaç yıl önce ektiğimiz malta eriklerini görebiliyorum. Arka duvarın önündeki, Nebi’nin bir zamanlar yaşadığı, şimdi yeniden boyanmış olan müştemilatı da öyle. Nebi’nin ölümünden sonra orayı, yerel liselerde bilgisayarın yaygınlaştırılmasına yardım eden genç Hollandalıya teklif ettim. Sağ tarafta da Süleyman Wahdati’nin 1940’lardan kalma Chevrolet’si duruyor; onlarca yıldır yerinden kıpırdamamış olan araba, bir kayayı saran yosun misali pasla kaplı; dün mevsiminden çok önce yağan sürpriz kar yüzünden şu an ince bir kar tabakasıyla örtülü. Nebi öldükten sonra kısa bir süre arabayı Kâbil’in hurdalıklarından birine çektirmeyi düşündüysem de yüreğim kaldırmadı. Bence o araba evin tarihinin, mazisinin olmazsa olmaz bir parçası.</p>
<p>Notları bitiriyor, saatime bakıyorum. Saat dokuz buçuk olmuş bile. Yunanistan’da akşamın yedisi.</p>
<p><i>Ara anneni. Seni hıyar</i>.</p>
<p>Bu gece Mamá’yı arayacaksam daha fazla geciktiremem. Thalia yolladığı e-postaların birinde, Mamá’nın giderek daha erken yattığını yazmıştı. Derin bir nefes alıp kendimi hazırlıyorum. Ahizeyi kaldırıp numarayı çeviriyorum.</p>
<p>Thalia’yla 1967 yazında, on iki yaşımdayken tanıştım. O ve annesi Madaline, annemle beni görmeye Tinos’a gelmişlerdi. Annem arkadaşı Madaline’i yıllardır -tam olarak on beş yıldır- görmediğini söyledi. Madaline on yedi yaşındayken adadan ayrılıp Atina’ya gitmiş, fazla uzun sürmemiş olsa da oyunculuk yapıp mütevazı bir ün kazanmıştı.</p>
<p>“Filmlerde oynadığını duyunca,” dedi Mamá, “hiç şaşırmamışım. Güzelliği nedeniyle. Herkes etkilenirdi Madaline’den. Karşılaşınca kendin göreceksin zaten.”</p>
<p>Mamá’ya neden ondan hiç bahsetmediğini sordum.</p>
<p>“Bahsetmedim mi? Emin misin?”</p>
<p>“Eminim.”</p>
<p>“Oysa bahsettiğime yemin edebilirim.” Sonra şöyle dedi: “Bir kızı var. Thalia. Ona karşı nazik, düşünceli olmalısın, çünkü bir kaza geçirdi. Bir köpek ısırdı onu. Yarası var.”</p>
<p>Mamá başkaca bir şey eklemedi, konuyu uzatmamam gerektiğini biliyordum. Ama bu bilgi Madaline’in sinema ve tiyatro geçmişinden çok daha fazla ilgimi çekmişti; kız özel bir nezaketi hak ettiğine göre, yaranın hem ciddi hem de görülür olma ihtimali vardı, buysa merakımı iyice kamçılıyordu. Marazi bir hevesle, yarayı bir an önce kendi gözlerimle görmeyi bekliyordum.</p>
<p>“Madaline’le küçükken ekmek ve şarap ayininde tanıştık,” dedi Mamá. “Ve anında, ayrılmaz ikili olduk.” Sınıfta sıranın altından el ele tutuşurlarmış; teneffüslerde, kilisede, yürüyerek arpa tarlalarından geçerken de öyle. Ölene kadar kardeş kalmaya ant içmişler. Hep, evlendikten sonra bile birbirlerinin yakınında yaşayacaklarına söz vermişler. Komşu olacaklar, içlerinden birinin kocası başka yere taşınmak için tutturursa, hemen onu boşayacakmış. Kendiyle dalga geçerek bunları söylerken annemin hafifçe gülümsediğini anımsıyorum, bu toyluk ve gençlik budalalığıyla, bu pervasız, soluksuz yeminlerle arasına mesafe koymak istercesine. Ama yüzünde dillendirilmemiş bir incinmişliğin, bir hayal kırıklığının gölgesini görmüştüm, ancak Mamá bunu itiraf etmeyecek kadar gururluydu.</p>
<p>Madaline şimdi kendinden epeyce büyük, zengin bir adamla, Bay Andreas Gianakos’la evliydi; adam yıllar önce Madaline’in ikinci, sonradan anlaşıldığı üzere son filminin yapımcılığını üstlenmişti. Şimdi inşaat işindeydi ve Atina’da büyük bir şirketi vardı. Madaline’le Bay Gianakos geçenlerde kavga etmişler, araları açılmıştı. Bana bu bilgileri veren tabii ki Mamá değildi; gizlice, telaşla, kısmen okuduğum bir mektuptan, Madaline’in anneme yolladığı, ziyarete gelme niyetini bildiren mektuptan öğrenmiştim.</p>
<p><i>Andreas’la ve o sağcı arkadaşlarıyla, onların o askeri marşlarıyla bir arada olmaktan bıktım usandım, inan. Ağzımı hiç açmıyorum. Demokrasimizi soytarıya çeviren o cani subayları yüceltirlerken tek kelime etmiyorum. Ağzımdan tek bir muhalif sözcük çıksa, hemen beni anarşist, komünist diye damgalayacaklarından eminim, o zaman beni zindanlardan Andreas’ın nüfuzu bile kurtaramaz. Gerçi onu, yani nüfuzunu kullanma zahmetine de girmeyebilir. Bazen beni tam da buna ittiğine, kendi ipimi kendim çekeyim diye kışkırttığına inanıyorum. Ah, seni nasıl özlüyorum, sevgili Odie’m. Arkadaşlığını nasıl özlüyorum..</i>.</p>
<p>Konuklarımızın geleceği gün, Mamá evi temizlemek için erkenden kalktı. Bir yamaca kurulmuş, küçük bir evde yaşıyorduk. Tinos’taki evlerin çoğu gibi, beyaz kirece boyanmış taştan yapılmıştı, düz damı baklava biçimli kırmızı kiremitle kaplıydı. Üst kattaki, annemle paylaştığımız küçük yatak odasının kapısı yoktu -dar merdiven doğruca odaya çıkmaktaydı- ama kapısının üstünde, açık yelpaze şeklinde bir penceresiyle dar bir balkonu vardı; bel hizasındaki dökme demirden bir parmaklığın çevirdiği balkondan öteki evlerin çatıları, aşağıdaki zeytin ağaçları, keçiler, kıvrıla kıvrıla ilerleyen, daracık taş sokaklar, kemerler ve elbette, yaz sabahlarında masmavi ve dingin uzanan, ikindilerde, kuzeyden <i>meltem</i> esmeye başladığında beyaz beyaz köpüklenen Ege görünürdü.</p>
<p>Mamá temizliği bitirince üzerine şık denebilecek tek kıyafetini geçirdi; her 15 Ağustos’ta, Panagia Evangelistria Kilisesi’ndeki Dormition Bayramı’nın onuruna, kilisenin ünlü ikonunun karşısında dua etmek için Akdeniz’in dört bir yanından gelen hacıların Tinos’a doluştuğu gün giyerdi bunu. Annemin bu kıyafetle çekilmiş bir fotoğrafı var - yuvarlak yakalı, uzun, paslı altın renginde, tatsız tuzsuz elbise, çekmiş, beyaz bir kazak, çoraplar, kalın topuklu, siyah ayakkabılar. Mamá haşin suratı, alınmamış kaşları ve kibirli burnuyla tam bir “yanıma yanaşmayın” dul portresi; kaskatı duruşu, yüzündeki somurtuk, dindar anlamla kendisi de bir hacı sanki. Resimde ben de varım; annemin kalçasının yanında, dimdik duruyorum. Üzerimde beyaz bir gömlek, beyaz şort, dize kadar gelen, ucu katlanmış beyaz çoraplar var. Kaş çatışımdan dik durmamın, gülümsememin söylendiği, hiç istemediğim, büyük patırtı kopardığım halde yüzümün kazınırcasına ovulduğu, saçlarımın ıslatılıp güzelce tarandığı anlaşılıyor. Aramızdaki hoşnutsuzluk akımını hissedebiliyorsunuz. Bunu gergin duruşumuzdan, bedenlerimizin birbirine neredeyse hiç değmemesinden anlayabilirsiniz.</p>
<p>Belki de anlayamazsınız. Ama ben o fotoğrafı her görüşümde bunu hissediyorum - ki son görüşüm iki yıl önceydi. Sakınganlığı, zorlanmayı, sabırsızlığı görmeden edemiyorum. Salt genetik bir görev duygusu gereği bir arada olan, birbirini şaşırtmaya ve hüsrana uğratmaya yazgılı, diğerine karşı çıkmaya şeref sözü vermiş iki kişi görmemek, elimde değil.</p>
<p>Üst kattaki yatak odasının camından, Finos kasabasındaki arabalı vapur iskelesine doğru yola çıkan Mamá’yı seyrettim. Eşarbının uçlarını çenesinin altında bağlamış, güneşli, mavi güne bodoslama dalmıştı. Ufak tefek, küçük kemikli, çocuk-bedenli bir kadındı, ama karşıdan geldiğini gördüğünüzde, akıllılık edip ona yol verirdiniz. Beni her sabah okula götürüşünü anımsıyorum - artık emekli oldu, ama eskiden öğretmendi. Yürürken, Mamá asla elimden tutmazdı. Öteki anneler çocuklarının ellerini tutarlardı. Annem bana diğer öğrencilerden farklı muamele yapamayacağını söylemişti. Bir eliyle kazağının yakasını kavuşturup önden, hızlı adımlarla yürür, bense elimde sefertasını, ona yetişmeye çalışarak, yeldir yepelek arkasından giderdim. Sınıfta hep en arkada otururdum. Annemin karatahtadaki hali, yaramazlık eden bir öğrenciyi, sapandan fırlatılmış ve anatomik bir isabetle hedefi bulmuş bir taşa benzeyen tek ve yakıcı bir bakışla nasıl hizaya getirdiği bugün gibi aklımda. Sizi sırf kararmış bir suratla ya da ansızın susarak ortadan ikiye biçiverirdi.</p>
<p>Mamá sadakate her şeyden çok değer verirdi; kendini yok sayma pahasına olsa da. Özellikle de kendini yok sayma pahasına. Ayrıca en iyisinin her koşulda, daima doğruyu söylemek, açıkça, hiç eğip bükmeden gerçeği açıklamak olduğunu söylerdi; gerçek ne kadar nahoşsa, onu o kadar çabuk açıklamalıydın. Omurgasızlığa karşı tahammülü yoktu. Uçsuz bucaksız bir iradesi olan, özür dilemeyi, mazeret sıralamayı bilmeyen bir kadındı -yo, bir <i>kadındır</i>. Onunla zıtlaşmak, ters düşmek istemezsiniz; gerçi öfkesinin Tanrı vergisi mi, yoksa zorunluluktan edinilmiş bir şey mi olduğunu bir türlü anlayamadım, hâlâ da anlayabilmiş değilim - ne de olsa evliliği daha bir yılını doldurmadan kocasını kaybetmiş, tek başına büyütmesi gereken bir erkek çocukla kalakalmış bir kadından söz ediyoruz.</p>
<p>Mamá gittikten az sonra üst katta uyuyakaldım. Daha sonra bir kadının yüksek, çınlayan sesiyle uykumdan sıçradım. Doğrulup oturdum, işte karşımdaydı: bol dudak boyası, pudra, parfüm, ince, biçimli kıvrımlar, sivri uçlu, küçük bir şapkanın incecik tülünün altından bana yöneltilmiş bir hostes tebessümü. Neon yeşili mini elbisesi, ayağının dibindeki deri valizi, kumral saçları ve uzun bacaklarıyla odanın ortasında durmuş, ışıl ışıl bir yüzle bana gülümsemekte, ek yerleri özgüvenle, neşeyle çınlayan bir sesle konuşmaktaydı.</p>
<p>“Odie’nin küçük Markos’u sensin demek! Bu kadar yakışıklı olduğunu söylememişti! Ah, annene benziyorsun, bilhassa gözlerin... Evet, aynı gözler. Daha önce söylemişlerdir mutlaka. Seninle tanışmayı öyle çok istiyordum ki. Annenle ben -biz- ah, Odie tabii ki anlatmıştır sana, dolayısıyla bunun... ikinizi bir arada görmenin, seninle tanışmanın beni nasıl heyecanlandırdığını tahmin edebilirsin, Markos. Markos Varvaris! Eh, ben de Madaline Gianakos’um ve şu an sevinçten dört köşeyim.”</p>
<p>Sadece dergilerde rastladığım, akşam gezmesine çıkmaya hazırlanan, ya bir opera binasının önündeki geniş basamaklarda sigara içen ya da parlak, siyah bir arabadan inmesine yardım edilen, yüzlerini patlayan flaşların aydınlattığı şık, havalı kadınlarda gördüğüm krem rengi, dirseğe kadar uzanan saten eldivenini çıkardı. Çıkarıncaya kadar, her parmakucunu birkaç kez çekiştirmesi gerekmişti, sonra belden yukarısını hafifçe eğip elini uzattı.</p>
<p>“Memnun oldum,” dedi. Eli, eldivene karşın yumuşak ve serindi. “Bu da kızım Thalia. Hadi canım, Markos Varvaris’e merhaba desene.”</p>
<p>Odanın girişinde, annemin yanında duruyor, boş gözlerle bana bakıyordu; leylek bacaklı, soluk tenli, gevşek lüleleri olan bir kızdı. Bunun dışında, hiçbir şey söyleyemem. Ne o gün giydiği elbisenin rengini -tabii elbise giymişse- ne ayakkabılarının biçimini ne de ayağında çorap olup olmadığını; saat, kolye ya da küpe takıp takmadığını. Söyleyemem çünkü bir lokantadaysanız ve biri ansızın soyunursa, masanın üze rine sıçrayıp tatlı kaşıklarıyla hokkabazlık yapmaya başlarsa, salt bakmakla kalmaz, bakacak <i>başka</i> hiçbir şey bulamazsınız. İşte, kızın yüzünün alt tarafını kapatan maske böyleydi. Gözün başkaca bir şey kaydetme olasılığını ortadan kaldırıyordu.</p>
<p>“Thalia, merhaba desene canım. Kabalık etme.”</p>
<p>Başın belli belirsiz sallandığını görür gibi oldum.</p>
<p>“Selam.” Karşılık verirken dilim zımpara gibiydi. Havada bir ürperti vardı. Bir cereyan. Yarısı heyecan, yarısı korku olan bir duyguyla dolduğumu, içimden fışkıran bir şeyin yukarıya doğru çıkıp oraya çöreklendiğini hissettim. Gözümü dikmiş bakıyordum, farkındaydım, ama kendimi durduramıyor, bakışlarımı maskenin gök mavisi kumaşından, başın arkasında bağlanmış bir çift banttan, ağız yerindeki yatay, ince kesikten alamıyordum. Maskenin gizlediği şey her neyse, onu görmeyi kaldıramayacağımı o anda anladım. Ve görmeye can attığımı. Bu öyle korkunç, öyle dehşetli bir şeydi ki, beni de, başkalarını da ondan korumak gerekiyordu; öyleyse onu kendi gözlerimle görmeden, yaşamımdaki hiçbir şey doğal akışına, ritmine, düzenine kavuşamayacaktı.</p>
<p>Diğer ihtimal, belki de maskenin Thalia’yı bizden korumak için tasarımlanmış olduğu, aklıma bile gelmemişti. En azından o ilk tanışmanın sersemletici hengâmesinde.</p>
<p>Madaline’le Thalia üst katta eşyalarını yerleştirirken, Mamá mutfakta akşam yemeği için dilbalığı parçalarını döverek yassıltmaya koyuldu. Madaline’e bir fincan <i>ellinikós </i>kahvesi yapmamı söyledi, yaptım, sonra da yukarı götürmemi söyledi, ben de bir tepsiye koyup küçük bir tabak <i>pastelli</i>’yle birlikte götürdüm.</p>
<p>Aradan geçen bunca yıla rağmen, az sonra olanları her hatırlayışta, utangaçlık, yapışkan bir sıvı misali her yanımı kaplıyor. Sahne, bugün bile donmuş bir fotoğraf karesi gibi gözümün önünde. Madaline yatak odasının penceresinin önünde durmuş sigara içiyor, Jackie Kennedy tarzı, iri, koyu sarı camlı gözlüğünün gerisinden denize bakıyor; bir eli kalçasında, bileklerini çaprazlamış. Küçük şapkası tuvalet masasında. Tuvalet masasının üstünde bir ayna, aynada da Thalia var; yatağın kenarında, sırtı bana dönük oturmakta. Öne eğilmiş, bir şey yapıyor, belki ayakkabılarının bağını çözüyor, maskesini çıkarmış olduğunu görebiliyorum. Maske yanında, yatağın üzerinde. Soğuk bir ürperti belkemiğimden aşağıya ilerliyor, engellemeye çalışıyorum, ama ellerim titriyor, kahve tabağına değen porselen fincan şıngırdıyor, bunu duyan Madaline başını pencereden bana çeviriyor, bunun üzerine Thalia da başını kaldırıyor. Aynadaki yansısını görüyorum.</p>
<p>Tepsi elimden kayıyor. Porselen kırılıyor. Sıcak kahve etrafa sıçrıyor, tepsi tangır tungur merdivenden yuvarlanıyor. Bir anda ortalık karışıyor, ben dört ayak yerdeyim, porselen kırıklarını toplamaya çalışıyorum, Madaline, “Eyvah, eyvah,” diyor, üst kata koşan Mamá haykırıyor: “Ne oldu? Markos, ne yaptın?”</p>
<p><i>Köpek ısırmış</i>, demişti annem bana uyarırcasına. <i>Yaranın izi kalmış</i>. Köpek Thalia’nın yüzünü ısırmamış, <i>yemişti</i>. O gün aynada gördüğüm yüzü tanımlayacak pek çok sözcük olabilirdi, ancak <i>yara izi</i> bunlardan biri değildi.</p>
<p>Mamá’nın iki eliyle omuzlarıma yapıştığını, beni yerden kaldırdığı gibi kendine çevirdiğini, “Neyin var senin? Derdin ne, ha?” dediğini anımsıyorum. Ve bakışlarının başımın üstünden ileriye dikildiğini. Bakışları orada dondu. Kelimeler de ağzında. Yüzü boşalıverdi. Elleri omuzlarımdan düştü. Sonra, son derece olağandışı, yaşadığım sürece göremeyeceğimi sandığım, Kral Constantine’in sırtında palyaço giysisiyle gelip kapımızı çalmasından bile daha olanaksız bir şeye tanık oldum: Annemin sağ gözünün kenarından süzülen tek bir gözyaşı damlasına.</p>
<p>***</p>
<p>“E, nasıldı bakalım?” diye soruyor Mamá.</p>
<p>“Kim?”</p>
<p>“Kim mi? Şu Fransız kadın. Ev sahibinin yeğeni olan, Parisli profesör.”</p>
<p>Ahizeyi öteki kulağıma geçiriyorum. Annemin hatırlaması beni şaşırtıyor. Ömrüm boyunca, anneme söylediğim sözlerin duyulmadan bir boşlukta kaybolup gittiği duygusunu taşıdım; aramızda parazit, bozuk bir bağlantı varmışçasına. Bazen, şu an olduğu gibi, Kâbil’den onu aradığımda, annemin karşı uçtaki varlığını hissetsem, nefes aldığını duysam dahi, bana ahizeyi elinden sessizce bırakıp uzaklaşmış, bense kıtalar ötesindeki bir boşluğa konuşuyormuşum gibi gelir. Bazen de, ona klinikte gördüğüm bir şeyi anlatırken (babasının kucağında taşıdığı, kanlar içindeki oğlan çocuğunu, örneğin, yanaklarına şarapnel parçaları gömülmüş, kulağı uçup gitmiş ya da yanlış günde, yanlış zamanda, yolun yanlış tarafında oynayan bir başka kurbanı) bir anda bir patırtı duyarım, Mamá’nın sesi birden uzaklaşıp boğuklaşır, bir alçalıp bir yükselir, yankılı ayak sesleri, yerde sürüklenen bir şeyin gürültüsü duyulur, o zaman çenemi kapatır, dönmesini beklerim, o da sonunda mutlaka döner, biraz soluk soluğa durumu açıklar. <i>Ayakta durmamın sakıncası yok, dedim. Gayet acık seçik söyledim: </i>‘<i>Thalia, Markos’la konuşurken camın önünde durup denizi seyretmek hoşuma gidiyor,’ dedim. Ama o</i>, ‘<i>Yorgun düşeceksin Odie, oturmalısın,’ deyip durdu. Bir de baktım, elindeki koltuğu -gecen yıl aldığı şu deri heyulayı- pencereye doğru ittiriyor. Tanrım, bir de güçlü ki. Sen o koltuğu görmedin tabii. Nasıl görecektin ki</i>. Sonra yapmacık bir kızgınlıkla iç geçirip hikâyeme devam etmemi ister, ama benim artık dengem fena halde bozulmuştur. Bunun üzerimdeki somut etkisi şudur: Alttan alta kınandığımı hissetmem sağlanmış, dahası, bunu hak ettiğim, dile getirilmeyen yanlışlar yapmaktan, resmen hiç itham edilmediğim suçlar işlemekten suçlu olduğum bana güzelce sezdirilmiştir. Öykümü anlatmayı sürdürsem bile, o artık kendi kulaklarıma bile önemsiz gelir. Mamá’nın Thalia’yla yaşadığı koltuk dramıyla boy ölçüşemez.</p>
<p>“Sahi adı neydi?” diye soruyor Mamá. “Peri bilmem neydi galiba?”</p>
<p>Ona Nebi’nin çok değer verdiğim bir dostum olduğundan söz etmiştim. Nebi’nin hayatını genel hatlarıyla biliyordu. Vasiyetnamesinde, Kibirdeki evi yeğenine, Fransa’da büyümüş olan Peri’ye bıraktığını da. Ama Mamá’ya Nila Wahdati’yi, kocasının geçirdiği felçten sonra Paris’e kaçtığını, Nebi’nin onlarca yıl Süleyman’a baktığını anlatmamıştım. <i>O</i> maziyi. Geri tepmeye müsait çok fazla koşutluk vardı. Kendin hakkındaki iddianameyi yüksek sesle okumaktan farksızdı.</p>
<p>“Peri, evet. Tatlı bir kadındı,” diyorum. “Sıcakkanlı. Hele de bir akademisyene göre.”</p>
<p>“Kimyagerdi galiba?”</p>
<p>“<i>Matematikçi</i>,” diyorum dizüstü bilgisayarımın kapağını kapatırken. Kar yeniden başladı, hafifçe; minik kar taneleri karanlıkta dönüp duruyor, pencereme savruluyorlar.</p>
<p>Peri Wahdati’nin geçtiğimiz yazın sonuna doğru yaptığı ziyareti anneme anlatıyorum. Gerçekten çok sevimli bir kadındı. Nazik, ince uzun; kır saçlar, her iki yandan kalın, mavi bir damarın katettiği uzun bir boyun, sıcak, ayrık-dişli bir gülümseme. Azıcık kırılgan, olduğundan daha yaşlı görünüyor. İlerlemiş bir romatizmal mafsal iltihabı. Özellikle de ellerini vurmuş; yamru yumru elleri, henüz işlevselliğini sürdürse de kötü gün yakın, bunu kendisi de biliyor. Bu aklıma Mamá’yı ve <i>onun</i> yaklaşan gününü getiriyor.</p>
<p>Peri Wahdati, Kâbil’deki evde benimle bir hafta kaldı. Paris’ten geldiği gün ona evi gezdirdim. Evi en son 1955’te görmüştü, burayı, genel yerleşim planını olanca canlılığıyla anımsadığını görünce kendisi de şaşırdı, örneğin, salonla yemek odası arasındaki iki basamağı bile unutmamıştı, sabahları buraya vuran güneş ışığında oturup kitap okuduğunu söyledi. Evin belleğinde kalan eve kıyasla çok daha küçük olması afallatmıştı onu. Onu yukarıya çıkardığımda, her ne kadar şu an orada Dünya Gıda Programı için çalışan bir Alman meslektaşım kalıyor olsa da, eski yatak odasını kolayca buldu. Odanın bir köşesindeki küçük, alçak dolabı görünce soluğunu tutuverdiği gözümden kaçmamıştı - çocukluğundan kalabilen birkaç yadigârdan biriydi. Dolabı, Nebi’nin ölümünden önce bana bıraktığı mektuptan anımsıyordum. Peri dolabın yanına çömeldi, parmakuçlarını yer yer kalkmış sarı boyada, kapaklardaki solmaya yüz tutmuş zürafalarda, uzun kuyruklu maymunlarda gezdirdi. Başını kaldırıp bana bakınca, gözlerinin hafifçe nemlenmiş olduğunu gördüm; son derece mahcup, af dileyen bir edayla onu Paris’e göndertmemin mümkün olup olamayacağını sordu. Yerine alınacak dolabın parasını ödemeyi önerdi. Evden almayı istediği tek eşyaydı. Bunu seve seve yapacağımı söyledim.</p>
<p>Sonunda, onun gidişinden bir iki gün sonra Paris’e yolladığım dolabı saymazsak, Peri Wahdati yanına bir tek Süleyman Wahdati’nin çizim defterleriyle Nebi’nin sakladığı Nila şiirlerinden bazılarını aldı. Kalışı sırasında benden tek bir ricada bulundu, o da onu Şadbağ’a götürecek bir araba ayarlamamdı; doğduğu köyü görmek istiyor, üvey kardeşi İkbal’i bulmayı umut ediyordu.</p>
<p>“Bence evi satmak isteyecektir,” diyor Mamá. “Artık onun olduğuna göre.”</p>
<p>“Aslını istersen, istediğim kadar kalabileceğimi söyledi,” diyorum. “Kira filan ödemeden.”</p>
<p>Mamá’nın dudaklarının kuşkuyla büzüldüğünü adeta görebiliyorum. O bir adalı. Anakaradan gelen herkesin amaçlarından şüphelenir, her türlü iyiniyet gösterisine kuşkuyla yaklaşır. Çocukken bir gün, fırsatını bulur bulmaz Tinos’tan kurtulmayı kafaya koyma nedenlerimden biri de buydu.</p>
<p>“Güvercinliğin yapımı nasıl gidiyor?” diye soruyorum konuyu değiştirmek için.</p>
<p>“Biraz ara vermek zorunda kaldım. Çok yordu beni.”</p>
<p>Altı ay önce Atina’da Mamá’ya bir nörolog tarafından teşhis kondu; Thalia, annemin titrediğini, elindekileri düşürdüğünü söyleyince, doktora görünmesi için bastırmıştım. Onu doktora Thalia götürdü. Nörologla yapılan görüşmeden beri, Mamá dur durak bilmiyor. Bunu Thalia’nın yolladığı e-postalardan biliyorum. Evi boyamak, sızan boruları tamir etmek, üst kata yapılacak yeni dolaba yardım etmesi için Thalia’nın gönlünü yapmak, hatta çatıdaki çatlak kiremitleri değiştirmek - neyse ki Thalia buna hemen bir son verdi. Şimdi de güvercinlik. Annemi kollarını güzelce sıvamış, elinde çekiç, sırtında ter lekeleri, çivi çakarken, tahta parçalarını zımparalarken görebiliyorum. Giderek bozulan nöronlarına karşı yarışıyor. Hâlâ vakit varken onlardaki son işe yarar damlayı sıkıp almaya çalışıyor.</p>
<p>“Ne zaman geliyorsun eve?” diyor Mamá.</p>
<p>“Yakında,” diyorum. <i>Yakında</i>. Geçen yıl aynı soruyu sorduğunda verdiğim yanıt bu. Tinos’a son gidişimin üstünden iki yıl geçti.</p>
<p>Kısa bir sessizlik. “Fazla geciktirme. Beni demir ciğere bağlamalarından önce görmek istiyorum seni.” Gülüyor. En küçük bir kendine acıma, sızlanma belirtisine duyduğu tiksintiye bağlı, eski bir alışkanlık bu: Herhangi bir talihsizlikle karşılaşınca şaka yapmak, işi maskaralığa vurmak. Bununsa yaşanan talihsizliği hem küçültmek hem de artırmak gibi paradoksal -ve bence hesaplı kitaplı- bir etkisi oluyor.</p>
<p>“Becerebilirsen Noel’de gel,” diyor. “Her halükârda 4 Ocak’tan önce burada ol. Thalia’nın dediğine göre, o gün Yunanistan’da güneş tutulacakmış. İnternette okumuş. Hep beraber seyrederiz.”</p>
<p>“Elimden geleni yaparım, Mamá,” diyorum.</p>
<p class="exP">Bir sabah uyanıp da evine vahşi bir hayvanın girdiğini görmek gibiydi. Artık hiçbir yer güvenli gelmiyordu bana. Kız evin her köşesinde, her kıvrımındaydı, sinsi sinsi dolanıyor, sezdirmeden yaklaşıyor, ağzından durmaksızın akan salyayı kurulamak için elindeki mendili yanağına bastırıp duruyordu. Evimizin küçük boyutları, kızdan kaçmayı olanaksız kılmaktaydı. Özellikle öğle yemekleri tam bir kâbustu; Thalia’nın karnını doyurma gösterisine, maskenin alt tarafını kaldırıp kaşıktaki yiyeceği ağzına sokuşuna katlanmam gerekiyordu. Görüntü ve ses midemi bulandırıyordu. Şapır şupur sesler çıkıyor, yarım çiğnenmiş lokmalar ıslak bir şapırtıyla mutlaka tabağa, masaya, hatta yere dökülüyordu. Çorba dahil her türlü sıvıyı kamışla içmek zorunda olduğundan, annesi çantasında her daim bir deste kamış taşıyordu. Kız kamışın ucunu foşurtularla, gurultularla emiyordu, her seferinde maskesi kirleniyor, sıvılar çenesinin kenarından boynuna akıyordu. İlk seferinde, masadan kalkmak için izin istedim, Mamá yüzüme sert bir bakış fırlattı. Böylece bakışlarımı kaçırmak, kulaklarımı tıkamak konusunda kendimi eğittim, ancak kolay değildi. Mutfağa giriyordum, kız oradaydı; Madaline kabuk bağlamasını önlemek için onun yanağına merhem sürerken, kıpırdamadan oturuyordu. Burada kalacakları dört haftaya dair bir takvim, zihnimde bir geri sayım başlattım.</p>
<p>Keşke Madaline tek başına gelseydi. Madaline’den hoşlanıyordum. Dördümüz, sokak kapımızın önündeki küçük, dört köşe avluda otururduk, Madaline kahvesini yudumlar, sigaranın birini yakıp ötekini söndürürken zeytin ağacımız yüz çizgilerini gölgelerdi; başında yersiz kaçması gereken ya da bir başkasında -örneğin Mamá’da- <i>kesinlikle</i> gülünç kaçacak, çan biçiminde, altın sarısı, hasır bir şapka olurdu. Ama Madaline zarafete hiç zorlanmaksızın, adeta kalıtımsal bir yetenekmişçesine sahip oluveren insanlardandı; tıpkı dilinizin ucunu kıvırıp rulo şekline sokabilmeniz gibi. Madaline’le sohbette tek bir kesinti, suskunluk ânı olmazdı; öyküler ağzından peş peşe dökülüyordu. Bir sabah bize yolculuklarından söz etti -örneğin Ankara Çayı’nın kıyılarında gezindiği, içine azıcık <i>rakı</i> katılmış yeşil çay içtiği Türkiye seyahatinden ya da Bay Gianakos’la gittiği Kenya’dan; fillerin sırtında dikenli akasyaların arasında gezindiklerini, hatta köy halkıyla oturup mısır unu lapasıyla hindistancevizli pilav yediklerini anlattı.</p>
<p>Madaline’in öyküleri içimdeki köklü bir huzursuzluğu, epeydir var olan, gözü kara davranma, dünyaya balıklama dalma dürtüsünü kışkırtıyordu. Onunkiyle kıyaslandığında, Tinos’taki yaşamım, insanı ezecek, unufak edecek kadar sıradan görünüyordu. Hayatımın hiçlikten ibaret, kesintisiz bir şerit halinde önümde uzandığını öngörebiliyordum; Tinos’taki çocukluk yıllarımın çoğunu bocalayarak, kendime şimdilik vekâlet ettiğim duygusuyla geçirdim; kendimin yalnızca bir vekiliydim, gerçek benliğim bir başka yerde yaşıyor, bir gün bu daha sönük, daha kof benlikle birleşmeyi bekliyordu sanki. Kendimi burada mahsur kalmış hissediyordum. Kendi evimde bir sürgün.</p>
<p>Madaline, Ankara’da Kuğulu Park denen bir yere gidip suda süzülen kuğuları seyrettiğini söyledi. Su göz kamaştırıcıymış.</p>
<p>“Allayıp pulluyorum,” dedi gülerek.</p>
<p>“Hayır, yapmıyorsun,” dedi Mamá.</p>
<p>“Eski huyum işte. Çok fazla konuşuyorum. Hep de konuştum. Sınıfta gevezelik edip başımızı az derde sokmadım, anımsıyor musun? Hiçbirinde kabahat sende değildi, Odie. Öyle sorumluluk sahibi, öyle çalışkandın ki.”</p>
<p>“Öykülerin çok ilginç. Renkli bir yaşamın var.”</p>
<p>Madaline gözlerini devirdi. “Eh, şu Çin lanetini bilirsin.”</p>
<p>“Afrika’yı sevdin mi?” diye sordu annem Thalia’ya.</p>
<p>Thalia mendili yanağına bastırdı, yanıt vermedi. Sevinmiştim. Öyle tuhaf bir konuşma biçimi vardı ki. Islak, pelteklikle gargaranın garip bir karışımı.</p>
<p>“Ah, Thalia yolculuk etmekten hoşlanmaz,” dedi Madaline sigarasını söndürürken. Bunu tartışılmaz, çürütülemez bir gerçekmiş gibi söylemişti. Doğrulaması ya da karşı çıkması için Thalia’ya bakmaya gerek yoktu. “Zevk almıyor.”</p>
<p>“Ben de almam,” dedi Mamá, yine doğrudan Thalia’ya. “Evimde olmayı severim. Galiba Tinos’tan ayrılmak için geçerli bir nedeni hiç bulamadım.”</p>
<p>“Bense kalmak için,” dedi Madaline. “Senin dışında elbette.” Annemin bileğine dokundu. “Buradan giderken en büyük korkum neydi, biliyor musun? En büyük endişem? Sensiz nasıl yaşayacaktım, Odie? Yemin ederim, düşüncesi bile korkudan taş kesilmeme yetiyordu.”</p>
<p>“Ama göründüğü kadarıyla, gayet güzel başardın,” dedi Mamá yavaşça, gözlerini Thalia’dan alarak.</p>
<p>“Anlamıyorsun,” diye bastırdı Madaline; anlamayan bendim galiba, çünkü kadın doğrudan bana bakıyordu. “Annen olmasaydı ayakta kalmayı başaramazdım. Beni o kurtardı.”</p>
<p>“İşte <i>şimdi</i> allayıp pulluyorsun,” dedi Mamá.</p>
<p>Thalia yüzünü kaldırdı. Gözlerini kısmıştı. Yukarıda, mavilikte süzülen bir jet, arkasında uzun, tek bir duman izi bırakmaktaydı sessizce.</p>
<p>“Odie beni babamdan kurtardı,” dedi Madaline. Hâlâ bana hitap edip etmediğini çıkaramadım. “Babam doğuştan gaddar olan insanlardan biriydi. Patlak gözleri, arkasında simsiyah bir beni olan, kısa, kalın bir boynu vardı. Bir de yumrukları. Tuğla gibi yumruklar. Eve gelirdi ve hiçbir şey yapmasına gerek olmazdı, botlarının holde çınlayan sesi, anahtarlarının şıngırtısı, mırıldanması benim için yeterliydi. Tepesi attığında hep burnundan nefes alır, gözlerini sımsıkı yumardı, derin düşüncelere dalmış gibi, sonra yüzünü sıvazlayıp <i>Pekâlâ kızım, pekâlâ</i>, derdi ve kasırganın geldiğini, asla da durdurulamayacağını anlardın. Kimse yardım edemezdi sana. Bazen, sırf suratını sıvazlaması ya da bıyığın arasından tıslayarak çıkan soluğu, fırtına bulutlarını görmeme yeterdi.</p>
<p>“O gün bugün, yolum böyle erkeklerle sıkça kesişti. Tersini söyleyebilmeyi çok isterdim. Ama söyleyemem. Öğrendiğim şeyse şu: Azıcık kazıdığında, hepsinin üç aşağı beş yukarı aynı olduğunu görüyorsun. Kimileri daha cilalı, daha yaldızlı. Az buçuk -ya da epeyce- cazibeleri oluyor, insanın gözünü boyayabiliyorlar. Ama gerçekte hepsi de gazaplarını etrafa döke saça dolanan, mutsuz oğlan çocukları. Haksızlığa uğradıklarına inanıyorlar. Hak ettiklerini alamamışlar. Kimse onları yeterince sevmemiş. Sizden onları sevmenizi bekliyorlar elbette. Kucaklanmak, pışpışlanmak, avutulmak istiyorlar; güvence verilmek. Ancak onlara bunları sağlamak, büyük bir hata. Kabul etmeleri olanaksız çünkü. Tam da gereksindikleri şeyi almaları, kabullenmeleri mümkün değil. Sonunda bu yüzden sizden nefret etmeye başlıyorlar. Bunun sonu asla gelmiyor, çünkü sizden nefret etmeye doyamıyorlar. Asla bitmiyor - o eziyet, özürler, yeminler, sözünden dönmeler, bu berbat durum. İlk kocam aynen böyle biriydi.”</p>
<p>Dilim tutulmuştu. Daha önce kimse benim yanımda böylesine apaçık konuşmamıştı, hele Mamá asla. Tanıdığım hiç kimse şanssızlığını bu kadar çıplak ortaya sermemişti. Madaline’den hem utanmış hem de açık yürekliliğine hayran olmuştum.</p>
<p>İlk kocasına değinince, onunla tanıştığımdan beri ilk kez yüzüne bir gölgenin, akla karanlık, cezalandıran, yaralayan bir şeyleri getiren, o enerjik kahkahalarla, şakacı takılmalarla, üzerindeki balkabağı rengi, dökümlü, çiçek desenli elbiseyle çelişen, anlık bir loşluğun düştüğünü fark ettim. O an, hayal kırıklığını ve incinmişliğini şen şakrak bir perdenin gerisine saklamayı bu kadar iyi becerdiğine göre, muhteşem bir oyuncu olmalı, diye düşündüğümü anımsıyorum. İçimden, bir maske gibi demiş, bu zekice bağlantı nedeniyle kendimle gururlanmıştım.</p>
<p>Daha sonra, yaşım ilerlediğinde, durum bana o kadar da açık seçik gelmedi. Tekrardan düşününce, ilk kocasından söz ederkenki duraksama biçiminde manidar, yapmacık bir yan vardı; tıpkı bakışlarını yere indirişi, boğazındaki sıkışma, dudakların belli belirsiz titreyişi, o gemi azıya almış enerjisi ve şakacılığı, capcanlı, kütür kütür çekiciliği, küçümsemelerinin bile yere yumuşakça inişi, hızlarının bir göz kırpmayla ve gülüşle kesilişi gibi. Belki kederi de, neşesi de sahte, yapmacık tavırlardı; belki her ikisi de öyle değildi. Hangisinin rol, hangisinin gerçek olduğu benim için bulanıklaşmıştı - bu da en azından, kadının alabildiğine <i>ilginç</i> bir aktris olduğunu düşünmeme yol açıyordu.</p>
<p>“Bu eve kaç kez koşarak geldim, Odie?” dedi Madaline. Kahkaha habercisi tebessüm yeniden ortaya çıkmıştı. “Zavallı ebeveynin. Ama bu ev cennetimdi benim. Sığınağım. Öyleydi. Büyük adanın ortasındaki daha küçük ada.”</p>
<p>“Kapımız sana her zaman açıktı,” dedi Mamá.</p>
<p>“Dayak faslına son veren, annen oldu Markos. Sana anlattı mı bunu?”</p>
<p>Anlatmadığını söyledim.</p>
<p>“Hiç şaşırmadım. İşte Odeila Varvaris böyle biri.”</p>
<p>Mamá yüzünde hayallere dalıp gitmiş bir anlamla, kucağındaki önlüğün ucunu kıvırıyor, sonra yeniden düzeltiyordu.</p>
<p>“Bir gece buraya kendimi attığımda dilim kanıyordu, şakağımdan bir tutam saç koparılmıştı, kulağımsa aldığım darbeden hâlâ çınlamaktaydı. Babam bu kez gerçekten canıma okumuştu. Görülmeye değerdi. Hem de nasıl!” Madaline’in bunu söyleyiş biçimini duysanız, mükellef bir sofradan ya da iyi bir romandan söz ettiğini sanırdınız. “Annen hiçbir şey sormadı, çünkü biliyordu. Tabii ki biliyordu. Bana uzun uzun baktı -karşısında duruyor, titriyordum- ve dedi ki, evet hâlâ hatırlıyorum, Odie, şöyle dedi: <i>Eh, bu iş buraya kadar</i>. Sonra ekledi: <i>Gidip babanı bir görelim, Maddie</i>. Ben yalvarmaya başladım. Adamın ikimizi birden öldürmesinden korkuyordum. Ama anneni bilirsin.”</p>
<p>Bildiğimi söyledim. Mamá bana yan bir bakış fırlattı.</p>
<p>“Beni dinlemedi. Yüzündeki ifade... O ifadeyi de eminim biliyorsundur. Doğruca kapıya yöneldi, ama önce babasının av tüfeğini kaptı. Bizim eve doğru yürürken yol boyunca onu durdurmaya çalıştım, o kadar da canımı acıtmadığını söyleyip durdum. Ama beni duymadı bile. Doğru kapıya dayandık, babam orada, eşikteydi. Odie namluyu kaldırdı, babamın çenesine dayadı ve şöyle dedi: <i>Bunu bir daha yaparsan buraya gelir</i>, <i>bu tüfekle suratını dağıtırım</i>.</p>
<p>“Babam gözlerini kırpıştırdı, donup kaldı; dili tutulmuştu. Tek kelime edemiyordu. En güzel kısmını duymak ister misin, Markos? Yere baktım ve çıplak ayaklarının dibindeki küçük bir halkanın, bir -ne olduğunu tahmin ediyorsundur- çemberin giderek genişlediğini gördüm.”</p>
<p>Madaline saçlarını geriye attı, çakmağını bir kez daha yakarken, “Ve bu, bir tanem, tamamen gerçek bir öykü,” dedi.</p>
<p>Söylemesine gerek yoktu, gerçek olduğunu biliyordum. Bunun için Mamá’nın dolaysız, ateşli sadakatine, dağlar kadar güçlü kararlılığına bakmam yeterliydi. Onun haksızlıkları düzeltme, ezilenlere bekçi olma dürtüsü, zorunluluğu. Annemin kapalı ağzından çıkan homurtuyu duyunca öyküdeki o son ayrıntının da doğru olduğunu anladım. Onaylamıyordu. Muhtemelen nahoş buluyordu, salt malum nedenden dolayı değil. Ona göre insanlar, sağken rezilce davranmış olsalar bile, ölümden sonra bir nebze de olsa saygınlığı hak ederlerdi. Özellikle de ailesi tarafından.</p>
<p>Mamá oturduğu yerde kıpırdandı, şöyle dedi: “Thalia, yolculuktan hoşlanmıyorsun, peki nelerden hoşlanırsın?”</p>
<p>Bütün gözler Thalia’ya döndü. Epeydir hep Madaline konuşuyordu; avluda, çevremize lekeler halinde vuran güneş ışığında otururken, bütün ilgiyi üzerine çekme, her şeyi kendi çevrintisine katma gayretinin, kısmen de Thalia’yı unutturmak için olduğunu düşündüm. Aklımın yattığı bir başka olasılık da, ana kızın bu dinamiği, ilgi odağı olmaya meraklı, benmerkezci annenin gölgesinde kalan, suskun kız şablonunu mecburiyetten benimsediği, Madaline’in narsisizminin belki de merhametten, anaç bir korumacılıktan kaynaklandığıydı.</p>
<p>Thalia bir şeyler geveledi.</p>
<p>“Biraz daha yüksek, canım,” önerisi geldi Madaline’den.</p>
<p>Thalia gürültülü, balgamlı bir sesle genzini temizledi. “Bilim.”</p>
<p>O anda ilk kez gözlerini, biçilmemiş çayır yeşili rengini, koyu, kalın telli saçlarını, tıpkı annesi gibi lekesiz bir cildi olduğunu fark ettim. Eskiden güzel olup olmadığını merak ettim; belki de annesi kadar göz alıcıydı.</p>
<p>“Hadi, onlara güneş saatini anlat bir tanem,” dedi Madaline.</p>
<p>Thalia omuz silkti.</p>
<p>“Bir güneş saati yaptı,” dedi annesi. “Arka bahçemize. Geçen yaz. Hiç yardım almadı. Andreas’tan bile. Benden zaten alamazdı.” Kıkırdadı.</p>
<p>“Ekvatoral mı, enlemsel mi?” diye sordu Mamá.</p>
<p>Thalia’nın gözlerinden bir hayret çakımı geçti. Bir tür sonradan ayma. Yabana bir kentte kalabalık bir caddede yürürken kulağınıza anadilinizden birkaç sözcük çarpması gibi. “Enlemsel,” dedi o garip, ıslak sesiyle.</p>
<p>“Gnomon olarak ne kullandın?”</p>
<p>Thalia’nın gözleri Mamá’ya dikiliydi. “Bir kartpostaldan kestim.”</p>
<p>İkisinin ne kadar iyi anlaşacağını ilk o an anladım.</p>
<p>“Küçükken oyuncaklarını parçalardı,” dedi Madaline. “Mekanik oyuncakları severdi, kurma mekanizması olanları. Onlarla oynadığından değil, öyle değil mi sevgilim? Hayır, o pahalı oyuncakları parçalara ayırır, eline verdiğimiz an içlerini açardı. Sinirden deliye dönerdim. Oysa Andreas -burada hakkını teslim etmeliyim- Andreas bırak yapsın, meraklı bir zihnin belirtisi bu, derdi.”</p>
<p>“İstersen birlikte bir tane yapabiliriz,” dedi annem. “Bir güneş saati yani.”</p>
<p>“Nasıl yapılacağını biliyorum zaten.”</p>
<p>“Terbiyeli ol, tatlım,” dedi Madaline, dans egzersizi yaparcasına bir bacağını önce uzatıp sonra kıvırdı. “Odie Teyze yardımcı olmaya çalışıyor.”</p>
<p>“Belki de başka bir şey yaparız,” dedi Mamá. “El ele verip başka bir şey inşa ederiz.”</p>
<p>“Ah! Ah!” dedi Madaline, sigarasının dumanını telaşla, hırıltıyla üflerken. “Sana söylemediğime inanamıyorum, Odie. Haberlerim var. Hadi, bir tahmin yürüt.”</p>
<p>Mamá omuzlarını silkti.</p>
<p>“Oyunculuğa geri dönüyorum! Filmlere! Bir rol teklifi aldım, hem de büyük bir yapımda başrol. İnanabiliyor musun?”</p>
<p>“Tebrikler,” dedi annem ruhsuzca.</p>
<p>“Senaryo yanımda. Sana okuturdum Odie, ama beğenmemenden korkuyorum. Kötü bir şey mi bu? Açık söyleyeyim, yıkılırım. Bir daha da kendime gelemem. Çekimlere sonbaharda başlıyoruz.”</p>
<p class="exP">Ertesi sabah kahvaltıdan sonra Mamá beni bir kenara sekti. “Pekâlâ, mesele nedir? Neyin var senin?”</p>
<p>Neden söz ettiğini anlamadığımı söyledim.</p>
<p>“Kes artık şu aptal numarasını. Hiç yakışmıyor sana,” dedi.</p>
<p>Gözlerini iyice kısıp başını hafifçe yana eğme huyu vardı. Üzerimde hâlâ etkili olur.</p>
<p>“Katlanamıyorum, anne. Beni zorlama.”</p>
<p>“Nedenmiş peki?”</p>
<p>Ağzımdan çıkanı engelleyemedim. “Kız bir canavar.”</p>
<p>Mamá’nın ağzı küçülüverdi. Bana kızgınlıkla değil, kolu kanadı kırılmışçasına baktı, içindeki bütün özsuyu çekip almışım gibi. Yüzündeki ifadede bir mutlaklık vardı. Bir teslimiyet. Bir heykeltıraşın sonunda keskiyle tokmağı elinden bırakması, inatçı mermere düşlediği biçimi asla veremeyeceğini kabullenmesi gibi.</p>
<p>“O başına korkunç bir felaket gelmiş bir insan. Ona bir daha bu şekilde hitap edersen sana gününü gösteririm. Bir söyle de bak neler oluyor!”</p>
<p>Kısa bir süre sonra kendimi Thalia’yla, her iki yanında taş duvarların uzandığı, kaldırım taşı döşeli bir patikada yürürken buldum. Birkaç adım önden yürümeye dikkat ediyordum, böylece yoldan geçenler (ya da Tanrı saklasın, okul arkadaşlarım) birlikte olduğumuzu anlamayacaklardı - oysa bal gibi anlayacaklardı elbette. Son derece aşikardı. En azından, aramızdaki mesafenin gönülsüzlüğümü, duyduğum hoşnutsuzluğu dile getirmesini umuyordum. Kızın bana yetişmek gibi bir gayreti olmadığını görünce rahatladım. Pazardan eve dönen, güneşten yanmış, bitkin görünüşlü çiftçilerle karşılaştık. Eşekleri, satılmamış ürünlerle dolu hasır sepetlerin altında güçlükle ilerliyor, toynakları patikada takırdıyordu. Çiftçilerin çoğunu tanıyordum, ama başımı kaldırmıyor, gözlerimi kaçırıyordum.</p>
<p>Thalia’yı sahile götürdüm. Öteki plajlar, örneğin, Agios Romanos gibi kalabalık olmadığını bildiğimden, arada bir gittiğim kayalık kumsalı seçmiştim. Pantolonumun paçalarını kıvırdım, sivri uçlu kayaların üstünden sekerek dalgaların çarpıp kırıldığı yere en yakın olana sıçradım. Ayakkabılarımı çıkarıp ayaklarımı bir taş kümesinin ortasında oluşmuş, küçük, sığ gölcüğe daldırdım. Bir münzevi yengeç parmaklarımın arasından hızla kaçtı. Thalia’nın sağ tarafımda, yakındaki bir kayanın üzerine yerleştiğini gördüm.</p>
<p>Uzun bir süre konuşmadan oturduk, kayalara gürleyerek çarpan okyanusu seyrettik. Serin bir esinti kulaklarımı çimdikliyor, yüzüme tuzun kokusunu püskürtüyordu. Kanatlarını iyice açmış bir pelikan mavi yeşil suyun üstünden uçup gitti. Eteklerini yukarı sıvamış iki kadın dize kadar gelen suda yan yana duruyordu. Batıda, adanın genel manzarasını görebiliyordum, evlerin ve yeldeğirmenlerinin baskın beyazlığını, arpa tarlalarının yeşilini, her bahar çiçeklenen, sarp dağların kahverengisini. Babam o dağların birinde ölmüştü. Bir yeşil mermer ocağında çalışırken bir gün, Mamá bana altı aylık hamileyken babamın ayağı kaymış, otuz metrelik bir uçuruma yuvarlanmıştı. Mamá’nın dediğine göre, emniyet koşumunu bağlamayı unutmuş.</p>
<p>“Şuna bir son vermelisin,” dedi Thalia.</p>
<p>Yakındaki eski bir alüminyum kovanın içine çakıl taşları atıyordum, kızın sesi beni irkiltti. Iskaladım. “Sana ne ki?”</p>
<p>“Demek istediğim, kendini pohpohlamaya. Bunu senin kadar ben de istemiyorum.”</p>
<p>Rüzgâr saçlarını uçuruyor, kız eliyle maskesini yüzüne bastırıyordu. Her gün bu korkuyla yaşayıp yaşamadığını merak ettim; sert bir esinti maskeyi çekip alacak, suratı ortaya çıkan kız da onun peşinden koşacak. Bir şey demedim. Bir çakıl taşı daha fırlattım, tutturamadım.</p>
<p>“Tam bir hıyarsın,” dedi.</p>
<p>Biraz sonra kalktı, ben kıpırdamadım. Sonra omzumun üstünden baktım, kumsala, oradan da yola yöneldiğini gördüm, bunun üzerine ayakkabılarımı giydim, kızın peşinden eve döndüm.</p>
<p>Mamá mutfakta bamya ayıklıyor, onun yanında oturan Madaline de bir yandan tırnaklarını boyarken, bir yandan da sigara içiyordu, külünü bir fincan tabağına silkmekteydi. Tabağın anneme büyükannemden miras kalan porselen takıma ait olduğunu görünce dehşete kapıldım. O porselen takım, Mamá’nın sahip olduğu, gerçek bir değeri olan tek eşyaydı; tavana yakın bir rafta durur, neredeyse hiç indirilmezdi.</p>
<p>Madaline iki nefes arasında tırnaklarına üflüyor, o yılın başlarında Atina’da askeri bir darbe yapmış olan üç albaydan, Pattakos, Papadopoulos ve Makarezos’tan söz ediyordu - o günlerdeki tanımıyla, Generaller Darbesi’nden. Tanıdığı bir oyun yazarının, kendi deyimiyle, “dünya tatlısı adamın” yıkıcı bir komünist olmakla suçlanıp hapse atıldığını söyledi.</p>
<p>“Tam bir saçmalık elbette! Zırva. İstihbarat Örgütü konuşturmak için insanlara neler yapıyormuş, biliyor musun?” Bunları alçak sesle söylüyordu, askeri polis evin bir yerlerine gizlenmiş olabilirdi sanki. “Arkana bir hortum sokuyor, sonra suyu sonuna kadar açıyorlarmış. Doğru bu, Odie. Yemin ederim. Çaputları akla gelebilecek en pis şeylere daldırıyor -insan pisliği filan- sonra da insanların ağzına sokuyorlarmış.”</p>
<p>“Korkunç bir şey bu,” dedi Mamá düz bir sesle.</p>
<p>Madaline’den daha şimdiden sıkılmaya başlamış olabilir miydi? Abartılı siyasal görüşlerden, kocasıyla katıldığı davetlerin öykülerinden, şampanya kadehi tokuşturduğu şairlerden, entelektüellerden, müzisyenlerden, yabancı şehirlere yaptığı gereksiz, anlamsız yolculukların listelerinden oluşan bitmek bilmez bir resmi geçit. Nükleer felakete, aşırı nüfus artışına ve hava kirliliğine ilişkin basmakalıp yorumları. Mamá, Madaline’e yüz veriyor, gevezeliklerini yüzünde hafif ekşi, dalgın bir anlamla, gülümseyerek dinliyordu, fakat aklından pek de hoş şeyler geçirmediğinin farkındaydım. Muhtemelen Madaline’in gösteriş yaptığını, hava attığını düşünüyordu. Belki de onun namına utanıyordu.</p>
<p>Mamá’nın sevecenliğini, imdada yetişme, gözüpek eylemlerde bulunma özelliğini lekeleyen de budur işte. Bütün o erdemleri gölgeleyen bir “minnettar bırakma” huyu. Sırtınıza vurduğu o talepler, yükümlülükler semeri. Yaptığı iyilikleri, karşılığında sadakat ve bağlılık satın aldığı bir banknot, bir takas aracı olarak kullanma biçimi. Madaline’in yıllar önce neden çekip gittiğini anlayabiliyorum. Sizi selden çekip kurtaran ip, ileride boynunuza dolanmış bir ilmeğe dönüşebilir. İnsanlar sonunda Mamá’yı mutlaka hayal kırıklığına uğratır, ben dahil. Ne yapsalar, borçlarının karşılığını layıkıyla, en azından Mamá’nın beklediği şekilde ödeyemezler. Mamá’nın teselli mükâfatıysa, üstünlüğe sahip olmanın, stratejik avantaj kürsüsünden sağa sola gönlünce hüküm yağdırmanın verdiği o kekre doygunluktur, çünkü haksızlığa uğrayan, yamuk yapılan kişi her zaman odur.</p>
<p>Buysa beni üzüyor, çünkü bana annemin kendi acizliğini, kendi endişelerini gösteriyor; yalnız kalma, baştan atılma, terk edilme korkusunu. Annem hakkında bunu biliyor olmam, benim hakkımda ne söylüyor peki? Neye ihtiyacı olduğunu kesinkes bildiğim halde, bunu ondan kasten ve inatla esirgediğimi, otuz yılın neredeyse tamamında aramıza bir okyanus, bir kıta -tercihen ikisini birden- sokmaya özen gösterdiğimi mi?</p>
<p>“Şu cuntada hiç mizah duygusu yok anlaşılan,” diyordu Madaline, “insanları böyle ezip geçtiklerine göre. Hem de Yunanistan’da! Demokrasinin doğduğu yerde... Ah, geldiniz ha! Ee, nasıldı? Neler yaptınız bakalım?”</p>
<p>“Kumsalda oynadık,” dedi Thalia.</p>
<p>“Eğlenceli miydi? Eğlendin mi?”</p>
<p>“Şahane vakit geçirdik,” dedi Thalia.</p>
<p>Mamá’nın kuşku dolu gözleri benimle Thalia arasında mekik dokuyordu, ama Madaline’in yüzü ışıdı, sessizce el çırptı. “Güzel! Artık ikinizin geçinip geçinemediğini dert etmeme gerek kalmadı. Odie’yle ikimiz biraz baş başa kalabiliriz. Ne dersin, Odie? Daha konuşacağımız o kadar çok şey var ki!”</p>
<p>Mamá yiğitçe gülümsedi, uzanıp bir top lahana aldı.</p>
<p class="exP">O günden sonra Thalia’yla kendi halimize bırakıldık. Adayı keşfedecek, kumsalda oyunlar oynayacak, işte çocuklardan beklendiği şekilde kendimizi oyalayacaktık. Mamá’nın hazırladığı sandviçleri alıyor, kahvaltıdan sonra yola düşüyorduk.</p>
<p>Genellikle, göz eriminden çıkar çıkmaz birbirimizden ayrılıyorduk. Ben sahilde yüzüyor ya da gömleğimi çıkarıp bir kayanın üzerine uzanıyordum, bu arada Thalia denizkabuğu filan topluyor, suda taş sektirmeye çalışıyor, ancak dalgalar çok iri olduğundan pek beceremiyordu. Asma bahçelerinden, arpa tarlalarından kıvrılarak ilerleyen patikalarda, kendi gölgelerimize bakarak, kendi düşüncelerimize gömülmüş bir halde geziniyorduk. Çoğunlukla adayı dolaşmaktaydık. O günlerde Tinos’ta turizm açısından pek bir şey yoktu. Tam bir tarım adasıydı, insanların geçim kaynağı inekleri, keçileri, zeytin ağaçları ve buğdaydı. Sonunda canımız sıkılır, bir ağacın ya da yeldeğirmeninin gölgesinde karnımızı doyururduk; sessizce, iki lokma arasında koyaklara, dikenli çalı tarlalarına, dağlara, denize bakarak.</p>
<p>Bir gün kasabaya doğru yürüdük. Biz adanın güneybatı kıyısında oturuyorduk, Tinos kasabası güneye doğru birkaç kilometrelik yürüyüş mesafesindeydi. Orada Bay Roussos adındaki asık suratlı bir dulun işlettiği, süs eşyalarının, bibloların filan satıldığı küçük bir dükkân vardı. Ne zaman baksanız, vitrinde 1940’lardan kalma bir daktilodan bir çift deri iş çizmesine kadar envai çeşit mal görürdünüz ya da bir fırıldak, eski bir bitki sehpası, devasa mumlar, bir haç ve tabii ki Panagia Evangelistria ikonunun kopyaları. Hatta pirinçten bir goril. Adam aynı zamanda amatör fotoğrafçıydı, dükkânın arka tarafında derme çatma bir karanlık odası vardı. Hacılar her ağustosta ikonu görmek için adaya geldiğinde, Bay Roussos onlara film ruloları satar, çektikleri resimleri belli bir ücret karşılığında karanlık odasında basardı.</p>
<p>Bir ay kadar önce, bu sergi vitrininde bir fotoğraf makinesi görmüştüm; aşınmış, pas rengi deri kılıfının içindeydi. Birkaç günde bir dükkânın önüne gidiyor, gözlerimi kameraya dikip kendimi Hindistan’da hayal ediyordum; deri kılıfın kayışını omzuma takmışım, <i>National Geographic</i>’te gördüğüm çeltik tarlalarının, çay bahçelerinin fotoğraflarını çekiyorum. İnka Yolu’nu çekecektim. Deve sırtında, toza batmış, eski bir kamyonda, bazen de yaya olarak, sıcağa meydan okuyacak, öylece durup Sfenks’i ve piramitleri seyredecek, onların da resmini çekecek, fotoğraflarımı parlak sayfalı dergilerde görecektim. Beni o sabah Bay Roussos’un vitrinine çeken de buydu - gerçi o gün dükkân kapalıydı, ama dışarıda durdum, alnımı cama yapıştırıp hayal kurmaya koyuldum. “Ne tür?”</p>
<p>Azıcık geri çekilince Thalia’nın vitrine vuran yansısını gördüm. Mendili sol yanağına bastırıyordu.</p>
<p>“Kamerayı soruyorum.”</p>
<p>Omuz silktim.</p>
<p>“C3 Argus’a benziyor,” dedi.</p>


<p>“Nereden biliyorsun?”</p>
<p>“Son otuz yıldır dünyada en çok satan otuz beş milimetrelik odur,” dedi hafiften azarlarcasına. “Görüntüsü pek bir şeye benzemez gerçi. Resmen çirkin. Tuğla gibi. Demek fotoğrafçı olmak istiyorsun? Yani büyüdüğün zaman. Annen öyle söylüyor.”</p>
<p>Ona doğru döndüm. “Mamá öyle mi dedi?”</p>
<p>“Evet?”</p>
<p>Omzumu silktim. Annemin bunu Thalia’yla konuşmuş olması utandırmıştı beni. Nasıl söylemişti acaba? Meşum ya da hoppaca bulduğu davranışlardan söz ederken, cephaneliğinden seçtiği alaycı, yapmacık bir ciddiyetle konuşma biçimi vardı. Hedeflerinizi gözlerinizin önünde küçültüvermek gibi bir beceriye sahipti. <i>Markos dünyayı dolaşıp onu merceğiyle yakalamak istiyor</i>.</p>
<p>Thalia kaldırıma oturdu, eteğini çekip dizlerini örttü. Sıcak bir gündü, güneş insanın cildini adeta ısırıyordu. Dışarıda, sokağı güçbela, yorgun argın çıkan yaşlı karıkoca dışında kimseler yoktu. Koca -Demis bilmem ne- gri, düz bir kasket takmış, mevsime göre fazla kalın görünen, kahverengi, tüvit bir ceket giymişti. Yüzünde, gayet iyi anımsıyorum, bazı yaşlılarda görülen gözleri faltaşı misali açılmış, donmuş bir ifade vardı, sanki yaşlılık denen muazzam sürprizin karşısında sonsuzcasına şaşırıp kalmış gibi - adamda Parkinson olabileceği ancak yıllar sonra, tıp fakültesinde aklıma düştü. Yanımızdan geçerken bize el salladılar, ben de karşılık verdim. Thalia’yı fark ettiklerini, bir an duracak gibi olduklarını, sonra yola devam ettiklerini gördüm.</p>
<p>“Fotoğraf makinen var mı?” diye sordu Thalia.</p>
<p>“Yok.”</p>
<p>“Hiç resim çektin mi peki?”</p>
<p>“Yoo.”</p>
<p>“Ve fotoğrafçı olmak istiyorsun?”</p>
<p>“Garip mi buldun?”</p>
<p>“Biraz.”</p>
<p>“Peki, polis olmak istiyorum deseydim, onu da garip mi bulacaktın? Kimseye kelepçe takmadım diye?”</p>
<p>Gözlerindeki yumuşamadan anlıyordum ki, becerebilseydi gülümserdi. “Anlaşıldı, zeki bir hıyarsın,” dedi. “Sana bir tavsiye: Annemin yanında kameradan söz etme, hemen alır sana bir tane. İnsanları sevindirmeye çok meraklıdır.” Mendil yanağa götürüldü, sonra indirildi. “Ama Odelia’nın bunu onaylayacağından kuşkuluyum. Eh, bunu biliyorsundur elbette.”</p>
<p>Bu kadar kısa bir sürede bunca şeyi kavramış olmasından hem etkilenmiş hem de biraz rahatsız olmuştum. Belki de nedeni maskedir, diye düşündüm, örtünmenin sağladığı üstünlük, gözlem yapma, izleme ve inceleme özgürlüğü.</p>
<p>“Büyük bir olasılıkla, seni kamerayı geri vermeye zorlar.”</p>
<p>Gülümsedim. Doğru söylüyordu. Mamá böyle kolay telafilere göz yummazdı, özellikle de işe maddiyat karışmışsa.</p>
<p>Thalia ayağa kalktı, arkasındaki tozu silkeledi. “Bir şey soracağım, evde boş bir kutu var mı?”</p>
<p class="exP">Madaline mutfakta annemle şarap yudumluyordu, Thalia’yla ikimiz üst kata çıktık, bir ayakkabı kutusunu keçeli kalemle siyaha boyamaya koyulduk. Kutu Madaline’e aitti, içinde hâlâ ambalaj kâğıdına sarılı bir çift yepyeni, limon yeşili, yüksek ökçeli ayakkabı vardı.</p>
<p>“<i>Bunları</i> nerede giymeyi planlıyordu ki?” diye sordum.</p>
<p>Madaline’in alt kattan gelen sesini duyabiliyordum; bir aralar gittiği oyunculuk kursundan söz ediyordu, eğitmenin ondan egzersiz olarak bir kayada kıpırtısızca duran kertenkeleymiş gibi yapmasını istediğini söyledi. Bunu bir kahkaha tufanı -onunki- izledi.</p>
<p>İkinci kat boyayı bitirdik, Thalia atladığımız nokta olabilir diyerek bir kat daha boyamamız gerektiğini söyledi. Siyahlık eşit ve kusursuz olmalıydı.</p>
<p>“Kamera dediğin budur,” dedi, “üzerinde ışığın girmesi için bir delikle ışığı emecek bir şey bulunan, simsiyah bir kutu. Şu iğneyi versene.”</p>
<p>Mamá’nın dikiş iğnesini uzattım. Bu ev yapımı fotoğraf makinesinin başarılı olacağından, herhangi bir işe yarayacağından en hafif tabirle kuşkuluydum - bir ayakkabı kutusuyla bir iğne? Ama Thalia projeye öyle bir inançla ve özgüvenle girişmişti ki, işe yarama ihtimalini, bu uzak olasılığı hesaba katmaktan başka çarem kalmıyordu. Belki de benim bilmediğim şeyleri biliyordur, diye düşünmemi sağlamıştı.</p>
<p>“Bazı hesaplar yaptım,” dedi kutuyu iğneyle dikkatle delerken. “Mercek olmadan, deliği küçük yüzeye oturtamayız, kutu fazla uzun. Ama genişliği gayet uygun. Buradaki püf noktası, doğru ölçüdeki deliği açabilmek. Tahminim kabaca, sıfır nokta altı milimetre. İşte. Şimdi bize bir objektif kapağı lazım, yani bir örtücü.”</p>
<p>Aşağıda, Madaline’nin sesi alçak, hararetli bir mırıltıya dönüşmüştü. Ne dediğini duyamasam da, eskisinden daha yavaş, tane tane konuştuğunu anlayabiliyordum, öne eğilip dirseklerini dizlerine dayadığını, annemin gözlerine diktiği gözlerini hiç kırpıştırmadığını görür gibiydim. Yıllar içinde, sesin aldığı bu mahrem tonu öğrenmiştim. İnsanlar bu biçimde konuştuğunda, muhtemelen iç döküyor, bir felaketi ifşa ya da itiraf ediyor veya dinleyene yalvarıyordur. Bu ses tonu, askeri kayıpları ailelere bildirmek üzere kapıyı çalan ekiplerin, müvekkillerine suçu kabullenip anlaşma yoluna gitmenin yararlarını sayıp döken avukatların, gecenin üçünde çapkınlıktan dönen kocaların arabalarını durduran polisin hammaddesidir. Kâbil’deki hastanede onu kim bilir kaç kez, bizzat kullanmadım mı? Kim bilir kaç kez bütün bir aileyi peşime takıp boş bir odaya götürdüm, oturmalarını söyleyip kendime de bir iskemle çektim, az sonra başlayacak konuşmadan ölesiye korkarken, haberi verme cesaretini toplamaya çalıştım?</p>
<p>“Andreas’tan bahsediyor,” dedi Thalia, dümdüz bir sesle. “Her bahse varım. Sıkı bir kavga ettiler. Şu yapışkan bantla makası versene bana.”</p>
<p>“Nasıl biri? Zengin olmanın dışında yani?”</p>
<p>“Kim, Andreas mı? İyidir. Çok seyahat eder. Evdeyken de hep birilerini ağırlar. Önemli insanları... Bakanlar, generaller filan. Şöminenin karşısında içki içer, sabaha kadar konuşurlar, daha çok iş ve politikadan. Odamdan onları duyabiliyorum. Andreas’ın konukları varken üst katta kalmam gerekiyor. Aşağıya inemiyorum. Ama bana hediye filan alır. Eve gelen özel öğretmenin parasını verir. Benimle de son derece tatlı konuşur.”</p>
<p>İğne deliğinin üzerine, siyaha boyadığımız dikdörtgen bir karton parçası yapıştırdı.</p>
<p>Aşağısı sessizdi. Sahneyi kafamda kurguladım. Madaline hiç ses çıkarmadan ağlıyor, bir oyun hamuru topağıymışçasına, dalgın dalgın mendiliyle oynuyor; Mamá pek yardımcı değil, yüzünde o köşeye sıkışmış, cılız, dilinin altında eriyen ekşi bir şey varmış gülümsemesi, kaskatı oturuyor. Mamá, insanların onun karşısında ağlamasına tahammül edemez. Onların şişmiş gözlerine, açık, yalvaran yüzlerine bakamaz. Ağlamayı bir zayıflık belirtisi, çiğ bir ilgi çekme çabası sayar ve asla yüz vermez. Birini avutmayı, teselli etmeyi ise istese bile beceremez. Bu konudaki eksikliğini, büyüme çağımda çok iyi öğrendim Kederin sergilenmesi değil, gizli tutulması gerektiğine inanır. Bir keresinde, küçükken, babam uçuruma düşüp öldüğünde ağlayıp ağlamadığını sordum.</p>
<p><i>Cenazede? Demek istediğim, gömülürken</i>?</p>
<p><i>Hayır</i>; <i>ağlamadım</i>.</p>
<p><i>Üzülmediğin için mi</i>?</p>
<p><i>Üzüldüysem bile bu kimseyi ilgilendirmez diye düşündüğüm için</i>.</p>
<p><i>Ben ölsem ağlar mısın, Mamá</i>?</p>
<p><i>Bunun yanıtını biç öğrenmemeyi umalım</i>, dedi.</p>
<p>Thalia fotoğraf kâğıdı kutusunu aldı, “El fenerini getir,” dedi.</p>
<p>Annemin dolabına girdik, kapıyı kapadık, gün ışığı girmesin diye kapının altına havlu tıktık. Zifiri karanlıkta kalınca, Thalia kat kat kırmızı selofanla kapladığımız el fenerini yakmamı söyledi. Bu loş kızartıda tek görebildiğim, Thalia’nın ince uzun parmaklarıydı; fotoğraf kâğıdından kestiği sayfayı yapışkan bantla ayakkabı kutusunun içine, iğne deliğinin karşı tarafına yapıştırdı. Kâğıdı bir gün önce Bay Roussos’tan satın almıştık. Tezgâhın önüne gittiğimizde, Bay Roussos gözlüğünün üstünden Thalia’ya bakmış, <i>Ne o, soygun mu var</i>? demişti. Thalia işaretparmağını ona uzattı, başparmağını kıvırıp tetik çeker gibi yaptı.</p>
<p>Thalia ayakkabı kutusunun kapağını kapadı, objektif kapağını iğne deliğinin üzerine taktı. Karanlıkta şöyle dedi: “Yarın meslek hayatının ilk fotoğrafını çekersin.” Benimle dalga geçip geçmediğini anlayamadım.</p>
<p class="exP">Kumsalı seçtik. Ayakkabı kutusunu düz bir kayanın üzerine koyduk, iple sıkıca bağladık - Thalia örtücüyü açtıktan sonra hiçbir hareket yapamayacağımızı söyledi. Yanıma geldi, bir vizörden bakarcasına kutunun tepesinden içeriye baktı.</p>
<p>“Mükemmel bir kare,” dedi.</p>
<p>“Hemen hemen. Bize bir özne lazım.”</p>
<p>Bana baktı, ne demek istediğimi anladı, “Olmaz,” dedi. “Yapamam.”</p>
<p>Bir süre tartıştık, sonunda kabul etti, ama yüzünün görünmemesi koşuluyla. Ayakkabılarını çıkardı, kollarını bir ip cambazı gibi kullanarak, kameranın üç-beş adım ilerisindeki bir kaya dizisine gitti. Kayalardan birine oturdu, yüzünü batıya, Siros ve Kythnos’un olduğu yöne çevirdi. Maskeyi tutan, başının arkasındaki şeritler görünmesin diye saçlarını geriye attı. Omzunun üstünden geriye, bana baktı.</p>
<p>“Unutma,” diye bağırdı, “yüz yirmiye kadar sayacaksın.”</p>
<p>Yüzünü yeniden denize çevirdi.</p>
<p>Eğildim, kutunun üstünden Thalia’nın sırtına, çevresindeki kaya kümelerine baktım; kayaların arasına ölü yılanlar gibi dolanmış olan yosun salkımları, uzaklarda alçalıp yükselen, küçük bir römorkör, kabaran, sarp sahili dövdükten sonra çekilen su. Örtücüyü iğne deliğinden kaldırdım, saymaya başladım.</p>
<p><i>Bir... iki... üç... dört... beş..</i>.</p>
<p>Yataktayız. Televizyon ekranında iki akordeoncu atışmakta, ama Gianna daha önce sesi kapattı. Öğle güneşi kepenklerin arasından içeriye sızıyor, oda servisinden öğle yemeği niyetine getirttiğimiz Margarita pizzadan kalanların üzerine şeritler halinde dökülüyor. Pizzayı getiren uzun boylu, zayıf adamın kusursuzca briyantinlenip geriye yatırılmış saçları, beyaz bir ceketi ve siyah papyonu vardı. İterek odaya soktuğu servis masasındaki ince uzun vazoda tek bir kırmızı gül. Pizzanın üzerindeki kubbemsi kapağı son derece gösterişli bir edayla kaldırdı, elini havayı süpürürcesine yana açtı; bir sihirbazın tavşanı şapkadan çıkardıktan sonra seyircilerine yaptığı hareketi andırıyordu.</p>
<p>Etrafımıza, buruşuk çarşafların arasına, Gianna’ya gösterdiğim, geçtiğimiz bir buçuk yıl boyunca gezilerimde çektiğim fotoğraflar saçılı. Belfast, Montevideo, Tanca, Marsilya, Lima, Tahran, Ona Kopenhag’da kısa bir süre katıldığım, eski bir askeri üste özerk bir toplum kurmuş, yırtık tişörtlü, yün bereli Danimarkalı hippilerle birlikte yaşadığım komünün resimlerini gösteriyorum.</p>
<p><i>Sen neredesin</i>? diye soruyor Gianna. <i>Fotoğraflarda yoksun</i>.</p>
<p><i>Merceğin gerisinde olmayı daha çok seviyorum</i>, diyorum. Doğru bu. Yüzlerce resim çektim, beni birinde bile bulamazsınız. Filmi basılması için bıraktığımda, fotoğraflardan daima iki takım isterim. Biri bende kalır, ötekini eve, Thalia’ya gönderirim.</p>
<p>Gianna gezilerimin masrafını neyle karşıladığımı soruyor, bana miras kalan parayla gezdiğimi açıklıyorum. Bu yalnızca kısmen doğru, çünkü miras Thalia’ya kaldı, bana değil. Andreas’ın vasiyetnamesinde bariz nedenlerle adı bulunmayan Madaline’in aksine, Thalia’nınki vardı. Thalia paranın yarısını bana verdi. Güya o parayla üniversiteye gidecektim.</p>
<p><i>Sekiz... dokuz... on..</i>.</p>
<p>Gianna doğrulup dirseklerine dayanıyor, benim üstümden yan tarafa uzanıyor; küçük göğüsleri tenime sürtünüyor. Paketini alıp bir sigara yakıyor. Onunla evvelki gün Piazza di Sagna’da tanıştım. Aşağıdaki meydanı tepedeki kiliseye bağlayan taş basamaklarda oturuyordum. Yanıma gelip bana İtalyanca bir şey söyledi. Roma’nın kiliselerinde, <i>piazza</i>’larında rastladığım, görünürde amaçsızca dolanan, eli yüzü düzgün sayısız kızdan biriydi. Bunlar sigara içer, yüksek sesle konuşur, bol bol gülerler. Başımı sallayıp, <i>Pardon</i>? dedim. Gülümsedi, <i>Ah</i>, dedikten sonra koyu aksanlı bir İngilizceyle sordu: <i>Çakmak? Sigara</i>. Başımı olumsuz anlamda salladım, koyu aksanlı İngilizcemle sigara içmediğimi söyledim. Sırıttı. Gözleri parlak, fıldır fıldırdı. Geç sabah güneşi, elmas biçimindeki yüzünün etrafında bir hale oluşturuyordu.</p>
<p>Birazcık kestiriyorum, Gianna’nın kaburgamı dürtmesiylc uyanıyorum.</p>
<p><i>La tun raqazza</i>? diye soruyor. Thalia’nın kumsaldaki fotoğrafını bulmuş; yıllar önce ev yapımı, iğne delikli kameramızla çektiğimi. <i>Sevgilin mi</i>?</p>
<p><i>Hayır</i>; diyorum.</p>
<p><i>Kız kardeşin</i>?</p>
<p><i>Hayır</i>.</p>
<p><i>La tua cugina? Kuzenin, si</i>?</p>
<p>Başımı sallıyorum.</p>
<p>Sigarasından hızlı nefesler çekerken fotoğrafı biraz daha inceliyor. <i>Hayır</i>, diyor beni şaşırtan sert, hatta kızgın bir sesle. <i>Questa é la tua ragazza! Bu senin sevgilin. Bence öyle, yalancının tekisin</i>! Sonra, çakmağını yaktığını ve resmi ateşe verdiğini görüyorum büyük bir inanmazlıkla.</p>
<p><i>On dört... on beş</i>... <i>on altı</i>... <i>on yedi..</i>.</p>
<p>Otobüs durağına dönüş yolculuğumuzun ortalarına doğru, fotoğrafı kaybettiğimi fark ediyorum. Geri dönmem gerektiğini söylüyorum. Seçeneğim yok, geri dönmek zorundayım. Şilili gayriresmi rehberimiz olarak peşimize takılmış olan Alfonso, bu ketum, sırım gibi <i>huaso</i> soru sorarcasına Gary’ye bakıyor. Gary Amerikalı. Üç kişilik grubumuzun alfa erkeği. Kirli sarı saçları, yanaklarında sivilce çukurları var. Her daim çetin bir yaşamı ele veren bir yüz bu. Gary’nin canı sıkkın; açlık, alkolsüzlük ve sağ baldırındaki berbat isilik de cabası; musibeti dün değil, evvelsi gün sürtündüğü <i>litre</i> çalısından kaptı. Onlarla Santiago’da tıklım tıkış bir barda tanıştım, adam başı yarım düzine <i>piscola</i>’nın ardından Alfonso, yürüyerek Salto del Apoquindo’daki çağlayana gitmeyi önerdi; küçükken babası onu sık sık götürürmüş. Bu zorlu yürüyüşü ertesi gün yaptık, gece çağlayanın kenarında kamp kurduk. Ot içtik; su kulaklarımızda gürlüyor, tepemizde göz alabildiğine, silme yıldız dolu bir gökyüzü uzanıyordu. Şimdiyse dönüş yolundayız, otobüsü yakalamak üzere San Carlos de Apoquindo’ya doğru güçlükle ilerliyoruz.</p>
<p>Gary Cordoba şapkasının geniş siperini geriye itip bir mendille alnını kuruluyor. <i>Dönüş tam üç saatlik bir yürüyüş demek, Carlos</i>, diyor.</p>
<p><i>Tres horns, hágale comprende</i>? diye yineliyor Alfonso.</p>
<p><i>Biliyorum</i>.</p>
<p><i>Yine de gideceksin</i>?</p>
<p><i>Evet</i>.</p>
<p><i>Para uno foto?<a href="Footnotes.xhtml#fnote25" id="fnote_25"><sup>25</sup></a></i> diyor Alfonso.</p>
<p>Başımla doğruluyorum. Bir şey demiyorum, çünkü anlamayacaklarını biliyorum. Kendimin de anladığından pek emin değilim.</p>
<p><i>Yolunu kaybedeceğinin farkındasın, değil mi</i>, diyor Gary.</p>
<p><i>Muhtemelen</i>.</p>
<p><i>Öyleyse iyi şanslar amigo</i>, diyor Gary, elini uzatarak.</p>
<p><i>Es un griego loco</i>, diyor Alfonso.</p>
<p>Gülüyorum. Deli Yunanlı lafını ilk duyuşum değil. El sıkışıyoruz. Gary sırt çantasının kayışlarını düzeltiyor, sonra ikisi birlikte dağ kıvrımlarının arasında uzanan patikaya yöneliyorlar, keskin bir dönemeci kıvrılırlarken Gary arkasına dönmeden el sallıyor. Geldiğimiz yolu gerisingeri yürüyeceğim. Aslında tam dört saatimi alıyor, çünkü Gary’nin tahmin ettiği gibi, kayboldum. Kamp yerine vardığımda bitap haldeyim. Her yere bakıyorum, çalıları tekmeliyor, kayaların arasına eğiliyorum; boşu boşuna aranıp durdukça endişe bastırıyor. Sonra, tam umudu kesmişken, gözüme hafif meyilli bir bayırdaki fundalıkta beyaz bir parıltı çarpıyor. Karman çorman bir böğürtlen çalısının arasına sıkışmış olan fotoğrafı buluyorum.</p>
<p>Duyduğum rahatlamadan yaşaran gözlerimle, resmi çekip kurtarıyorum, tozunu alıyorum.</p>
<p><i>Yirmi üç... yirmi dört... yirmi beş..</i>.</p>
<p>Caracas’ta bir köprünün altında uyuyorum. Brüksel’de bir öğrenci yurdunda. Bazen paraya kıyıp güzel bir otelde oda tutuyorum, uzun, sıcak bir banyo yapıyor, tıraş oluyor, üzerimde bornozla karnımı doyuruyorum. Renkli televizyon izliyorum. Kentler, yollar, taşra, tanıştığım insanlar - hepsi bulanıklaşmaya başladı. Kendime bir şey aradığımı söylüyorum. Ama aslında boş boş dolandığım, başıma bir şey gelmesini, bütün ömrümün ona doğru aktığı, her şeyi değiştirecek olan bir şeyin gelip beni bulmasını beklediğim duygusu giderek güçleniyor.</p>
<p><i>Otuz dört</i>... <i>otuz beş... otuz altı..</i>.</p>
<p>Hindistan’daki dördüncü günüm. Toprak bir yolda, başıboş ineklerin arasından sendeleyerek ilerliyorum, zemin ayaklarımın altından kaydı kayacak. Bütün gün kustum. Cildim bir sari kadar sarı; görünmeyen eller derimi canlı canlı soyuyor sanki. Adım atacak mecalim kalmayınca yolun kenarına uzanıyorum. Yolun karşısında yaşlı bir adam, kocaman, çelik bir tencerede bir şey karıştırıyor. Yanında bir kafes var, içinde de mavili kırmızılı bir papağan. Yanımdan, boş yeşil şişelerle dolu bir el arabasını iten bir seyyar satıcı geçiyor. Anımsadığım son şey, o.</p>
<p><i>Kırk bir... kırk iki</i>...</p>
<p>Büyük bir odada uyanıyorum. Sıcak ve çürümüş kantalup kavununu andıran bir koku havayı ağırlaştırmış. İki kişilik, demir bir karyolada yatmaktayım; sert, yaysız baza ile aramda ince, ciltsiz bir kitaptan daha kalın olmayan bir şilte var. Oda benimki gibi yataklarla dolu. Yanlardan sarkan bir deri bir kemik kollar, lekeli çarşaflardan çıkan, esmer, kibrit çöpü bacaklar, açık, eksik dişli ağızlar görüyorum. Çalışmayan tavan pervaneleri. Alçı yamalarla bezeli duvarlar. Yanımdaki pencereden içeriye sıcak, yapışkan hava, gözbebeklerimi şişleyen güneş ışığı giriyor. Erkek hastabakıcı -Gül adında iriyarı, aksi suratlı bir Müslüman- sarılıktan ölebileceğimi söylüyor.</p>
<p><i>Elli beş... elli altı... elli yedi..</i>.</p>
<p>Sırt çantamı istiyorum. <i>Hangi sırt çantası</i>? diyor Gül kayıtsızca. Her şeyim gitti - giysilerim, param, kitaplarım, fotoğraf makinem. Gül yuvarlayarak konuştuğu İngilizcesiyle, <i>Hırsızlar sana bir tek bunu bırakmış</i>, diyerek yanımdaki pencere pervazını gösteriyor. Resim orada. Alıyorum. Thalia, saçları esintide uçuşuyor, etrafında foşurdayan beyaz köpüklü su, çıplak ayakları kayanın üzerinde, dalgalı Ege kendini onun önüne atmış. Boğazıma bir yumru çörekleniyor. Burada ölmek istemiyorum, ondan bu kadar uzakta, bu yabancıların arasında. Fotoğrafı camla pervazın arasına sıkıştırıyorum.</p>
<p><i>Altmış altı... altmış yedi... altmış sekiz..</i>.</p>
<p>Yanımdaki yatakta yatan oğlan bir ihtiyarın suratına sahip: bitkin, çökük, buruşuk. Karnının alt kısmı bovling topu büyüklüğünde bir tümör yüzünden şiş. Ne zaman bir hemşire oraya dokunsa, oğlanın gözleri sımsıkı kapanıyor, ağzı sessiz, ıstırap dolu bir çığlıkla açılıyor. Bu sabah hemşirelerden biri, Gül değil bir başkası, ona ilaç içirmeye çalıştı, ama oğlan başını bir o yana bir bu yana çevirip durdu; boğazından bir şey tahtaya sürtünüyormuş gibi bir ses çıkıyordu. Sonunda hastabakıcı onun ağzını zorla açtı, hapı içine itti. O gidince, oğlan başını yavaşça bana çevirdi. Yataklarımızın arasındaki boşluktan, birbirimizin gözlerinin içine baktık. Gözünden süzülen küçük bir damla yanağından aşağıya yuvarlandı.</p>
<p><i>Yetmiş beş... yetmiş altı... yetmiş yedi..</i>.</p>
<p>Burada çekilen acı, bu umutsuzluk, bir dalga gibi. Her yataktan yuvarlanarak yükseliyor, küflü duvarlara çarpıyor, sonra dönüp size çullanıyor. Onun içinde boğulabilirsiniz. Bol bol uyuyorum. Uyumadığım zaman, kaşınıyorum. Verdikleri ilacı alıyorum, ilaç beni yeniden uyutuyor. Olmadı, aşağıya, koğuşun önündeki işlek caddeye, pazar tentelerinin, arka sokaktaki çayhanelerin üstünden kayan gün ışığına bakıyorum. Eriyip çamurlu oluklara karışan kaldırımlarda bilye yuvarlayan çocukları, kapı eşiklerinde oturan yaşlı kadınları, hasırlarının üzerine bağdaş kurmuş, hindistancevizi soyan, kadifeçiçeğinden çelenkler dizen, <i>dhoti</i>’li sokak satıcılarını seyrediyorum. Biri, odanın karşı köşesinden, kulak paralayan bir çığlık atıyor. Dalıp gidiyorum.</p>
<p><i>Seksen üç</i>... <i>seksen dört... seksen beş..</i>.</p>
<p>Oğlanın adını öğrendim: Manaar. “Yol gösteren ışık” demek. Annesi bir fahişe, babası hırsızmış. Teyzesiyle yaşıyor, eniştesinden dayak yiyormuş. Onu öldüren şeyin ne olduğunu kimse tam olarak bilmiyor; öleceğinin dışında. Ziyaretine gelen yok; bir hafta sonra -bilemedin bir, taş çatlasın iki ay sonra- öldüğünde, cenazesine kimse sahip çıkmayacak. Kimse yas tutmayacak. Kimse anımsamayacak. Yaşadığı yerde ölecek: çatlaklarda. Uyuduğunda, kendimi ona bakarken yakalıyorum; çökük şakaklarına, omuzlarına fazla büyük gelen başına, altdudağındaki rengi dönmüş yara izine; Gül’den öğrendiğime göre, annesinin pezevengi sigarasını orada söndürmeyi âdet edinmiş. Onunla İngilizce, sonra bildiğim birkaç kelimelik Urducayla anlaşmaya çalıştım, ama gözlerini yorgun yorgun kırpıştırmakla yetindi. Bazen ellerimi birleştirip duvarda hayvan gölgeleri oluşturuyor, karşılığında bir gülümseme kazanıyorum.</p>
<p><i>Seksen yedi... seksen sekiz... seksen dokuz..</i>.</p>
<p>Bir gün Manaar, penceremdeki bir şeyi işaret ediyor. Parmağını izliyor, başımı kaldırıyorum, ama bulutların arasından seçilen bir tutam mavi gökyüzünden başka hiçbir şey göremiyorum; çocuklar aşağıda bir sokak tulumbasından fışkıran suyla oynuyor, bir otobüs egzoz püskürtüyor. Sonra, Thalia’nın fotoğrafını gösterdiğini anlıyorum. Pervazdan alıp ona veriyorum. Fotoğrafın yanık ucunu yüzüne yaklaştırıyor, uzun uzun bakıyor. İlgisini çeken, okyanus mu acaba? Tuzlu suyu hiç tattı mı ya da ayaklarının altından hızla çekilen suyu izlerken başı döndü mü? Belki de, yüzünü göremese bile Thalia’yla, acıyı bilen biriyle arasında bir akrabalık hissetti. Resmi bana geri vermeye yelteniyor. Başımı hayır anlamında sallıyorum. <i>Hadi, tutun ona</i>, diyorum. Yüzünden bir güvensizlik gölgesi geçiyor. Gülümsüyorum. Emin olamam ama, galiba o da bana gülümsüyor.</p>
<p><i>Doksan iki... doksan üç... doksan dört..</i>.</p>
<p>Sarılığı yeniyorum. Gül’ün onu yalancı çıkartmama sevindiğini mi, yoksa üzüldüğünü mü anlayamamam, çok garip. Ancak burada kalıp gönüllü olarak çalışmak istediğimi söyleyerek onu şaşırttığım kesin. Başını yana eğiyor, kaşlarını çatıyor. Sonunda başhemşirelerden biriyle konuşmak zorunda kalıyorum.</p>
<p><i>Doksan yedi... doksan sekiz... doksan dokuz..</i>.</p>
<p>Duşların olduğu bölüm sidik ve sülfür kokuyor. Her sabah Manaar’ı oraya taşıyorum, çıplak bedenini kucağıma alıyor, sarsmamaya özen gösteriyorum - daha önce gönüllülerden birinin onu bir pirinç çuvalıymışçasına omzuna attığını görmüştüm. Onu yavaşça tahta sıraya oturtuyor, soluklanıp kendine gelmesini bekliyorum. Ilık suyla küçük, kırılgan bedenini yıkıyorum. Manaar her seferinde sessizce, sabırla oturuyor, elleri dizlerinde, başı önde. Korku dolu, kemikli bir ihtiyardan farksız. Sabunlu süngeri kaburga kafesinde, omurgasının yumrularında, bir köpekbalığının yüzgeçleri kadar fırlak kürek kemiklerinde gezdiriyorum. Onu yeniden yatağına taşıyor, ilaçlarını veriyorum. Ayaklarının, baldırlarının ovulması onu sakinleştiriyor, ben de sık sık, aceleye getirmeksizin ovuyorum. Uyurken Thalia’nın fotoğrafını mutlaka yastığın altına sokuyor.</p>
<p><i>Yüz bir</i>... <i>yüz iki</i>...</p>
<p>Kentte uzun, amaçsız yürüyüşler yapıyorum, sırf hastaneden, hastaların ve ölenlerin müşterek soluğundan uzaklaşmak için. Tozlu günbatımlarında, iki yanında grafiti lekeli duvarların uzandığı sokaklarda yürüyor, teneke dükkâncıkların birbirine yapışık tezgâhlarının önünden geçiyor, başlarında taze hayvan pisliğiyle dolu sepetler taşıyan küçük kızlara, kocaman alüminyum kazanlarda kilim kaynatan, tepeden tırnağa is içindeki kadınlara rastlıyorum. Ara sokaklarda, oyun oynarken parmaklara geçirilen sicim misali kıvrılıp bükülen daracık geçitlerde avare gezinirken aklıma sık sık Manaar düşüyor; kendisi gibi kırık dökük karaltılarla dolu bir odada ölümü bekleyen Manaar. Bol bol Thalia’yı düşünüyorum; kayanın üzerinde oturan, denize bakan Thalia. İçimin derinliklerindeki bir şeyin beni içine çektiği, ters bir dip akıntısı gibi çekiştirdiği duygusuna kapılıyorum. Kendimi ona bırakmak, onun tarafından yutulmak istiyorum. Yeryüzünde kapladığım yerden vazgeçmek, kimliğimden sıyrılmak, her şeyi çıkarıp atmak istiyorum, eski derisinden kurtulan bir yılan gibi.</p>
<p>Söylemeye çalıştığım, Manaar’ın her şeyi değiştirdiği değil. Değiştirmedi. Kendimi Atina’daki bir kütüphanenin köşe masasında, tıp fakültesine başvuru formuna bakarken buluncaya kadar, bir yıl daha dünyada düşe kalka dolandım. Manaar’la başvuru formu arasında, Şam’da geçirdiğim iki hafta da var; o dönemden, bol sürmeli gözleri ve altın dişleri olan iki kadının sırıtkan yüzlerinden başka hiçbir şey anımsamıyorum. Ya da Kahire’de, haşhaş bağımlısı bir ev sahibinin işlettiği, harap haldeki apartmanın bodrumunda geçirdiğim üç ay. Thalia’nın parasıyla İzlanda’yı otobüsle dolaştım, Münih’te bir süre punk bir müzik grubuyla sürttüm. 1977’de Bilbao’da katıldığım nükleer karşıtı gösteride dirseğimi kırdım.</p>
<p>Ama sakin anlarımda, bir otobüsün arka koltuğunda ya da bir kamyonun kasasında yaptığım o uzun yolculuklarda, zihnim mutlaka dönüp dolaşıp Manaar’a takıldı. Onu, son günlerinde çektiği ıstırabı, bu acının karşısındaki çaresizliğimi düşünmek, yaptığım, yapmak istediğim her şeyi önemsizleştiriyor, uyumadan önce kendi kendinize verdiğiniz, uyandığınızda çoktan unutup gittiğiniz bütün o küçük sözler kadar asılsız, uyduruk görünmesine neden oluyor.</p>
<p><i>Yüz on dokuz... yüz yirmi</i>.</p>
<p>Objektif kapağını indiriyorum.</p>
<p class="exP">O yazın sonlarında bir akşam, Madaline’in Atina’ya gideceğini ve Thalia’yı kısa bir süreliğine de olsa bizde bırakacağını öğrendim.</p>
<p>“Yalnızca birkaç hafta,” dedi.</p>
<p>Akşam yemeğindeydik, dördümüz; Mamá’yla Madaline’nin birlikte pişirdiği fasulye çorbasını içiyorduk. Madaline’in haberini ilk kez duyan kişi bir tek ben miyim diye, masanın karşısındaki Thalia’ya bir göz attım. Görünüşe göre öyleydi. Thalia çorbasını sakince kaşıklıyor, kaşığı her götürüşünde maskesini azıcık kaldırıyordu. Yiyip içmesi de, konuşması da artık beni rahatsız etmez olmuştu, ya da en azından, takma dişleri ağzına tam oturmayan, yaşlı birini -yıllar sonra Mamá’yı, örneğin- seyretmekten daha fazla değil.</p>
<p>Madaline çekimler bitince birini gönderip Thalia’yı aldıracağını söyledi; filmin Noel’den önce tamamlanması bekleniyordu.</p>
<p>“İşin aslı, Atina’ya hepinizi birden bekliyorum,” dedi malum neşesi yüzünü kaplarken. “Gala gecesine hep birlikte gideriz! Harika olmaz mı, Markos? Dördümüz, şık şıkırdım, büyük bir havayla, kayarcasına salona giriyoruz?”</p>
<p>Harika olacağını söyledim, ancak Mamá’yı şık bir gece elbisesiyle ya da herhangi bir yere kayarcasına girerken tahayyül etmekte zorlanıyordum.</p>
<p>Madaline her şeyin yolunda gideceğini, birkaç hafta sonra okul açıldığında Thalia’nın eğitimine kaldığı yerden devam edeceğini söyledi - evde, Mamá’yla elbette. Bize kartpostallar, mektuplar, film setinden fotoğraflar göndereceğini söyledi. Başka şeyler de söyledi, ama çoğunu dinlemedim. Müthiş bir ferahlama ve katıksız bir sevinç hissediyordum. Yazın bitiyor olmasından duyduğum korku midemdeki bir yumrudan farksızdı ve kendimi her ne kadar yaklaşan vedalaşmaya hazırlamaya çalışsam da, yumru her geçen gün biraz daha büyüyordu. Artık her sabah kahvaltı masasında bir an önce Thalia’yı görme, o tuhaf sesini duyma sabırsızlığıyla uyanıyordum. İki lokma bir şey yiyip kendimizi dışarı atar, ağaçlara tırmanır, arpa tarlalarında kovalamaca oynar, savaş naraları atarak biçilmiş sapların arasından koşar, kertenkelelerin korkuyla sağa sola kaçışmasına neden olurduk. Mağaralara hayali hazineler saklar, adada sesin en iyi ve en yüksek yankılandığı noktaları bulurduk. Ev yapımı kameramızla yeldeğirmenlerinin, güvercinliklerin fotoğrafını çekip, basması için Bay Roussos’a götürüyorduk. Hatta bizi karanlık odasına soktu, malzemelerin nasıl kullanıldığını, stop banyolarını filan öğretti.</p>
<p>Madaline’in haberi verdiği akşam, annemle ikisi mutfakta bir şişe şarap açtılar, çoğunu Madaline içerken, Thalia’yla ben üst katta <i>tavla</i> oynadık. Thalia iyi durumdaydı, pullarının yarısını önüne toplamıştı bile.</p>
<p>“Bir âşığı var,” dedi zarı atarken.</p>
<p>Sıçradım. “Kimin?”</p>
<p>“Bir de, ‘Kimin?’ diyor. Kimin dersin?”</p>
<p>Yaz boyunca, Thalia’nın yüz ifadesini gözlerinden okumayı öğrenmiştim, şimdiyse bana kumsalda durup suyun nerede olduğunu soruyormuşum gibi bakmaktaydı. Hızla toparlamaya çalıştım. “Kimden söz ettiğini biliyorum,” dedim yanaklarım yanarken. “Demek istediğim, o kim? Yani bilirsin işte...” On iki yaşında bir oğlan çocuğuydum. Kelime dağarcığımda <i>aşık</i> gibi sözcükler bulunmuyordu.</p>
<p>“Tahmin edemiyor musun? Filmin yönetmeni tabii.”</p>
<p>“Ben de tam onu söyleyecektim.”</p>
<p>“Adı Elias. Görmelere değer. Saçlarını kafasına briyantinle bir yapıştırışı var, sanki 1920’lerdeyiz. Yetmezmiş gibi, ince bir bıyığı var. Bunun ona afili bir hava verdiğini sanıyor galiba. Resmen komik. Ve tabii ki kendini muhteşem bir oyuncu sanıyor. Annem de öyle. Annemi onunlayken görmelisin, bir mahcup, bir uysal, inanamazsın, sanki her an karşısında eğilecek, dehası için adamı övgülere boğacak gibi. Adamın halini nasıl göremediğini aklım almıyor.”</p>
<p>“Madaline Teyze evlenecek mi onunla?”</p>
<p>Thalia omuz silkti. “Erkek konusundaki zevki berbat. <i>Berbat</i>” Zarları eline aldı, aklına bir şey gelmiş gibi durdu. “Andreas hariç, elbette. O kibar biri. Yeterince. Ama annem, elbette onu bırakacak. O hep fırlamalara tutulur.”</p>
<p>“Baban gibilere mi yani?”</p>
<p>Suratı azıcık asıldı. “Babam bir yabancıymış, annem onunla Amsterdam’a giderken tanışmış. Şiddetli bir sağanak sırasında, bir tren istasyonunda. Bir öğle sonrasını birlikte geçirmişler. Babamın kim olduğunu bilmiyorum. Aslında annem de bilmiyor.”</p>
<p>“Ah. Hatırlıyorum da, bir keresinde ilk kocası hakkında bir şey söylemişti. İçtiğini söyledi. Ben de sandım ki...”</p>
<p>“Eh, o Dorian olmalı,” dedi Thalia. “O da ayrı bir âlemdi.” Bir pulu daha kendi bölmesine soktu. “Annemi döverdi. Adam gayet tatlıyken bir anda gözü dönerdi. Hani hava aniden değişir ya? Aynen öyle. Günün neredeyse tamamını içerek, evde aylaklık ederek geçirirdi. Kafayı bulunca fena halde unutkan oluyordu. Örneğin, musluğu açık unutur, evi su basardı. Bir keresinde fırını kapamayı unutmuştu da, az kaldı bütün ev yanıp kül oluyordu.”</p>
<p>Topladığı pullarla küçük bir kule yaptı. Bir süre sessizce onları dizmekle uğraştı.</p>
<p>“Dorian’ın gerçek anlamda sevdiği tek şey, Apollo’ydu. Mahallenin çocuklarının ödü kopuyordu ondan - Apollo’dan yani. Üstelik onu doğru dürüst görmemişlerdi bile, yalnızca havlamasını duymuşlardı. Bu da onlara yetmişti. Dorian onu arka bahçeye bağlardı. Kocaman kuzu parçalarıyla beslerdi.”</p>
<p>Thalia başkaca bir şey anlatmadı. Yine de, gözümün önünde kolayca canlandırdım. Dorian sızıp kalıyor, arka bahçede zincirsiz, gönlünce dolanan köpeği unutuyor. Sürme kapılardan biri açık kalmış.</p>
<p>“Kaç yaşındaydın?” diye sordum alçak sesle.</p>
<p>“Beş”</p>
<p>Sonra, yazın başından beri aklımda olan soruyu sordum. “Peki yapılacak... yani yapabilecekleri bir şey...”</p>
<p>Thalia bakışlarını kaçırdı. “Lütfen sorma,” dedi derin bir sızının ağırlaştırdığını sezdiğim sesiyle. “Bu konu beni yoruyor.”</p>
<p>“Özür dilerim,” dedim.</p>
<p>“Bir gün anlatırım.”</p>
<p>Anlattı da daha sonra. Cerrahın eline yüzüne bulaştırdığı ameliyat, ameliyat yarasının mikrop kapıp iltihaplanma felaketi, böbreklerini bozup karaciğer yetmezliğine yol açması, nakledilen yeni dokuyu yemesi, cerrahların salt o dokuyu değil, sol yanaktan geriye kalanı ve çene kemiğinin bir kısmını da almak zorunda kalmaları. Çıkan sorunlar yüzünden neredeyse üç ay hastanede kalmıştı. Ölümden dönmüştü, keşke de dönmeseydi. O gün bugündür ona el sürmelerine izin vermiyordu.</p>
<p>“Thalia,” dedim, “ilk tanıştığımızda olanlar yüzünden çok üzgünüm.”</p>
<p>Gözlerini benimkilere dikti. O eski, oyunbaz parıltı geri gelmişti. “Üzülmelisin de zaten. Ama tepsiyi yerlere döküp saçmandan önce de biliyordum.”</p>
<p>“Neyi biliyordun?”</p>
<p>“Hıyarın teki olduğunu.”</p>
<p class="exP">Madaline okullar açılmadan iki gün önce adadan ayrıldı. İnce bedenini saran, dar, tereyağı sarısı, kolsuz bir elbise giymiş, kemik çerçeveli güneş gözlüğü takmış, beyaz ipek eşarbını saçları uçuşmasın diye sıkıca düğümlemişti. Giyim tarzı, bazı parçalarının gevşeyip dağılmasından korkar gibiydi - kendini, sözcüğün gerçek anlamıyla zapturapt altına alıyordu sanki. Tinos kasabasındaki arabalı vapur iskelesinde hepimize tek tek sarıldı. En sıkı ve en uzun Thalia’yı kucakladı, başının tepesine aralıksız, uzadıkça uzayan bir öpücük kondurdu. Gözlüğünü hiç çıkarmadı.</p>
<p>“Sen de bana sarılsana,” diye fısıldadığını duydum.</p>
<p>Thalia kaskatı bir tavırla boyun eğdi.</p>
<p>Vapur bir inilti salıp yalpaladıktan sonra, arkasında köpüklü, çevrintili bir iz bırakarak uzaklaşmaya koyulduğunda, Madaline’in kıçta durup bize el sallayacağını, öpücük göndereceğini sanıyordum. Oysa çabucak baş tarafa seğirtti, oturdu. Bizden yana bakmadı.</p>
<p>Eve dönünce, annem bize oturmamızı söyledi. İkimizin arasında durup şöyle dedi: “Thalia, sana söylemek isterim ki, o şeyi bu evde takmana gerek yok artık. Ne beni düşünerek ne de Markos’u. Yok eğer kendin istiyorsan takabilirsin. Bu konuda başkaca bir şey söylemeyeceğim.”</p>
<p>İşte Mamá’nın baştan beri anladığı şeyi, o an, âni bir durulukla anlayıverdim. Maske Madaline’in hatırınaydı. <i>Onu </i>utançtan, mahcup duruma düşmekten kurtarmak içindi.</p>
<p>Thalia uzunca bir süre ne kıpırdadı ne de bir şey söyledi. Sonra yavaşça ellerini kaldırdı, başının arkasındaki bağcıkları çözdü. Maskeyi indirdi. Doğruca yüzüne baktım. Gayri ihtiyari bir geri çekilme dürtüsü hissettim; yüksek bir gürültü olduğunda yapacağınız gibi. Ama çekilmedim. Bakışlarımı kaçırmadım. Gözümü kırpmamaya da özen gösterdim.</p>
<p>Mamá, Madaline dönene kadar beni evde eğiteceğini söyledi, böylece Thalia evde tek başına kalmayacaktı. Bize akşamları, yemekten sonra ders çalıştırıyor, sabah o okula gittikten sonra yapılmak üzere ev ödevleri veriyordu. Uygulanabilir bir plana benziyordu, en azından teoride.</p>
<p>Ancak ders çalışmanın, özellikle de Mamá evde yokken, neredeyse olanaksız olduğu ortaya çıktı. Thalia’nın sakatlığının haberi adanın her yanına yayılmıştı, meraka kapılan insanlar kapıya dayanıyordu. Birden adada unun, sarımsağın, hatta tuzun zerresi kalmamıştı da, bunları bulabileceğiniz tek ev bizimkiydi sanki. Amaçlarını saklamak için doğru dürüst çabalamıyorlardı bile. Kapıda dururken gözleri omzumun üstünden geriye dikiliyordu. Boyunlarını uzatıyor, parmakuçlarında yükseliyorlardı. Üstelik çoğu komşumuz bile değildi. Bir fincan şeker için kilometrelerce yol yürüyorlardı. Onları elbette içeriye almıyordum. Kapıyı yüzlerine çarpıvermek az çok rahatlatıyordu beni. Ama aynı zamanda da, burada kaldığım takdirde bu insanların hayatımı nasıl derinlemesine etkileyeceğini gördüğümden, içimi kasvet basıyor, moralim bozuluyordu. Sonunda onlardan biri olup çıkacaktım.</p>
<p>Çocuklar daha beter, daha cüretkârdı. Her gün birini dışarıda sinsi sinsi dolanıp duvarımıza tırmanırken yakalıyordum. Oturmuş ders çalışırken, bir de bakardım, Thalia kurşunka-lemiyle omzuma ya da çenesine vuruyor; yüzümü çevirince cama yapışmış bir, bazen birden fazla surat görürdüm. Giderek öyle kötüleşti ki, üst kata çıkıp perdeleri çekmek zorunda kaldık. Bir gün kapıyı açınca karşımda, okuldan tanıdığım, Petros adlı oğlanla üç arkadaşını buldum. Bir kerecik bakabilmek için bana bir avuç bozukluk teklif etti. Olmaz, dedim; kendini nerede sanıyordu, sirkte mi?</p>
<p>Sonunda Mamá’ya söylemek zorunda kaldım. Duyunca yüzüne koyu bir kırmızılık yayıldı. Dişlerini sıktı.</p>
<p>Ertesi sabah masanın üzerinde kitaplarımızı ve hazırladığı iki sandviçi gördük. Thalia benden önce anladı, bir yaprak gibi kıvrıldı. Gitme vakti gelince itiraza başladı.</p>
<p>“Odie Teyze, hayır.”</p>
<p>“Ver bakayım elini.”</p>
<p>“Hayır. Lütfen.”</p>
<p>“Hadi. Ver elini.”</p>
<p>“Gitmek istemiyorum.”</p>
<p>“Geç kalıyoruz ama.”</p>
<p>“Beni zorlama, Odie Teyze.”</p>
<p>Mamá iki elinden tuttuğu Thalia’yı iskemleden kaldırdı, eğildi, gayet iyi bildiğim bir bakışla gözlerini gözlerine dikti. Yeryüzünde hiçbir şey onu kararından döndüremezdi artık. “Thalia,” dedi aynı anda hem yumuşak hem de kararlı çıkabilen bir sesle, “ben senden utanmıyorum.”</p>
<p>Üçümüz birlikte yola koyulduk - Mamá dudaklarını büzmüş, hızlı, ufak adımlarla, ancak şiddetli bir rüzgârı yarıyormuşçasına, hışımla yürüyordu. Yıllar önce, elinde tüfek, Madaline’in evine de aynen böyle, azimle yürüdüğünü tahmin edebiliyordum.</p>
<p>Kıvrılarak ilerleyen patikalarda uçarcasına yanından geçtiğimiz insanlar soluklarını tutuyor, aval aval bakakalıyorlardı. İyice bakmak için duruyorlardı. Parmağıyla gösterenler de oldu. Görmezden gelmeye çalıştım. Görüş alanımın köşelerindeki, solgun yüzlerden ve açık ağızlardan oluşan bir bulanıklıktan ibarettiler.</p>
<p>Okulun avlusunda, çocuklar geçmemiz için ikiye ayrıldılar. Bir kızın çığlık attığını duydum. Mamá, Thalia’yı peşi sıra sürükleyerek, kukaların arasından geçen bir bovling topu misali ilerledi. Kızı çekiştirdi, avlunun köşesine, bir tahta sıranın bulunduğu yere iteledi. Tahta sıranın üzerine çıktı, Thalia’nın da çıkmasına yardım etti, sonra düdüğünü üç kez çaldı. Avluya sessizlik çöktü.</p>
<p>“Bu Thalia Gianakos!” diye bağırdı Mamá. “Bugünden itibaren...” Durakladı. “Çığlık atmak isteyen çenesini kapasa iyi olur, yoksa ona çok daha acı çığlıklar attırırım. Şimdi, bugünden itibaren Thalia bu okulun öğrencisi. Hepinizden ona nazik ve terbiyeli davranmanızı bekliyorum. En küçük bir taciz söylentisi duyarsam, yapanı bulur, pişman ederim. Yapacağımı biliyorsunuz. Söyleyeceklerim bu kadar, bu konu burada kapanmıştır.”</p>
<p>Banktan indi, Thalia’yı elinden tuttuğu gibi sınıfa yöneldi.</p>
<p>O günden sora Thalia maskeyi hiç takmadı, ne evde ne de dışarıda.</p>
<p class="exP">O yıl, Noel’e birkaç hafta kala, Madaline’den bir mektup aldık. Beklenmedik nedenlerle çekimler uzamıştı. Önce, fotoğraf direktörü -Madaline <i>FD</i> yazmıştı, Thalia’nın annemle bana açıklaması gerekti- sette bir yapı iskelesinden düşmüş, kolunu üç yerden kırmıştı. Ardından hava, dış çekimlerin yapılacağı tüm mekânlarda sorun çıkartmıştı.</p>
<p><i>Dolayısıyla, “ara verme” dedikleri durumdayız. Aslında o kadar da kötü bir şey değil, böylece senaryodaki bazı pürüzleri giderecek zamanımız oluyor, ancak bu ne yazık ki, umduğumuz tarihte kavuşamayacağımız anlamına geliyor. Perişan </i><i>haldeyim, canlarım. Hepinizi öyle çok özledim ki, özellikle de seni Thalia, bir tanem. Filmin tamamlanacağı ve yeniden bir arada olacağımız güne, yani baharın sonlarına kadar elimden gelen tek şey, günleri saymak. Üçünüzü de her gün, her dakika kalbimde taşıyorum</i>.</p>
<p>Thalia mektubu anneme verirken, “Geri dönmeyecek,” dedi duygusuz bir sesle.</p>
<p>“Tabii ki dönecek!” dedim afallamış, kulaklarına inanamaz halde. Hiç olmazsa yüreklendirici bir kelime etmesini bekleyerek Mamá’ya döndüm. Ama o mektubu katlayıp masaya koydu, hiçbir şey demeden kahve suyu ısıtmaya gitti. Madaline’in dönmeyeceğine katılsa bile, Thalia’yı avutmamasının ne büyük düşüncesizlik olduğunu düşündüğümü anımsıyorum. Oysa daha şimdiden birbirlerini çok iyi anladıklarını, birbirlerini belki benden bile iyi tanıdıklarını bilmiyordum - henüz. Mamá, Thalia’ya, bir çocuk gibi pışpışlamayacak kadar saygı duyuyordu. Sahte güvencelerle Thalia’yı aşağılayamazdı.</p>
<p>Bahar yemyeşil görkemiyle gelip geçti. Madaline’den bir kartpostalla aceleyle çiziktirilmişe benzeyen bir mektup aldık; sette başka aksilikler çıktığını, bu seferkinin, bütün bu gecikmeler yüzünden parayı kesme tehdidinde bulunan yatırımcılar yüzünden olduğunu yazıyordu. Bunda, son mektubunun aksine, dönüş tarihine ilişkin bir bilgi vermiyordu.</p>
<p>Yaz başında ılık bir öğleden sonra -yani 1968 yılında- Thalia’yla birlikte kumsala gittik, Dori adındaki kız da yanımızdaydı. Thalia tam bir yıldır Tinos’taydı ve artık fısıldanmaların, uzun bakışların hedefi değildi. Gerçi etrafı hala bir merak halesiyle çevriliydi, hep de çevrili olacaktı, ama o bile hızla solmaktaydı. Artık arkadaşları vardı (Dori de bunlardan biriydi), görünüşünden ürkmeyen, öğle yemeklerini birlikte yediği, dedikodu yaptığı, okuldan sonra oyunlar oynayıp ders çalıştığı kızlar. Hiç ihtimal vermediğimiz şey olmuş, Thalia neredeyse sıradan biri olup çıkmıştı; adalıların onu kabullenme, kendilerinden biri sayma biçiminin bir dereceye kadar hayranlığımı kazandığını da itiraf etmeliyim.</p>
<p>O akşamüstü, üçümüz yüzmeyi tasarlıyorduk, fakat su hâlâ çok soğuktu, sonunda kayaların üzerine serilip uyuklamayı yeğledik. Thalia’yla eve dönünce Mamá’yı mutfakta, havuç soyarken bulduk. Masada yeni, açılmamış bir mektup duruyordu.</p>
<p>“Üvey babandan,” dedi Mamá.</p>
<p>Thalia mektubu alıp yukarıya çıktı. Aşağı inmesi epey uzun sürdü. Kâğıdı masaya bırakıp oturdu, eline bir bıçakla bir de havuç aldı.</p>
<p>“Eve dönmemi istiyor.”</p>
<p>“Anlıyorum,” dedi annem. Sesinde minicik bir titreme duydum.</p>
<p>“Eve değil, aslında. İngiltere’de özel bir okulla anlaştığını yazıyor. Sonbaharda başlayabilirmişim. Parasını o verecekmiş.”</p>
<p>“Peki ya Madaline Teyze?” diye sordum.</p>
<p>“Gitti o. Elias’la. Kaçtılar.”</p>
<p>“Peki ya film?”</p>
<p>Mamá’yla Thalia bakıştılar, aynı anda gözlerini bana çevirdiler; baştan beri bildiklerini gördüm.</p>
<p class="exP">Otuz küsur yıl sonra, 2002’de bir sabah, Atina’dan Kâbil’e gitmeye hazırlandığım sıralarda, gazetede Madaline’in ölüm ilanına rastlıyorum. Soyadı “Kouris” diye belirtilmiş, ama fotoğraftaki yaşlı kadının yüzündeki o parlak gözlü gülümsemeyi tanıyorum; gençlik güzelliğinin kalıntılarından çok, onu. Altındaki küçük paragrafta, gençken kısa bir süre artistlik yaptığı, 1980’lerin başında da kendi tiyatrosunu kurduğu yazılı. Kumpanyasının sergilediği pek çok yapım eleştirmenlerden övgü almış, en dikkat çeken ve 1990’ların ortalarına kadar defalarca sahnelenenlerse, Eugene O’Neill’in <i>Günden Geceye</i>, Çehov’un <i>Martı</i>, Dimitrios Mpogris’in <i>Vaatler</i> oyunlarıymış. Ölüm ilanında, yaptığı hayır işleriyle, nüktedanlığıyla, giyim tarzıyla, verdiği görkemli partilerle ve riske girip ünlenmemiş oyun yazarlarını desteklemesiyle sanat çevrelerinde haklı bir ün edindiğini yazıyor. Amfizemle giriştiği uzun bir mücadelenin ardından vefat ettiği belirtiliyor, ancak kocasından ya da çocuklarından söz edilmiyor. Yirmi yıldan fazladır Atina’da, benim Kolonaki’deki dairemden yalnızca altı sokak ileride yaşadığını öğrenince iyice afallıyorum.</p>
<p>Gazeteyi bırakıyorum. Otuz küsur yıldır görmediğim bu kadına karşı hafiften öfke hissetmek, şaşırtıyor beni. İçimde, yaşamının akışını anlatan bu öyküye karşı âni bir direnç. Onu hep çalkantılı, kafasının dikine bir yaşam sürerken, talihsizliklerle -krizler, yeniden başlamalar, çöküş, pişmanlık- ve yanlış, umutsuz aşklarla boğuşurken hayal etmiştim. Kendi kendini mahvettiğini, muhtemelen içki yüzünden hayatını genç yaşta, insanların <i>trajik</i> dediği bir ölümle noktaladığını. Hatta bir parçam, Madaline’nin bunu bildiği, Thalia’yı bu sondan korumak, engelleyemeyeceği felaketlerden kurtarmak için Tinos’a getirmiş olabileceğini bile düşünmüştü. Oysa şimdi onu, Mamá’nın büyük bir olasılıkla baştan beri gördüğü haliyle gözümde canlandırabiliyorum: Harita uzmanı Madaline oturmuş, sakince geleceğinin haritasını çiziyor, külfetli kızını güzelce sınırların dışında bırakıyor. Ve muhteşem bir biçimde amacına ulaşıyor; en azından şu ölüm ilanına ve özet halinde verdiği yaşam öyküsüne göre, başarıyla, lütufla, saygıyla dolu, anlamlı bir hayat sürmüştü.</p>
<p>Bunu hazmedemiyorum. Başarıyı, yaptığı şeyin yanına kar kalmasını. Haksızlık bu. Hani bedelini ödeme, hani hak edilmiş ceza?</p>
<p>Öte yandan, gazcteyi katlarken içimi bir kurt kemirmeye başlıyor. Madaline’i fazla sert yargıladığıma, onunla benim birbirimizden farklı olmadığımıza dair hafif bir fısıltı. İkimiz de kaçıp gitmenin, yeni bir varoluşun, yeni kimliklerin özlemiyle kıvranmadık mı? İkimiz de, sonuçta, bizi dibe çeken çapaların ipini kesip kendimizi açık sulara atmadık mı? Buna dudak büküyor, kendime hiç de benzeşmediğimizi söylüyorum; her ne kadar ona duyduğum öfkenin gerçekte, benden daha başarılı olmasından duyduğum kıskançlığı örtbas eden bir maske olabileceğini sezinlesem de.</p>
<p>Gazeteyi fırlatıp atıyorum. Thalia’ya bu haberi veren ben olmayacağım.</p>
<p class="exP">Mamá masadan bir bıçakla ittiği havuç kabuklarını bir kâsede topladı. Yiyeceklerin ziyan edilmesinden nefret ederdi. Kabuklardan daha sonra bir kavanoz marmelat yapacaktı.</p>
<p>“Eh, seni önemli bir karar bekliyor, Thalia,” dedi.</p>
<p>Thalia’nın bana döndüğünü görünce şaşırdım: “Sen olsan ne yapardın, Markos?”</p>
<p>“Ah, <i>onun</i> ne yapacağını gayet iyi biliyorum,” diye atıldı Mamá.</p>
<p>“Ben olsam giderdim,” diye yanıtladım Thalia’yı; Mamá’ya bakıyor, bana biçtiği asi rolünü oynamaktan zevk duyuyordum. Aynı zamanda ciddiydim elbette. Thalia’nın tereddüt etmesini bile aklım almıyordu. Ben olsam bu fırsatın üzerine atlardım. Özel bir okulda eğitim. Londra’da.</p>
<p>“Bunu düşünmelisin,” dedi annem.</p>
<p>“Düşündüm bile,” dedi Thalia duraksayarak. Sonra, Mamá’yla göz göze gelmek için başını kaldırırken çekingen bir tavırla ekledi: “Ama kendi kendime gelin güvey olmak istemiyorum.”</p>
<p>Mamá bıçağı bıraktı. Hafifçe soluğunu salıverdiğini duydum. Soluğunu mu tutuyordu yoksa? Öyle bile olsa, metin yüzünde rahatladığına dair hiçbir iz yoktu. “Cevap evet. Tabii ki evet.”</p>
<p>Thalia masanın üstünden uzandı, annemin bileğine dokundu. “Teşekkür ederim, Odie Teyze.”</p>
<p>“Bunu sadece bir kere söyleyeceğim,” dedim. “Bence bu bir hata. İkiniz de hata yapıyorsunuz.”</p>
<p>Dönüp bana baktılar.</p>
<p>“Gitmemi mi istiyorsun, Markos?” dedi Thalia.</p>
<p>“Evet,” dedim. “Seni özlerim, hem de çok, bunu biliyorsun. Ama özel bir okulda eğitim alma şansını tepemezsin. Bitirince üniversiteye gidersin. Bir araştırmacı, bilimci, profesör, hatta bir mucit olabilirsin. İstediğin bu değil mi? Sen tanıdığım en zeki insansın. Canının istediğini olabilirsin.”</p>
<p>Susuverdim.</p>
<p>“Hayır, Markos,” dedi Thalia, ciddileşmiş bir sesle. “Hayır, olamam.”</p>
<p>Bunu öyle yoğun bir kesinlikle söyledi ki, bütün itiraz kanallarını tıkadı.</p>
<p>Yıllar sonra, plastik cerrahi dalında staja başlayınca, o gün mutfakta Thalia’yla yatılı okul konusunda tartışırken bilmediğim bir şeyi anladım. Dünyanın sizin içinizi görmediğini, derinin ve kemiğin maskelediği umutlarınızı, hayallerinizi ve kederlerinizi zerre kadar umursamadığını. Gerçek işte bu kadar basit, bu kadar saçma ve bu kadar gaddardı. Hastalarım bunu zaten biliyordu. Kim olduklarının, kim olabileceklerinin ya da kim olmaları gerektiğinin, büyük oranda, kemik yapılarının simetrisine, gözlerinin arasındaki mesafeye, çenelerinin uzunluğuna, burunların ucunun kalkıklığına, burunla alın arasında ideal bir açıya sahip olup olmadıklarına dayandığını çoktan görmüşlerdi.</p>
<p>Güzellik gelişigüzel, düşüncesizce dağıtılmış, hakkıyla kazanılmamış, muazzam bir armağandır.</p>
<p>Velhasıl, uzmanlık alanımı Thalia gibileri düşünerek seçtim; bisturimin her darbesiyle bu eşitsizliği gidermek, onlara yapılan keyfi adaletsizliği düzeltmek, rezilce bulduğum, tek bir köpek ısırığıyla küçük bir kızın bütün geleceğini çalan, onu toplum dışına itip aşağılamaların hedefine yerleştiren bir dünya düzenine karşı küçük de olsa bir tavır koymak için.</p>
<p>En azından kendime söylediğim şey, bu. Plastik cerrahiyi seçmemin başka nedenleri de var sanırım. Para, örneğin, saygınlık, toplumsal konum. Her ne kadar sevimli bir fikir olsa da, onu salt Thalia yüzünden seçtiğimi söylemek fazla basit olur, biraz fazla münasip ve ölçülü. Eğer Kâbil’de bir şey öğrendiysem, o da insan davranışlarının karmaşık, önceden kestirilemez olduğu kadar, yerleşik, elverişli simetrilere de kayıtsız olduğu. Ama bu, bir dayanaktan yola çıktığım fikri, daha doğrusu, yaşamımın yavaş yavaş, karanlık odadaki bir fotoğraf misali biçimlenişine dair bir anlatıdan, usul usul gelişen ve kendimde görmeyi hep çok istediğim iyiliği ortaya döken bir öyküden yola çıktığım duygusu beni rahatlatıyor. Bu öykü bana dayanma gücü veriyor.</p>
<p>Meslek hayatımın yarısını Atina’da, kırışıklıkları düzelterek, kaşları kaldırarak, sarkmış gıdıkları gererek, istenmeyen burunları yeniden şekillendirerek geçirdim. Öteki yarısını ise <i>gerçekten</i> yapmak istediğim şeyi yaparak geçirdim: Dünyayı dolaşıp (Orta Amerika, Sahra-altı Afrika, Güney Asya, Uzakdoğu) çocuklar için çalışarak, tavşan dudakları, yarık damakları düzelterek, yüz tümörlerini temizleyerek, suratlarındaki yaraları onararak. Atina’daki işin verdiği haz bunun yanına bile yaklaşamazdı, ama kazancı iyiydi ve bana haftalarca, aylarca yolculuk edip gönüllü çalışma olanağını sağlıyordu.</p>
<p>Sonra, 2002 yılının başlarında, tanıdığım bir kadın beni muayenehanemden aradı. Adı Amra Ademovic idi. Bosna’da çalışan bir hemşireydi. Onunla birkaç yıl önce Londra’daki bir konferansta tanışmış, tek bir hafta sonu süren, keyifli bir şey yaşamıştık; ikimizin de büyütmediği bir kaçamak olarak kalmıştı, ama irtibatı kesmemiş, zaman zaman, bazı sosyal etkinliklerde görüşmüştük. Kar amacı gütmeyen bir örgüt adına Kâbil’de çalıştığını, çocuklara hizmet verecek bir plastik cerrah aradıklarını söyledi - yarık damaklar, yüzlerdeki şarapnel ve kurşun yaraları vesaire. Anında kabul ettim. Niyetim üç ay kalmaktı. Oraya 2002 baharında gittim. Bir daha da dönmedim.</p>
<p class="exP">Thalia beni arabalı vapur iskelesinden alıyor. Yün hırkayla kot pantolonun üstüne soluk gül rengi, kalın bir palto giymiş, boynuna yeşil, yün bir atkı dolamış. Son zamanlarda saçı hep uzun, ortadan ayırıp omuzlarına salıyor. Saçları bembeyaz, onu görünce irkilmemin nedeni de bu - yüzündeki sakatlık değil. Gerçi o kadar da şaşırmadım; Thalia’nın saçları daha otuzlu yaşlarında kırlaşmaya başladı, kırklarının sonuna geldiğinde pamuk saçlı biri olup çıktı. Biliyorum, ben de değiştim; inatla büyüyen göbek, aynı inatla geri çekilen saç çizgisi filan, ama insanın kendi bedenindeki gerileme usul usul gerçekleşir, öyle sinsidir ki neredeyse fark edilemez. Thalia’yı böyle apak saçlarla görmek, ihtiyarlığa doğru (dolayısıyla benim ihtiyarlığıma doğru) yaptığı sabit, kaçınılmaz yürüyüşün sarsıcı bir kanıtı.</p>
<p>“Üşüyeceksin,” diyor boynundaki atkıyı sıkılarken. Ocak ayındayız, vakit öğleye yakın, gökyüzü bulutlu ve kül rengi. Serin bir esinti ağaçlardaki kuruyup büzülmüş yaprakları hışırdatıyor.</p>
<p>“Soğuk görmek istiyorsan Kâbil’e gel,” diyorum. Valizimi alıyorum.</p>
<p>“Keyfin bilir, doktor. Otobüs mü, yürüyüş mü? Seçim senin.”</p>
<p>“Hadi yürüyelim,” diyorum.</p>
<p>Kuzeye yollanıyoruz. Tinos kasabasının içinden geçiyoruz. İçteki limana yelkenliler, yatlar demirlemiş. Kartpostal, tişört satan küçük dükkânlar. Açıkhava kafelerinin önündeki küçük, yuvarlak masalarda kahvelerini yudumlayan, gazete okuyan, satranç oynayan insanlar. Garsonlar öğle yemeği için çatal bıçakları yerleştirmekte. Bir iki saate kalmadan, mutfaklarda pişen balığın kokusu buram buram dışarıya süzülmeye başlar.</p>
<p>Thalia bir gayret konuşuyor, Tinos kasabasının güneyine yapılmakta olan, Mikonos ve Ege manzaralı, beyaz badanalı villaları anlatıyor. Esasen, ya turistler ya da Tinos’a 1990’lardan beri gelmekte olan zengin yazlıkçılar tarafından kapışılacak. Dediğine göre, villaların açık bir yüzme havuzuyla birde spor salonu olacak.</p>
<p>Bana yıllardır e-posta gönderiyor, Tinos’un çehresini değiştiren bu tür gelişmelerden haberdar ediyor. Kumsala sıralanan, çanak antenli, internet erişimli oteller, sırf turistlere hizmet veren gece kulüpleri, barlar, tavernalar, lokanta ve dükkânlar, taksiler, otobüsler, kalabalıklar, sahilde üstsüz güneşlenen yabancı kadınlar. Çiftçiler artık katır yerine pikaplar, kamyonlar kullanıyor - en azından, burada kalan çiftçiler. Çoğu çoktan çekip gitti, öte yandan emekliliğini adada geçirmek için geri dönenler de yok değil.</p>
<p>“Odie hiç mi hiç memnun değil,” diyor Thalia, bu dönüşümü kastederek. Bana bunu da yazmıştı, yaşça büyük adalıların yeni gelenlere, yanlarında getirdikleri değişimlere nasıl kuşkuyla yaklaştığını.</p>
<p>“Sen değişime pek aldırmaz gibisin,” diyorum.</p>
<p>“Kaçınılmaz olandan yanılıp yakılmanın ne manası var ki,” dedikten sonra ekliyor: “Odie, ‘Eh, <i>senin</i> için konuşmak kolay tabii Thalia,’ diyor. ‘Sen burada doğmadın.’” Yüksek, içten bir kahkaha patlatıyor. “Tinos’ta kırk dört yıl geçirmiş biri olarak, konuşma hakkını kazandığımı sanırsın, değil mi? Ama al sana işte.”</p>
<p>Thalia da değişmiş. Kışlık paltoyla bile kalçalarının irileştiğini, kilo aldığını anlayabiliyorum - onunki tombullaşma değil, gürbüzleşme. Artık onda samimi, içten gelen bir muhalif tavır var; bazı konularda, hafiften saçma sapan bulduğundan kuşkulandığım şeyler hakkında yorum yaparken alttan alta dalga geçermiş gibi. Gözlerindeki parıltı, bu yeni, gümbür gümbür kahkaha, yanakların ikide bir kızarıp durması... İnsanda bıraktığı genel izlenim: bir çiftçinin karısı. Dinç, gürbüz cana yakınlığının altında, eleştirmeye kalkışmakla hata edeceğin, zorlayıcı bir yetkenin ve katılığın hissedildiği, sağlam yürekli bir kadın.</p>
<p>“İşler nasıl?” diye soruyorum. “Hâlâ çalışıyorsun değil mi?”</p>
<p>“Şöyle böyle,” diyor Thalia. “Durumu biliyorsun.” Başlarımızı esefle sallıyoruz. Kâbil’de haberleri izledim, giderleri kısmak için alınan sert önlemlerden haberdarım. Parlamentonun önünde polisi taşlayan genç, maskeli Yunanları, o hengâmede rasgele göz yaşartıcı bomba atan, coplarını savuran polisleri <i>CNN</i>’de seyrettim.</p>
<p>Thalia’nın gerçek anlamda bir işi yok. Dijital çağdan önce, olmazsa olmaz bir tamirciydi. İnsanların evlerine gidip televizyonlarına güç transistörleri takar, eski model tüplü radyoların sinyal kondensatörlerini değiştirirdi. Buzdolaplarının arızalı termostatlarını, sızdıran boruları onarması için çağrılırdı. İnsanlar ona verebildikleri kadarını verirdi. Para ödeyemeyecek durumdaysalar, Thalia yine de onların işini görürdü. <i>Aslında o paraya ihtiyacım yok</i>, dedi bana. <i>Sırf zevk aldığım için yapıyorum. Bir şeyin içini açmak, nasıl çalıştığını görmek beni hâlâ heyecanlandırıyor</i>. Bugünlerde, serbest çalışan tek kişilik bir elektronik işlem ekibi gibi. Bildiği her şeyi kendi kendine öğrendi. Eften püften ücretlerle insanların bilgisayarlarındaki sorunları gideriyor, IP ayarlarını değiştiriyor, uygulama ve donanım dosyalarını düzenliyor, hızlandırmak, güçlendirmek ve güncellemek için elinden geleni yapıyor. Onu pek çok kez Kâbil’den, donup kalan IBM bilgisayarım yüzünden ne yapacağımı bilmez halde aradım.</p>
<p>Annemin evine varınca bir an dışarıda, avludaki eski zeytin ağacının yanında duruyoruz. Mamá’nın son zamanlardaki faaliyet cinnetinin kanıtlarını görüyorum: bir kez daha boyanmış duvarlar, yarısı bitmiş güvercinlik, bir kalasın üzerinde duran çekiçle ağzı açık bir çivi kutusu.</p>
<p>“Nasıl o?” diye soruyorum.</p>
<p>“Ah, her zamanki gibi huysuz. Şu şeyi takmak zorunda kaldım.” Çatıdaki çanak anteni gösteriyor. “Yabancı dizileri izliyoruz. Arap dizileri en iyileri... ya da en kötüleri, her neyse, bu ikisi aynı kapıya varıyor. Kafa kafaya verip dizinin konusunu çözmeye çalışıyoruz. Böylece pençelerini benden uzak tutuyor.” Bir atılışta ön kapıdan geçiyor. “Evine hoş geldin. Sana yiyecek bir şeyler hazırlayayım.”</p>
<p class="exP">Yeniden bu evde olmak tuhaf. Gözüme birkaç yabancı eşya ilişiyor; oturma odasındaki gri, deri koltuk, televizyonun yanında duran beyaz, hasır servis masası gibi. Ama bunun dışında her şey az çok eski yerinde. Şimdi patlıcan ve bezelye desenlerinin tekrarlandığı, muşamba bir örtüyle kaplı mutfak masası, dik sırtlı bambu sandalyeler, hasır kılıfının içindeki eski gaz lambası, yüzeyi tarak kabuğu biçiminde, isten kararmış baca, Mamá’yla ikimizin resmi de -ben beyaz gömleğim, annem iyi elbisesiyle- hâlâ oturma odasındaki şömine rafının üstünde asılı, Mamá’nın porselen takımı yine o yüksek rafta.</p>
<p>Öte yandan, valizimi elimden bırakırken, her şeyle aramda giderek genişleyen bir delik bulunduğu duygusuna kapılıyorum. Annemin burada Thalia’yla geçirdiği onlarca yıl benim için karanlık, engin bir boşluk. Ben burada yoktum. Thalia’yla Mamá’nın bu masada paylaştığı onca yemekte yoktum; kahkahaların, kavgaların, can sıkıntılarının ve hastalıkların doldurduğu süreçlerde, ömür denen şeyi oluşturan uzun, basit ritüeller dizgesinde burada değildim. Çocukluk yuvama girmek azıcık zihin karıştırıcı, uzun zaman önce başlayıp elimden bıraktığım bir romanı alıp doğrudan sonunu okumak gibi.</p>
<p>“Yumurtaya ne dersin?” diyor Thalia; desenli bir önlük takmış, tavaya yağ dökmeğe koyulmuş bile. Mutfakta amirane, patronsu bir edayla deviniyor.</p>
<p>“Elbette. Mamá nerede?”</p>
<p>“Uyuyor. Zor bir gece geçirdi.”</p>
<p>“Bir bakıp geleyim.”</p>
<p>Thalia çekmeceden bir çırpma teli alıyor. “Onu uyandırırsan hesabını verirsin, doktor.”</p>
<p>Merdiveni parmakuçlarımda çıkıp yatak odasına giriyorum. Oda karanlık. Kapalı perdelerin arasından süzülen tek bir uzun, ince ışık huzmesi annemin yatağına düşüyor. Hastalık havayı ağırlaştırmış. Aslında bir koku değil bu, daha çok fiziksel bir varlık gibi. Her doktor bilir bunu. Hastalık odanın havasına buhar misali sızar, nüfuz eder. Eşikte bir dakika kadar durup gözlerimin karanlığa alışmasını bekliyorum. Yatağın Thalia’ya ait olduğunu tahmin ettiğim tarafın, yani benim eski yerimin başucundaki sehpada duran, dört köşe bir şeyden yansıyan, renk değiştiren bir ışık karanlığı deliyor. Şu dijital fotoğraf albümlerinden biri bu. Çeltik tarlaları ve gri kiremitli çatıları olan tahta evlerin yerini kancalardan derisi yüzülmüş keçilerin sallandığı, kalabalık bir pazaryeri alıyor, sonra çamurlu bir ırmağın kıyısına çömelmiş, parmağıyla dişlerini fırçalayan, esmer bir adam beliriyor.</p>
<p>Mamá’nın yatağının yanına bir iskemle çekip oturuyorum. Artık alışan gözlerimle ona bakınca, yüreğimin cız ettiğini hissediyorum. Annemin bu kadar küçülmesi beni afallatıyor. Şimdiden. Çiçek desenli pijaması öyle bol ki, dar omuzları, düzleşmiş göğsü içinde kayboluyor. Açık ağzı, tatsız bir rüya görüyormuşçasına sarkmış dudaklarıyla uyuma biçimini dert etmiyorum. Takma dişlerinin uykusunda kaymış olması hoşuma gitmiyor. Gözkapakları belli belirsiz titriyor. Orada bir süre oturuyorum. Duvardaki saatin tik taklarını, aşağıdan gelen, Thalia’nın tavaya çarpan ıspatulasından çıkan çınlamayı dinlerken kendime, “Ne bekliyordun ki?” diye soruyorum. Mamá’nın bu odadaki yaşamına ait basit ayrıntıların bir dökümünü çıkarıyorum. Duvara tutturulmuş, düz ekran televizyon, köşedeki bilgisayar, başucu sehpasındaki tamamlanmamış <i>Sudoku</i> oyunu, sayfası okuma gözlüğüyle işaretlenmiş, televizyonun uzaktan kumandası, göz kurumasına karşı damla, bir kutu steroid merhemi, takma dişler için yapışkan, küçük bir ilaç şişesi, yerde bir çift istiridye rengi, tüylü terlik. Bunları daha önce hiç giymezdi. Terliklerin yanında, altbeziyle dolu açık bir paket. Bu nesneleri annemle bir türlü bağdaştıramıyorum. Onlara direniyorum. Bana bir yabancının eşyalarıymış gibi geliyorlar. Ağırkanlı, zararsız birinin. Asla kızamayacağınız birinin.</p>
<p>Yatağın öteki yanında duran dijital albümdeki fotoğraf bir kez daha değişiyor. Birkaçını seyrediyorum. Sonra kafama dank ediyor. Bu fotoğrafları tanıyorum ben. Ben çektim onları. Şeyde... Şey yaparken... Ne? Dünyayı dolaşırken sanırım. Onları hep iki takım bastırır, birini Thalia’ya yollardım. O da saklamış. Bunca yıldır. Thalia. İçime bal tatlılığında bir sevecenlik yayılıyor. O benim gerçek kız kardeşim, gerçek Manaar’ım oldu, en baştan beri.</p>
<p>Aşağıdan beni çağırıyor.</p>
<p>Ses çıkarmadan kalkıyorum. Tam odadan çıkarken gözüme bir şey çarpıyor. Çerçeveli bir şey, duvardaki saatin altına asılmış. Karanlıkta tam olarak seçemiyorum. Cep telefonumu açıyor, onun gümüşsü parıltısında bakıyorum. Kâbil’de çalıştığım kâr amaçsız örgüte ilişkin bir <i>Associated Press</i> haberi bu. Bu söyleşiyi anımsıyorum. Gazeteci cana yakın, hafif kekeme, Kore asıllı bir Amerikalıydı. Bir tabak <i>kabuli</i>’yi, esmer pirinç, kuru üzüm ve kuzu etiyle yapılan Afgan pilavını paylaşmıştık. Haberin ortasında bir grup fotoğrafı var. Ben, çocuklardan bazısı, geride Nebi; ellerini arkada kavuşturmuş, dimdik duruyor, Afganların resim çekilirken sıkça becerdiği gibi, aynı anda hem sakıngan, hem mahcup hem de vakur görünüyor. Amra da orada, evlat edindiği kızı Roşi’yle birlikte. Çocukların ağzı kulaklarında.</p>
<p>“Markos.”</p>
<p>Cep telefonunun kapağını kapatıyor, alt kata iniyorum.</p>
<p>Thalia önüme bir bardak sütle bir tabak dumanı tüten menemen koyuyor. “Merak etme, sütün şekerli.”</p>
<p>“Hatırlıyorsun.”</p>
<p>Önlüğü çıkarmakla filan uğraşmadan oturuyor. Dirseklerini masaya dayıyor, elindeki mendili ara ara sol yanağına bastırarak yemek yiyişimi seyrediyor.</p>
<p>Yüzüne bir el atmama izin vermesi için ona defalarca yalvardım. Cerrahi tekniklerin 1960’lardan beri ne kadar mesafe katettiğini, yüzündeki şekil bozukluğunu tamamen düzeltemesem de hatırı sayılır ölçüde hale yola koyabileceğimi yineledim durdum. Thalia beni hayretler içinde bırakarak teklifimi her seferinde reddetti. <i>Ben buyum</i>, dedi bana. Hiç de doyurucu olmayan, yavan bir yanıt, diye düşündüm o sıralarda. Hem tam olarak ne demekti ki bu? Anlamıyordum. Kafamda ömür boyu hapis cezası almış tutuklularla, şartlı tahliye edilmekten, değişimden, tel örgülerin, nöbetçi kulübelerinin dışında yeni bir hayata başlamaktan ödü kopan mahkumlarla ilintili acımasız düşünceler dolanmıştı.</p>
<p>Thalia’ya yaptığım öneri bugün de aynen geçerli. Kabul etmeyeceğini biliyorum. Ama artık nedenini anlıyorum. Çünkü haklı - Thalia <i>bu</i>. Aynada her gün bu yüze bakmanın, bu korkunç enkazı sineye çekmenin ve onu kabullenecek iradeyi göstermenin nasıl bir şey olduğunu biliyormuş gibi yapmayacağım. Böylesi bir sakatlığın yarattığı devasa gerginliği, gerektirdiği dayanma gücünü, sabrı kavramam olanaksız. Thalia’nın kabullenmesiyle yıllar içinde, yavaş yavaş şekillenmişti, tıpkı deniz kıyısındaki, dalgaların günbegün dövdüğü bir yalıyarın kayaları gibi. Köpeğin Thalia’ya bu yüzü vermesi yalnızca birkaç dakika sürmüştü, Thalia’nın onu yontup biçimlendirip bir kimliğe dönüştürmesiyse bir ömür. Şimdi bisturimle onu en başa döndürmeme izin veremezdi. Eski bir yaranın üzerine yeni bir yara açmaktan farksız olurdu bu.</p>
<p>Hoşuna gideceğini bildiğimden, aslında pek aç olmasam da menemene yumuldum. “Çok güzel olmuş, Thalia.”</p>


<p>“Pekâlâ, heyecanlı mısın bakalım?”</p>
<p>“Ne demek istiyorsun?”</p>
<p>Elini arkaya uzatıyor, mutfak tezgâhındaki bir çekmeceyi açıyor. Dikdörtgen camlı bir güneş gözlüğü çıkarıyor. Anlamak bir dakikamı alıyor. Sonra anımsıyorum. Güneş tutulması.</p>
<p>“Ah, elbette.”</p>
<p>“Önceleri,” diyor, “onu delikli bir kartondan filan izleriz diyordum. Ama sonra Odie, buraya geleceğini söyledi. Ben de, o zaman bu işi layığıyla yapalım, dedim.”</p>
<p>Bir süre, yarın gerçekleşecek olan güneş tutulmasından söz ediyoruz. Thalia sabah başlayacağını, öğle civarında tamamlanacağını söylüyor. Hava raporlarına bakmış, adayı bulutlu bir günün beklemediğini öğrenince rahat bir soluk almış. Biraz daha menemen ister miyim diye soruyor, peki diyorum, o da bana Bay Roussos’un eski rehineci dükkânının yerine yeni bir internet kafe açıldığını söylüyor.</p>
<p>“Fotoğrafları gördüm,” diyorum. “Yukarıda. Makaleyi de.”</p>
<p>Döktüğüm ekmek kırıntılarını masadan avucuyla topluyor, hiç bakmadan, omzunun üstünden geriye, evyeve atıyor. “Ah, çok kolay oldu. Tarayıp yüklemek yani. Zor kısım, onları ülkelere göre ayırmaktı. Fotoğrafların yanına not filan düşmediğin için oturup tek tek belirlemem gerekti. Resimler ülkelere göre düzenlenecek diye tutturdu. Başka türlüsünü kabul etmedi. Bayağı bastırdı, anlayacağın.”</p>
<p>“Kim?”</p>
<p>“Kim mi?” İçini çekiyor. “Odie tabii. Başka kim olacak?”</p>
<p>“Bu onun fikri miydi?”</p>
<p>“Makale de öyle. Onu internette bulan da oydu.”</p>
<p>“Mamá internette beni mi aradı?” diyorum.</p>
<p>“Ona hiç öğretmemem gerekirdi. Ekranın başından kaldıramaz oldum.” Kıkırdıyor. “Her gün seni araştırıyor. Doğru söylüyorum. Nur topu gibi bir sanal sapığın oldu, Markos Varvaris.”</p>
<p class="exP">Mamá öğleden sonra aşağıya iniyor. Lacivert bir sabahlıkla şimdiden nefret etmeye başladığım o tüylü terlikleri giymiş. Görünüşe bakılırsa saçlarını fırçalamış. Basamakları inerken, bana kollarını açarken normal hareket ettiğini, mahmur mahmur gülümsediğini görünce rahat bir soluk alıyorum.</p>
<p>Birer kahve içmek üzere masaya oturuyoruz.</p>
<p>“Thalia nerede?” diye soruyor fincanına üflerken.</p>
<p>“Atıştırmalık bir şeyler almaya çıktı. Yarın için. Bu senin mi, Mamá?” Yeni koltuğun arkasında, duvara yaslı duran bastonu gösteriyorum. İçeri ilk girdiğimde fark etmemiştim.</p>
<p>“Ah, neredeyse hiç kullanmıyorum. Sadece kötü günlerde. Ve uzun yürüyüşlerde. O zaman da sırf kafam huzurlu olun diye,” diyor; öyle önemsemez, baştan savar bir tavrı var ki, bastona itiraf ettiğinden çok daha fazla bağımlı olduğunu anlıyorum. “Benim asıl derdim sensin. O korkunç ülkeden gelen haberler... Thalia haberleri dinlememi istemiyor. Beni allak bullak ettiğini söylüyor.”</p>
<p>“Olaylar oluyor elbette,” diyorum, “ama genellikle insanlar işinde gücünde. Hem her an tetikteyim, Mamá.” Sokağın karşısındaki konukevinin kurşunlanmasına ya da yabancı yardım gönüllülerine karşı son zamanlarda artan saldırılara değinmiyorum elbette; hele <i>tetikteyim</i> derken, zaten yapmamam gereken bir şeyi yapıp arabayla şehir dışına çıkarken yanıma almaya başladığım 9 mm’lik tabancayı kastettiğime, hiç.</p>
<p>Annem kahvesinden bir yudum alıyor, yüzünü hafifçe buruşturuyor. Beni sıkıştırmıyor. Bunun iyi bir şey olup olmadığından emin değilim. Belki de uzaklaştı, yaşlıların yaptığı gibi kendi içine kapandı. Öte yandan, bu bir taktik de olabilir pekâlâ; belki beni köşeye sıkıştırarak, yalan söylememe ya da ağzımdan onu üzecek şeyler kaçırmama neden olmak istemiyor.</p>
<p>“Noel’de yokluğunu hissettik,” diyor.</p>
<p>“İşi bırakamadım, Mamá.”</p>
<p>Başını anlayışla sallıyor. “Şimdi buradasın ya. Önemli olan bu.”</p>
<p>Kahvemden bir yudum alıyorum. Küçükken annemle her sabah okula gitmeden önce bu masada kahvaltı yaptığımızı anımsıyorum, sessizce, neredeyse ciddiyetle. Öyle az konuşurduk ki.</p>
<p>“Biliyor musun, senin için endişeleniyorum, Mamá.”</p>
<p>“Gerek yok. Kendime gayet iyi bakabiliyorum.” Bir an parlayıp sönen o malum, küstah gurur, siste beliren donuk bir parıltı.</p>
<p>“İyi de, daha ne kadar?”</p>
<p>“Becerebildiğim sürece.”</p>
<p>“Peki, beceremez olduğunda, ya o zaman?” Ona meydan okuyor değilim. Soruyorum, çünkü yanıtı bilmiyorum. O gün geldiğinde benim rolümün ne olacağını ya da bir rol alıp almayacağımı bilmiyorum.</p>
<p>Gözlerini gözlerimin içine dikiyor. Sonra fincanına bir kaşık şeker ekliyor, yavaşça karıştırıyor. “Markos, biliyor musun, insanların bu kadar geç kavraması çok tuhaf. İstedikleri şeylere göre yaşadıklarını düşünüyorlar. Yaşamlarına isteklerine göre yön verdiklerini. Oysa işin aslı, onları yönlendirenler, korktukları şeyler. <i>İstemedikleri</i> şeyler.”</p>
<p>“Anlayamıyorum, Mamá.”</p>
<p>“Eh, seni alalım mesela. Buradan ayrılman... Kendine kurduğun yaşam... Nedeni, buraya benimle birlikte tıkılıp kalmaktan korkmandı. Sana ayakbağı olacağımdan korktun. Ya da Thalia’yı düşün. Burada kaldı, çünkü insanların meraklı bakışlarına hedef olmak istemiyordu.”</p>
<p>Kahvesinin tadına bakışını, bir kaşık şeker daha ekleyişini seyrettim. Çocukken nasıl boyumu aşan bir şey yapıp onunla tartışmaya kalkıştığımı hatırlıyorum. Karşılık vermeyi olanaksız kılan bir konuşma biçimi vardı; daha ilk ağızdan, hiç dolandırmadan, doğruca öne sürdüğü gerçekle beni bir silindir gibi ezip geçerdi. Her seferinde, daha iki kelime etmeme kalmadan yenilirdim. Buysa büyük bir haksızlıktı bence.</p>
<p>“Peki ya sen, Mamá?” diye soruyorum. “Sen neyden korkuyorsun? Neyi istemiyorsun?”</p>
<p>“Baş belası olmaktan ödüm kopuyor.”</p>
<p>“Olmayacaksın.”</p>
<p>“Ah, işte bunda çok haklısın, Markos.”</p>
<p>Bu her manaya çekilebilecek beyan üzerine sessizleşiyorum. Zihnimde Nebi’nin bana Kâbil’de verdiği mektup, ölümünden sonra okunacak itirafname çakıyor. Süleyman Wahdati’nin onunla yaptığı anlaşma. Annemin de Thalia’yı bu türden bir anlaşma yapmaya zorlayıp zorlamadığını merak etmekten kendimi alamıyorum, tabii vakti gelince onu kurtarması için seçtiği kişi Thalia ise. Thalia bunu yapabilir, biliyorum. O artık güçlü. Mamá’yı kurtarabilir.</p>
<p>Mamá yüzümü incelemekte. “Senin bir yaşamın, bir işin var, Markos,” diyor daha yumuşak bir sesle, sohbetin akışını yeniden düzenlerken; sanki zihnime gizlice bir göz atıp endişemi saptayıverdi. Takma dişler, altbezleri, tüylü terlikler... onu hafife almama neden oldular. Oysa üstünlük hâlâ onda. Hep de olacak. “Sana yük olmak istemiyorum,” diyor.</p>
<p>Sonunda, bir yalan -şu son söylediği- ama şefkatli bir yalan. Yük olacağı kişi ben değilim. Bunu kendisi de biliyor. Ben yokum, binlerce kilometre uzaktayım. Bütün o nahoşluklar, emek, meşakkat Thalia’nın sırtına binecek. Ama Mamá beni de dahil ediyor, bana kazanmadığım, kazanmaya da çalışmadığım bir değer bahşediyor.</p>
<p>“Öyle olmayacak ki,” diyorum cılızca.</p>
<p>Mamá gülümsüyor. “İşinden söz etmişken, o ülkeye gitmeye karar verdiğinde, bunu pek de onaylamadığımın farkındaydın sanırım.”</p>
<p>“Bundan kuşkulanmıştım, evet.”</p>
<p>“Neden gitmek istediğini anlayamıyordum. Her şeyden -mesleğin, para, Atina’daki ev-, uğruna çabaladığın onca şeyden vazgeçmeni ve kendini o şiddet dolu yere mahkum etmeni aklım almıyordu.”</p>
<p>“Kendimce nedenlerim vardı.”</p>
<p>“Biliyorum.” Fincanı dudaklarına götürüyor, tek yudum almadan indiriyor. “Bu işi de bir türlü kıvıramam,” diyor yavaşça, adeta utangaçça, “ancak lafı getirmeye çalıştığım yer şu: Sonun hayra vardı. Beni gururlandırdın, Markos.”</p>
<p>Başımı eğip ellerime bakıyorum. Sözcüklerinin yüreğime işlediğini hissediyorum. Annem şaşırttı beni. Hazırlıksız ya kaladı. Söyledikleriyle. Ya da söylerken gözlerinde beliren yumuşacık ışıkla. Bocalıyorum, ne karşılık vereceğimi bilemez haldeyim.</p>
<p>Sonunda, “Teşekkür ederim, Mamá,” diye mırıldanmayı beceriyorum.</p>
<p>Başkaca bir şey ekleyemem; bir süre hiç konuşmadan oturuyoruz; nihayet farkına varmak, yitirilen onca zamanın, heba edilen fırsatların bilincine ermek, aramıza olanca ağırlığıyla çöktü.</p>
<p>“Epeydir sana sormak istediğim bir şey var,” diyor annem.</p>
<p>“Nedir?”</p>
<p>“James Parkinson. George Huntington. Robert Graves. John Down. Şimdi de bizimki, yani Lou Gehrig. Nasıl oluyor da erkekler hastalık adlarını <i>bile</i> tekellerine alıyor?”</p>
<p>Gözlerimi kırpıştırıyorum, annem de gözünü kırparak karşılık veriyor, sonra gülmeye başlıyor, ben de gülüyorum. İçim parçalanmakta olsa da.</p>
<p class="exP">Ertesi sabah dışarıdaki şezlonglara yatıyoruz. Mamá gri bir parka giymiş, başına kalın bir atkı dolamış; yün bir battaniye bacaklarını sabah ayazından koruyor. Kahve içiyor, Thalia’nın bugünün şerefine aldığı tarçınlı ayva tatlılarının tadına bakıyoruz. Koruyucu gözlüklerimizi taktık, gözlerimiz gökyüzünde. Güneşin kuzey çeperinde minik bir ısırık belirdi, bu görüntü Thalia’nın çevrimiçi sürmekte olan foruma yorum yapmak için düzenli aralıklarla açtığı <i>Apple</i> marka dizüstü bilgisayarının logosunu andırıyor. Sokağın alt ve üst yanında, insanlar olayı izlemek üzere kaldırımlara, çatılara yerleşmiş. Ailesini alıp adanın öteki ucuna, Yunan Astronomi Derneği’nin teleskoplar kurduğu yere götürenler de var.</p>
<p>“Tam tutulma ne zaman gerçekleşecek?” diye soruyorum.</p>
<p>“On buçuğa doğru,” diyor Thalia. Gözlüğünü kaldırıp saatine bakıyor. “Bir saat filan kaldı.” Ellerini heyecanla ovuşturuyor, klavyede bir şeyler yazıyor.</p>
<p>Bir ona, bir ötekine bakıyorum; koyu camlı gözlüğü, göğsünde kavuşturduğu mavi damarlı elleriyle Mamá’ya, gözü dönmüşçesine tuşları döven, yün beresinin altından ak saçları taşan Thalia’ya.</p>
<p><i>Sonun hayra vardı</i>.</p>
<p>Dün gece kanepede yatarken, Mamá’nın söylediklerini düşündüm, sonra aklıma Madaline geldi. Çocukken, öteki annelerin yapıp da Mamá’nın yapmaya yanaşmadığı şeylerin tepemi nasıl da attırdığını anımsadım. Yürürken elimi tutmaması. Beni kucağına oturtmaktan, uykudan önce masal okumaktan, iyi geceler öpücüğü vermekten kaçınması. Bunların hepsi doğruydu, tamam. Ama onca yıl, çok daha büyük bir gerçeği, bütün o dertlenmelerimin, şikâyetlerimin altında, derinlerde anlaşılmadan ve takdir edilmeden yatan bir hakikati gözden kaçırmıştım. O da şuydu: Annem beni asla terk etmezdi. Onun bana armağanı, çelik sağlamlığında, sarsılmaz bir bilgiydi: Madaline’in Thalia’ya yaptığı şeyi annemin bana asla yapmayacağı bilgisi. O benim annemdi ve beni asla terk etmeyecekti. Bunu dünyanın en doğal şeyiymiş gibi kabullendim, hatta ondan bunu bekledim. Nasıl ki güneşe beni ısıttığı için teşekkür etmiyorsam, anneme de bunun için teşekkür etmek aklıma bile gelmedi.</p>
<p>“Bakın!” diye bağırıyor Thalia.</p>
<p>Ansızın etrafımızdaki her şeyde -toprakta, duvarlarda, giysilerimizde- orak biçiminde, küçücük, parlak ışık benekleri cisimleşiyor, yarımay şeklindeki bir güneş huzmesi zeytin ağacımızın yapraklarının arasından süzülüyor. Fincanımın içindeki kahvede titreşen bir yarımay buluyorum, bir başkası da ayakkabı bağcıklarımda dans etmekte.</p>
<p>“Odie, ellerini göster bana,” diyor Thalia. “Çabuk!”</p>
<p>Mamá ellerini uzatıp avuçlarını açıyor. Thalia cebinden çıkardığı dört köşe bir kristal parçasını Mamá’nın ellerinin üstüne tutuyor. Birden, annemin ellerinin buruşuk derisinde titreşen, hilal biçiminde, minik gökkuşakları beliriyor. Annem soluğunu tutuyor.</p>
<p>“Şuna bak, Markos!” diyor küçük bir kız gibi, içinden geldiğince, çekincesizce gülümseyerek. Onun yüzünde böylesine mutlak, böylesine dobra bir gülümsemeyi daha önce hiç görmedim.</p>
<p>Üçümüz, annemin ellerindeki küçük, titrek gökkuşaklarını seyrediyoruz; içimde hüzün, bir de eski bir sızı hissediyorum, her ikisi de boğazıma yapışmış birer pençeden farksız.</p>
<p><i>Sonun hayra vardı</i>.</p>
<p><i>Beni gururlandırdın, Markos</i>.</p>
<p>Elli beş yaşındayım. Ömrüm boyunca bu sözcükleri duymayı bekledim. Şimdi bunun için çok mu geç? Bizim için? Mamá’yla ikimiz el ele verip çok uzun zaman, çok fazla şeyi çarçur mu ettik? Bir parçam, her şeyin eskisi gibi sürüp gitmesinin, ne kadar uyumsuz bir ikili olduğumuzun farkında değilmiş gibi yapmanın daha iyi olacağını söylüyor. Böylesi daha az acı verici. Belki de bu gecikmiş barış sunusundan, aramızın nasıl olabileceğine dair bu küçük, kırılgan, titrek ipucundan daha iyi. Bu yeni yakınlaşmanın doğurup doğurabileceği tek şey pişmanlık, diyorum kendime; ee, pişmanlığın ne hayrı var? İnsana hiçbir şeyi geri getirmez ki. Bizim kaybettiğimiz şeyin telafisi kesinlikle yok.</p>
<p>Ama işte, annem, “Ne kadar güzel, değil mi Markos?” diyor. “Öyle, Mamá. Gerçekten çok güzel,” diyorum ve içimde bir düğümün çözülüp açıldığını hissettiğim an, uzanıp annemin elini tutuyorum.</p>
</body>
</html>