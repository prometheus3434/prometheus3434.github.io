<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="BookStyles.css" type="text/css" rel="stylesheet"/>
</head>
 <body>
<h2 title="Dokuz • 2010 KIŞ"><i>Dokuz</i><br/>
2010 KIŞI<br/>
<img alt="icon2" src="icon2.png"/></h2>
<p>Ben küçük bir kızken, babamla her gece yinelenen bir âdetimiz vardı. Ben yirmi bir kez <i>besmele</i> çektikten, o da üzerimi örttükten sonra yanıma oturur, baş ve işaretparmaklarıyla kafamdaki kötü rüyaları kopartırdı. Parmakları alnımdan şakaklarıma zıplar, kulaklarımın arkasını, ensemi sabırla araştırır, beynimden çekip aldığı her kâbusta ağzından <i>pof</i> diye bir ses çıkartırdı, bir şişenin mantarını açıyormuş gibi. Sonra rüyaları teker teker kucağındaki görünmez bir çuvala doldurur, ipini sıkıca çekip çuvalın ağzını büzerdi. Ardından da, ayıkladıklarının yerine koyacağı güzel, mutlu rüyaları bulmak üzere havayı taramaya koyulurdu. Uzaklardan gelen bir müziği duymaya çalışırcasına başını hafifçe yana eğip kaşlarını çatışını, gözleriyle sağı solu yoklayışını izlerdim. Soluğumu tutar, babamın yüzünün bir tebessümle açılacağı ânı beklerdim; şarkı söylercesine, <i>işte bir tane</i>, diyerek ellerini birleştirip avuçlarını açacağı, rüyanın ağaçtan döne kıvrıla düşen bir yaprak misali avucuna konmasına izin vereceği ânı. Sonra ellerini yavaşça, usul usul (babam hayattaki bütün güzel şeylerin narin olduğunu, bir anda uçup gidebileceğini söylerdi) yüzüme götürür, avucuyla alnımı ovalar ve mutluluğu kafama güzelce yedirirdi.</p>
<p><i>Bu gece rüyamda ne göreceğim</i>, Baba? diye sorardım.</p>
<p><i>Ah, bu gece mi? Bu gece çok özel</i>, derdi sorumu yanıtlamadan önce. Ve oracıkta bir öykü uydururdu. Bana verdiği rüyaları birinde, dünyanın en ünlü ressamıydım. Bir başkasında, sihirli bir adanın kraliçesiydim ve uçan bir tacım vardı. Bana en sevdiğim tatlı olan jöleli bir rüya bile verdi. Elimi şöyle bir sallayarak her şeyi meyveli jöleye dönüştürme gücüm olacaktı - istersem okul otobüsünü, Empire State binasını, hatta Pasifik Okyanusu’nun tamamını. Birçok kez, düşen bir göktaşını elimle parçalayıp gezegenimizi kurtarmıştım. Kendi babasından pek söz etmeyen babam, bu masal anlatma yeteneğini ondan aldığını söylemişti. O küçük bir çocukken babası bazen onu karşısına oturtur -tabii keyfi yerindeyse, yani pek sık değil- cinlerle, perilerle, devlerle dolup taşan masallar anlatırmış.</p>
<p>Bazı geceler sıranın babamda olduğunu söylerdim. Gözlerini yumardı, ben de avucumu onun yüzünde gezdirir, alnından başlayıp diken gibi batan kıl dipleriyle dolu yanaklarına, bıyığındaki kalın, sert kıllara inerdim.</p>
<p>Ellerimi tutup yüzünden çekerken, <i>pekâla, bu geceki rüyam ne</i>? diye fısıldardı. Ve yüzü bir gülümsemeyle açılırdı. Çünkü ona hangi rüyayı verdiğimi bilirdi. Hep aynı rüyaydı. Onunla kız kardeşi çiçeğe durmuş bir elma ağacının altında yatıyorlar, bir ikindi uykusuna dalmak üzereler. Yanaklarına değen güneş sıcacık; güneş ışıkları otlara, yapraklara, tepelerindeki gür elma çiçeklerine vuruyor.</p>
<p>Ben tek, çoğunlukla da yalnız bir çocuktum. Pakistan’da tanıştıklarında her ikisi de kırklı yaşlarda olan annemle babam, benden sonra kaderi ikinci kez zorlamaktan kaçınmışlar. Mahallemizdeki, okuldaki, erkek ya da kız kardeşi olan çocukları nasıl kıskançlıkla süzdüğümü anımsıyorum. Bazılarının birbirlerine davranış biçimleri öfkeden kudurtuldu beni; ne kadar şanslı olduklarının farkında bile değillerdi. Kuduz köpekler gibi davranırlardı. Çimdiklemek, vurmak, itmek, birbirlerine akıl edebildikleri her kazığı atmak. Bir de buna kahkahalarla gülmek. Birbirleriyle konuşmazlardı. Aklım almıyordu. Çocukluk yıllarımın çoğunu kardeş özlemiyle yanıp tutuşarak geçirmiştim. <i>Asıl</i> istediğim, bir ikiz kardeşti; beşikte benimle yan yana ağlayan, yanı başımda uyuyan, annemin memesini benimle birlikte emen biri. Beni çaresizce, yüzde yüz seven, çehresinde her daim kendimi bulabileceğim biri.</p>
<p>Böylece kendime gizli bir dost yarattım; Baba’nın kız kardeşi Peri benden başka hiç kimseye görünmüyordu. O <i>benim </i>kız kardeşim, ebeveynimin bana vermesini çok istediğim ikizimdi. Sabahları aynada onu görüyordum, yan yana dişlerimizi fırçalıyorduk. Birlikte giyiniyorduk. Peşimden okula geliyor, sınıfta yanıma oturuyordu; doğruca karşıya, karatahtaya bakarken, gözümün bir kenarında hep onun siyah saçları, beyaz profili oluyordu. Teneffüslerde onu oyun sahasına götürür, kaydıraktan kayarken, sallanma demirlerinin birinden ötekine atlarken varlığını hep yanımda hissederdim. Okuldan sonra, ben mutfak masasında ev ödevimi yaparken, o da yakınımda sabırla bir şeyler karalar ya da camdan dışarı bakarak bitirmemi beklerdi, sonra ip atlamak için dışarıya koşardık; ikiz gölgelerimiz betonun üzerinde zıplayıp dururdu.</p>
<p>Peri’yle oynadığımız oyunlardan kimsenin haberi yoktu. Babamın bile. O benim sırrımdı.</p>
<p>Bazen, etrafta kimseler yokken üzüm yer, konuşur, konuşurduk - oyuncaklardan, hangi mısır gevreğinin daha lezzetli olduğundan, sevdiğimiz çizgi filmlerden, sevmediğimiz sınıf arkadaşlarından, hangi öğretmenlerin merhametsiz olduğundan. Favori rengimiz (sarı), favori dondurmamız (vişne), televizyon dizimiz <i>(Alf)</i> aynıydı, ikimiz de büyüyünce ressam olmak istiyorduk. Doğal olarak, birbirimize tıpatıp benzediğimizi düşlüyordum; ne de olsa ikizdik. Bazen onu gözümün ucuyla da olsa görebiliyordum - <i>kanlı canlı</i> görmeyi kastediyorum. Onun resmini çizmeyi denedim ve ona her seferinde, renkleri azıcık farklı, açık yeşil gözlerimi, siyah, kıvırcık saçlarımı, uzun, neredeyse bitişik kaşlarımı verdim. Biri soracak olsa, kendi resmimi çizdiğimi söylüyordum.</p>
<p>Babamın kız kardeşini kaybedişinin öyküsü benim için, annemin anlattığı Peygamber kıssaları, daha sonra gönderildiğim Hayward’daki camide pazar günleri verilen din derslerinde pekiştirdiğim öyküler kadar tanıdık. Yine de, gayet iyi bilmeme karşın, Peri’nin öyküsünü, taşıdığı önemle beni fena halde çeken bu olayı her gece yeniden dinlemek istiyordum. Belki de nedeni daha basitti, yani adaş olmamızdı. Belki aramızda loş, gizemli, ama yine de gerçek bir bağ olduğunu hissetmemin nedeni de buydu. Ancak bundan daha fazlası söz konusuydu. Bana ondan <i>etkilenmişim</i> gibi geliyordu; onun başına gelen şey bana da dokunmuştu sanki. Görünmez bir düzen aracılığıyla, tam olarak kavrayamadığım bazı yollardan birbirimize kenetlendiğimizi, adımızı, akrabalığımızı aşan bir şeyle birleştiğimizi seziyordum; böylece, birlikte bir bulmacayı tamamlıyorduk.</p>
<p>Onun öyküsünü yeterince dikkatli dinlersem, kendim hakkında bir şey keşfedeceğimden emindim.</p>
<p><i>Sence baban üzülmüş müdür? Onu sattığına yani</i>?</p>
<p><i>Bazı insanlar acılarını çok iyi gizlerler, Peri. O da öyleydi. Ona baktığında hiç anlamazdın. Sert bir adamdı. Ama evet, bence içten içe çok üzgündü</i>.</p>
<p><i>Peki sen üzgün müsün</i>?</p>
<p>Bunun üzerine babam gülümser, <i>senin gibi bir kızım varken neden üzülecekmişim ki</i>? diye karşılık verirdi, fakat o yaşta bile anlardım. Yüzünün ortasındaki bir doğum lekesi gibiydi.</p>
<p>Ne zaman bu tür şeyler konuşsak, kafamın içinde bir fantezi sürüp giderdi: Bütün paramı biriktiriyorum, şekere ya da çıkartmalara tek kuruş harcamıyorum, domuz kumbaram dolunca da -gerçi kumbaram domuz şeklinde değildi, bir kayanın üzerinde oturan bir deniz kızıydı- onu kırıyor, bütün parayı cebime atıyor ve babamın kız kardeşini aramaya koyuluyorum; her neredeyse onu buluyor, parasını verip geri satın alıyor ve eve, babama getiriyorum. Babamı mutlu edecektim. Dünyada onu hüznünden kurtarmaktan daha çok istediğim hiçbir şey yoktu.</p>
<p><i>Pekâlâ, bu gece rüyamda ne göreceğim</i>? diye sorardı Baba.</p>
<p><i>Biliyorsun zaten</i>.</p>
<p>Bir gülümseme daha. <i>Evet, biliyorum</i>.</p>
<p><i>Baba</i>?</p>
<p><i>Evet</i>?</p>
<p><i>İyi bir kardeş miydi</i>?</p>
<p><i>Mükemmeldi</i>.</p>
<p>Sonra yanağımı öper, battaniyeyi boynuma kadar çekerdi. Kapıda, ışığı söndürmeden hemen önce, bir an duraklardı.</p>
<p><i>Kusursuzdu</i>, derdi. <i>Tıpkı senin gibi</i>.</p>
<p>Her seferinde kapıyı kapatmasını bekler, yataktan süzülüp bir başka yastık alır, kendi yastığımın yanına yerleştirirdim. Her gece, göğsümde atan ikiz kalbi hissederek uykuya dalardım.</p>
<p class="exP">Old Oakland Yolu’ndan ayrılıp çevreyoluna saparken saatime bakıyorum. Saat yarım olmuş bile. 101 numaralı karayolunda kaza ya da çalışma olmadığını varsayarsak, havalimanına varmak en azından kırk beş dakikamı alacak. Neyse ki uluslararası bir uçuş bu, gümrükten filan geçmesi gerekecek, bu bana biraz zaman kazandırabilir. Sol şeride kayıyor, <i>Lexus</i>’u seksene yakın bir hızla sürmeye başlıyorum.</p>
<p>Aklıma, bir ay kadar önce Baba’yla yaptığımız, küçük bir mucizeyi andıran konuşma geliyor. Ömrü patlayıveren küçük bir baloncuk kadar olsa da, normal bir sohbetti; okyanusun derin, karanlık, soğuk tabanındaki minicik bir hava kesesi gibi. Ona öğle yemeğini getirmekte gecikmiştim, uzandığı televizyon koltuğundan başını bana doğru çevirdi, alabildiğine tatlı bir eleştirel ses tonuyla, genetik olarak geç kalmaya programlanmışsın, dedi. <i>Allah rahmet eylesin, tıpkı annen gibi</i>.</p>
<p><i>Öte yandan</i>, diye sürdürdü sözünü, <i>herkesin bir parça kusuru olmalı</i>. İçimi rahatlatmak istercesine gülümsüyordu.</p>
<p><i>Tanrı’nın bana uygun gördüğü kusur da bu, demek</i>? dedim bir tabak kuru fasulyeli pilavı onun kucağına koyarken. <i>Gecikmeyi adet edinmek</i>?</p>
<p><i>Ancak onun bunu hiç istemeyerek yaptığını da eklemeliyim. </i>Baba ellerime uzandı. <i>Seni kusursuza çok yakın, öyle yakın yaratmış ki</i>.</p>
<p><i>Eh, seni mutlu edecekse, sana birkaç kusurumu daha sergileyebilirim</i>.</p>
<p><i>Onları güzelce saklıyorsun, öyle değil mi</i>?</p>
<p><i>Ah, hem de öbekler halinde. Ortalığa serilmeye hazır halde. Elden ayaktan düşeceğin günü beklemekteler</i>.</p>
<p><i>Elden ayaktan düştüm zaten</i>.</p>
<p><i>Şimdi de sıra kendini acındırmaya geldi</i>.</p>
<p>Radyoyu karıştırıyor, bir konuşmadan halk müziğine, oradan caza, sonra bir başka konuşmaya geçiyorum. Radyoyu kapatıyorum. Huzursuzum, gerginim. Yolcu koltuğundaki cep telefonumu alıyorum. Evi arıyor, açık telefonu kucağıma bırakıyorum.</p>
<p>“Alo?”</p>
<p>“<i>Selam, Baba</i>. Benim.”</p>
<p>“Peri?”</p>
<p>“Evet, Baba. Evde her şey yolunda mı, Hector’la ikiniz iyi misiniz?”</p>
<p>“Evet. Harika bir delikanlı o. Bize yumurta yaptı. Kızarmış ekmekle yedik. Sen neredesin?”</p>
<p>“Araba kullanıyorum,” diyorum.</p>
<p>“Lokantaya mı gidiyorsun? Bugün nöbetçi misin yoksa?”</p>
<p>“Hayır. Havalimanına gidiyorum, Baba. Birini alacağım.”</p>
<p>“Tamam. Annene söylerim, bize vemek hazırlasın,” diyor. “Lokantadan gelirken getirir belki.”</p>
<p>“Peki, Baba.”</p>
<p>Bir daha annemden söz etmeyince rahat bir soluk alıyorum. Ama bazı günler, hiç durmaz. <i>Onun nerede olduğunu neden söylemiyorsun, Peri? Ameliyat mı olacak yoksa? Sakın yalan söyleme! Uzağa mı gitti? Afganistan’da mı? Öyleyse ben de gideceğim! Kâbil’e gidiyorum, beni durduramazsın</i>. Bu şekilde sürüp gider; Baba aklı başından gitmiş, odada volta atıyor, ben yalanları peş peşe sıralıyorum, sonra biriktirdiği ev bakımı dergileriyle ya da televizyonla dikkatini dağıtmaya çalışıyorum. Bazen işe yarıyor, bazen de bütün numaralarım boşa gidiyor. Gözyaşlarına boğuluncaya, nöbet geçirinceye kadar kendi kendini yiyor. Kafasına vuruyor, koltukta öne arkaya uğunuyor, hıçkıra hıçkıra ağlıyor, bacakları seğiriyor; o zaman ona bir <i>Ativan</i> vermek zorunda kalıyorum. Gözlerinin bulanıklaşmasını bekliyorum, sonra kendimi kanepeye bırakıyorum; bitkin, soluk soluğa, ağladı ağlayacak haldeyim. Büyük bir özlemle sokak kapısına, arkasındaki açıklığa bakıyor, kapıdan geçip dışarıya çıkmak, öylece yürümek istiyorum. Sonra Baba uykusunda inliyor ve ben içimde fokurdayan suçluluk duygusuyla kendime geliveriyorum.</p>
<p>“Hector’la konuşabilir miyim, Baba?”</p>
<p>Ahizenin el değiştirdiğini duyuyorum. Arkadan, bir yarışma programının izleyicilerinden yükselen nidalar geliyor, ardından alkış sesleri.</p>
<p>“Selam, canım.”</p>
<p>Hector, Juarez Sokağı’nın karşısında oturuyor. Yıllardır komşuyuz, son birkaç yılda iyi dost olduk. Haftada bir-iki kez bize gelir, abur cubur yer, televizyonda gecenin geç saatlerine kadar berbat şeyler izleriz, çoğunlukla da “<i>reality</i>” programları. Soğumuş pizzayı kemirir, marazi bir büyülenmeyle ekrandaki garabetlere, sinir krizlerine filan bakarken hayretle başımızı sallarız. Hector eskiden deniz kuvvetlerindeydi, Afganistan’ın güneyinde görev yapıyordu. Birkaç yıl önce molotof kokteylli bir saldırıda çok kötü yaralandı. Gaziler Hastanesi’nden sonunda evine dönebildiğinde, bütün mahalle onu karşılamaya çıktı. Anne babası ön bahçelerine balonlarla, çiçeklerle süslenmiş bir <i>Yuvana Hoş Geldin, Hector</i> afişi astılar. Anne babası onu kapıya doğru iterken herkes alkışladı. Birçok komşu, börek, pasta pişirmişti. İnsanlar vatanına verdiği hizmetler için ona teşekkür ettiler. <i>Metin ol, Tanrı senden razı olsun</i>, dediler. Hector’un babası Cesar, birkaç gün sonra bizim eve geldi; kendi evinin önüne yaptığı, üstüne de bir Amerikan bayrağı gerdiği, sokak kapısına kadar çıkan tekerlekli sandalye rampasının aynısını birlikte bizim eve de yaptık. Yan yana çalışırken, babamın ülkesinde Hector’un başına gelenler yüzünden Cesar’dan özür dileme ihtiyacı hissettiğimi anımsıyorum.</p>
<p>“Selam,” diyorum telefona. “Bir bakayım dedim de.”</p>
<p>“Burada her şey yolunda,” diyor Hector. “Karnımızı doyurduk. <i>Kaç Para</i>’yla coştuk. Şimdi de <i>Çarkıfelek</i>’le oyalanıyoruz. Sırada <i>Düello</i> var.”</p>
<p>“Eyvah eyvah. Kusura bakma.”</p>
<p>“Nedenmiş, <i>mija</i>? Biz çok eğleniyoruz. Öyle değil mi, Abe?”</p>
<p>“Ona yumurta pişirmişsin, sağ ol,” diyorum.</p>
<p>Hector sesini bir tık azaltıyor. “Aslında krep yaptım. Bil bakalım ne oldu? Bayıldı! Tam dört tane yedi.”</p>
<p>“Borcunu nasıl ödeyeceğim?”</p>
<p>“Hey, yeni resmi gerçekten beğendim, kızım. Şu komik şapkalı çocuğu. Abe gösterdi. Öyle gururlanıyordu ki. Ben de, lanet olsun yahu, tabii ki gururlanacaksın, dedim.”</p>
<p>Arkamdaki kuyruk takipçisine yol vermek için şerit değiştirirken gülümsüyorum. “Eh, Noel’de sana ne vereceğimi buldum galiba.”</p>
<p>“Neden <i>evlenemediğimizi</i> bana bir ara izah eder misin lütfen?” diyor Hector. Arkadan Baba’nın itiraz ettiğini duyuyorum, sonra da Hector’un ahizeden az uzaktaki kahkahasını. “Şaka yapıyorum, Abe. Yüklenmesene bana. Ne de olsa sakatın tekiyim.” Sonra bana: “Baban içindeki Peştun’u şöyle ucundan gösterdi bana.”</p>
<p>Babamın kahvaltıdan sonra aldığı ilaçları vermesini anımsattıktan sonra telefonu kapatıyorum.</p>
<p class="exP">Sadece radyodan bildiğin bir kişiliğin fotoğrafını görmek gibi, hani arabanda onların sesini dinlerken zihninde oluşturduğun resme hiçbir zaman uymazlar ya, aynen öyle. Öncelikle, yaşlı. Ya da yaşlıca. Bunu biliyordum elbette. Biraz hesap yapmış, altmışlı yaşlarının başında olduğu sonucuna varmıştım. Ne var ki, bu zayıf, kır saçlı hanımı, gözümde canlandırdığım üç yaşındaki, siyah kıvırcık saçlı, kalın ve tıpkı benimkiler gibi adeta bitişik kaşlı küçük kızla bağdaştırmak güç. Ayrıca tahmin ettiğimden daha uzun boylu. Oturur durumda olmasına rağmen anlayabiliyorum bunu; bir sandviç büfesinin yakınındaki tahta sırada, kaybolmuş gibi ürkekçe etrafa bakıyor. Dar omuzları, narin bir yapısı, sevimli bir yüzü var; saçlarını sımsıkı geriye tarayıp tığ işi bir saç bandı takmış. Ye şim taşlı küpeler, solmuş bir kot pantolon, somon rengi uzun bir kazak, boynunda da Avrupai bir zarafetle, sanki öylesine bağlanıvermiş, sarı bir eşarp. Son e-postasında, onu çabucak tanıyabilmem için bu eşarbı takacağını yazmıştı.</p>
<p>Beni henüz görmedi, terminalde tekerlekli bavullarını oradan oraya çeken yolcuların, ellerinde müşteri isimleri yazılı pankartlar tutan kiralık araba şoförlerinin arasında bir süre oyalanıyorum. Kalbim göğüs kafesimin içinde avaz avaz haykırıyor. İçimden tekrarlıyorum: <i>Bu, o. Bu, o. Bu gerçekten o. </i>Sonra gözlerimiz buluşuyor, yüzünü bir tanıma ürpertisi yalıyor. Bana el sallıyor.</p>
<p>Tahta sıranın önündeyim. Gülümsüyor; dizlerim bükülüveriyor. Bu tıpatıp Baba’nın gülümseyişi; sola doğru hafif çarpık, yüzünü yukarıya doğru çeken, gözlerini neredeyse yok eden bu tebessüm, başını azıcık yana eğişi, tıpkı Baba - tek fark, ön iki dişin arasındaki pirinç tanesi büyüklüğündeki ayrıklık. Ayağa kalkıyor, ellerini fark ediyorum, yamru yumru eklemleri, ilk boğumdan sonra iyice öne bükülen başparmakları, bileklerdeki bezelye boyundaki yumruları. Midemde bir kasılma hissediyorum; öyle acı verici görünüyor ki.</p>
<p>Kucaklaşıyoruz, yanaklarımı öpüyor. Cildi keçe yumuşaklığında. Ayrılınca, omuzlarımı avuçlayıp beni kendinden az uzakta tutuyor, bir tabloya değer biçercesine yüzüme bakıyor. Gözlerinde ince bir buğu tabakası var. Gözleri mutluluk dolu.</p>
<p>“Geciktiğim için özür dilerim.”</p>
<p>“Önemli değil,” diyor. “Nihayet seninleyim! Öyle sevinçliyim ki...” <i>Önemli diil. Nihayet seninleyim</i>! Karşı karşıyayken, konuşmasındaki Fransız vurgusu, telefondakinden de yoğun.</p>
<p>“Ben de sevinçliyim,” diyorum. “Yolculuk nasıldı?”</p>
<p>“Bir hap aldım, aksi halde uyuyamayacağımı biliyordum. Bir dakika gözümü kırpmazdım. Çünkü aşırı mutlu, aşırı heyecanlıydım.” Işıl ışıl bakışlarıyla beni tutuyor, sabitliyor (gözlerini başka yere çevirirse büyünün bozulacağından korkuyor sanki), ta ki tepemizdeki hoparlör, yolcuları herhangi bir sahipsiz bagajı yetkililere bildirmeleri konusunda uyarıncaya kadar, ancak o zaman yüzü biraz gevşiyor.</p>
<p>“Abdullah buraya geldiğimi biliyor mu?”</p>
<p>“Ona eve bir konuk getireceğimi söyledim.”</p>
<p>Daha sonra arabaya yerleşirken çaktırmadan ona bakıyorum. Bu öyle tuhaf, öyle inanılmaz ki. Peri Wahdati’nin arabamda, birkaç santim ilerimde oturuyor olmasının garip, asılsız gelen bir yanı var. Bir an onu kusursuz bir durulukla görüyorum -boynundaki sarı eşarp, saçlarının başladığı yerdeki kısa, ince tüyler, sol kulağının altındaki kahverengi ben- bir an sonraysa yüz hatlarını pusumsu bir şey kaplıyor; ona bulanık bir camın gerisinden bakıyormuşum gibi. Birinden ötekine geçerken baş dönmesine benzer bir şey hissediyorum.</p>
<p>Emniyet kemerini bağlarken bana bir göz atıyor. “İyi misin?”</p>
<p>“Bir anda yok olacağını düşünüp duruyorum.”</p>
<p>“Efendim?”</p>
<p>“Bu öyle... öyle inanılmaz ki,” diyorum asabice gülerek. “Yani gerçekten var olman. Ciddi ciddi burada olman.”</p>
<p>Gülümseyerek başını sallıyor. “Ah, benim için de öyle. Bu benim için de çok tuhaf. Biliyor musun, hayatımda bir adaşımla hiç karşılaşmadım.”</p>
<p>“Ben de öyle.” Marş anahtarını çeviriyorum. “Bana çocuklarından bahsetsene.”</p>
<p>Araba parkından çıkarken bana çocuklarını anlatıyor; onlardan adlarıyla söz ediyor, onları kendimi bildim bileli tanırmışım, bir arada büyümüşüz, aile pikniklerine gitmişiz, yaz tatillerine çıkıp kumsalda deniz kabuklarından kolyeler yapmış, birbirimizi kuma gömmüşüz gibi.</p>
<p>Keşke öyle olsaydı.</p>
<p>Oğlu Alain’in -“kuzeninin,” diye ekliyor- karısı Ana’nın beşinci çocuğunu, bir kız bebek doğurduğunu, Valencia’ya taşındıklarını, orada bir ev aldıklarını söylüyor. “Madrid’deki O apartman dairesinden <i>finalement</i><a href="Footnotes.xhtml#fnote26" id="fnote_26"><sup>26</sup></a> kurtuldular!” İlk çocuğu, televizyon dizileri için partitur yazan Isabel, ilk büyük film müziğini bestelemek üzere anlaşma yapmış. Isabelle’in kocası Albert ise, Paris’te beğenilen bir lokantanın şef aşçısı olmuş.</p>
<p>“Senin de bir lokantan var, değil mi?” diye soruyor. “Galiba e-postanda bahsetmiştin.”</p>
<p>“Şey, annemle babamın vardı. Bir lokanta açmak babamın tek hayaliymiş. Ben de onlara yardım ederdim. Ama birkaç yıl önce satmak zorunda kaldım. Annem öldükten, Baba da... çalışamaz olduktan sonra.”</p>
<p>“Ah, üzüldüm.”</p>
<p>“Ah, üzülme. Lokantacılık bana uygun değildi zaten.”</p>
<p>“Tahmin ederim. Sen bir sanatçısın.”</p>
<p>İlk konuştuğumuzda, laf arasında bana ne iş yaptığımı sormuş, ben de bir gün sanat okuluna gitme hayalleri kurduğumu söylemiştim.</p>
<p>“İşin aslı, yaptığım işe kısaca <i>kopya çıkarmak</i> diyebiliriz.”</p>
<p><i>Fortune</i> dergisinin seçtiği en büyük 500 şirketin veri işlemlerini yapan bir firmada çalıştığımı anlatıyorum, dikkatle dinliyor. “Onlara çeşitli formlar hazırlıyorum. Broşürler, makbuzlar, müşteri listeleri, elektronik posta listeleri, bu türden şeyler işte. Gereken başlıca beceri, bilgisayar kullanmayı bilmek. Parası da gayet iyi.”</p>
<p>“Anlıyorum,” diyor. Bir an üzerinde düşündükten sonra, “Senin için ilginç bir iş mi bu?” diye soruyor.</p>
<p>Güneye doğru yol alıyor, Redwood City’den geçiyoruz. Kucağının üstünden eğilip yolcu camından dışarıyı gösteriyorum. “Şu binayı görüyor musun? Mavi tabelalı, yüksek olanı?”</p>
<p>“Evet?”</p>
<p>“Ben orada doğdum.”</p>
<p>“<i>Ah, bon</i>?” Biz uzaklaşırken, daha iyi görmek için başını çeviriyor. “Şanslısın.”</p>
<p>“Ne açıdan?”</p>
<p>“Nereden geldiğini biliyorsun.”</p>
<p>“Bunu pek düşünmemiştim.”</p>
<p>“<i>Eh</i>, neden düşünesin ki? Ancak bunu bilmek, köklerini tanımak öyle önemli ki. Varoluşunun nerede başladığını bilmek. Bilmediği zaman, yaşamı insana gerçek dışı geliyor. Bir bilmece gibi. <i>Vous comprenez</i>?<a href="Footnotes.xhtml#fnote27" id="fnote_27"><sup>27</sup></a> Sanki bir öykünün başını kaçırmışsın da şimdi ortasındasın ve anlamaya çalışıyorsun gibi.”</p>
<p>Tahminimce bugünlerde Baba da kendini aynen böyle hissediyor. Hayatı boşluklarla dolu bir bulmaca. Onun her günü içinden çıkılması güç bir öykü, güçbela çözmeye çalıştığı bir bilmece.</p>
<p>Birkaç kilometre sessizce ilerliyoruz.</p>
<p>“İşimi ilginç buluyor muyum?” diyorum. “Bir gün eve geldim ve mutfaktaki musluğu açık buldum. Yerde cam kırıkları vardı, ocak da yanıyordu. İşte o zaman, bir daha onu yalnız bırakamayacağımı anladım. Yatılı bir bakıcıya da param yetmeyeceğinden, evden yapabileceğim bir iş aramaya başladım. Velhasıl, ‘ilginç’ olup olmaması ölçütlerimden biri değildi.”</p>
<p>“Sanat okulu bekleyebilir yani?”</p>
<p>“Beklemek zorunda.”</p>
<p>Benim gibi bir kız evlada sahip olduğu için Baba’nın ne kadar şanslı olduğunu söyleyecek diye kaygılanıyorum, ama yalnızca başını sallamakla yetindiğini görüp rahat, minnet dolu bir nefes alıyorum; gözleri yanımızdan akıp geçen otoyol tabelalarında. Oysa başkaları -özellikle de Afganlar- ikide bir Baba’nın ne kadar şanslı olduğunu, benim tam bir lütuf olduğumu yineleyip dururlar. Benden hayranlıkla bahsederler. Işıltılı, varlıklı, ayrıcalıklı bir yaşamdan kahramanca vazgeçip evde oturan ve babasına bakan bu hayırlı evladı azize mertebesine çıkarmaktalar. Çın çın öten bir acımayla dolu seslerini duyar gibiyim: <i>Önce annesi... Ona bakmakla geçen onca yıl... Nasıl da meşakkatliydi. Şimdi de babası... Tamam, hiçbir zaman ahım şahım almadı, ama bir talibi vardı. Amerikalıyı diyorum, şu güneş panelleri işiyle uğraşanı... Kızcağız onunla evlenebilirdi. Ama evlenmedi. Annesiyle babası yüzünden. Nelerden feragat etti. Ah, Allah her ana babaya böyle evlat nasip etsin</i>. Yumuşak mizacımı övüyorlar. Cesaretime, soyluluğuma hayretle karışık bir hayranlık besliyorlar; fiziksel bir sakatlığın ya da ileri derecede bir kekemeliğin üstesinden gelen birine yapılacağı gibi.</p>
<p>Oysa ben öykünün bu yorumunda, kendimi hiç de böyle görmüyorum. Örneğin, bazı sabahlar Baba’yı yatağının ucuna ilişmiş, nezleli gözleriyle beni izler, çorapları bir an önce o kuru, benekli ayaklarına geçirmem için sabırsızlanırken buluyorum; adımı homurdanır, yüzü tam bir çocuk suratı olup çıkar. Burnunu kırıştırış biçimi onu ıslak, ürkmüş bir kemirgene benzetiyor, bense yüzünü bu hale soktuğu için içerliyorum ona. Böyle biri olup çıktığı için içerliyorum. Yaşam alanımın sınırları daraldığı, en güzel yıllarım elimden alındığı için içerliyorum. Bazı günler dünyadaki tek arzum ondan, huysuzluğundan ve acizliğinden kurtulmak. Azizelikle yakından uzaktan ilgim yok.</p>
<p>On Üçüncü Cadde’de otoyoldan ayrılıyorum. Üç-beş kilometre sonra, Beaver Creek Alanı’ndan evimizin araba yoluna sapıyor, motoru durduruyorum.</p>
<p>Peri camdan tek katlı evimize, garajımızın boyası kalkmış kapısına, zeytin yeşili pencere pervazlarına, giriş kapısının iki yanında duran bir çift zevksiz aslan heykeline bakıyor; içim onları atmaya bir türlü elvermedi, çünkü Baba onları çok seviyor; gerçi yokluğunu fark edeceğinden kuşkuluyum ya, neyse. 1989’dan, yedi yaşımdan beri bu evde yaşıyoruz, önce kiralıyorduk, sonra, 93’te Baba, evi sahibinden satın aldı. Annem güneşli bir Noel sabahı bu evde öldü, konuk yatak odasına yerleştirdiğim, ömrünün son üç ayını geçirdiği hastane yatağında. Manzarası nedeniyle onu bu odaya taşımamı istemişti. Moralini düzelttiğini söylerdi. Şişmiş, grileşmiş ayaklarıyla yatakta yatar, günlerini dışarıdaki çıkmaz sokağa, kenarını yıllar önce diktiği Japon akçaağaçların çevirdiği ön bahçeye, yıldız biçimindeki çiçek tarhına, çakıltaşı döşeli, dar bir patikanın böldüğü, biçilmiş çimenliğe, uzaklardaki dağ eteklerine ve güneş ışığının var gücüyle vurduğu öğle saatlerinde dağların aldığı koyu, dolgun altın rengine bakarak geçirirdi.</p>
<p>“Öyle gerginim ki,” diyor Peri alçak sesle.</p>
<p>“Çok normal,” diyorum. “Tam elli sekiz yıl olmuş.” Kucağında kavuşturduğu ellerine bakıyor. “Onun hakkında neredeyse hiçbir şey anımsamıyorum. Hatırladığım şeyse, yüzü ya da sesi değil. Yalnızca ömrüm boyunca hep bir şeyin eksikliğini hissettiğim. İyi bir şeyin... Nasıl desem - Ah, ne diyeceğimi bilemiyorum. Hepsi bu.”</p>
<p>Başımı sallıyorum. Onu ne kadar iyi anladığımı söylemekten kaçınıyorum. Bugüne kadar varlığıma dair herhangi bir sezgiye kapılıp kapılmadığını soracaktım, son anda vazgeçtim.</p>
<p>Eşarbının saçaklı ucuyla oynuyor. “Sence beni hatırlaması mümkün mü?”</p>
<p>“Gerçeği mi istersin?”</p>
<p>Yüzümü araştırıyor. “Elbette.”</p>
<p>“Bence hatırlamaması daha iyi.” Aklıma, uzun yıllar annemle babama bakan Doktor Beşiri’nin söyledikleri geliyor. Baba’nın istikrara, düzene ihtiyacı olduğunu söylemişti.</p>
<p>Mümkün olduğunca az sürpriz. <i>Önceden belirlenmiş bir yaşantı</i>.</p>
<p>Kapımı açıyorum. “Bir dakika arabada beklemenin sakıncası var mı? Arkadaşımı evine yollayayım, sonra Baba’yla karşılaşırsınız.”</p>
<p>Bir elini gözlerine götürüyor, ağlayıp ağlamadığını görecek kadar beklemiyorum.</p>
<p class="exP">Ben on bir yaşındayken, altıncı sınıflar hep birlikte, gecelemeli bir okul gezisine, Monterey Bay Akvaryumu’na gittiler. Sınıf arkadaşlarım o hafta, cuma gününe kadar her yerde, kütüphanede çalışırken ya da teneffüslerde seksek oynarken sadece geziden konuştular, ne kadar eğleneceklerinden, bina kapandıktan sonra akvaryumlarla kaplı koridorlarda, çekiç kafalıların, vatozların, denizatlarının, ahtapotların arasında nasıl pijamalarıyla özgürce koşup oynayacaklarından söz ettiler. Öğretmenimiz Bayan Gillespie, akvaryumun belli noktalarına açık büfelerin kurulacağını, öğrencilere fıstık ezmeli ve reçelli sandviç ya da peynirli makarna seçenekleri sunulacağını söyledi. <i>Tatlı olarak da kakaolu kek veya vanilyalı dondurma olacak</i>, dedi. Öğrenciler gece uyku tulumlarına girecek, öğretmenlerin okuduğu masalları dinleyerek, suda dalgalanan, uzun yosun öbeklerinin arasında gezinen denizatlarının, sardalyelerin, köpekbalıklarının ortasında uykuya dalacaklardı. Perşembe geldiğinde, sınıftaki heyecan doruğa ulaşmıştı. Malum haylazlar bile, en küçük bir yaramazlık akvaryum gezisine mal olur korkusuyla muma dönmüştü.</p>
<p>Benim için bu biraz, heyecanlı bir filmi sesini kapatarak izlemek gibiydi. Bütün o neşeden mahrum bırakıldığımı, o kutlama havasından uzak tutulduğumu hissediyordum - her aralık ayında sınıf arkadaşlarım evlerine, çam ağaçlarına, şömine raflarından sarkan çoraplara, armağan piramitlerine gittiklerinde hissettiğim gibi. Bayan Gillespie’ye onlarla gidemeyeceğimi belirttim. Nedenini sorunca, gezinin Müslümanlar için önemli bir dini bayrama denk geldiğini söyledim. Bana inandığından emin değildim.</p>
<p>Gezinin başladığı gece, evde ebeveynimle oturdum, televizyonda <i>Cinayet Var</i> dizisini izledik. Dikkatimi filme vermeye, okul gezisini düşünmemeye çalıştım, ama zihnim inatla oraya kayıp durdu. Tam şu anda sınıf arkadaşlarımı üstlerinde pijamaları, ellerinde el fenerleri, alınları dev boyutlu bir yılan-balığı akvaryumuna yapışmış bir halde tahayyül ediyordum. Göğsümde bir şeyin sıkıştığını hissettim, oturduğum kanepede kıpırdandım. Öteki kanepeye yayılmış olan Baba, ağzına kavrulmuş bir yerfıstığı attı, Angela Lansbury’nin söylediği bir şeye kıkır kıkır güldü. Yanında oturan annemin endişeyle beni süzdüğünü fark ettim; yüzü bulutlanmıştı, ama göz göze gelince yüz hatları çabucak aydınlandı, gülümsedi -gizli, mahrem bir tebessüm- ben de ona gülümsemek için kendimi zorladım. O gece rüyamda bir kumsaldaydım, belime kadar okyanusa girmiştim; yeşilin ve mavinin binlerce tonundaki, yeşim, safir, zümrüt, firuze renklerindeki su tatlı tatlı baldırlarımı okşuyordu. Ayaklarımın dibinde balık sürüleri kayıyordu, okyanus salt bana ait, özel akvaryumumdu sanki. Balıklar ayak parmaklarıma sürtünüyor, bacaklarımı gıdıklıyordu; beyaz kumun üstünde ok gibi kayan, ışıl ışıl parlayan binlerce renk çakımıydılar.</p>
<p>O pazar, Baba’nın bana bir sürprizi vardı. Neredeyse hiç yapmadığı bir şeyi yapıp lokantayı bir günlüğüne kapadı ve beni arabayla Monterey’deki akvaryuma götürdü. Yol boyunca heyecanla konuşup durdu. Öyle eğlenecektik ki. Özellikle köpekbalıklarını görmek için nasıl da sabırsızlanıyordu. Öğlen ne yeseydik acaba? O konuşurken, küçükken beni Kelley Parkı’na, evcil hayvanlardan oluşturulmuş hayvanat bahçesine, rengârenk <i>koi</i> balıklarını görmem için de bitişikteki Japon bahçesine götürüşünü anımsadım; o bütün balıklara bir isim takarken, ben onun eline sıkı sıkı yapışır, yaşadığım sürece ondan başkasına asla ihtiyaç duymayacağımı düşünürdüm.</p>
<p>Akvaryumdaki sergilerin arasında hevesle dolaştım, Baba’nın tanıdığım balık türlerine ilişkin sorularını elimden geldiğince yanıtlamaya çalıştım. Ama içerisi fazla aydınlık, fazla gürültülüydü, en iyi sergilerin önü aşırı kalabalıktı. Okul gezisi sırasında, burada geçirilecek olan geceye ilişkin kurduğum hayallerle ilgisi bile yoktu. Tam bir eziyetti. Çok iyi vakit geçiriyormuş gibi rol yapmak beni bitap düşürdü. Mideme bir ağrı saplanmak üzereydi; bir saat kadar etrafta dolandıktan sonra oradan ayrıldık. Dönüş yolunda, Baba yüzünde incinmiş bir ifadeyle, dilinin ucunda bir şey varmışçasına benden yana bakıp durdu. Gözlerini olanca ağırlığıyla üzerimde hissediyordum. Uyuyormuş gibi yaptım.</p>
<p>Ertesi yıl, lise birde, kızlar göz farı ve dudak parlatıcısı kullanmaya başladılar. Boyz II Men’in konserlerine, okul danslarına ve Great America Eğlence Parkı’ndaki grup randevularına gidiyor, <i>Demon</i> marka enerji içecekleri açılır, fondipler yapılırken tiz çığlıklar atıyorlardı. Sınıf arkadaşlarım basketbolda, amigolukta şanslarını deniyordu. İspanyolca dersinde arkamda oturan, soluk tenli, çilli kız yüzme takımındaydı, bir gün teneffüs zilinin ardından sıralarımızı toparlarken, gelişigüzel bir tavırla, sen de bir denesene, dedi. Anlamıyordu. Mayoyla insanların arasına çıksam, ebeveynimi rezil etmiş olurdum. İstemediğimden değildi. Öte yandan, vücudum konusunda aşırı utangaçtım. Belden yukarım inceyken, belden aşağısı, yerçekimi bütün ağırlığımı alt kısmıma çekmişçesine orantısız ve dikkat çekici bir kalınlıktaydı. Bedenin farklı kısımlarını karıştırıp düzenlediğin şu masaüstü oyunlarından birini oynayan bir çocuk, milleti güldürmek için parçaları karman çorman etmişti sanki. Annem “güçlü kemiklerim” olduğunu söylerdi. Kendi annesi de aynı kemik yapısına sahipmiş. Sonunda bunu söylemeyi kesti, kalın kemikli olmanın bir kızın pek de arzulayacağı bir şey olmadığını anlamıştı sanırım.</p>
<p>Belki voleybol takımına girmeme izin verir diye Baba’yı yokladım, ama o beni kollarının arasına aldı, başımı iki avucuyla, şefkatle kavradı. Ve mantığa davet etti: İdmanlara kim götürüp getirecekti beni? Peki ya maçlara? <i>Ah, arkadaşlarının ana babaları gibi keşke bizim de bu lüksümüz olsaydı, Peri. Ama biz, annenle ben hayatımızı kazanmak zorundayız; yine sosyal yardım parasıyla geçinmemize göz yumamam. Anlıyorsan değil mi, aşkım</i>? <i>Anladığını biliyorum</i>.</p>
<p>Hayatını kazanma zorunluluğuna karşın, Baba beni Campbell’daki Farsça derslerine götürecek zamanı buluyordu ama. Her salı öğleden sonra, okul bitince Farsça sınıfında oturur, akıntıya karşı yüzmeye zorlanan bir balık misali, elimin doğal devinimine karşı çıkarak kalemi sağdan sola yönlendirmeye çalışırdım. Farsça derslerine son vermesi için Baba’ya yalvardım, kabul etmedi. Bana verdiği bu armağanın değerini daha sonra anlayacağımı söyledi. Kültür bir evse, dil de ön kapının ve içerideki bütün odaların anahtarıdır, dedi. Onsuz darmadağın olursun, diye ekledi, doğru düzgün bir yuvadan, meşru bir kimlikten yoksun kalırsın.</p>
<p>Bir de pazar günleri vardı; başıma beyaz, pamuklu bir eşarp takıyordum, o da beni Kuran dersleri için Hayward’daki camiye bırakıyordu. Bir düzine Afgan kızla birlikte ders aldığımız oda küçücüktü, kliması yoktu ve yıkanmamış çarşaf kokuyordu. Pencereler dardı, yüksekteydi; filmlerdeki hapishane hücrelerini çağrıştırıyordu. Bize ders veren hanım, Fremont’taki bir manavın karısıydı. Onu en çok, bize Peygamber’in yaşamından öyküler anlattığında severdim; bunları ilginç buluyordum - çölde geçen çocukluğu, Cebrail’in bir mağarada ona görünmesi ve ayetleri ezberlemesini buyurması, onu gören herkesin, peygamberimizin insancıl ve aydınlık yüzünden etkilenmesi. Ama kadın vaktin asıl bölümünü, genç ve iffetli Müslüman kızlar olarak batı kültürüyle yozlaşmak istemiyorsak, ne pahasına olursa olsun kaçınmamız gerekenlerin uzun listesine ayırıyordu: doğal olarak, öncelikle oğlanlar elbette, sonra rap müzik, Madonna, <i>Melrose Place</i> dizisi, şort, dans etmek, uluorta yüzmek, amigoluk yapmak, alkol, domuz pastırması, salam, helal olmayan hamburgerler yemek ve daha bir sürü şey. Yerde oturur, sıcaktan terlerdim, ayaklarım uyuşurdu, başımdaki eşarbı çıkarmak isterdim, ama bir camide bu elbette mümkün değildi. Yukarıdaki pencerelere bakardım, fakat görebildiğim tek şey, gökyüzünden ince çentiklerdi. Camiden çıkacağım, taze havanın yüzüme çarpacağı ânın özlemiyle kıvranırdım; oradan her çıkışımda göğsümde bir gevşeme hisseder, rahatsız edici bir düğümün çözüldüğü duygusuyla rahat bir soluk alırdım.</p>
<p>Ancak O zamana kadar tek kaçış yolu, zihnimdeki dizginleri gevşetmekti. Zaman zaman kendimi matematik sınıfından Jeremy Warwick’i düşünürken yakalıyordum. Jeremy’nin manalı, mavi gözleri, beyaz olmasına karşın kıvırcık Afro saçları vardı. Az konuşan, çok düşünen biriydi. Bir garaj orkestrasında gitar çalıyordu; okulda her yıl yinelenen yetenek gösterisinde, “House of the Rising Sun” parçasının gayet gümbürtülü bir yorumunu çalmışlardı. Sınıfta Jeremy’nin dört sıra arkasında, solda oturuyordum. Bazen öpüştüğümüzü, eliyle boynumdan tuttuğunu hayal ederdim; yüzü yüzüme öyle yakın dururdu ki, bütün dünyanın önünü kapatırdı. İçime güçlü bir duygu yayılır, sıcacık bir kuştüyünün karnımı, bacaklarımı gıdıkladığını hissederdim. Böyle bir şey hiç olmadı elbette. Jeremy’yle aramda <i>hiçbir</i> şey olamazdı. Varlığımdan bir nebzecik haberdarsa bile, hiç belli etmedi. Aslında böylesi daha iyiydi. Böylece, beraber olamamamızın tek nedeni, onun benden hoşlanmamasıymış gibi yapabilir, kendimi kandırabilirdim.</p>
<p>Yazları annemle babamın lokantasında çalışıyordum. Yaşım daha küçükken masaları silmeye, tabakların, çatal bıçağın yerleştirilmesine yardım etmeye, kâğıt peçeteleri katlamaya, her masanın ortasında duran küçük vazoya iri bir papatya cinsi olan, tek bir kırmızı <i>gerbera</i> koymaya bayılırdım. Aile işimiz için elzem, olmazsa olmaz birisiymişim havalarındaydım; ben olmasam, tuzlukları, biberlikleri doldurmasam, lokanta batabilirdi.</p>
<p>Liseye başladığımda, Abe’nin Kebabevi benim için artık sıkıcı ve sıcak bir yerdi. Lokantanın içindeki, çocukken gözümü kamaştıran şeylerin çoğu ışıltısını kaybetmiş, soluklaşmıştı. Köşedeki eski, vızıltılı gazoz otomatı, muşamba masa örtüleri, lekeli plastik bardaklar, naylon kaplı menülerdeki özenti, zorlama yemek isimleri (<i>Kervan Kebap, Hayber Geçidi Pilavı, İpek Yolu Usulü Tavuk</i>), <i>National Geographic</i> dergisindeki ünlü, şu yeşil gözlü Afgan kızın kötü çerçeveli afişi - bu gözlerin her Afgan lokantasının duvarından size bakmasını zorunlu kılan bir yönetmelik vardı sanki. Baba onun yanına, yedinci sınıftayken yaptığım yağlıboya resmi asmıştı: Herat’ın görkemli minareleri. Resmi ilk astığında, kuzu kebaplarını benim sanat eserimin altında yiyen müşterileri ilk gördüğümde içime dolan gururu ve coşkuyu çok iyi anımsıyorum.</p>
<p>Öğle saatlerinde, annemle ben baharatlı dumanların kapladığı mutfakla masalar arasında mekik dokur, büro çalışanlarına, belediye memurlarına ve polis memurlarına hizmet ederken Baba kasada dururdu - Baba ve o yağ lekeli, beyaz gömleği, en üstteki açık düğmesinden fışkıran, gür, kırlaşmış göğüs kılları, kalın, kıllı kolları. Baba sevinçle gülümsüyor, her giren müşteriye neşeyle el sallıyor. <i>Selam, bayım! Selam, hanımefendi! Abe’nin Kebabevi’ne hoş geldiniz! Ben Abe. Si</i><i>parişinizi alabilir miyim lütfen</i>? Tam da kötü bir komedi dizisindeki sersem, gülünç Ortadoğulu gibi davrandığını, konuştuğunu ayrımsamaması tüylerimi diken diken ederdi. Yetmezmiş gibi, ben servis yaparken Baba’nın çaldığı, eski, bakır çıngırak vardı. Kasanın yanındaki duvara kancayla astığı çıngırak, tahminimce bir tür şaka olarak başlamıştı. Şimdi masalara götürülen her yiyeceğe, bakır çıngırağın coşkulu şıngırtısı eşlik ediyordu. Müdavimler alışmıştı -artık duymuyorlardı bile- yeni müşteriler ise genellikle mekâna özgü garip, sıra dışı bir sevimlilik saysa da, zaman zaman şikâyetler oluyordu.</p>
<p><i>Çıngırağı çalmak istemiyorsun artık</i>, dedi Baba bir gece. Lise son sınıfın bahar tatilindeydik. Lokantanın önünde, arabadaydık, dükkânı kapatmış, annemi bekliyorduk, mide ilacını içeride unutmuş, bir koşu almaya gitmişti. Baba’nın yüzü kapalı, kasvetliydi. Sabahtan beri keyifsizdi. Alışveriş merkezinin ince uzun binasına hafiften yağmur serpiştiriyordu. Geç olmuş, ortalık tenhalaşmıştı; Kentucky Fried Chicken’ın arabalı servis kısmındaki iki otomobille kuru temizlemecinin önünde duran pikap sayılmazsa araba parkı da boşalmıştı; pikaptaki iki adamın içtiği sigaraların dumanı camlardan kıvrılarak dışarıya süzülmekteydi.</p>
<p><i>İlla çalmak zorunda olmadığım zamanlar</i>, <i>daha eğlenceliydi</i>, dedim.</p>
<p><i>Her şey gibi yani</i>. Derin derin iç geçirdi.</p>
<p>Ben küçükken Baba’nın beni koltukaltlarımdan tutup kaldırmasının ve çıngırağı çaldırmasının beni nasıl heyecanlandırdığını anımsadım. Beni yeniden yere indirdiğinde, yüzüm mutluluktan ve gururdan ışıldardı.</p>
<p>Baba arabanın kaloriferini çalıştırdı, kollarını göğsünde kavuşturdu.</p>
<p><i>Baltimore epey uzak</i>.</p>
<p><i>Uçağa atladığın gibi ziyaretime gelebilirsin</i>, dedim neşeyle.</p>
<p><i>Atladığım gibi, öyle mi</i>, diye tekrarladı hafif alaylı. <i>Ben ailesini geçindirebilmek için kebap pişiren biriyim, Peri</i>.</p>
<p><i>O zaman ben sizi görmeye gelirim</i>.</p>
<p>Baba bezgin bir suratla gözlerini arkaya, bana doğru devirdi. Hüzünlü hali, dışarıdan arabanın camlarına yüklenen karanlığa benziyordu.</p>
<p>Bir aydır her gün posta kutumuza bakıyor, bir teslimat kamyonunun kaldırıma her yanaşışında yüreğim umutla hop ediyordu. Gelen postayı eve götürür, gözlerimi kapar, düşünürdüm: <i>Bu sefer tamam</i>. Gözlerimi açıp faturaları, kuponları, hediye çeklerini hızla tarardım. Sonra, geçen hafta salı günü bir zarfı yırtarak açmış ve beklediğim sözcüklerle karşılaşmıştım: <i>Memnuniyetle haber veririz ki..</i>.</p>
<p>Bir sıçrayışta kalktım. Çığlık attım - boğazımı yırtan, gözlerimin sulanmasına neden olan, gerçek bir çığlıktı. Hemen hemen aynı anda, kafamdan hızla bir imgeler dizisi geçti: Bir galerideki açılış gecesindeyiz, yalın, siyah, şık bir şey giymişim, etrafım sanatseverlerle, kırışık alınlı eleştirmenlerle sarılı, gülümsüyor, sorularını yanıtlıyorum, bu arada hayranlarım öbekler halinde tuvallerimin karşısında oyalanıyor, galeride oradan oraya süzülen beyaz eldivenli garsonlar kadehlere şarap dolduruyor, üzerine dereotu serpilmiş somon balıklı kanepeler, milföy hamuruna sarılı kuşkonmazlar ikram ediyor. Bense o ani coşku patlamalarından birini yaşıyorum; hani içinizden hiç tanımadığınız insanları bile kucaklayıp döndüre döndüre dans ettirmek gelir ya, öyle.</p>
<p><i>Ben asıl annen için endişeleniyorum</i>, dedi Baba.</p>
<p><i>Her akşam arayacağım. Söz veriyorum. Arayacağımı biliyorsun</i>.</p>
<p>Baba başıyla doğruladı. Ansızın çıkan sert rüzgâr, araba parkının yakınındaki akçaağacın yapraklarını karıştırdı.</p>
<p><i>Konuştuğumuz şey hakkında düşündün mü</i>? diye sordu.</p>
<p><i>Üniversite öncesi eğitimi mi kastediyorsun</i>?</p>
<p><i>Sadece bir, hadi iki yıllığına. Fikre alışabilmesi için annene zaman tanımış olursun. Sonra da üniversiteye başvurabilirsin</i>.</p>
<p>Ani bir öfke nöbetiyle sarsıldım. <i>Baba, bu insanlar sınav sonuçlarımı, not ortalamaları mı gözdengeçirdiler</i>; <i>resim portfolyomu incelediler ve sanat çalışmalarımı beğenmiş olmalılar ki, beni okula kabul etmekle kalmayıp bir de burs önerdiler. Karşımızda ülkenin en iyi sanat kurumlarından biri var. Hayır diyemeyeceğin bir okul bu. İnsanın karşısına böyle bir fırsat bir daha çıkmaz</i>.</p>
<p><i>Doğru söylüyorsun</i>, dedi oturduğu yerde sırtını dikleştirerek. Avuçlarını birleştirdi, sıcak nefesini üfledi. <i>Tabii ki anlıyorum. Senin adına tabii ki mutluyum</i>. Yüzündeki mücadeleyi görebiliyordum. Ve korkuyu. Salt <i>benim</i> için, evden beş bin kilometre uzakta başıma gelebilecekler için korkmuyordu. <i>Benden</i>, beni kaybetmekten korkuyordu. Yokluğumla ele geçireceğim güçten, eğer istersem, onu mutsuz etme, bir yavru kediye eziyet eden doberman cinsi bir köpek gibi onun açık, kırılgan kalbini örseleme gücümden korkuyordu.</p>
<p>Aklıma onun kız kardeşi geldi. Varlığı bir zamanlar yüreğimin ortasındaki bir zonklama olan Peri’yle bağlantım köreleli uzun zaman olmuştu. Onu çok seyrek düşünüyordum. Yıllar geçtikçe ona olan düşkünlüğümden kurtulmuştum; tıpkı bir zamanlar sıkı sıkı yapıştığım gözde pijamalarımdan ya da oyuncak hayvanlarımdan koptuğum gibi. Ama işte o ve bizi birleştiren bağlar yeniden aklıma düşmüştü. Peri’ye yapılan şey, kıyıdan çok uzakta kırılan bir dalgaysa, şimdi ayak bileklerimin çevresinde biriken, sonra ayaklarımın altından geri çekilen şey de o dalganın aksisedasıydı.</p>
<p>Baba genzini temizledi, nemlenmiş, duygusal gözleriyle camdan dışarıya, karanlık gökyüzüne, bulutların örttüğü aya baktı.</p>
<p><i>Her şey bana seni hatırlatacak</i>.</p>
<p>Bunları söyleyiş biçimi, o hassas, azıcık paniklemiş sesi bana Baba’nın yaralanmış bir insan olduğunu söylüyordu; bana olan sevgisinin gerçek, gökyüzü kadar uçsuz bucaksız ve kalıcı olduğunu, o sevgiyi hep, ebediyen üzerimde hissedeceğimi. Bu sizi er ya da geç bir seçime zorlayan sevgilerdendi: Ya onu yırtıp atardınız ya da altında kalır, sizi ezip daha küçük bir şeye dönüştürdüğünü bile bile şiddetine katlanırdınız.</p>
<p>Karanlık arka koltuktan uzandım, yüzüne dokundum. Yanağını avucuma bastırdı.</p>
<p><i>Neden bu kadar uzun sürdü ki</i>, diye mırıldandı.</p>
<p><i>Kapıları kilitliyor</i>, dedim. Kendimi bitkin, tükenmiş hissediyordum. Hızla arabaya doğru seğirten annemi seyrettim. Serpinti sağanağa dönüşmüştü.</p>
<p>Bir ay sonra, okul kampusunu görmek amacıyla doğuya uçmama iki hafta kala, annem asit giderici hapların mide ağrısına hiç fayda etmediğini söylemek üzere Doktor Beşiri’ye gitti. O da annemi ultrasona yolladı. Sol yumurtalığında ceviz büyüklüğünde bir tümör buldular.</p>
<p class="exP">“Baba?”</p>
<p>Televizyon koltuğunda hafif öne eğik, kıpırdamadan oturmakta. Altında eşofmanı var, dizlerine yün, kareli bir battaniye örtmüş. Ona geçen yıl aldığım kahverengi hırkanın içine giydiği pazen gömlek, en üst düğmesine kadar ilikli. Artık gömleklerini ısrarla böyle, yakası sımsıkı kapalı giyiyor, bu da ona hem bir yeniyetme hem de ihtiyarlığa teslim olmuş, âciz biri görünümü veriyor. Bugün yüzü hafiften şiş gibi, taranmamış ak saçlarıysa tel tel alnına dökülmüş. Yüzünde kasvetli, şaşkın bir ifadeyle <i>Kim Milyoner Olmak İster</i>’i izliyor. Adını seslenince, beni duymamış gibi gözleri bir süre daha ekranda takılı kalıyor, sonra hoşnutsuz bir tavırla bakışlarını bana çeviriyor. Sol gözkapağının alt kısmında arpacık çıkmış. Tıraşı da gelmiş.</p>
<p>“Baba, televizyonun sesini bir dakikalığına kapatabilir miyim?”</p>
<p>“İzliyorum ama,” diyor.</p>
<p>“Biliyorum. Ama bir ziyaretçin var.” Ona Peri Wahdati’nin ziyaretinden dün söz ettim, bu sabah da yeniden hatırlattım. Ancak anımsayıp anımsamadığını sormuyorum. Onu sıkıştırmamam gerektiğini öğreneli çok oldu; bu onu utandırıyor, savunmaya geçmesine, bazen de hırçınlaşıp ağzını bozmasına neden oluyor.</p>
<p>Koltuğun kolçağındaki uzaktan kumanda aletini alıp sesi kapatıyorum ve kendimi bir sinir krizine hazırlıyorum. İlk krizinde, bunun bir numara olduğunu, onun rol yaptığını düşünmüştüm. Neyse ki burnundan saldığı uzun soluğun dışında Baba’dan herhangi bir itiraz gelmiyor.</p>
<p>Oturma odasının girişinde, koridorda oyalanan Peri’ye elimle işaret veriyorum. Ağır adımlarla yanımıza geliyor, oturması için Baba’nın koltuğunun yanına bir iskemle çekiyorum. Peri asabi bir heyecan yumağı halinde, görebiliyorum. İskemlenin ucunda kaskatı, solgun oturuyor, dizler bitişik, eller kasılıp kalmış; tebessümü öyle gergin ki, dudakları bembeyaz kesilmiş. Gözleri Baba’ya kenetli, onunla sadece birkaç dakikası varmış da yüzünü hafızasına nakşetmeye çalışıyormuş gibi.</p>
<p>“Baba, bu sana bahsettiğim dostumuz.”</p>
<p>Gözlerini karşısındaki kır saçlı kadına çeviriyor. Bugünlerde insanlara sinir bozucu bir bakma biçimi var; gözlerini onlara dikse bile, bu hiçbir anlam taşımıyor. İlgisiz, içine kapanık, sanki amacı başka bir yere bakmakmış da, gözleri kazara onlara değmiş gibi.</p>
<p>Peri boğazını temizliyor. Yine de, konuştuğunda sesi titriyor. “Merhaba, Abdullah. Benim adım Peri. Seni görmek harika.”</p>
<p>Baba başını yavaşça sallıyor. Yüzünü bir kas kasılmasının dalgacıkları gibi yalayan güvensizliği ve kafa karışıklığını resmen <i>görebiliyorum</i>. Gözleri benim suratımdan Peri’ninkine geçiyor. Ağzı gergin, zoraki bir gülümsemeyle açılıyor; ona bir eşek şakasının yapıldığı duygusuna kapıldığında aynen böyle gülümser.</p>
<p>“Aksanın var,” diyor sonunda.</p>
<p>“Fransa’da yaşıyor,” diyorum. “Baba, İngilizce konuşmalısın. Farsça anlamıyor.”</p>
<p>Baba başını tamam anlamında sallıyor. “Demek Londra’da yaşıyorsun?” diyor Peri’ye.</p>
<p>“Baba!”</p>
<p>“Ne?” Sertçe bana dönüyor. Sonra anlıyor ve küçük, mahcup bir kıkırtı salarak Farsçadan İngilizceye dönüyor. “Londra’da mı yaşıyorsun?”</p>
<p>“Aslında, Paris,” diyor Peri. “Paris’te küçük bir apartman dairesinde oturuyorum.” Gözleri bir an olsun ayrılmadı babamdan.</p>
<p>“Karımı hep Paris’e götürmek istedim. Sultana’yı... Adı Sultana’ydı, Allah rahmet eylesin. Hep şöyle derdi: <i>Abdullah, beni Paris’e götür. Beni Paris’e ne zaman götüreceksin</i>?”</p>
<p>İşin aslı, annem seyahat etmekten pek hoşlanmazdı. Evinin rahatlığını, aşinalığını bırakıp bütün o bavul hazırlama, uçağa binme filan derdine ne demeye katlanacağını sorardı. Farklı mutfakları deneme zevkinden yoksundu - annemin egzotik yiyecekler mefhumu, Taylor Caddesi’ndeki Çin lokantasından getirttiğimiz <i>Portakallı Tavuk</i>’la sınırlıydı. Baba’nın zaman zaman onu akıl almaz bir kesinlikle hatırlaması (örneğin, yemeğine atacağı tuzu önce avucuna boşaltıp sallama ya da birisiyle telefonda konuşurken, karşı karşıyayken asla yapmadığı bir şey yapıp sözünü kesme huyunu), bazen de külliyen yanılması, öyle garip ki. Tahminimce annemin anısı babamın belleğinden giderek silinmekte; yüzü gölgelere karışıyor, anısı her geçen gün biraz daha soluyor, bir yumruktan dökülen kum misali, biraz daha azalıyor. Annem hayaletimsi bir siluete, içi boş bir kabuğa dönüşüyor, babam da bu boşluğu düzmece ayrıntılarla, uydurma kişiliklerle doldurmak zorunda hissediyor; sahte hatıralara sahip olmak, hiç olmamaktan evlaymış gibi.</p>
<p>“Şey, gerçekten güzel bir şehir,” diyor Peri.</p>
<p>“Belki yine de götürürüm. Fakat şu sıralar kanserle boğuşuyor. Kadınlara musallat olan türden... şey kanseri - neydi adı?”</p>
<p>“<i>Yumurtalık</i>,” diyorum.</p>
<p>Peri başını sallıyor, gözleri benimle Baba arasında mekik dokumakta.</p>
<p>“En çok istediği şey de Eiffel Kulesi’ne çıkmak,” diyor Baba. “Kuleyi gördün mü?”</p>
<p>“Eiffel Kulesi’ni mi?” Peri Wahdati gülüyor. “Ah, evet. Her gün. Doğrusunu istersen, istemesem de görüyorum.”</p>
<p>“Çıktın mı peki? En tepesine kadar?”</p>
<p>“Çıktım, evet. Yukarısı öyle güzel ki. Ama ben yüksekten korkarım, onun için de pek tadını çıkaramıyorum. Tepeden bakınca, açık ve güneşli bir günde, altmış kilometreden fazlasını görebiliyorsun. Ancak Paris’te açık ve güneşli günlerin sayısı çok fazla değil.”</p>
<p>Baba homurdanıyor. Cesaretlenen Peri, kule hakkında konuşmayı sürdürüyor, kaç yılda yapıldığını, Paris’te sadece 1889’daki Dünya Fuarı boyunca kalmasının amaçlandığını anlatıyor, ama o Baba’nın gözlerini benim gibi okuyamıyor elbette. Babamın yüzündeki ifade donuklaştı bile. Peri onunla bağlantısının koptuğunun, babamın düşüncelerinin rüzgâra kapılmış yapraklar gibi istikamet değiştirdiğinin farkında değil. İskemlesini biraz daha yaklaştırıyor. “Abdullah,” diyor,</p>
<p>“kuleyi yedi yılda bir boyamak zorunda olduklarını biliyor muydun?”</p>
<p>“Adım ne demiştin?” diyor Baba.</p>
<p>“Peri.”</p>
<p>“Bu kızımın adı.”</p>
<p>“Evet, biliyorum.”</p>
<p>“Adlarınız aynı,” diyor Baba. “Siz ikiniz, aynı ada sahipsiniz. İkiniz de.” Öksürüyor, dalgın dalgın koltuğun kolçağındaki kalkmış deri parçasıyla oynuyor.</p>
<p>“Abdullah, sana bir soru sorabilir miyim?”</p>
<p>Baba omuz silkiyor.</p>
<p>Peri izin almak istercesine bana bakıyor. Başımla, devam et, diyorum. İskemlesinde öne eğiliyor. “Kızına neden bu adı seçtin?”</p>
<p>Baba gözlerini pencereye çeviriyor, tırnağıyla hâlâ kolçaktaki yırtığı kazımakta.</p>
<p>“Anımsayabiliyor musun, Abdullah? Neden bu isim?”</p>
<p>Baba başını hayır anlamında sallıyor. Yumruk yaptığı eliyle hırkasının yakasını çekiştiriyor, boğazında sıkıca kavuşturuyor. Ağzını doğru dürüst açmadan soluğunun altından bir şeyler mırıldanmaya başlıyor, derin bir endişenin saldırısına uğradığı, bir de verecek bir yanıt bulamadığı zamanlar sığındığı, ritmik bir mırıltı bu; her şey bulanıp muğlaklaştığında, sel gibi bastıran, kopuk, bağlantısız düşünceler yüzünden şaşkına döndüğünde aynen böyle mırıldanmaya başlar ve umutsuzca bulutların dağılmasını, ortalığın durulaşmasını bekler.</p>
<p>“Abdullah? Nedir bu?” diyor Peri.</p>
<p>“Yok bir şey,” diye geveliyor Baba.</p>
<p>“Yo, şu söylediğin şarkı... Ne o?”</p>
<p>Baba çaresizce bana dönüyor. Bilmiyor.</p>
<p>“Ninni gibi bir şey,” diyorum. “Hatırladın mı, Baba? Küçük bir çocukken öğrendiğini söylemiştin. Annenden öğrenmişsin.”</p>
<p>“Tamam.”</p>
<p>“Şarkıyı bana söyleyebilir misin?” diye atılıyor Peri, bir anlığına kısılan sesiyle. “Lütfen Abdullah, söyler misin?”</p>
<p>Baba başını eğiyor, ağır ağır sallıyor.</p>
<p>“Hadi Baba, söyle,” diyorum tatlılıkla. Elimi kemikli omzuna koyuyorum. “Sorun yok.”</p>
<p>Duraksayarak, yüksek, titreyen bir sesle, başını kaldırmaksızın, aynı iki dizeyi birkaç kez söylüyor:</p>
<p class="iPrg">Kâğıttan bir ağacın gölgesinde<br/>
minik, hüzünlü bir peri buldum.</p>
<p>“İki dizesi daha varmış ama unutmuş,” diyorum Peri’ye. Peri Wahdati gırtlaktan gelen, derin bir çığlığı andıran ani bir kahkaha atıyor, eliyle ağzını kapatıyor. “<i>Ah, mon Dieu</i>”<a href="Footnotes.xhtml#fnote28" id="fnote_28"><sup>28</sup></a> diye fısıldıyor. Elini çekiyor. Farsça söylemeye başlıyor:</p>
<p class="iPrg">Bir gece rüzgarla savrulan,<br/>
minik, hüzünlü bir peri tanıdım.</p>
<p>Baba’nın alnı kırışıyor. Uçucu bir an, gözlerinde küçücük bir ışık çatlağı yakalıyorum. Ama çatlak çabucak kapanıyor, yüzü yeniden durgunlaşıyor. Başını sallıyor. “Hayır. Hayır. Bence devamı hiç de öyle değil.”</p>
<p>“Ah, Abdullah...” diyor Peri.</p>
<p>Gülümsüyor, gözleri yaşla dolarken uzanıp Baba’nın ellerini tutuyor. İki elinin de üstünü öpüyor, yanaklarına bastırıyor. Baba sırıtıyor, onun gözleri de şimdi yaşlı. Peri başını kaldırıp bana bakıyor, mutluluk yaşlarını engellemek için gözlerini kırpıştırmakta; zırhı deldiğini, bir peri masalındaki cin gibi. </p>
<p>tek bir sihirli ninniyle kayıp ağabeyine kavuştuğunu sanıyor, farkındayım. Babamın onu artık tanıdığını sanıyor. Bir dakikaya kalmadan, onun yalnızca bu sıcak dokunuşa, bu sevgi gösterisine karşılık verdiğini anlayacak. Hayvansı içgüdü bu, daha fazlası değil. Bu, epeyce acı pahasına öğrendiğim bir şey.</p>
<p class="exP">Doktor Beşiri’nin bana bir bakımevinin telefon numarasını vermesinden birkaç ay önce, annemle birlikte Santa Cruz Dağları’na gittik ve hafta sonunu bir otelde geçirdik. Annem uzun yolculuklardan hazzetmezdi, ama ciddi anlamda hastalanmasına kadar, ara ara kısa gezilere çıkardık. Baba lokantaya bakar, ben de annemi arabayla Bodega Körfezi’ne, Sausalito ya da San Francisco’ya götürürdüm, hep Union Meydanı’na yakın bir otelde kalırdık. Odamıza yerleşir, oda servisinden bir şeyler ister, paralı filmler izlerdik. Daha sonra rıhtıma iner -annem turist tuzaklarına yakalanmaya bayılırdı- dondurma alır, iskelede durup aşağıyı, suya batıp çıkan ayıbalıklarını seyrederdik. Sokak çalgıcılarının kapağı açık kutularına, mim sanatçılarının, vücutlarını spreyle boyayan robot-adamların sırt çantalarına bozuk para atardık. Modern Sanat Müzesi’ne mutlaka gider, kol kola dolaşırdık, ona Rivera’nın, Kahlo, Matisse, Pollock’un yapıtlarını gösterirdim. Bazen de sinemaya, annemin çok sevdiği matineye gider, peş peşe iki-üç film izledikten sonra gözlerimiz sulanmış, kulaklarımız çınlar, parmaklarımız patlamış mısır kokar halde, çoktan kararmış sokağa çıkardık.</p>
<p>Annemle işim daha kolaydı -hep de öyle oldu- karmaşası, tehlikesi çok daha azdı. Sürekli tetikte olmak zorunda değildim. Bir yarayı deşme korkusuyla ağzımdan her çıkanı denetlemem gerekmezdi. Hafta sonu kaçamaklarımızda onunla baş başa olmak, yumuşacık bir bulutun içine kıvrılıp yatmak gibiydi; beni endişelendiren, canımı sıkan ne varsa, o birkaç gün boyunca önemsizleşir, binlerce kilometre aşağıda kalırdı.</p>
<p>Yeni bir kemoterapi turunun bitişini kutluyorduk - meğer sonuncusuymuş. Otelimiz gözlerden uzak, sakin, şahane bir yerdi. Kaplıcası, sağlık ve bakım merkezi, kocaman bir televizyonla bir bilardo masasının bulunduğu bir oyun salonu vardı. Odamız bir kulübeydi, ahşap sundurmasından yüzme havuzunu, lokantayı, başı göğe eren servilerle dolu koruluğu görebiliyorduk. Ağaçların bazısı o kadar yakınımızdaydı ki, gövdeyi şimşek hızıyla tırmanan bir sincabın sırtındaki ayırt edilmesi güç renk tonlarını bile seçebiliyorduk. Oradaki ilk sabahımızda annem beni uyandırdı: <i>Kalk Peri, çabuk, bunu mutlaka görmelisin</i>. Bir geyik penceremizin önündeki fundaları kemirmekteydi.</p>
<p>Onu tekerlekli sandalyesiyle bahçede gezdirdim. <i>Tam seyirliğim</i>, dedi. Sandalyeyi çeşmenin önünde durdurdum, yanındaki tahta sıraya oturdum; güneş yüzlerimizi ısıtıyordu, çiçeklerin arasında cirit atan sinekkuşlarını seyrettik, sonra annem uyuyakaldı, ben de onu yeniden kulübemize götürdüm.</p>
<p>Pazar öğleden sonra lokantanın önündeki balkonda çay içip kruvasan yedik; lokanta kitaplıklarla dolu, katedral tavanlı, kocaman bir salondu, bir duvarında şu söğüt ağacından yapılan, üzerindeki ağa kutsal nesneler filan takılan dilek kasnaklarından vardı, yanında da dört dörtlük bir şömine. Daha aşağıda kalan bir terasta, derviş yüzlü bir adamla cılız sarı saçları olan bir kız, uyuşuk devinimlerle pinpon oynamaktaydı.</p>
<p><i>Şu kaşlara bir hal çaresi bulmalıyız</i>, dedi annem. Kazağının üzerine kışlık bir ceket giymiş, başına da bir buçuk yıl önce, kendi deyişiyle, bütün bu cümbüşün başladığı günlerde ördüğü kestane rengi yün bereyi takmıştı.</p>
<p><i>Sana bir çift kaş çizerim</i>, dedim.</p>
<p><i>Şöyle dramatik bir şey yap bari</i>.</p>
<p><i>Kleopatra</i>’daki <i>Elizabeth Taylor kadar dramatik olsun mu? </i>Güçsüz güçsüz gülümsedi. <i>Neden olmasın</i>? Çayından küçük bir yudum aldı. Gülümseme yüzündeki yeni çizgileri belirginleştirmişti. <i>Abdullah’la tanıştığımda, Peşaver’in caddelerinden birinin kaldırımında giysi satıyordum. Harika kaşlarım olduğunu söylemişti</i>.</p>
<p>Pinponcu çift, raketleri masanın kenarına bırakmıştı. Şimdi sırtlarını tahta parmaklığa yaslamış, birkaç saçaklı bulutun dışında açık, aydınlık gökyüzüne bakarak bir sigarayı paylaşmaktaydılar. Kızın uzun, kemikli kolları vardı.</p>
<p><i>Gazetede okudum, bugün Capitola’da el sanatları fuarı varmış</i>, dedim. <i>İstersen arabaya atlayıp gider bir bakarız. Akşam yemeğini de orada yiyebiliriz</i>.</p>
<p><i>Peri</i>?</p>
<p><i>Evet</i>.</p>
<p><i>Sana bir şey söyleyeceğim</i>.</p>
<p><i>Peki</i>.</p>
<p><i>Abdullah’ın Pakistan’da bir erkek kardeşi var</i>, dedi annem.</p>
<p><i>Üvey kardeşi</i>.</p>
<p>Hızla ona döndüm.</p>
<p><i>Adı İkbal. Oğulları var. Peşaver yakınındaki bir mülteci kampında yaşıyorlar</i>.</p>
<p>Elimdeki çay fincanını bıraktım, konuşmaya başladım, ama annem sözümü kesti.</p>
<p><i>Şimdi söylüyorum ya işte. Önemli olan da bu. Babanın bunu saklamak için bazı nedenleri vardı. Bunların ne olduğunu biraz düşününce bulacağından eminim. Her neyse, önemli olan, bir üvey kardeşinin bulunması ve babanın biraz destek çıkmak için ona para gönderiyor olması</i>.</p>
<p>Baba’nın yıllardır İkbal’e -yani üvey amcama, diye düşündüm ani bir sarsıntıyla- her üç ayda bir, bin dolar yolladığını</p>
<p>anlattı; para Western Union aracılığıyla Peşaver’deki bir bankaya iletiliyordu.</p>
<p><i>Bunu bana neden şimdi söylüyorsun</i>? diye sordum.</p>
<p><i>Çünkü baban istemese bile, bunu bilmen gerektiğini düşünüyorum. Ayrıca, yakında mali isleri devralacaksın ve nasılsa öğreneceksin</i>.</p>
<p>Başımı çevirdim, kuyruğunu dikmiş pinponcu çifte sokulan kediyi seyrettim. Kız sevmek için uzandıysa da, kedi önce bir gerildi. Ama sonra parmaklığın üzerine çıkıp kıvrıldı, kızın kulaklarını, sırtını okşamasına izin verdi. Zihnim harıl harıl çalışmaktaydı. ABD dışında akrabalarım vardı.</p>
<p><i>Hesapları daha çok uzun bir süre sen tutacaksın, anne</i>, dedim. Sesimdeki titremeyi gizlemek için elimden geleni yapmıştım.</p>
<p>Yoğun bir sessizlik oldu. Yeniden konuşmaya başladığımızda seslerimiz daha alçak, daha yavaştı, tıpkı ben çocukken bir cenaze için camiye gittiğimizde olduğu gibi; annem önceden beni karşısına alır, ayakkabılarımı girişte çıkarmak zorunda olduğumu, hiç ses çıkarmadan, kıpırdanmadan, yakınmadan duaların bitmesini beklemem gerektiğini sabırla açıklar, orada gerek olmasın diye şimdiden tuvalete gitmemi tembihlerdi.</p>
<p><i>Tutamayacağım</i>, dedi. <i>Sen de kendini kandırmamalısın. Vakit geldi, buna sen de hazır olmalısın</i>.</p>
<p>Soluğumu sesli sesli bıraktım; boğazıma bir yumru gelip oturmuştu. Bir yerlerde, bir elektrikli testere çalışmaya başladı, vızıltısının kreşendosu koruluğun dinginliğine şiddetle saldırdı.</p>
<p><i>Baban çocuk gibidir. Terk edilmekten ödü kopar. Sen yanında olmazsan yolunu yitirecek, bir daha da dönüş yolunu bulamayacaktır, Peri</i>.</p>
<p>Kendimi zorladım, gözlerimi ağaçlara, tüylü yapraklara vuran güneş ışığına, ağaç gövdelerinin sert kabuğuna diktim.</p>
<p>Dilimi ön dişlerimin arasına sokup sertçe ısırdım. Gözlerim yaşardı, ağzıma kanın o bakırsı tadı doldu.</p>
<p><i>Bir erkek kardeş</i>, dedim.</p>
<p><i>Evet</i>.</p>
<p><i>Bir sürü sorum var</i>.</p>
<p><i>Bu gece sorarsın. Bu kadar yorgun olmadığımda. Sana bildiğim her şeyi anlatırım</i>.</p>
<p>Başımı tamam anlamında salladım. Çoktan soğumuş olan çayımı içip bitirdim. Yakınlardaki bir masada, orta yaşlı bir çift bir gazetenin sayfalarını değiştokuş etmekteydi. Kızıl saçlı, aydınlık yüzlü kadın, elindeki orta sayfanın üstünden bizi izliyor, gözleri benimle kül rengi suratlı, yün bereli annem, onun yara bere dolu elleri, çukura kaçmış gözleri, iskeletimsi gülümseyişi arasında gidip geliyordu. Göz göze gelince, kadın bana aramızda bir sır varmışçasına, belli belirsiz gülümsedi, o zaman aynı şeyi onun da yaşadığını anladım.</p>
<p><i>Pekâlâ, ne diyorsun, anne? Canın fuara gitmek istiyor mu</i>?</p>
<p>Annemin bakışları yüzüme takılıp kaldı. Gözleri kafasına göre, kafasıysa omuzlarına göre çok büyük görünüyordu.</p>
<p><i>Yeni bir şapka alsam iyi olacak</i>, dedi.</p>
<p>Peçeteyi masaya attım, iskemlemi geri itip kalktım, onun yanına geçtim. Tekerlekli sandalyenin frenini boşalttım, sandalyeyi masadan uzaklaştırdım.</p>
<p><i>Peri</i>? dedi annem.</p>
<p><i>Evet</i>?</p>
<p>Başını iyice geriye çevirdi, yüzüme doğru kaldırdı. Güneş ağaç yapraklarının arasından ne yapıp edip sızıyor, annemin çehresini benekliyordu. <i>Tanrı’nın seni ne kadar güçlü yarattığının farkında mısın? Ne kadar sağlam ve düzgün yarattığının</i>?</p>
<p>Zihnin nasıl işlediğinin hiçbir açıklaması yok. Şu an, örneğin. Annemle onca yıldır paylaştığım binlerce, binlerce ânın içinden en çok parlayanı, beynimin gerisinde en yüksek sesle çınlayanı işte o an: Annem başını geriye atmış, omzunun üstünden bana bakıyor, yüzü yukarı dönük, o göz kamaştırıcı ışık noktacıkları cildinde titreşirken, Tanrı’nın beni ne kadar sağlam ve düzgün yarattığından haberdar olup olmadığımı soruyor.</p>
<p class="exP">Baba televizyon koltuğunda uyuyakalınca, Peri onun hırkasının fermuarını usulca çekiyor, vücudunu örten battaniyeyi düzeltiyor. Yüzüne düşmüş saç tutamını kulağının arkasına aldıktan sonra başında durup bir süre onun uyuyuşunu izliyor. Babamı uyurken seyretmek benim de hoşuma gider, çünkü o zaman bir sorun olduğu anlaşılmıyor. Gözleri kapalıyken, dolayısıyla o boşluk, o anlamsız, dalgın bakışlar ortada yokken Baba çok daha bildik, tanıdık görünüyor. Uykudayken, daha uyanık ve daha <i>mevcut</i> sanki, eski benliğinden bir parça yeniden içine sızıvermiş gibi. Baba’nın yastıktaki başına bakarken, Peri’nin bunu, babamın eskiden nasıl biri olduğunu, nasıl güldüğünü gözünde canlandırıp canlandıramadığını merak ediyorum.</p>
<p>Oturma odasından mutfağa geçiyoruz. Dolaptan bir tas alıp suyla dolduruyorum.</p>
<p>“Şunların içinde sana göstermek istediklerim var,” diyor Peri, sesinde yepyeni bir heyecanla. Masada oturuyor, daha önce valizinden çıkardığı fotoğraf albümünü karıştırıyor.</p>
<p>“Ne yazık ki kahve Paris standartlarında olmayacak,” diyorum omzumun üstünden, tastaki suyu kahve makinesine dökerken.</p>
<p>“Kahve konusunda kesinlikle züppe değilimdir.” Sarı eşarbını çıkarmış, okuma gözlüğünü takmış, fotoğrafları incelemekte.</p>
<p>Kahve makinesi guruldamaya başlayınca, masaya, Peri’nin yanına oturuyorum. “<i>Ah, oui. Voilá</i>. İşte burada,” diyor. Albümü çevirip önüme sürüyor. Parmağıyla bir resme hafif hafif vuruyor. “İşte burası. Babanla benim doğduğumuz yer. Kardeşimiz İkbal’in de.”</p>
<p>Beni Paris’ten ilk aradığında, İkbal’den söz etmişti - kimliği konusunda yalan söylemediğini kanıtlamak için belki de. Oysa ben onun doğruyu söylediğini zaten biliyordum. Ahizeyi kaldırdığım, babamın adını söyleyen, bunun onu evi olup olmadığını soran sesini duyduğum an anlamıştım. Benim, <i>Evet, kimsiniz</i>? soruma, <i>Kız kardeşiyim</i>, yanıtını verdi. Yüreğim deli gibi atmaya başladı. Altıma el yordamıyla bulduğum bir iskemle çektim, etrafıma ansızın bir ölüm sessizliği çöktü. Bu bir şoktu, evet, insanın başına gerçek yaşamda nadiren gelen, tam bir üçüncü perde sahnesiydi. Ancak bir başka düzlemde -mantığa, usa vurmaya meydan okuyan, sırf sözcüğe dökmemle bile özü yarılıp parçalanacak olan daha kırılgan bir düzlemde- arayanın o olması şaşırtmamıştı beni. Bırakın şaşırtmayı, kendimi bildim bileli bunu bekliyor, gözü kara bir tasarım nöbetinin, koşulların, şansın ya da kaderin, artık ne ad verirseniz verin, onun sayesinde birbirimizi bulacağımızı biliyordum.</p>
<p>Sonra ahizeyi alıp arka bahçeye çıktım, annemin diktiği dolmalık biberlere, dev balkabaklarına özenle baktığım sebze tarhının yanındaki banka oturdum. Güneş sırtımı ısıtırken, titreyen ellerimle bir sigara yaktım.</p>
<p><i>Kim olduğunuzu biliyorum</i>, dedim. <i>Ömrüm boyunca bildim</i>.</p>
<p>Karşı tarafta sessizlik oldu; ses çıkarmadan ağladığı, başını ahizeden uzaklaştırdığı duygusuna kapıldım.</p>
<p>Yaklaşık bir saat konuştuk. Başına gelenleri bildiğimi, öyküyü babama her gece yatmadan önce defalarca anlattırdığımı söyledim. Peri kendi öyküsünden habersiz olduğunu, üvey dayısı Nebi’nin Kâbil’de, ölmeden önce bıraktığı ve bir sürü şeyin yanı sıra onun çocukluğuna dair ayrıntıları da sayıp döktüğü mektup olmasaydı, belki de habersiz öleceğini söyledi. Mektup Markos Varvaris adındaki birine, Kâbil’de çalışan bir cerraha teslim edilmiş, o da Peri’yi arayıp Paris’te bulmuştu. Peri geçen yaz Kâbil’e uçmuş, Markos Varvaris’le tanışmış, adam Peri için bir Şadbağ yolculuğu ayarlamıştı.</p>
<p>Konuşmanın sonlarına doğru, olanca gücünü toplamaya çalıştığını hissettim, nitekim sonunda söyleyebildi: <i>Eh, sanırım artık hazırım. Onunla konuşabilir miyim</i>?</p>
<p>Bunun üzerine, ona açıklamak zorunda kaldım.</p>
<p>Albümü iyice önüme çekiyor, Peri’nin gösterdiği resmi inceliyorum. Üstü dikenli telle kaplı, yüksek, parlak beyaz duvarların ortasına oturtulmuş bir malikâne görüyorum. Daha doğrusu, birinin malikâne diye anladığı, yürekler acısı yanılgıyı: üç katlı bir pembe, yeşil, sarı, beyaz cümbüşü; bir korkuluk duvarları, ufak kuleler, sivri saçaklar, mozaikler, aynalı tavan pencereleri resmi geçidi. İyice çığırından çıkmış bir <i>kitsch</i> abidesi.</p>
<p>“Tanrım!” diye soluyorum.</p>
<p>“<i>C’est affreux, non</i>?” diyor Peri. “Korkunç, değil mi? Afganlar bunlara uyuşturucudan, narkotikten dolayı <i>Narko Sarayları</i> diyor. Bu, tanınmış bir savaş suçlusunun evi.”</p>
<p>“Şadbağ’dan geriye kalan bu mu?”</p>
<p>“Eski köyden, evet. Bir bu, bir de dönümlerce meyve ağacı -nasıl diyorsunuz?- <i>des vergers</i>.”</p>
<p>“Meyve bahçeleri.”</p>
<p>“Evet.” Parmaklarını resimdeki malikânenin üzerinde gezdiriyor. “Eski evimizin asıl yerini bilmek isterdim; demek istediğim, bu Narko Saray’ın tam olarak neresinde olduğunu.”</p>
<p>Bana eski köyün bulunduğu yerden dört kilometre kadar ileriye kurulmuş olan yeni Şadbağ’ı anlatıyor - okulları, kliniği, alışveriş semti, hatta küçük oteliyle artık bir kasaba o. Tercümanıyla birlikte üvey kardeşini işte o kasabada aramışlardı. Bütün bunları Peri’yle yaptığımız o ilk, uzun telefon konuşmasında öğrenmiştim; kasabada İkbal’i tanıyan kimse çıkmamıştı, ta ki Peri tesadüfen yaşlı bir adamla karşılaşıncaya kadar; adam İkbal’in eski bir çocukluk arkadaşıydı ve ona ailesiyle birlikte kaldığı, eski yeldeğirmeninin yakınındaki boş arsada rastlamıştı. İkbal eski arkadaşına, Pakistan’dayken California’nın kuzeyinde yaşayan üvey ağabeyinden para yardımı aldığını söylemişti. <i>Sordum ona</i>, dedi Peri telefonda. <i>İkbal sana ağabeyinin adını söyledi mi, diye sordum, adam da, evet, Abdullah’mış, dedi. Sonrası</i>, alors, <i>gerisi pek zor olmadı. Seni ve babanı bulmak yani</i>.</p>
<p><i>İkbal</i>’<i>in arkadaşına şimdi İkbal</i>’<i>in nerede olduğunu sordum</i>, diye sürdürdü Peri sözünü. <i>Ona ne olduğunu öğrenmek istedim, ama adam bilmediğini söyledi. Fakat cok gergin bir hali vardı, bunları söylerken yüzüme bakmıyordu. O zaman endişelendim, Peri, İkbal’in başına bir şey gelmiş olabilir</i>.</p>
<p>Albümün sayfalarını çeviriyor, çocuklarının -Alan, Isabelle, Thierry- torunlarının fotoğraflarını gösteriyor; yaş günü partilerinde, bir havuzun kenarında mayolarla verilmiş pozlar. Paris’te oturduğu daire, uçuk mavi duvarlar, pervaza kadar indirilmiş beyaz panjurlar, kitap rafları. Romatizma onu emekliliğe zorlayana kadar matematik dersi verdiği üniversitedeki tıklım tıkış çalışma odası.</p>
<p>Ben sayfaları çevirirken, o da bana kısa bilgiler veriyor: Kadim dostu Colette, Isabelle’in kocası Albert, oyun yazarı olan ve 1997’de geçirdiği kalp krizinden ölen, kendi eşi Eric. İkisinin fotoğrafını görünce duruyorum; inanılmayacak kadar gençler, ilginç bir lokantada yan yana, turuncu minderlerde oturuyorlar; Peri beyaz bir gömlek, erkek tişört giymiş, uzun, cılız saçlarını at kuyruğu yapmış.</p>
<p>“Bu, tanıştığımız akşam çekildi,” diyor Peri. “Ayarlanmış bir tanışmaydı.”</p>
<p>“Kibar bir yüzü var.”</p>
<p>Peri başıyla doğruluyor. “Öyleydi. Evlendiğimizde, aman Tanrım, dedim içimden, çok uzun bir süre birlikte olacağız. En azından otuz, belki de kırk yıl, diye düşündüm. Şansımız varsa, elli. Neden olmasın?” Gözlerini fotoğrafa dikiyor, bir an dalıp gidiyor, sonra hafifçe gülümsüyor. “Oysa zaman, cazibe gibi. Asla senin sandığın kadarına sahip değilsindir.” Albümü itiyor, kahvesini yudumluyor. “Peki ya sen? Sen hiç evlenmedin mi?”</p>
<p>Omuz silkip bir başka sayfayı açıyorum. “Bir keresinde ramak kalmıştı.”</p>
<p>“Özür dilerim, ‘ramak’?”</p>
<p>“Neredeyse evleniyordum, anlamına geliyor. Ama alyans takma safhasına gelemedik.”</p>
<p>Doğru değil bu. Acılı, berbat bir süreçti. Anısı şu an bile, göğüs kemiğimin gerisinde ince bir sızı.</p>
<p>Başını eğiyor. “Özür dilerim. Kabalık ettim.”</p>
<p>“Yo, önemli değil. Daha güzel, daha sorunsuz... Nasıl desem, ‘kambursuz’ birini buldu. Güzellik demişken, bu kim?”</p>
<p>Uzun siyah saçlı, iri gözlü, nefes kesici bir kadını gösteriyorum. Fotoğrafta elinde bir sigara tutuyor, sıkılmış görünüyor; dirseğini beline dayamış, başını lakaytça eğmiş ama bakışları delici, küstah.</p>
<p>“O Mamán. Annem, Nila Wahdati. Daha doğrusu, annem sandığım kişi. Biliyorsun.”</p>
<p>“Muhteşem bir kadın.”</p>
<p>“Öyleydi. İntihar etti. Dokuz yüz yetmiş dörtte.”</p>
<p>“Özür dilerim.”</p>
<p>“<i>Non, non</i>. Sorun değil.” Başparmağının kenarıyla dalgın dalgın resmi okşuyor. “Mamán zarif, yetenekliydi. Çok okurdu, pek çok konuda insanlara açıklamakta hiçbir sakınca görmediği, güçlü fikirleri vardı. Ama aynı zamanda çok derin bir hüznü vardı. Hayatım boyunca elime bir kürek tutuşturdu, <i>Hadi, içimdeki şu boşlukları doldur Peri</i>, dedi.”</p>
<p>Başımı sallıyorum. Ne demek istediğini anlıyorum galiba. “Ama dolduramadım. Daha sonra da doldurmak istemedim. Düşüncesizce şeyler yaptım. Pervasızca şeyler.” İskemlesinde geriye yaslanıyor, omuzları çökük, ince, beyaz elleri kucağında. Bir an durup tarttıktan sonra şöyle diyor: “<i>J’aurais dû être plus gentile</i> - daha yumuşak olmalıydım. İşte bu, yani sevecenlik bir insanın asla pişman olmayacağı tek şey. Yaşlandığında kendine kesinlikle şöyle demezsin: <i>Ah, keşke şu şu kişiye iyi davranmasaydım</i>. Bunu söylemek aklına bile gelmez.” Bir an yüzü allak bullak oluyor. Çaresiz bir okul çocuğuna benziyor. “Halbuki o kadar da zor olmazdı,” diyor bitkince. “Çok daha müşfik olmam gerekirdi. Senin gibi olmalıydım.” Soluğunu kederle bırakıp fotoğraf albümünü kapatıyor. Kısa bir duraklamanın ardından, “<i>Ah, bon</i>,” diyor canlı bir sesle, “şimdi senden bir ricam var.”</p>
<p>“Elbette.”</p>
<p>“Bana, yaptığın resimlerden birkaçını gösterir misin?”</p>
<p>Birbirimize bakıp gülümsüyoruz.</p>
<p class="exP">Peri bizimle bir ay kalıyor. Sabahları mutfakta hep birlikte kahvaltı ediyoruz. Peri’ye sütsüz kahve ile kızarmış ekmek, bana yoğurt, Baba’ya da son bir yıldır pek sevdiği yağda yumurtayla ekmek. Başta, onca yumurta yüzünden kolesterolünün yükselmesinden korktum, Baba’nın bir randevusunda Doktor Beşiri’ye danıştım. Doktor Beşiri yine kapalı ağzıyla gülümsedi, <i>Ah, yerinizde olsam bunu dert etmezdim</i>, dedi. İçim rahatlamıştı - en azından bir süreliğine, ta ki kısa bir süre sonra, Baba’nın kemerini bağlamasına yardım ederken kafama dank edinceye kadar: Doktor Beşiri<i>, </i>‘<i>O noktayı çoktan geçtik</i>,’ mi demek istemişti yoksa?</p>
<p>Kahvaltıdan sonra çalışma odama -bir başka deyişle, yatak odama- çekiliyorum; ben çalışırken Peri de babama refakat ediyor. Onun isteği üzerine, babamın izlemekten hoşlandığı televizyon programlarının listesini çıkardım, sabah ilaçlarının kaçta verileceğini, hangi atıştırmalıklardan hoşlandığını, canının onları genellikle ne zaman çektiğini yazdım. Bütün bunları kâğıda dökmem, Peri’nin fikriydi.</p>
<p><i>Gelip bana sorabilirsin</i>, dedim.</p>
<p><i>Seni rahatsız etmek istemiyorum</i>, dedi. <i>Ayrıca bilmek istiyorum, onu her yönüyle tanımak istiyorum</i>.</p>
<p>Onu uzun zamandır özlemini çektiği anlamda asla tanıyamayacağını söylemiyorum. Ama işin birkaç hilesini öğretiyorum. Örneğin, Baba’nın sinirleri gerilmeye başladığında, hemen eline bir “evden alışveriş” kataloğu ya da bir mobilya mağazasının broşürünü tutuşturarak nasıl yatıştırdığımı; her seferinde olmasa da, beni hâlâ şaşırtan nedenlerle, genellikle işe yarayan bir yöntem bu. Evde her ikisinden de bolca bulunduruyorum.</p>
<p><i>Uyuklamasını istediğinde, ya meteoroloji kanalını ya da golf ile ilgili bir şey aç. Bir de, yemek pişirme programlarını izlemesine sakın izin verme</i>.</p>
<p><i>Niçin</i>?</p>
<p><i>Bu tür programlar nedense asabını bozuyor</i>.</p>
<p>Öğle yemeğinden sonra hep birlikte gezintiye çıkıyoruz. Her ikisinin iyiliği için yürüyüşü kısa tutuyoruz; Baba’nın çok çabuk yorulması, Peri’nin de mafsal iltihabı yüzünden. Baba gözlerini dört açmış, kaldırımda Peri’yle benim aramda ürkek, sarsak adımlarla ilerliyor; başında eski, gazeteci çocuk kepi, üzerinde yün hırkası, ayağında yün astarlı mokasenleri. Sokağın köşesinde bir ortaokul var, önünde bakımsız bir futbol sahası, onun karşısında da Baba’yı sık sık götürdüğüm, küçük bir oyun alanı bulunmakta. Orada hep birkaç genç anneyle karşılaşıyoruz; yanlarında bebek arabaları, kum havuzunda debelenen, yeni yeni yürümeye başlamış bir çocuk; arada bir de sigara içerek salıncakta oyalanan, okulu kırmış yeniyetme bir çift görüyoruz. Bu gençler Baba’ya nadiren bakıyorlar - baktıklarında da yüzlerinde ya buz gibi bir kayıtsızlık ya da daha da kötüsü, gizli bir küçümseme oluyor, sanki babamın akıllılık edip yaşlanmaya, elden ayaktan düşmeye direnmesi gerekirmiş gibi.</p>
<p>Bir gün, çalışmaya ara verip kahvemi tazelemek için mutfağa giderken baş başa televizyon izlediklerini görüyorum. Baba malum koltuğunda, mokasenleri örtünün altından çıkmış, başı öne eğik, ağzı hafif açık; kaşları ya dikkatini toplama gayretiyle ya da kafası karıştığından çatık. Peri onun yanında oturuyor, ellerini kucağında kavuşturmuş, ayak bileklerini çaprazlamış.</p>
<p>“Bu da kim?” diye soruyor Baba.</p>
<p>“Latika”</p>
<p>“Kim?”</p>
<p>“Latika, gecekondu mahallesinden gelen küçük kız. Hani trene atlayamayan.”</p>
<p>“Hiç de küçük görünmüyor.”</p>
<p>“Evet ama aradan yıllar geçti,” diyor Peri. “Artık büyüdü.”</p>
<p>Geçen hafta bir gün, oyun parkında üçümüz bir tahta sırada otururken Peri şöyle dedi: <i>Abdullah, sen çocukken senden küçük bir kız kardeşin olduğunu anımsıyor musun</i>?</p>
<p>Daha cümlesini bitirmesine kalmadan, Baba ağlamaya başladı. Peri onun başını tutup göğsüne bastırdı, telaşla, üst üste, <i>Özür dilerim, çok özür dilerim</i>, derken elleriyle de yanaklarındaki yaşları siliyordu, ama Baba öyle güçlü hıçkırıklarla sarsılıyordu ki, sonunda nefessiz kaldı, boğulacak gibi oldu.</p>
<p>“Peki, bunun kim olduğunu biliyor musun, Abdullah?”</p>
<p>Baba homurdanıyor.</p>
<p>“O Jamal. Yarışma programındaki oğlan.”</p>
<p>“Değil,” diyor Baba kabaca.</p>
<p>“Değil mi?”</p>
<p>“Çaycı o!”</p>
<p>“Evet, ama bu... Nasıl derler? Geçmişten bir sahne. Daha öncesinden. Yani...”</p>
<p><i>Geriye dönüş</i>, diye fısıldıyorum kahve fincanımın içine.</p>
<p>“Yarışma şimdi yapılıyor, Abdullah. Oğlanın çay dağıtması daha önceydi.”</p>
<p>Baba gözlerini bön bön kırpıştırıyor. Ekranda, Jamal’le Salim, Mumbai’deki yüksek bir binanın tepesinde oturuyorlar, bacaklarını aşağıya sarkıtmışlar.</p>
<p>Peri gözlerinde bir aydınlanma beklercesine Baba’yı inceliyor. “Abdullah, sana bir şey soracağım,” diyor. “Bir gün bir milyon dolar kazansan ne yapardın?”</p>
<p>Baba yüzünü buruşturuyor, kıpırdanıyor, sonra koltuğuna biraz daha yayılıyor.</p>
<p>“<i>Ben</i> ne yapardım, biliyorum,” diyor Peri.</p>
<p>Baba boş gözlerle ona bakıyor.</p>
<p>“Bir milyon dolar kazansam, bu sokakta bir ev alırdım. Böylece seninle komşu olurduk, ben de her gün buraya gelirdim, birlikte televizyon izlerdik.”</p>
<p>Baba sırıtıyor.</p>
<p>Ama birkaç dakika sonra, odama dönmüş, kulaklığımı takıp yazmaya koyulmuştum ki, büyük bir şangırtı, ardından da Baba’nın Farsça bir şeyler haykırdığını duyuyorum. Kulaklığı çıkardığım gibi mutfağa koşuyorum. Peri sırtını mikrodalga fırının bulunduğu duvara vermiş, ellerini korunmak istercesine çenesinin altında kavuşturmuş, Baba ise gözlerinde delice bakışlar, bastonuyla onu omzundan dürtüyor. Ayaklarının dibinde, kırılmış bir su bardağının kırıkları.</p>
<p>“Çıkar onu buradan!” diye haykırıyor Baba, beni görünce. “Bu kadının derhal gitmesini istiyorum!”</p>
<p>“Baba!”</p>
<p>Peri’nin yüzü bembeyaz. Gözlerinden yaşlar fışkırıyor.</p>
<p>“Baba, Tanrı aşkına, bırak şu bastonu! Ve sakın yürüme. Ayağını keseceksin.”</p>
<p>Epeyce bir mücadeleden sonra bastonu elinden almayı başarıyorum.</p>
<p>“Bu kadının gitmesini istiyorum! Hırsızın teki!”</p>
<p>“Ne diyor?” diye soruyor Peri acınacak bir halde.</p>
<p>“Haplarımı çaldı!”</p>
<p>“O haplar onun, Baba,” diyorum. Bir elimle omzundan tutuyor, onu mutfaktan çıkartıyorum. Elimin altındaki beden tir tir titriyor. Peri’nin yanından geçerken babam bir kez daha saldırmaya yelteniyor, güçbela zapt ediyorum. “Pekâlâ, bu kadar yeter, Baba. Onlar onun ilaçları, senin değil. Elleri için alıyor.” Televizyon koltuğuna doğru giderken sehpadan bir katalog kapıyorum.</p>
<p>“O kadına güvenmiyorum,” diyor Baba, kendini koltuğa bırakırken. “Sen bilmiyorsun. Ama ben bilirim. Bir hırsızı görür görmez tanırım!” Soluk soluğa elimdeki katalogu çekip alıyor, bir hışım sayfaları çevirmeye başlıyor. Sonra kapatıp kucağına bırakıyor, başını kaldırıp bana bakıyor; kaşları havada. “Ayrıca pis yalancının teki. Bana ne dedi biliyor musun, bu kadın? Ne dediğini biliyor musun? Kız kardeşim olduğunu söyledi! <i>Kardeşim</i>! Hele Sultana bunu bir duysun da.”</p>
<p>“Tamam, Baba. Ona birlikte söyleriz.”</p>
<p>“Deli karı.”</p>
<p>“Anneme söyleriz, hep birlikte bir güzel güleriz, sonra da bu deli kadını kapı dışarı ederiz. Hadi, şimdi biraz rahatla, dinlen, Baba. Her şey yolunda. Hadi.”</p>
<p>Meteoroloji kanalını açıyor, yanına oturuyorum, titremesi duruncaya, solukları ağırlaşıncaya kadar omzunu okşuyorum. Beş dakikaya kalmadan uykuya dalıyor.</p>
<p>Mutfağa dönünce, Peri’yi yere çökmüş, sırtını bulaşık makinesine dayamış bir durumda buluyorum. Sarsılmış görünüyor. Bir kağıt peçeteyle gözlerini kuruluyor.</p>
<p>“Çok üzgünüm,” diyor. “Basiretim bağlandı.”</p>
<p>“Önemli değil,” diyorum lavabonun altından süpürgeyle faraşı alırken. Cam kırıklarının arasında pembeli, turunculu küçük hapları buluyorum. Onları tek tek topluyor, cam parçalarını da faraşa süpürüyorum.</p>
<p>“<i>Je suis une imbécile</i>.<a href="Footnotes.xhtml#fnote29" id="fnote_29"><sup>29</sup></a> Ona söylemek istediğim o kadar çok şey var ki. Düşündüm ki, eğer ona gerçeği söylersem, belki... Aslında ne düşündüğümü bilmiyorum.”</p>
<p>Kırıkları çöp kutusuna boşaltıyorum. Diz çöküyor, Peri’nin gömleğinin yakasını açıp, Baba’nın bastonuyla dürttüğü yeri kontrol ediyorum. “Moraracak. Burada konunun uzmanı konuşuyor, bilesin.” Yere, yanına oturuyorum.</p>
<p>Avucunu açıyor, hapları avucuna koyuyorum. “Sık sık böyle olur mu?”</p>
<p>“Bazı günler sağı solu belli olmuyor.”</p>
<p>“Belki de profesyonel yardım almayı düşünmelisin, ha?” Başımı sallıyor, iç geçiriyorum. Son zamanlarda, Baba yabancı bir yatakta kıvrılmış, bir yabancının getirdiği kahvaltı tepsisini süzerken benim boş bir eve uyanacağım o kaçınılmaz sabahı epeyce düşündüm. Baba ortak bir etkinlik salonunda, bir masanın başına çökmüş, uyukluyor.</p>
<p>“Biliyorum,” diyorum, “ama henüz değil. Ona becerebildiğim sürece bizzat bakmak istiyorum.”</p>
<p>Peri gülümsüyor, burnunu temizliyor. “Seni anlıyorum.”</p>
<p>Anladığından emin değilim. Öteki nedeni söylemiyorum ona. Onu kendime bile itiraf etmekte zorlanıyorum. Öylesine arzulamama karşın, özgür kalmaktan ödümün koptuğunu yani. Baba gidince bana ne olacağından, nasıl yaşayacağımdan korktuğumu. Ömrüm boyunca cam bir tankın içindeki, saydam olsa da nüfuz edilemez, aşılamaz bir engelin gerisindeki bir akvaryum balığı gibi güvenle yaşadım. Karşı taraftaki parıltılı dünyayı gözlemekte, canım isterse kendimi onun içinde düşlemekte özgürdüm. Ama hep, Baba’nın benim için inşa ettiği, sağlam, geçit vermez bir varoluşun sınırları içinde, korunaklı, kısıtlı kaldım, başlarda yaşım gençken bile isteye, şimdiyse, babam günden güne solup giderken, çaresizce. Sanırım cam duvarlara alıştım ve cam kırıldığı, tek başıma kaldığım takdirde suyla birlikte dışarıya fışkırıp kendimi hiç bilmediğim, engin bir boşlukta umutsuzca çırpınırken, soluk almak için deli gibi debelenirken bulmaktan ödüm kopuyor.</p>
<p>Nadiren kabullendiğim gerçek şu ki, Baba’nın ağırlığını sürekli sırtımda hissetme ihtiyacı duydum.</p>
<p>Aksi halde, sanat okulu hayalimden o kadar çabuk vazgeçer, Baba Baltimore’a gitmememi istediğinde, en küçük bir mücadele vermeden boyun eğer miydim? Neal’ı, birkaç yıl önce nişanlandığım erkeği bırakır mıydım? Güneş enerjisi panelleri kuran, küçük bir şirketin sahibiydi. Abe’i Kebabevi’nde görür görmez hoşlandığım, siparişini sorduğumda başını menüden kaldırıp gülümseyince kırışıklarla dolan, köşeli bir yüzü vardı. Sabırlı, cana yakın, itidalli biriydi. Peri’ye onunla ilgili söylediklerim doğru değildi. Neal beni daha güzel bir kız için terk etmemişti. Onunla aramı ben bozmuştum. İslam dinine geçmeyi, Farsça öğrenmeyi kabul ettiği zaman bile, başka kusurlar, başka gerekçeler bulmuştum. Sonunda paniğe kapılmış, kendimi evdeki yaşamımın bildik kuytularına, deliklerine, yarıklarına atmıştım.</p>
<p>Peri yavaş yavaş doğruluyor. Üstünü başını düzeltişini seyrediyorum; burada, karşımda durmasının ne büyük bir mucize olduğu beni bir kez daha çarpıyor.</p>
<p>“Sana göstermek istediğim bir şey var,” diyorum.</p>
<p>Kalkıp odama gidiyorum. Çocukluk evinden hiç ayrılmamanın garipliklerinden biri de, eski odanı kimsenin boşaltmaması, oyuncaklarını yok pahasına satıp küçülmüş giysilerini ona buna dağıtmaması. Otuzuna merdiven dayamış bir kadın olarak, etrafımda çok fazla çocukluk yadigarı bulunduğunun farkındayım; çoğu da yatağımın ayakucunda duran büyükçe bir sandığa tıkıştırılmış durumda. Sandığın kapağını açıyorum. İçi eski bebeklerle, yelesini taramaya bayıldığım pembe atla, resim kitaplarıyla, ilkokuldayken annemle babam için kuru fasulyelerden, simler ve minik, parıltılı yıldızlardan yaptığım doğum günü ve sevgililer günü kartlarıyla dolu. Neal’le son konuşmamızda, ben ipleri kopardığımda, <i>Seni bekleyemem, Peri</i>, demişti. <i>Bıırada durup senin büyümeni bekleyemem</i>.</p>
<p>Sandığın kapağını kapatıyor, oturma odasına dönüyorum; Peri babamın karşısındaki kanepeye oturmuş. Yanına geçiyorum.</p>
<p>“İşte,” diyorum kartpostal destesini uzatarak.</p>
<p>Yan sehpada duran okuma gözlüğünü alıyor, kartpostalların etrafındaki lastik bandı çıkarıyor. İlk karta bakıp kaşlarını çatıyor. Las Vegas’taki Caesars Palace Oteli’nin gece çekilmiş, pırıl pırıl, ışıl ışıl bir fotoğrafı bu. Arkasını çevirip yüksek sesle okuyor.</p>
<p class="rTxt">21 Temmuz 1992</p>
<p class="emT1">Sevgili Peri,</p>
<p class="emT2">Buranın ne kadar sıcak bir yer olduğuna inanamazsın. Baba bugün kiralık arabamızın motor kapağına dokununca eli yandı, su topladı! Annem üzerine diş macunu sürdü. Caesars Palace’ta Romalı askerler var, kılıçları, miğferleri, kırmızı pelerinleri filan tastamam. Baba, annemin onlarla resmini çekmek istediyse de, annem yanaşmadı. Ben çektirdim ama! Eve dönünce gösteririm. Şimdilik bu kadar Seni özledim. Keşke burada olsaydın.</p>
<p class="emT2">Peri</p>
<p class="emT2" style="margin-top:20px">Not: Bunları yazarken dünyanın en müthiş dondurmasını yiyorum.</p>
<p class="exP">Bir sonraki kartpostalı alıyor. Hearst Şatosu. Arkasını bu sefer mırıldanarak okuyor. <i>Kendi hayvanat bahçesi var! Ne kadar havalı, değil mi? Kangurular, zebralar, antiloplar, Asya develeri - şu iki hörgüçlü olanlardan</i>! Bir tanesi Disneyland’den, cadı şapkalı Miki Fare, elindeki değneği sallıyor. <i>Asılmış adam tavandan düşünce annem çığlık attı! Bir duymalıydın</i>! La Jolla Koyu. Big Sur. 17 Mile Yolu. Muir Ormanları. Tahoe Gölü. <i>Özledim seni. Buraya kesinlikle bayılırdın. Keşke yanımda olsaydın</i>.</p>
<p><i>Keşke burada olsaydın</i>.</p>
<p><i>Keşke burada olsaydın</i>.</p>
<p>Peri gözlüğünü çıkarıyor. “Kendine kartpostal mı attın?” Başımı hayır anlamında sallıyorum. “Sana attım.” Gülüyorum. “Bu çok utanç verici.”</p>
<p>Peri kartpostalları sehpaya bırakıyor, bana yaklaşıyor. “Anlat hadi.”</p>
<p>Gözlerimi ellerime dikiyor, bileğimdeki saati çeviriyorum. “Seninle kardeş olduğumuzu hayal ederdim, ikiz kardeş. Seni benden başka kimse göremezdi. Sana her şeyimi anlatırdım. Bütün sırlarımı. Benim için öyle gerçektin ki, daima yanımdaydın. Senin sayende kendimi o kadar da yalnız hissetmezdim. Seninle <i>Doppelgänger</i> gibiydik. Bu sözcüğün anlamını biliyor musun?”</p>
<p>Gözlerine bir gülücük yerleşiyor. “Evet.”</p>
<p>İkimizin, rüzgârla kilometrelerce uzağa savrulan, ama her ikimizi de döken ağacın iç içe geçmiş, derin kökleriyle birbirine sıkı sıkıya bağlı iki yaprak olduğumuzu hayal ederdim.</p>
<p>“Benim için tam tersi geçerliydi,” diyor Peri. “Sen bir varoluş hissettiğini söylüyorsun, bense hep bir yokluk duyumsadım. Kaynağı olmayan, muğlak bir sızı. Doktora neresinin ağrıdığını gösteremeyen, ancak canı acıyan bir hasta gibiydim.” Elini benimkinin üzerine koyuyor, bir dakika kadar ikimiz de konuşmuyoruz.</p>
<p>Baba koltuğunda inliyor, konumunu değiştiriyor.</p>
<p>“Gerçekten üzgünüm,” diyorum.</p>
<p>“Neden üzgünsün?”</p>
<p>“Bu kadar geç kavuşmanıza.”</p>
<p>“Ama <i>kavuştuk</i>, öyle değil mi?” diyor yoğun duyguların çatallaştırdığı sesiyle. “Ve o artık böyle biri. Benim için hiç fark etmez. Mutluyum. Yitirdiğim bir parçamı buldum.” Elimi sıkıyor. “Ve seni buldum, Peri.”</p>
<p>Sesi çocukluk özlemlerimi çekiştiriyor. Yalnızlık çektiğimde nasıl onun adını -<i>adımızı-</i> fısıldadığımı ve soluğumu tutup bir yankı beklediğimi anımsıyorum; sesime bir gün karşılık alacağımdan öyle emindim ki. Şimdi onun ağzından, bu oturma odasında adımı duymak, bizi ayıran bütün o yılların hızla, gerisingeri katlanmasından, üst üste binip kapanmasından farksız; zaman bir akordeon gibi kendi kendine kapandı ve bir fotoğraf, bir kartpostal ebadına indi, çocukluğumun en parlak, en göz alıcı yadigarını getirip yanıma oturttu, elimi tutup adımı söylemesini sağladı. Bizim adımızı. Bir şeyin döndüğünü, çıt diye yerine oturduğunu hissediyorum. Uzun zaman önce kopartılmış bir şey yeniden yerine yapıştırıldı.</p>
<p>Göğsümdeki yumuşacık bir silkelenmenin ardından, benimkinin bitişiğinde, taptaze atmaya başlayan bir başka yüreğin boğuk gümbürtüsünü hissediyorum.</p>
<p>Baba televizyon koltuğunda dirseklerine dayanıp doğruluyor. Gözlerini ovuşturuyor, bizden yana bakıyor. “Siz iki kız ne entrikalar çeviriyorsunuz bakalım?”</p>
<p>Sırıtıyor.</p>
<p class="exP">Bir başka ninni. Bu seferki Avignon’daki köprüyle ilintili.</p>
<p>Peri önce melodisini mırıldanıyor, sonra sözlerini söylüyor:</p>
<p class="iPrg">Sur le pont d’Avignon<br/>
L’on y danse, l’on y danse<br/>
Sur le pont d’Avignon<br/>
L’on y danse tous en rand<a href="Footnotes.xhtml#fnote30" id="fnote_30"><sup>30</sup></a></p>
<p>“Ben küçükken Mamán öğretmişti,” diyor, ansızın çıkan, sert, soğuk rüzgâra karşı eşarbının düğümünü sıkılarken. Hava serin ama gökyüzü mavi, güneş parlak. Metalik gri Rhône’un geniş tarafına vuruyor, ırmağın yüzeyinde kırılıp minik ışık parçacıkları oluşturuyor. “Bu şarkıyı her Fransız çocuk bilir.”</p>
<p>Suya bakan bir tahta sırada oturuyoruz. O sözcükleri çevirirken, ben hayran hayran ırmağın karşısındaki kenti seyrediyorum. Kendi geçmişini daha yeni öğrenmiş biri olarak, kendimi böyle tıka basa tarih dolu, geçmişi bütünüyle korunmuş, belgelenmiş bir yerde bulmaktan huşu içindeyim. Olağanüstü bir şey bu. Bu şehir olağanüstü. Havanın duruluğuna, durup durup ırmağa çullanan, suyu taş kenarlara çarpan rüzgâra, ışığın bu kadar dolgun ve yoğun olmasına, dört bir yandan parıldayarak yansımasına şaşkınlık dolu bir hayranlık duyuyorum. Parktaki tahta sıradan, kadim kent merkezini çember içine alan eski kale duvarlarını, kalenin dar, eğri büğrü sokaklarını, Avignon Katedralinin batı kulesini, tepesinde ışıldayan yaldızlı Bakire Meryem heykelini görebiliyorum.</p>
<p>Peri bana köprünün hikayesini anlatıyor - on ikinci yüzyılda, meleklerden ırmağın üstüne bir köprü yapma talimatı aldığını ileri süren genç çoban, iddiasını kanıtlamak için muazzam bir kayayı kaldırdığı gibi suya fırlatmış. Peri, koruyucu azizleri Nicholas’ın şerefine köprüye tırmanan Rhone’lu kayıkçıları anlatıyor. Ve yüzyıllardır köprünün kemerlerini kemirip duran, çökmelerine yol açan taşkınları. Bunları, sabah bana gotik tarzdaki des Papes Sarayı’nı gezdirirken sergilediği o tezcanlı, gergin enerjiyle sayıp döküyor. Sesli rehberlik hizmetinin kulaklığını kaldırıp bir freski gösteriyor, dikkatimi ilginç bir ahşap oymaya, vitraya ya da tepemizdeki birbiri üzerinden geçmeli kirişlere çekmek için dirseğimi tutuyor.</p>
<p>Papalık Sarayı’nın dışında soluk almadan konuşuyor; katedral meydanında güvercin sürülerinin, turistlerin arasında gezinir, bilezikler, sahte saatler satan, rengârenk tunikli Afrikalı sokak satıcılarının, bir elma sandığına oturmuş, akustik gitarıyla “Bohemian Rhapsody”yi çalan, genç, gözlüklü müzisyenin önünden geçerken ağzından bütün azizlerin, papaların, kardinallerin adları dökülüyor. Amerika ziyaretinden aklımda böylesine konuşkan bir Peri kalmamış, onun için de bir geciktirme taktiği uyguladığı duygusuna kapılıyorum; asıl yapmak istediği -yapacağımız- şeyin etrafında dönüp duruyoruz, bütün bu sözcükler de bir köprü sanki.</p>
<p>“Ama yakında gerçek bir köprü göreceksin,” diyor. “Herkes geldiğinde. Hep birlikte Pont du Gard’a gideceğiz. O köprüyü biliyor musun? Hayır mı? <i>Ah lá lá. C’est vraiment </i><i>merveilleux</i>.<a href="Footnotes.xhtml#fnote31" id="fnote_31"><sup>31</sup></a> Romalılar birinci yüzyılda Eure’den Nîmes’e su nakletmek için yapmışlar. Tam elli kilometre! Bir mühendislik başyapıtı, Peri.”</p>
<p>Dört gündür Fransa’dayım, iki gündür de Avignon’da. Peri’yle birlikte, kapalı, serin bir Paris’ten trene bindik ve aydınlık, tertemiz bir gökyüzüne, ılık bir esintiye, ağaçlarda cıvıldayıp duran bir ağustosböceği korosunun ortasına indik. İstasyonda, bavulumu indirmek için delice bir koşuşturma başladı, neredeyse başaramıyordum, trenden son anda, tam kapılar arkamdan vızıldayarak kapanırken atladım. Baba’ya, nasıl üç saniye farkla kendimi ta Marsilya’da bulmaktan kurtulduğumu anlatmayı zihnime yazdım.</p>
<p><i>Abdullah nasıl</i>? diye sordu Peri, Paris’te, taksiyle Charles de Gaulle Havalimanı’ndan onun dairesine giderken.</p>
<p><i>Malum yolculuğun daha ileri bir aşamasında</i>, dedim.</p>
<p>Baba artık bir bakımevinde Kuruma yaptığım ilk keşif gezisinde, yönetici Penny -uzun boylu, çilek rengi saçlı, narin bir kadın- bana etrafı gezdirirken, o kadar da kötü değil, diye düşündüm.</p>
<p>Sonra şöyle dedim: <i>O kadar da kötü değil</i>.</p>
<p>Temiz, bahçeye bakan pencereleri olan bir yerdi; Penny bahçede her çarşamba, saat dört buçukta çay partisi verildiğini söyledi. Lobide hafif bir tarçın ve çam kokusu vardı. Artık isimleriyle bildiğim personel, yardımsever, sabırlı, işinin ehli görünüyordu. Gözümün önünde hep harabeye dönmüş yüzleri, kıllı çeneleriyle, salyalarını akıtarak kendi kendine konuşan, gözleri televizyon ekranına çivili ihtiyar kadınlar canlanırdı. Oysa gördüğüm huzurevi sakinlerinin çoğu o kadar da ihtiyar değildi. Çoğunun tekerlekli iskemleye bile ihtiyacı yoktu.</p>
<p><i>Galiba daha kötüsünü bekliyordum</i>, dedim.</p>
<p><i>Öyle mi</i>? dedi Penny, şirin, profesyonel bir gülüşle.</p>
<p><i>Sizi gücendirdim, özür dilerim</i>.</p>
<p><i>Hiç de değil. İnsanların kafalarındaki bu tür yerlere ilişkin imgelerin tamamen bilincindeyiz. Öte yandan</i>, diye ekledi omzunun üstünden, daha temkinli ve özenli bir ses tonuyla, <i>burası kurumumuzun yardımla yaşam sürdürülen bölümü. Babanız hakkında verdiğiniz bilgilerden hareketle, burada rahat edeceğinden emin olmadığımı söylemeliyim. Sanırım Bellek Bakım Ünitesi ona daha uygun olacak. İşte geldik</i>.</p>
<p>Kapıyı bir anahtar kartla açıp bizi içeri aldı. Bu kilitli birim ne tarçın kokuyordu ne de çam. İç organlarım büzüşüverdi; ilk içgüdüm hemen dönüp buradan çıkmaktı. Penny eliyle kolumu tutup sıktı. Yoğun bir şefkatle yüzüme bakmaktaydı. Turun geri kalanını güçbela, devasa bir dalga misali bastıran suçluluk duygusuyla tamamladım.</p>
<p>Avrupa’ya hareketimden bir gün önce Baba’yı görmeye gittim. Yardımlı yaşam bölümünün lobisinden geçerken, telefonlara cevap veren Guatemalalı Carmen’e el salladım. Ortak toplantı salonunu dolduran huzurevi sakinleri, gayet resmi bir edayla konser vermekte olan, lise öğrencilerinden kurulu yaylı sazlar dörtlüsünü dinlemekteydi; ardından, bilgisayarların, kitaplıkların ve domino tahtalarının bulunduğu, çok amaçlı salondan, ilan tahtasının önünden geçtim, üzeri dizi dizi yararlı öneriler ve duyurularla doluydu: <i>Soyanın kötü kolesterolünüzü düşürebileceğini biliyor muydunuz? Bu salı saat 11’deki Bulmaca ve Mütalaa Saati’ni kaçırmayın</i>!</p>
<p>Kilitli bölüme girdim. Kapının bu yanında çay partileri, bingolar yoktu. Burada hiç kimse güne <i>tai-chi</i> yaparak başlamıyordu. Baba’nın odasına girdim, ama odada değildi. Yatağı yapılmıştı, televizyonu kapalıydı, başucu sehpasında yarım bardak su duruyordu. Azıcık rahatlamıştım. Baba’yı o hastane yatağında yan yatmış, ellerini yastığın altına sokmuş, çukura kaçmış gözlerle anlamsızca bana bakarken bulmaktan nefret ediyordum.</p>
<p>Baba’yı eğlence odasında, bahçeye açılan camın önünde buldum; tekerlekli iskemlesine gömülmüştü. Üzerinde pazen pijaması, başında gazeteci çocuk kepi vardı. Kucağına, Penny’nin <i>parmaklama önlüğü</i> dediği şey yayılmıştı. Üzerinde babamın boncuk geçirebileceği ipler, açıp kapamaktan hoşlandığı düğmeler vardı. Penny’nin dediğine göre, parmaklarını işlevsel tutmaya yarıyordu.</p>
<p>Yanağını öptüm, yanına bir iskemle çektim. Biri onu tıraş etmiş, saçlarını da ıslatıp taramıştı. Yüzü sabun kokuyordu.</p>
<p><i>Evet, büyük gün geldi</i>, dedim. <i>Yarın Peri’yi ziyarete, Fransa’ya gidiyorum. Sana söylemiştim, hatırlıyor musun</i>?</p>
<p>Baba gözlerini kırptı. Daha felç geçirmeden, içe kapanmaya, uzun, derin sessizliklere dalmaya, kederli bir surat takınmaya başlamıştı bile. Felçten beri yüzü bir maskeye dönüştü, ağzı yamuk, asla gözlerine ulaşmayan, kibar bir tebessümcükle sonsuza kadar dondu. Felçten bu yana tek kelime etmedi. Bazen dudakları aralanıyor, soluk vermeyi andıran, boğuk bir ses çıkarıyor -<i>Aaaah</i>!- sonunu tizleştirme biçimi, şaşırdığını ya da söylediğim bir şeyin, içinde küçücük bir tepkiyi renklediğini düşündürüyor.</p>
<p><i>Paris’te buluşacağız, sonra trenle Avignon’a ineceğiz. Fransa’nın güneyinde bir kent. On dördüncü yüzyılda papaların yaşadığı yer. Dolayısıyla, görülecek epeyce şey var. Ama asıl önemli kısmı, Peri çocuklarına ziyaretimden söz etmiş, Avignon’da hepsi bize katılacak</i>.</p>
<p>Baba gülümsemeyi sürdürdü, tıpkı geçen hafta Hector onu görmeye geldiğinde yaptığı, ona San Francisco Devlet Üniversitesi’nin Güzel Sanatlar ve Klasik Yunan ve Latin Edebiyatları Fakültesi’ne yolladığım başvuru formumu gösterdi ğimde yaptığı gibi.</p>
<p><i>Yeğenin Isabelle’le kocası Albert’in Provans’ta, Les Baux adındaki kasabanın yakınında bir sayfiye evleri varmış. İnternetten baktım, Baba. İnanılmaz güzellikte bir kasaba. Alpilles Dağları’nın kireçtaşı zirvelerine kurulmuş. Oradaki bir ortaçağ şatosunun kalıntılarını gezebiliyor, tepeden düzlükleri, meyve bahçelerini seyredebiliyorsun. Bol bol resim çekecek, dönünce de sana göstereceğim</i>.</p>
<p>Yakınımızda bornozlu, yaşlı bir kadın, halinden memnun bir tavırla, bir parçalı bulmacayla uğraşmaktaydı. Bir sonraki masada oturan kabarık ak saçlı kadınsa elindeki çatalları, kaşık ve bıçakları, gümüş takımların konduğu çekmeceli kutuya yerleştirmekle meşguldü. Köşedeki geniş ekranlı televizyonda, bilekleri birbirine kelepçelenmiş Ricky ile Lucy tartışıyordu.</p>
<p>Baba, <i>Aaaaah</i>! dedi.</p>
<p><i>Yeğenin Alain ile karısı Ana, beş çocuklarıyla birlikte İspanya’dan gelecekler. Hepsinin adını bilmiyorum, ama çabucak öğreneceğimden eminim. Peri</i>’<i>yi gerçekten mutlu edense, öteki yeğenin -Peri’nin en küçük oğlu- Thierry’nin de geliyor olması. Onu yıllardır görmemiş. Hiç konuşmamışlar. Thierry, Afrika’daki işinden dinlenme izni alıp uçağa atlayacak. Velhasıl kocaman bir aile buluşması olacak</i>.</p>
<p>Daha sonra, gitmek üzere ayağa kalkınca, bir kez daha yanağından öptüm. Yüzümü yüzüne bastırıp biraz oyalandım, beni çocuk yuvasından almaya gelişini anımsadım; sonra ikimiz birlikte annemi işten almak üzere Denny’nin Yeri’ne giderdik. Localardan birine oturup annemin mesai bitiş kâğıdını imzalamasını beklerdik; lokanta müdürünün bana her seferinde ikram ettiği dondurma topunu yerken, bir yandan da Baba’ya o gün yaptığım resimleri gösterirdim. Her birine nasıl da sabırla, dikkatle, uzun uzun bakar, başını onaylarcasına sallardı.</p>
<p>Baba’nın yüzünde malum gülümsemesi belirdi.</p>
<p><i>Ah. Az kaldı unutuyordum</i>.</p>
<p>Eğildim, geleneksel vedalaşma ayinimizi tekrarladım; parmaklıklarımı yanaklarında, kırışmış alnında, şakaklarında, seyrelmiş kır saçlarında, kafatasının sert, kabuklu yüzeyinde, kulaklarının arkasında gezdirdim, bütün kötü rüyaları kafasından yolup attım. Görünmez çuvalı açtım, kâbusları içine attım, ağzını büzüp ipini bağladım.</p>
<p><i>İşte oldu</i>.</p>
<p>Baba gırtlağından bir ses çıkardı.</p>
<p><i>Mutlu rüyalar</i>, <i>Baba, iki hafta sonra görüşürüz. </i>O anda kafama dank etti, daha önce hiç bu kadar uzun süre ayrı kalmamıştık.</p>
<p>Uzaklaşırken, Baba’nın gözleriyle beni izlediğine dair kesin bir duyguya kapıldım. Ama dönüp baktığımda, başını öne eğmiş, parmaklama önlüğünün düğmelerinden biriyle oynamaktaydı.</p>
<p>Peri şimdi de Isabelle’le Albert’in evinden söz ediyor. Bana resimlerini gösterdi. Luberon tepelerinde, Provans tarzı, taştan yapılma, yenilenmiş, nefis bir çiftlik evi; ön kapının dışında meyve ağaçları ve bir çardak, içeride pişmiş tuğladan bir zemin ve açıkta duran kirişler.</p>
<p>“Sana gösterdiğim resimde görülmüyor, ama harika bir manzarası var; Vaucluse Dağları’na bakıyor.”</p>
<p>“Hepimiz sığacak mıyız? Bir çiftlik evine göre fazla kalabalığız sanki.”</p>
<p>“<i>Plus on est de fous, plus on rit</i>,” diyor. “İngilizcesi neydi? Nerde çokluk, orda mutluluk?”</p>
<p>“Orda <i>bolluk</i>.”</p>
<p>“<i>Ah voilá. C’est ça</i>.”<a href="Footnotes.xhtml#fnote32" id="fnote_32"><sup>32</sup></a></p>
<p>“Peki ya çocuklar? Onlar nerede?”</p>
<p>“Peri?” </p>
<p>Yüzünü inceliyorum. “Efendim?”</p>
<p>Göğsündeki soluğu uzun uzun boşaltıyor. “Artık verebilirsin.”</p>
<p>Başımı sallıyorum. Ayaklarımın arasındaki el çantasına uzanıyorum.</p>
<p>Onu aylar önce, Baba’yı bakımevine götürdüğümde bulmam gerekirdi. Ama Baba’nın eşyalarını toplarken, koridordaki dolabın üzerinde duran üç bavulun en tepesindekini aldım ve Baba’nın bütün giysilerini içine sığdırmayı başardım. Ebeveynimin yatak odasını boşaltacak gücü epeyce sonra buldum. Eski duvar kâğıdını söktüm, duvarları yeniden boyadım. Geniş yataklarını, annemin oval aynalı tuvalet masasını odadan çıkardım, babamın dolaptaki takım elbiselerini, annemin bluzlarıyla elbiselerini plastik kılıflara koydum. Birkaç seferde Yardım Kurumu’na götürmek üzere garaja yığdım. Çalışma masamı onların odasına taşıdım; orayı şimdi ofis niyetine kullanıyorum, sonbaharda okul başladığı zaman da çalışma odam olacak. Yatağımın ayakucundaki sandığı da boşalttım. Eski oyuncaklarımın, çocukluk giysilerimin, ayağıma çok küçük gelen sandaletlerin ve tenis ayakkabılarının tamamını bir çöp torbasına tıktım. Annemle babam için kendi elimle yaptığım bütün o doğum günü, babalar günü, anneler günü kartlarına görmeye dayanamıyordum. Geceleri, onların ayaklarımın ucunda olduğunu bilerek uyumama olanak yoktu. Çok fazla acı vericiydi.</p>
<p>Koridordaki dolabı temizlerken, kalan iki bavulu da alıp garaja koymak istediğimde, birinin içinden bir takırtı geldi. Fermuarını açtım ve kalın ambalaj kâğıdına sarılı bir paketle karşılaştım. Üzerine bir zarf bantlanmıştı. Zarfta İngilizce olarak şu sözcükler yazılıydı: <i>Kız kardeşim Peri’ye</i>. Baba’nın el yazısını hemen tanıdım; Abe’in Kebabevi’nde çalıştığım günlerde ben siparişleri alınca, oturduğu otomatik kasada bunları hemen not ederdi.</p>
<p>Simdi paketi Peri’ye veriyorum, açılmamış bir halde.</p>
<p>Kucağındaki pakete bakıyor, parmaklarını zarfın üzerindeki sözcüklerde gezdiriyor. Irmağın karşısında kilisenin çanları çalmaya başlıyor. Suyun kenarından fırlamış bir kayaya tünemiş olan kuş, ölü bir balığın iç organlarını koparmakta.</p>
<p>Peri çantasını karıştırıyor, içinde bir şey arıyor. “<i>J’ai oublié mes lunettes</i>,” diyor. “Okuma gözlüğümü yanıma almayı unuttum.”</p>
<p>“Benim okumamı ister misin?”</p>
<p>Zarfı paketten ayırmayı deniyor, ama bugün elleri için hiç de iyi bir gün değil, bir süre uğraştıktan sonra paketi bana doğru uzatıyor. Zarfı koparıp alıyorum. İçindeki katlanmış notu çıkarıyorum.</p>
<p>“Farsça yazmış.”</p>
<p>“Ama okuyabilirsin, değil mi?” diyor Peri, kaşları kaygıyla çatılmış. “Tercüme edebilirsin.”</p>
<p>“Elbette,” derken içime minicik bir gülümsemenin ve Baba’nın beni arabayla her salı üşenmeden götürdüğü Campbell’deki Farsça dersleri için -geç de olsa- bir minnetin yayıldığını hissediyorum. Şu an onu üstü başı yırtık pırtık, yolunu yitirmiş, sendeleyerek çölde ilerlerken tahayyül ediyorum, arkasında bıraktığı yol, hayatın ondan koparıp aldığı binlerce parlak parçacıkla dolu.</p>
<p>Bir hışım esen rüzgâra karşı pusulayı sıkıca tutuyorum. Kâğıda karalanmış üç cümleyi Peri’ye okuyorum.</p>
<p><i>Bana kısa sürede boğulup gideceğim sulara girmem gerektiğini söylüyorlar. Doğruca suya girmeden önce kıyıya senin için bunu bırakıyorum. Onu bulman için dua ediyorum, kardeşim, böylece boğulmadan önce yüreğimden ne geçtiğini bileceksin</i>.</p>
<p>Bir de tarih var. Ağustos 2007. “2007 ağustosu,” diyorum. “İlk teşhisin konduğu tarih.” Peri’den haber almamdan üç yıl önce.</p>
<p>Peri başını eğiyor, elinin tersiyle gözlerini kuruluyor. Yanımızdan iki kişilik bisikletleriyle genç bir çift geçiyor, kız -sarışın, pembe yüzlü, incecik- önde, kıvrım kıvrım rasta saçları, koyu esmer teniyle oğlan arkada. Birkaç adım ötemizde, çimlerin üzerinde, siyah deri şortlu, yeniyetme bir kız cep telefonuyla konuşuyor, öbür eliyle de kömür rengi, küçücük bir teriyerin kayışını tutuyor.</p>
<p>Peri paketi bana veriyor. Kâğıdını yırtıyorum. İçinden eski, teneke bir çay kutusu çıkıyor; kapağında uzun, kırmızı tunikli, sakallı bir Hintlinin solmuş resmi var. Elindeki dumanı tüten çay fincanını bir sunu gibi tutmakta. Fincandan çıkan buhar solmuş, kırmızı tuniğinse büyük kısmı pembeleşmiş. Mandalı kaldırıp kapağı açıyorum. İçi her renkte, her biçimde kuş tüyleriyle dolu. Kısa, koyu yeşil tüyler; uzun, kara saplı, kızıl tüyler; muhtemelen bir yabanördeğinin yer yer açık mora çalan, şeftali rengi tüyü; alt tarafı koyu lekelerle dolu, kahverengi tüyler; ucunda iri bir göz bulunan, yeşil bir tavuskuşu tüyü.</p>
<p>Peri’ye dönüyorum. “Bunun ne anlam taşıdığım biliyor musun?”</p>
<p>Peri çenesi titreyerek başını yavaşça sallıyor. Kutuyu benden alıp içine bakıyor. “Hayır,” diyor. “Tek bildiğim, Abdullah’la birbirimizi kaybettiğimizde, bunun ona benden çok daha derin bir acı verdiği. Ben şanslıydım, yaşımın küçük olması beni korudu. <i>Je pouvais oublier</i>. Unutma lüksüm vardı. Onun yoktu.” Tüylerden birini kaldırıyor, bileğine sürtüyor; ansızın canlanıp uçmasını beklercesine tüyü süzüyor. “Bu tüyün önemini, öyküsünü bilmiyorum, ama Abdullah’ın beni düşündüğü anlamına geldiğini biliyorum. Bunca yıldır. Beni hep hatırlamış.”</p>
<p>O sessizce ağlarken kolumu onun omzuna doluyorum. Güneşe batmış ağaçları, önümüzden, köprünün altından akıp giden nehri seyrediyorum - şu çocuk şarkısındaki köprünün. Aslında yarım bir köprü bu, özgün kemerlerinden yalnızca dördü ayakta. Irmağın ortasında bitiveriyor. Uzanmış, öteki yarısıyla birleşmeye çalışmış ama ulaşamamış sanki.</p>
<p>O gece otelde, yatakta yatıp penceremizde asılı duran şişko dolunayı dürtükleyen bulutları izliyorum. Aşağıda, ökçeler kaldırım taşlarında çınlıyor. Kahkahalar, gevezelikler. Küçük motosikletlerin patpatları. Sokağın karşısındaki lokantadan tepsilerdeki bardakların şıngırtısı geliyor. Bir piyanonun tıngırtısı döne kıvrıla cama, oradan da kulaklarıma ulaşıyor.</p>
<p>Yan dönüyor, yanımda sessizce uyuyan Peri’ye bakıyorum. Bu ışıkta yüzü solgun. Çehresinde Baba’yı görüyorum - bundan böyle Peri’ye her bakışımda babamı bulacağımı biliyorum. Peri benim kanımdan, canımdan. Yakında çocuklarıyla, çocuklarının çocuklarıyla tanışacağım; kanım onların da damarlarında akıyor. Yalnız değilim. Ani bir mutluluk dalgası beni hazırlıksız yakalıyor. Damla damla içime aktığını hissediyorum ve gözlerim minnetle, umutla yaşarıyor.</p>
<p>Uyuyan Peri’yi seyrederken aklıma Baba’yla yatma vakti oynadığımız oyun geliyor. Kötü rüyaların çıkarılıp atılması, güzel rüyaların verilmesi. Ona en sık verdiğim rüyayı anımsıyorum. Peri’yi uyandırmamaya özen göstererek üstüne doğru eğiliyor, elimi usulca alnına koyuyorum. Kendi gözlerimi de yumuyorum.</p>
<p>Güneşin pırıl pırıl aydınlattığı bir öğle sonrası. Onlar yine çocuk, ağabeyle kız kardeşi; gencecik, parlak gözlü ve gürbüzler. Uzun otlarla kaplı bir düzlükte, çiçeğe durmuş bir elma ağacının gölgesine uzanmışlar. Sırtlarına değen otlar ılık, tepedeki tomurcuk şöleninden süzülen güneş yüzlerini ısıtıyor. Mahmur, memnun, yan yana yatıyorlar; oğlan başını kalın bir kökün sırtına dayamış, kızın başının altında, ağabeyinin katlayıp koyduğu ceket var. Yarı kapalı gözkapaklarının arasından, bir dala konan karatavuğu izliyor. Serin hava soluğunu yaprakların arasından aşağıya doğru üflüyor.</p>
<p>Kız, ağabeyine, can yoldaşına bakmak için başını çeviriyor, ama oğlanın yüzü fazla yakın, bu yüzün tamamını göremiyor. Yalnızca alnının alt kısmını, burun çıkıntısının başladığı yeri, kıvrık kirpiklerini görebiliyor. Ama aldırmıyor. Onun -ağabeyinin- yanında, yakınında olduğu sürece mutlu; uykuya yavaşça teslim olurken, mutlak bir dinginlik girdabının onu yuttuğunu hissediyor. Gözlerini kapıyor. Ve uykuya dalıyor; tasasız, içi rahat, her şey dupduru ve ışıl ışıl, üstelik hepsi aynı anda.</p>
</body>
</html>