<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="BookStyles.css" type="text/css" rel="stylesheet"/>
</head>
 <body>
<h2 title="Dört">Dört<br/>
<img alt="icon2" src="icon2.png"/></h2>
<p>Rahman ve Rahim olan Allah’ın adıyla,</p>
<p>Siz bu mektubu okuduğunuzda çoktan ölmüş olacağımı biliyorum, Bay Markos, çünkü verirken, ölümüme kadar açmamanızı rica etmiştim. Öncelikle, son yedi yıllık tanışıklığımızın benim için büyük bir zevk olduğunu belirtmek isterim, Bay Markos. Bunları yazarken, her yıl bahçeye birlikte domates ekme alışkanlığımızı, küçük meskenime yaptığınız, çay içip hoşbeş ettiğimiz sabah ziyaretlerini, irticalen paylaşıverdiğimiz Farsça ve İngilizce derslerini muhabbetle anıyorum. Size dostluğunuz, nezaketiniz ve bu ülkeye yaptığınız hizmetler için teşekkür ediyor, minnetimi iyi kalpli meslektaşlarınıza, özellikle de dostum, şefkat abidesi Bayan Amra Ademovic ile o cesur, güzeller güzeli kızı Roşi’ye ileteceğinize güveniyorum.</p>
<p>Bu arada belirtmeliyim ki, bu mektubun tek muhatabı siz değilsiniz, Bay Markos; onu, daha sonra açıklayacağım üzere, iletmenizi umduğum birisi daha var. Dolayısıyla, zaten bildiğiniz bazı şeyleri yinelersem beni bağışlayın. Onları gereklilikten, o kişiyi düşünerek ekledim. Göreceğiniz gibi, bu mektup bir itiraftan daha fazlasını içeriyor, Bay Markos, beni bu satırları yazmaya iten pragmatik meseleler de söz konusu. Bunlar için de dostum, korkarım sizden yardım isteyeceğim.</p>
<p>Öyküye nereden başlamalı diye uzun uzun düşündüm. Yetmişini ortalamış biri için hiç de kolay bir görev değil bu. Benim kuşağımdaki Afganların çoğu gibi ben de gerçek yaşımı tam bilemiyorum, ama oldukça yakın bir tahminde bulunduğumdan eminim, çünkü arkadaşım, daha sonra da kayınbiraderim olan Sabır’la, Nadir Şah’ın vurularak öldürüldüğünü ve tahta genç oğlu Zahir’in geçtiğini duyduğumuz gün yaptığımız kavga, yumruklaşma bütün canlılığıyla aklımda. 1933 yılıydı. Oradan başlayabilirim sanırım. Ya da başka bir yerden. Bir öykü giden bir trene benzer: Ona nereden binersen bin, er ya da geç hedefine varırsın. Ancak bence bu hikâyeye, onu bitiren şeyle başlamam gerekiyor. Evet, bu anlatıyı her iki uçtan da Nila Wahdati ile desteklemem galiba en doğrusu.</p>
<p class="exP">Onunla 1949’da, Bay Wahdati ile evlendiği yıl tanıştım. İki yıldır Bay Süleyman Wahdati’nin yanında çalışıyordum; doğduğum köyden, Şadbağ’dan Kâbil’e 1946 yılında gelmiştim - ilk yıl, aynı mahalledeki bir başka ailenin yanında çalıştım. Şadbağ’dan ayrılış koşullarım pek gurur verici değil, Bay Markos. Bunu itiraflarımın ilki kabul edin. Biri sakat olan iki kız kardeşimle yaşadığım hayat beni boğuyordu. Bu beni aklamaz, biliyorum, ama çok gençtim, dünyaya açılmak için sabırsızlanan, her ne kadar alçakgönüllü ve müphem olsalar da hayallerle dolup taşan genç bir adamdım ve gençliğimin kemirildiğine, olasılıklarımın hızla güdükleştiğine inanıyordum. Böylece bir gün alıp başımı gittim. Kardeşlerime yardım gönderebilmek için, evet, bu doğru. Ama aynı zamanda onlardan kaçmak için.</p>
<p>Bay Wahdati’nin yanında yirmi dört saat çalıştığımdan, yirmi dört saat onun konutunda yaşıyordum. O günlerde ev, sizin Kâbil’e geldiğiniz 2002 yılındaki içler acısı haliyle kıyaslanamazdı, Bay Markos. Çok güzel, muhteşem bir yerdi. Bina o sıralarda, elmasla kaplanmışçasına bembeyaz ışıldardı. Bahçe kapısı asfalt kaplı, geniş bir araba yoluna açılıyordu. İnsan içeriye adım attığında, kendini uzun, seramik vazolarla ve oyma ceviz çerçeveli, yuvarlak bir aynayla süslenmiş, yüksek tavanlı bir holde bulurdu; hani şu, sizin çocukluk arkadaşlarınızla kumsalda, eski, ev yapımı bir kamerayla çektiğiniz fotoğrafı bir süreliğine astığınız yerde. Oturma odasının pırıl pırıl parlayan zeminini koyu kırmızı bir Türkmen halısı örtüyordu kısmen. Halının yerinde yeller esiyor şimdi, tıpkı deri kanepeler, el işçiliğinin ürünü kahve sehpası, lapis satranç takımı, yüksek, maun vitrin gibi. O görkemli mobilyalardan pek azı kurtulabildi, onların da ne yazık ki eski halinden eser yok.</p>
<p>Taş kaplı mutfağa ilk girdiğimde, ağzım bir karış açık kalmıştı. Bütün Şadbağ köyünü doyuracak büyüklükte olduğunu düşündüm. Altı gözlü bir ocak, buzdolabı, kızartma makinesi, sayısız tencere, tava, bıçak ve mutfak aleti emrime amadeydi. Banyoların dördünün de karmaşık desenlerde oyulmuş mermerleri, porselen lavaboları vardı. Sizin şu üst kattaki banyonuzda dört köşe delikler var ya, Bay Markos, onların içi bir zamanlar lapisle doluydu.</p>
<p>Arka bahçeye gelince; bir gün üst kattaki çalışma odanızda oturup aşağıdaki bahçeye bakmanızı ve eski halini gözünüzde canlandırmaya çalışmanızı dilerim. Bahçeye, yeşil sarmaşıklarla kaplı bir parmaklığın çevirdiği, yarımay şeklindeki bir verandadan giriliyordu. O günlerde gümrah ve yemyeşil olan çimenlik, yer yer çiçek tarhlarıyla bezeliydi (yasemin, yabangülü, sardunyalar, laleler) ve iki sıra halinde uzanan meyve ağaçlarıyla sınırlandırılmıştı. O kiraz ağaçlarından birinin altına uzanıp gözlerini yuman, yaprakların arasından geçen tatlı esintileri dinleyen biri, dünyada yaşanacak bundan daha güzel bir yer olamaz derdi, Bay Markos.</p>
<p>Ben bahçenin arka tarafında bulunan bir kulübede yaşıyordum. Bir penceresi, beyaza boyalı, temiz duvarları vardı ve genç, bekâr bir erkeğin mütevazı ihtiyaçlarını rahatça karşılayacak genişlikteydi. Bir yatağım, bir masayla sandalyem, bir de namaz seccademi günde beş kez yayabilecek yerim vardı. Kulübe o sıralarda işimi güzelce görüyordu, şimdi de görüyor.</p>
<p>Bay Wahdati’ye yemek pişiriyordum; önce merhum annemi, daha sonra da Kâbil’de çalıştığım evde bir yıl boyunca yamaklığını yaptığım, yaşlıca Özbek aşçıyı gözlemleyerek edindiğim bir beceriydi. Aynı zamanda, büyük bir mutlulukla, Bay Wahdati’nin şoförlüğünü de yapmaktaydım. 1940’lı yılların ortalarından kalma bir Chevrolet’si vardı, suni deriden mavi koltuklarına ve krom jantlarına uygun, ten rengi bir tavanı olan, gittiği her yerde bakışları üzerine toplayan, fiyakalı, mavi bir arabaydı. Kullanmama izin veriyordu, çünkü basiretli, yetenekli bir sürücü olduğumu kanıtlamıştım, dahası, kendisi erkek cinsinin araba sürmekten hoşlanmayan nadir örneklerinden biriydi.</p>
<p>İyi bir hizmetkâr olduğumu söylerken, lütfen böbürlendiğimi düşünmeyin, Bay Markos. Gözlerimi dört açıp Bay Wahdati’nin nelerden hoşlanıp nelerden hoşlanmadığını, tuhaflıklarını, hırçınlıklarını öğrenmiştim. Alışkanlıklarını, âdetlerini de biliyordum artık. Örneğin her sabah kahvaltıdan sonra yürüyüşe çıkmaktan hoşlanırdı. Ancak tek başına yürümekten hoşlanmaz, kendisine eşlik etmemi beklerdi. Her ne kadar varlığıma bir anlam veremesem de, bu isteğine boyun eğerdim elbette. Bu yürüyüşler sırasında benimle tek kelime konuşmaz, kendi düşüncelerine dalıp giderdi. Ellerini arkasında kavuşturur, canlı adımlarla yürür, güzelce cilalanmış deri mokasenlerinin ökçeleri kaldırımda çınlarken karşılaştığı insanları başıyla selamlardı. O uzun bacaklarının hızına yetişmem mümkün olmadığından hep geride kalır, ona ayak uydurmak için kendimi zorlardım. Günün geri kalanında, çoğunlukla üst kata, çalışma odasına çekilir, vaktini ya okuyarak ya da kendi kendine satranç oynayarak geçirirdi. Çizim yapmaya bayılırdı - ancak yeteneği hakkında yorum yapamayacağım, çünkü çizimlerini, en azından o sıralarda, benimle asla paylaşmazdı. Onu sık sık çalışma odasındaki pencerenin önünde ya da balkonda, elinde karakalemi, önünde çizim defteri, alnı işine odaklanmaktan kırışmış, harıl harıl çalışırken buluyordum.</p>
<p>Birkaç günde bir, onu arabayla şehirde sağa sola götürürdüm. Haftada bir annesini görmeye giderdi. Aile toplantıları da olurdu. Gerçi Bay Wahdati çoğundan uzak dursa da, arada bir onu bu toplantılardan birine götürürdüm; cenazelere, yaş günü kutlamalarına, düğünlere filan. Ayda bir kez, resim malzemeleri satan bir dükkâna gider, yeni pastel boyalar, karakalemler, silgi, kalemtıraş ve çizim defterleri alırdı. Bazen canı arka koltukta oturup öylece gezmek isterdi. Ben, <i>Nereye, Sahip</i>? diye sorunca omzunu silkerdi, bunun üzerine, <i>Peki, Sahip</i>, deyip vites değiştirirdim, yola koyulurduk. Kentte öylesine, saatlerce, amaçsız ve hedefsiz gezinip dururduk, bir mahalleden ötekine, Kâbil Irmağı’nın kıyısında, Bala Hisar’a, bazen de Darülaman Sarayı’na doğru. Bazı günler Kâbil’den çıkar, Ghargha Gölü’ne giderdik, arabayı suyun kıyısına yakın bir yerde durdurur, motoru sustururdum, Bay Wahdati arka koltukta kıpırdamadan, benimle hiç konuşmadan otururdu; camı açıp ağaçtan ağaca uçan kuşları, göle vuran ve suyun yüzeyinde oynaşan binlerce minik lekeye dönüşen güneş ışığını seyretmekten hoşnut gibiydi. Ona dikiz aynasından bakardım ve bana dünyanın en yalnız insanıymış gibi gelirdi.</p>
<p>Bay Wahdati ayda bir kez, büyük bir cömertlik gösterip arabasını ödünç almama izin verirdi; arabaya atladığım gibi doğduğum köye, Şadbağ’a gider, kız kardeşim Pervane’yle kocası Sabır’ı ziyaret ederdim. Ne zaman köye girsem, beni avaz çığlık bağrışan bir çocuk sürüsü karşılardı, arabanın yanından koşturur, çamurluğa vurur, camı tıklatırlardı. Küçük fırlamaların arasından, arabanın üstüne tırmanmaya kalkışanlar bile çıkardı, boyayı çizmelerinden ya da çamurluğu ezmelerinden korktuğum için hemen kışkışlardım onları.</p>
<p><i>Şu haline bir bak, Nebi</i>, derdi Sabır bana. <i>Ünlü biri olup çıktın</i>.</p>
<p>Sabır’ın çocukları, yani Abdullah’la Peri öz annelerini kaybettiklerinden (Pervane üvey anneleriydi), onlara hep nazik, güler yüzlü davranmaya dikkat ederdim, özellikle de yaşça büyük olan ve bu sıcaklığa gerçekten gereksindiği belli olan oğlana karşı. Ona baş başa arabayla gezmeyi teklif ederdim, ama o her seferinde küçük kardeşini de almamız için tutturur, Şadbağ’da turlarken kızı kucağına oturturdu. Silecekleri çalıştırmasına, kornaya basmasına göz yumardım. Farların yakından uzağa nasıl çevrildiğini gösterirdim.</p>
<p>Arabaya ilişkin bütün o patırtı yatışınca, kız kardeşim ve Sabır’la oturup çay içerdik, onlara Kâbil’deki yaşamımı anlatırdım. Bay Wahdati hakkında fazla konuşmamaya özen gösterirdim. İşin aslı, ondan bayağı hoşlanıyordum, bana iyi davranıyordu, arkasından konuşmak ihanetmiş gibi geliyordu bana. Çenesi daha düşük bir hizmetli olsaydım, onlara Süleyman Wahdati’nin benim için tam bir muamma olduğunu, kalan ömrünü bir mirasyedi olarak geçirmekten hoşnut görünen, mesleği, belirgin bir tutkusu olmayan, dünyaya kendisinden bir şeyler bırakma dürtüsünden yoksun bir erkek olduğunu söylerdim. Amacı da, istikameti de olmayan bir yaşam sürdüğünü söylerdim. Tıpkı onu çıkardığım hedefsiz araba gezileri gibi. Arka koltukta sürdürülen, yanından akıp geçen, bulanık yaşamı seyretmekle yetinen bir yaşamdı bu. Kayıtsız bir yaşam.</p>
<p>İşte bunları söylerdim, ama söylemedim. Söylememekle iyi ettiğimi düşündüm. Bundan daha çok yanılamazdım.</p>
<p class="exP">Bir gün, Bay Wahdati üzerinde daha önce hiç görmediğim, şık, ince çizgili bir takım elbiseyle avluya çıktı, onu kentin varlıklı bir semtine götürmemi istedi. Oraya varınca, arabayı yüksek duvarlı, nefis bir evin önündeki sokağa park etmemi söyledi; zili çalmasını, bir hizmetkârın açtığı kapıdan içeri girmesini izledim. Ev devasaydı, Bay Wahdati’nin evinden daha büyük, çok daha güzeldi. Garaj yolunu ince uzun serviler ve tanımadığım, bol çiçekli, sık çalılıkların oluşturduğu bir düzenleme süslüyordu. Arka bahçe Bay Wahdati’ninkinin en az iki katıydı, duvarlarsa öyle yüksekti ki, birinin omzuna çıkan bir adam bile içeriye zar zor görebilirdi. Bu, bir başka boyuttaki bir zenginlikti, anlıyordum.</p>
<p>Güneşli bir ilkyaz günüydü, gökyüzü pırıl pırıldı. Camları açmıştım, içeriye ılık hava giriyordu. Her ne kadar bir şoförün görevi araba kullanmak olsa da, aslında zamanın çoğunu bekleyerek geçirir. Mağazaların önünde, motor çalışır durumdayken beklemek; bir düğün salonunun dışında, müziğin boğuk sesini dinleyerek beklemek. O gün vakit geçirmek için kendi kendime birkaç el iskambil oynadım. Kartlardan bıkınca arabadan inip bir şu yöne bir bu yöne volta attım. Sonra yeniden arabaya girdim, Bay Wahdati dönene kadar azıcık kestirmeye niyetlendim.</p>
<p>Tam o sırada ön kapı açıldı, dışarıya siyah saçlı, genç bir kadın çıktı. Güneş gözlüğü takmış, dizlerine ancak gelen, kısa kollu, mandalina rengi bir elbise giymişti. Bacakları çıplaktı, ayakları da öyle. Arabada olduğumu fark etmiş miydi bilmem, ettiyse bile hiçbir belirti vermedi. Tek ayağını kaldırıp topuğunu arkasındaki duvara dayadı, böylece elbisesinin eteği hafifçe sıyrıldı, alttaki baldırının yanı göründü. Yanaklarımdan başlayan bir yangının boynuma doğru indiğini hissettim.</p>
<p>Burada bir itirafta daha bulunmalıyım, Bay Markos; zarifçe dile getirilmesi pek mümkün görünmeyen, tatsız bir itiraf. O sıralarda yirmili yaşlarımın sonlarında olmalıyım; bir kadına duyduğu arzunun doruğa ulaştığı, genç bir adamdım. Köyde beraber büyüdüğüm erkeklerin -bir başka deyişle, yetişkin bir kadınının baldırını bir kez görmemiş olan ve biraz da bu tür görüntülere nihayet hak kazanabilmek için evlenen delikanlıların- aksine bu konularda az biraz tecrübem vardı. Kâbil’de, zaman zaman ziyaret ettiğim, genç bir erkeğin ihtiyaçlarını ağzı sıkı ve düzgün bir şekilde karşılayan birkaç adres bulmuştum. Bundan söz etmemin tek nedeni, o güne kadar yattığım hiçbir hayat kadının az önce o koca evden çıkan muhteşem, zarif yaratıkla kıyaslanamayacağını belirtmek.</p>
<p>Sırtını duvara verip bir sigara yaktı ve hiç acele etmeden, büyüleyici bir zarafetle içti; izmariti iki parmağının hemen ucunda tutuyor, her dudağına götürüşte bir eliyle ağzını örtüyordu. Büyük bir dikkatle, kendimden geçmişçesine izliyordum. Başının o ince bileğine doğru eğiliş biçimi bana, bir keresinde parlak bir şiir kitabında gördüğüm bir çizimi anımsatmıştı; aşığıyla birlikte bir bahçeye uzanmış, uzun kirpikli, kadife gibi dökülen, siyah saçlı bir kadın beyaz, narin parmaklarıyla tuttuğu bir kadeh şarabı ona sunuyor. Bir ara sokağın üst yanındaki bir şey kadının dikkatini çekti; fırsattan istifade parmaklarımı sıcaktan keçeleşmeye başlamış saçlarıma daldırdım, kaşla göz arasında sıvazlayıverdim. Kadın yeniden hu tarafa dönünce, bir kez daha taş kesilmişçesine, öylece kaldım. Sigarasından birkaç nefes daha çekti, duvara bastırıp söndürdü, ağır adımlarla içeriye girdi.</p>
<p>Sonunda nefes alabildim.</p>
<p>O gece Bay Wahdati beni oturma odasına çağırdı. “Haberlerim var, Nebi,” dedi. “Evleniyorum.”</p>
<p>Yalnızlığa olan düşkünlüğünü abartmıştım anlaşılan.</p>
<p>Nişan haberi hızla yayıldı. Söylentiler de öyle. Bunları Bay Wahdati’nin evine gelip giden diğer hizmetlilerden duyuyordum. İçlerinde en cazgırı Zahid idi, haftada üç gün gelip çimenliğe bakan, ağaçları, çalıları budayan bahçıvan. Her cümleden sonra dilini şaklatmak gibi berbat bir alışkanlığı olan bu sevimsiz adam, aynı dille dedikoduları da etrafa bol keseden, tıpkı toprağa fırlattığı avuç dolusu gübre misali saçmaktaydı. Ömür boyu hizmetkâr denen gruptandı, yani mahalledeki evlerde tıpkı benim gibi aşçılık, bahçıvanlık yapan, ayak işlerine bakan adamlardan. Haftada bir iki gece, işgünü sona erince, yemekten sonra çay içmek üzere benim kulübeye doluşurlardı. Bu geleneğin nasıl başladığını anımsamıyorum, ama başlamıştı ve onu durdurmak elimden gelmiyordu, çünkü kaba ya da konuk-sevmez biri, daha da kötüsü, kendini diğerlerinden üstün sayan biri gibi görünmek istemiyordum.</p>
<p>Bir gece yine çavlarımızı içerken Zahid, Bay Wahdati’nin ailesinin, gelin adayının hafif kişiliği yüzünden bu evliliği onaylamadığını söyledi. Kızın <i>nang</i>’dan, yani onurdan ve namustan nasibini almadığını Kâbil’de bilmeyen yokmuş, daha yirmi yaşında olmasına karşın, tıpkı Bay Wahdati’nin arabasıyla arşınladığı sokaklar gibi, onun da “üstünden geçmeyen” kalmamış. En beteri de, dedi, kız bu suçlamaları bırakın yadsımayı, onlar hakkında şiirler bile yazıyor. Bunları söyleyince, odada ayıplayan, kınayan bir mırıltı dolaştı. Adamlardan biri, köyümde olsaydı kızın oracıkta gırtlağını keserlerdi, dedi.</p>
<p>İşte o zaman ayağa kalktım ve bu kadar yeter, dedim. Oturmuş dikiş diken yaşlı kadınlar kadar dedikoducu olduklarını söyledim, Bay Wahdati gibi insanlar olmasaydı hepimiz şu an köylerimizde inek pisliği temizliyorduk, diye ekledim. Sizde hiç mi sadakat, hiç mi saygı kalmadı, diye sordum.</p>
<p>Kısa bir sessizlik olunca, ahmakları etkilediğimi düşündüm, tam o sırada kahkahalar yükseldi. Zahid kıç yalayıcının teki olduğumu söyledi, müstakbel hanımın yakında senin için de bir şiir döşenip adını “Ünlü Kıç Yalayıcı Nebi’ye Gazel” koyar artık, dedi. Top gibi patlayan gülüşmeler eşliğinde bir hışım kulübeden çıktım.</p>
<p>Ama fazla uzaklaşmadım. Dedikodular beni hem tiksindirmiş hem de büyülemişti. Bütün o erdemlilik gösterime, edeple, ketumlukla ilgili söylevime rağmen onları duyabileceğim bir mesafede durdum. Tek bir ağız sulandırıcı ayrıntıyı bile kaçırmak istemiyordum.</p>
<p>Nişan yalnızca birkaç gün sürdü ve yapılan gösterişli, neşeli törene salt ünlü şarkıcılarla dansçılar değil, bir molla ile bir de şahit katıldı, bir kâğıt parçasının üzerine imzalar atıldı. Böylece, onu ilk görüşümün üstünden iki hafta bile geçmemişken Bayan Wahdati eve taşındı.</p>
<p class="exP">Bay Markos, burada kısa bir açıklama yapıp Bay Wahdati’nin eşinden bundan böyle Nila diye söz edeceğimi belirtmeme izin verin. Tabii böyle bir şeyin o zamanlar haddim olmadığını söylememe bile gerek yok; kendisine böyle hitap etmem istenseydi bile, bunu asla kabul edemezdim. Ona her zaman benden beklenen hürmetle <i>Bibi Sahip</i> diyordum. Ancak bu mektubun amacına uygun olarak protokolü bir yana bırakacak, ondan onu hep <i>düşündüğüm</i> şekilde söz edeceğim.</p>
<p>Şimdi, bunun mutsuz bir evlilik olduğunu baştan beri biliyordum. Çiftin arasında sevecen bir bakışma geçtiğine ya da sevgi dolu bir sözcük edildiğine nadiren tanık oldum. Onlar aynı evi paylaşan, yolları ender olarak kesişen iki kişiydiler.</p>
<p>Sabahları Bay Wahdati’ye geleneksel kahvaltısını sunardım - bir dilim kızarmış <i style="">nan</i>, yarım kâse ceviz, azıcık kâkule eklenmiş, şekersiz yeşil çay ve bir adet haşlanmış yumurta. Yumurtayı deldiğinde sarısının akmasından hoşlanırdı, başlarda bu özel kıvamı tutturamamak benim için ciddi bir endişe kaynağı olmuştu. Ben sabah yürüyüşlerinde Bay Wahdati’ye eşlik ederken Nila uyurdu, genellikle öğlene hatta daha sonrasına kadar. O kalktığında ben Bay Wahdati’nin öğle yemeğini çoktan hazırlamış olurdum.</p>
<p>Bütün sabah, günlük işlerimi görürken, Nila’nın oturma odasından verandaya açılan sürgü kapıyı iteceği ânın özlemiyle kıvranırdım. Kafamda oyunlar oynar, o günkü görüntüsüne dair tahminlerde bulunurdum. Saçlarını toplayacak, ensesinde topuz mu yapacaktı, yoksa bugün saçlarını açık, omuzlarına dökülür halde mi görecektim? Güneş gözlüğü takacak mıydı? Sandaleti mi yeğleyecekti? Şu kemerli, mavi ipek sabahlığı mı seçecekti, yoksa iri, yuvarlak düğmeleri olan, morumsu kızıl olanı mı?</p>
<p>Sonunda ortaya çıktığında, bahçede bir şeylerle meşgul olur, arabanın motor kapağını siliyormuş ya da yabani gülleri suluyormuş gibi yaparken sürekli onu gözetlerdim. Güneş gözlüğünü yukarı itip gözlerini ovuşturmasını ya da saçındaki lastik bandı çıkarıp başını geriye attığında o gür, siyah buklelerin dalgalanışını, çenesini dizlerine dayayıp oturmasını, gözlerini bahçeye dikip sigarasından isteksiz nefesler çekişini ya da bacak bacak üstüne attığında bir ayağını aşağı yukarı sallamasını izlerdim; bu hareketi aklıma can sıkıntısını, huzursuzluğu, belki de güçlükle denetlenebilen, hınzırca bir pervasızlığı getirirdi.</p>
<p>Bay Wahdati ara ara onun yanında olsa da, çoğunlukla değildi. Günlerinin çoğunu eskiden yaptığı gibi, üst kattaki çalışma odasında okuyarak, bir şeyler çizerek geçiriyordu; evlenmiş olması gündelik alışkanlıklarını neredeyse hiç değiştirmemişti. Nila ise vaktini yazarak geçiriyordu, ya oturma odasında ya da verandada, elinde kalem, kucağında yere saçılan kâğıt desteleri ve olmazsa olmaz sigaraları. Akşamları onlara yemek servisi yapıyordum, her ikisi de yemeklerini manidar bir suskunlukla, gözlerini pilav tabağına dikmiş bir halde yer, sessizliği yalnızca bir <i>teşekkür ederim</i> mırıltısı ya da porselene değen çatal kaşığın şıngırtısı bozardı.</p>
<p>Haftada bir ya da iki kez Nila’yı bir paket sigara, bir kutu yeni kalem, yeni bir not defteri ya da makyaj malzemesi almaya götürürdüm. Ona şoförlük yapacağım saati önceden biliyorsam, mutlaka saçlarımı tarar, dişlerimi fırçalardım. Yüzümü yıkar, parmaklarımı soğan kokusundan kurtarmak için bir dilim limonla ovar, takım elbisemin tozunu silkeleyip ayakkabılarımı parlatırdım. Bu zeytin rengi takım aslında Bay Wahdati’nin eskilerindendi, bundan Nila’ya bahsetmediğini umuyordum - ancak söylemiş olabileceğinden kuşkulanıyordum. Kötülükten değil, yalnızca Bay Wahdati’nin konumundaki insanlar böylesi küçük, önemsiz şeylerin benim gibi birini ne kadar utandırabileceğinin pek farkında olmadıklarından. Bazen rahmetli babamdan kalma kuzu derisi kasketi bile taktığım oluyordu. Aynanın karşısına geçer, kasketi bir o yana bir bu yana yatırıp dururdum, kendimi Nila’ya beğendirme gayretine öyle bir kaptırırdım ki, burnuma bir eşekarısı konsa, beni varlığından haberdar etmek için sokması gerekirdi.</p>
<p>Bir kez yola çıkınca, hedefimize az buçuk dolambaçlı yollardan ulaşmaya, yolculuğu, onunla geçirdiğim zamanı bir dakikalığına da olsa uzatmaya çalışırdım... Bazen de iki dakikalığına, ama kuşkulanır korkusuyla, asla daha fazla değil. Arabayı sürerken iki elimle direksiyonu kavrar, gözlerimi doğruca yola dikerdim. Kendimi sıkıca denetlemeyi öğrenmiştim, bana hitap etmediği sürece dikiz aynasından ona asla bakmazdım. Arka koltuktaki varlığıyla, bedeninden yayılan çeşitli kokularla yetinmekten hoşnuttum - pahalı sabun, losyon, parfüm, sakız, sigara kokusu. Bu, çoğu zaman, ruhumu kanatlandırmaya yeterdi.</p>
<p>İlk sohbetimizi de arabada yaptık. Benden bir şey getirmemi ya da yapmamı istediği sayısız konuşmayı saymazsak, ilk <i>gerçek</i> sohbetimizdi. İlaç alması için onu eczaneye götürmekteydim, sordu: “Köyün nasıl bir yer, Nebi? Adı neydi?”</p>
<p>“Şadbağ, <i>Bibi Sahip</i>.”</p>
<p>“Şadbağ, evet. Nasıl bir yer? Anlatsana.”</p>
<p>“Anlatacak pek bir şey yok, <i>Bibi Sahip</i>. Diğer köyler gibi işte.”</p>
<p>“Ah, mutlaka değişik, farklı bir yönü vardır.”</p>
<p>Dışarıdan sakin görünüyordum, ama içim doludizgindi; onun ilgisini çekecek, hoşuna gidecek bir şey, zekice bir acayiplik bulabilmek için kıvranıyordum. Yararı olmadı. Benim gibi biri, bir köylü, küçük bir yaşamı olan küçük bir adam, onun gibi bir kadının beğenisini kazanacak ne söyleyebilirdi ki?</p>
<p>“Üzümlerimiz muhteşemdir,” dedim ve söyler söylemez de kendimi tokatlamak istedim. <i>Üzüm mü</i>?</p>
<p>“Öyle mi,” dedi dümdüz bir sesle.</p>
<p>“Gerçekten çok tatlıdırlar.”</p>
<p>“Ya.”</p>
<p>İçten içe ölüp ölüp dirilmekteydim. Koltukaltlarımın nemlendiğini hissettim.</p>
<p>“Hele bir üzüm cinsi vardır ki,” diye sürdürdüm ansızın kuruyan ağzımla, “bir tek Şadbağ’da yetiştiğini söylerler. Çok gevrektir, anlıyor musunuz, kütür kütür, son derece de narindir. Bir başka yerde, en yakın köyde bile yetiştirmeye kalkışsanız tutmaz, kuruyup gider. Yok olur. Şadbağlılar üzümün üzüntüden öldüğünü söyler, ama tabii ki doğru değil bu. Mesele toprakla ve suyla ilgili. Fakat bizimkilere göre nedeni budur, <i>Bibi Sahip</i>. Keder.”</p>
<p>“İşte bu çok tatlı, Nebi.”</p>
<p>Dikiz aynasına çabucak bir göz attım ve camdan dışarıya baktığını gördüm, ama aynı zamanda, dudaklarındaki belli belirsiz, gülümsemeyi andıran kıvrılışı da gördüm ve rahatladım. Bundan cesaret alarak şöyle dediğimi duydum: “Size bir öykü daha anlatabilir miyim, <i>Bibi Sahip</i>?”</p>
<p>“Elbette.” Çakmak çıtırdadı, arka koltuktan yükselen duman bana doğru süzüldü.</p>
<p>“Şey, Şadbağ’da bir mollamız var. Her köyün bir mollası vardır elbette. Bizimkinin adı <i>Molla</i> Şekip, bir sürü hikâye bilir. Kaç tane bildiğini sorsanız söyleyemem. Ama hep söylediği bir şey vardır: Dünyanın neresinde olursa olsun, bir Müslüman’ın avucuna bakarsanız, çok şaşırtıcı bir şey görürsünüz. Hepsinde aynı çizgiler bulunur. Bunun anlamı mı? Anlamı, bir Müslüman’ın sol elinin ayasındaki çizgiler Arapça seksen bir rakamını, sağ ayasındakilerse on sekiz rakamını oluşturur. Seksen birden on sekizi çıkarınca kaç eder? Altmış üç. Yani, Allah rahmet eylesin, Pcygamberimiz’in öldüğü yaş.”</p>
<p>Arka koltuktan alçak bir kıkırtı duydum.</p>
<p>“Her neyse, bir gün bir gezgin köyden geçiyormuş, o akşam yemeğini âdet olduğu üzere tabii ki <i>Molla</i> Şekip’le birlikte yemiş. Bu öyküyü dinleyen gezgin biraz düşünmüş, sonra şöyle demiş: ‘İyi de, <i>Molla Sahip</i>, saygısızlık etmek istemem, ama bir keresinde bir Yahudi’yle tanışmıştım ve onun avucunda da aynı çizgiler vardı. Bunu nasıl izah edeceksiniz?’ Bunun üzerine <i>Molla</i> şu yanıtı vermiş: ‘Bu Yahudi kalben Müslüman’mış demek.’”</p>
<p>Kadının ansızın parlayan kahkahaları sayesinde, günün geri kalanını rüyadaymışçasına geçirdim. Tanrı şu kâfirce sözlerimi bağışlasın, ama kendimi doğruca cennette bulmuştum sanki; kitabın dediği gibi, altından ırmakların aktığı, meyvelerin, tatlı gölgelerin daim olduğu cennet bahçesinde.</p>
<p>Beni böylesine büyüleyen şey, yalnızca güzelliği değildi, Bay Markos, gerçi başlı başına o bile yeterdi ya, neyse. Hayatımda Nila gibi bir genç kadınla hiç karşılaşmamıştım. Yaptığı her şey -konuşma şekli, yürüyüşü, giyinişi, gülümseyişi- benim için bir yenilikti. Bir kadının nasıl davranması gerektiğine ilişkin kafamdaki tüm kavramları altüst ediyordu; Zahid gibilerin şiddetle kınadığı -ve tabii ki Sabır’ın da- daha doğrusu, köyümdeki bütün erkeklerle kadınların da ayıplayacağı bir tavırdı onunki, farkındaydım, ama bence onun zaten var olan müthiş cazibesini ve gizemini artırıyordu.</p>
<p>Kısacası, kahkahası o gün vazifelerimi yerine getirirken kulaklarımda çınladı durdu; daha sonra, öteki hizmetkârlar çay içmeye geldiklerinde, kendi kendime sırıttım, onların kaba saba gülüşlerini Nila’nın kahkahasının tatlı şıngırtısıyla bastırdım. Anlattığım zekice öykünün ona şu mutsuz evliliğinde küçücük de olsa bir teselli sağladığını düşünüp kendimle gururlanıyordum. O sıra dışı bir kadındı, ben de o gece yatağa, belki kendimin de sıra dışı olabileceği duygusuyla girdim. İşte, Nila bende böyle bir etki yaratıyordu.</p>
<p class="exP">Kısa bir süre sonra, her gün sohbet etmeye başladık, genellikle de öğlene doğru, verandada kahvesini yudumlarken. Şu ya da bu işle meşgulmüş numarasıyla etrafta oyalanırdım, sonra bir de bakardım, ya ona bir fincan yeşil çay sunarken ya da elimdeki küreğe dayanmış dururken onunla konuşuyorum. Beni seçtiği için kendimi ayrıcalıklı hissediyordum. Oradaki tek hizmetli ben değildim ki; daha önce bahsettiğim şu töre bilmez, hödük Zahid’den başka, haftada iki kez çamaşır yıkamaya gelen, çift gerdanlı Hazara kadın vardı. Ama Nila benimle hoşbeş etmeyi yeğliyordu. Onun yalnızlığını dağıtan, kocası dahil, tek kişinin ben olduğuma inanıyordum. Çoğunlukla o konuşurdu, bu da bana uyardı; öykülerini aktardığı kap olmaktan hoşnuttum. Örneğin, babasıyla Celalabad’a yaptığı bir av gezisini, haftalarca cam gözlü geyik ölüleriyle dolu kâbuslar gördüğünü anlattı. Çocukken, İkinci Dünya Savaşı’ndan önce annesiyle Fransa’ya gittiklerini anlattı. Oraya varmak için hem trene hem de gemiye binmişlerdi. Tekerlerin sarsıntısını nasıl ta kaburgalarında hissettiğini tarif etti. Çengellerden sarkan ve kompartımanları ayıran perdeleri, buharlı makinenin ritmik pofurtusunu, saldığı ıslığı çok iyi anımsıyordu. Evvelki yıl babasıyla Hindistan’da geçirdiği altı haftayı, çok kötü hastalandığını anlattı.</p>
<p>Ara ara, sigarasının külünü bir fincan tabağına dökmek için döndüğünde, ona çabucak bir göz atıyordum; kırmızıya boyanmış ayak tırnaklarına, tüyleri alınmış baldırlarının altınımsı parıltısına, ayağının yüksek kemerine ve tabii ki o dolgun, kusursuz göğüslerine. Bu dünyada bu göğüslere dokunmuş, onunla sevişirken bu göğüsleri öpmüş erkekler de var demek, diye düşünüyordum inanmazlıkla. Bunu yaptıktan sonra insanın hayatında yapacak ne kalıyordu ki? Dünyanın zirvesine çıkmış bir erkek daha nereye gidebilirdi? Yüzünü yeniden bana çevirdiğinde gözlerimi kaçırmak, güvenli bir noktaya sabitlemek büyük bir çaba gerektiriyordu.</p>
<p>Nila zamanla rahatladı, bu sabah sohbetleri sırasında Bay Wahdati’den yakınmaya başladı. Bir gün, kocasını mesafeli, oldukça da kibirli bulduğunu söyledi.</p>
<p>“Bana karşı hep çok cömert, eli açıktır,” dedim.</p>
<p>Bir elini boş ver dercesine salladı. “Nebi, lütfen. Bunu yapmak zorunda değilsin.”</p>
<p>Bakışlarımı kibarca yere eğdim. Söylediği şey gerçeklerden çok da uzak değildi. Bay Wahdati’nin, örneğin konuşma biçimimi düzeltmek gibi bir huyu vardı ve bunu öyle bir üstünlük havasıyla yapardı ki, pekâlâ kendini beğenmişlik olarak yorumlanabilirdi. Bazen odaya girer, önüne bir tabak tatlı koyar, çayını tazeler, masadaki kırıntıları temizlerdim, o ise varlığımın farkına bile varmaz, gözlerini dahi kaldırmayarak önemsizliğimi vurgulardı; sürgü kapıdan içeriye süzülen bir sinektim sanki. Ancak sonuçta, aynı mahallede yaşadığımız -daha önce yanında çalıştığım- bazı insanların hizmetkârlarını sopayla, kemerle dövdükleri düşünülecek olursa, önemsiz bir ayrıntıydı bu.</p>
<p>“Eğlence ya da macera duygusundan yoksun,” dedi kadın keyifsizce kahvesini karıştırırken. “Süleyman daha genç bir erkeğin bedenine hapsolmuş, arpacı kumrusu gibi düşünüp duran bir ihtiyar.”</p>
<p>Bu patavatsızlığa kaçan açık sözlülük karşısında biraz afallamıştım. “Bay Wahdati’nin yalnızlıktan zerre kadar rahatsız olmadığı doğru,” dedim özenli, diplomatik bir dil seçerek.</p>
<p>“Belki de annesiyle yaşamalı. Ne dersin, Nebi? Bence gayet iyi bir çift oluşturuyorlar.”</p>
<p>Bay Wahdati’nin annesi kentin bir başka kesiminde, zorunlu bir hizmetli ordusuyla ve çok sevdiği iki köpeğiyle yaşayan, iri, basbayağı haşmetli bir kadındı. Bu köpeklere aşırı düşkündü, onları bırakın hizmetkârlarla eşdeğer tutmayı, katbekat üstün sayardı. Bu küçük, tüysüz, çirkin köpekler her şeyden ürken, ödlek yaratıklardı ve insanın sinirlerini fena halde törpüleyen, tiz bir havlayışları vardı. Nefret ederdim onlardan, çünkü eve girdiğim an bacaklarıma atılır, umutsuzca tırmanmaya çalışırlardı.</p>
<p>Nila ile Bay Wahdati’yi ne zaman yaşlı kadının evine götürsem, arka koltukta ağır, gergin bir hava estiğini görür, Nila’nın alnındaki acılı, derin kırışıktan kavga ettiklerini anlardım. Annemle babamın kavgalarını anımsıyorum; ikisinden biri açık, kesin zaferini ilan etmeden kavga sona ermezdi. Bu onların tatsızlıkları mühürleme, nihai bir kararla önünü tıkayıp bir sonraki güne sızmasını engelleme yöntemleriydi. Wahdati çiftinde iş böyle değildi. Onların kavgaları daha çok bir dağılmayla, bir bulaşmayla son buluyordu, tıpkı suya damlatılan bir damla mürekkep, geride kalan, bir süre oyalanan bir leke gibi.</p>
<p>Yaşlı kadının bu evliliği onaylamadığı, Nila’nın da bunu bildiği sonucuna varmak için zekâ akrobasileri yapmaya gerek yoktu.</p>
<p>Nila’yla sohbetlerimiz sürerken onunla ilgili bir soru kafamda yankılanıp duruyordu. Neden evlenmişti Bay Wahdati’yle? Soracak cesaretim yoktu. Mahremiyete böyle fütursuzca dalmak, doğama aykırıydı. Tek çıkarabildiğim sonuç şuydu: Bazı insanlar, özellikle de kadınlar için evlilik (böyle mutsuz bir evlilik bile), daha büyük bir mutsuzluktan kaçış yoluydu.</p>
<p>Bir gün, 1950 yılının sonbaharında, Nila beni çağırttı.</p>
<p>“Beni Şadbağ’a götürmeni istiyorum,” dedi. Ailemle tanışmak, nereden geldiğimi görmek istiyordu. Bir yıldır ona hizmet etmeme, şoförlüğünü yapmama rağmen hakkımda neredeyse hiçbir şey bilmediğini söyledi. İsteği en hafif tabirle aklımı karıştırmıştı, onun konumundaki birinin, sırf hizmetçisinin ailesiyle tanışmak için kalkıp bir yerlere girmesi, belli bir mesafe katetmesi alışıldık bir şey değildi. Bir yandan da, çelişik duygular içindeydim; Nila bana böylesine yakın ilgi gösterdiği için sevinçliydim elbette, fakat endişeliydim de; doğduğum yoksulluğu görecek olması beni huzursuz ediyor... evet, utandırıyordu.</p>
<p>Bulutlu, kapalı bir sabah yola çıktık. Yüksek ökçeli ayakkabılar, şeftali rengi, kolsuz bir elbise giymişti, ama seçimine karışmak, aksini tavsiye etmek bana düşmezdi. Yolda köyle ilgili, tanıdıklarıma, kız kardeşimle Sabır’a, onların çocuklarına ilişkin sorular sordu.</p>
<p>“Adları ne?”</p>
<p>“Şey, büyüğü, dokuzuna basmak üzere olan Abdullah. Öz annesi geçen yıl öldü, dolayısıyla kardeşim Pervane’nin üvey oğlu. Kız kardeşi Peri ise iki yaşında sayılır. Pervane geçen kış bir oğlan doğurdu -adı Ömer’di- ama bebeği iki haftalıkken kaybettiler.”</p>
<p>“Nedeni?”</p>
<p>“Nedeni kış, <i>Bibi Sahip</i>. Kış, bizimki gibi köylerin tepesine çöker ve her yıl rasgele bir iki çocuk seçer. Elinizden tek gelen, sizin evi atlaması için dua etmektir.”</p>
<p>“Tanrım,” diye mırıldandı.</p>
<p>“Sıra neşeli haberde,” dedim. “Kız kardeşim yine hamile.”</p>
<p>Köyde malum, arabaya doğru yalınayak koşturan çocuk sürüsüyle karşılandık, ama Nila arabadan indiği an çocuklar sessizleştiler, azar yeme korkusundan olsa gerek, geri çekildiler. Oysa Nila büyük bir hoşgörü ve şefkat gösterdi. Diz çöküp gülümsedi, her biriyle konuştu, ellerini sıktı, kirli yanaklarını okşadı, su yüzü görmemiş saçlarını karıştırdı. İnsanların onu görmek için toplandığını görünce utandım. Çocukluk arkadaşım Beytullah damın kenarından aşağıya bakıyordu, erkek kardeşleriyle birlikte, kargalar gibi yan yana dizilip çömelmiş, <i>naswar</i> tütünü çiğnemekteydiler. Babası, Molla Şekip ise ak sakallı üç ihtiyarla bir duvarın gölgesinde oturmaktaydı, bir gayret tespih çeken adamların hiç ihtiyarlamamış gözleri hoşnutsuz bir ifadeyle Nila’ya ve çıplak kollarına dikilmişti.</p>
<p>Nila’yı Sabır’la tanıştırdım, sonra hep birlikte, peşimizde bir seyirci güruhuyla, kardeşimin yaşadığı, küçük, toprak eve doğru ilerledik. Kapıda Nila bunun gereksiz olduğunu söyleyen Sabır’a aldırmaksızın ayakkabılarını çıkardı. Odaya girince, Pervane’nin bir köşeye sessizce sinmiş olduğunu gördüm; küçülmüş, kaskatı bir yumruya dönüşmüştü. Nila’yı fısıltıdan farksız bir sesle selamladı.</p>
<p>Sabır, Abdullah’a bakıp kaşlarını oynattı. “Bize çay getir, evlat.”</p>
<p>“Ah, yo, lütfen,” diye atıldı Nila yere, Pervane’nin yanına otururken. “Hiç gerek yok.” Ama Abdullah çoktan fırlamış, hem mutfak hem de onunla Peri’ye yatak odası vazifesi gören yan odaya geçmişti bile. Eşiğe asılmış, bulanık, naylon perde, onu oturduğumuz odadan ayırıyordu. Araba anahtarlarıyla oynayarak oturdum, keşke geleceğimizi kardeşime haber verebilseydim, diye düşündüm; ortalığı azıcık toparlayacak zamanı olurdu. Çatlaklarla dolu toprak duvarlar isten kararmıştı, Nila’nın altındaki dikişleri patlamış şilte tozlu, odadaki tek pencere sinek pislikleriyle bezeliydi.</p>
<p>“Harika bir halı bu,” dedi Nila neşeyle, parmaklarını halıda gezdirirken. Üzerinde fil ayağı desenleri olan, parlak kırmızı bir halıydı. Sabırla Pervane’nin sahip olduğu, belli bir değeri olan tek nesneydi - onu da o kış satmak zorunda kaldılar.</p>
<p>“Babamındı,” dedi Sabır.</p>
<p>“Türkmen halısı mı?”</p>
<p>“Evet.”</p>
<p>“Kullandıkları koyun yününe bayılıyorum. El işçiliği ise inanılmaz.”</p>
<p>Sabır başıyla doğruladı. Nila’yla konuşurken bir kez olsun ondan yana bakmamıştı.</p>
<p>Naylon perde hışırdadı, Abdullah elinde bir tepsiyle göründü; Nila’nın önünde durup tepsiyi yere koydu. Kadına bir fincan çay doldurdu, sonra karşısına bağdaş kurup oturdu. Nila onunla konuşmayı denedi, birkaç basit soru sordu, ama Abdullah yalnızca tıraşlı başını sallamakla, bir iki kelimelik yanıtlarla yetindi; ihtiyatlı gözlerle kadını süzüyordu. Çocukla konuşmayı, şu tavrı yüzünden hafifçe paylamayı aklımın bir köşesine yazdım. Bunu tatlılıkla yapacaktım, çünkü bu doğuştan ciddi, becerikli oğlanı seviyordum.</p>
<p>“Doğuma ne kadar var?” diye sordu Nila, Pervane’ye.</p>
<p>Kardeşim başı önde, bebeği kışa beklediklerini söyledi.</p>
<p>“Allah’ın sevgili kulusun,” dedi Nila. “Bir bebek beklediğin için. Ve bu kadar kibar, efendi bir üvey oğlun olduğu için.”</p>
<p>Pervane <i>teşekkür ederim</i> anlamında bir şeyler mırıldandı.</p>
<p>“Yanlış anımsamıyorsam, bir de küçük kız var, değil mi?” dedi Nila. “Peri?”</p>
<p>“Uyuyor,” dedi Abdullah kısaca.</p>
<p>“Ah. Çok güzel olduğunu duydum.”</p>
<p>“Git kardeşini getir,” dedi Sabır.</p>
<p>Abdullah bir babasına bir Nila’ya bakarak bir süre oyalandı, sonra açıkça görülebilen bir gönülsüzlükle kardeşini almaya gitti.</p>
<p>İş işten geçmiş olmasına karşın, kendimi şöyle ya da böyle temize çıkarabilecek bir gerekçe bulmak için, Abdullah’la küçük kardeşinin arasında sıradan bir bağ vardı, derdim. Ama ne yazık ki öyle değildi. Bu ikisinin neden birbirine böylesine bağlandığını Allah’tan başka bilen yok. Tam bir muammaydı. İki insan arasında böyle bir düşkünlüğü hiç görmedim. İşin aslı, Abdullah Peri için bir ağabeyden çok bir baba gibiydi. Kız bebekken, geceleri ağladığında uykusundan fırlayıp onun yanına koşan, Abdullah’tı. Onun kirli bezlerini değiştiren, onu kundaklayan, pışpışlayıp uyutan, oydu. Kardeşine karşı sabrı sınırsızdı. Onu köyde dolaştırır, dünyanın en değerli, en kıskanılan ödülüymüşçesine etrafa gösterirdi.</p>
<p>Hâlâ uyku sersemi olan Peri’yi odaya getirince, Nila kızı kucağına almak için izin istedi. Abdullah kızı uzatırken kuşku dolu, keskin gözlerini kadına dikmişti, içindeki içgüdüsel bir alarm çalmaya başlamış gibi.</p>
<p>“Ah, çok tatlı,” diye çığırdı Nila; kızı beceriksizce hoplatıp zıplatışı, küçük çocuklarla ne kadar deneyimsiz olduğunu ele veriyordu. Peri şaşkın gözlerle kadına bakıyordu, sonra Abdullah’a baktı ve ağlamaya başladı. Oğlan hemen atılıp onu kadının kucağından aldı.</p>
<p>“Şu gözlere bakın!” dedi Nila. “Ah, hele şu yanaklar! Nefis bir şey, öyle değil mi Nebi?”</p>
<p>“Gerçekten öyle. <i>Bibi Sahip</i>,” dedim.</p>
<p>“Ve adıyla müsemma: Peri. Gerçekten bir masal perisi kadar güzel.”</p>
<p>Peri’yi kollarında sallamakta olan Abdullah, Nila’yı gözlüyor, yüzü giderek kararıyordu.</p>
<p>Kâbil’e dönüş yolunda, Nila arka koltuğa gömüldü, başını cama yasladı. Uzun bir süre tek sözcük etmedi. Sonra ansızın ağlamaya başladı.</p>
<p>Arabayı yolun kıyısına çektim.</p>
<p>Hiçbir şey söylemedi. Elleriyle yüzünü kapamış hıçkırıyor, omuzları sarsılıyordu. Sonunda, bir mendile sümkürdü. “Teşekkür ederim, Nebi,” dedi.</p>
<p>“Ne için, <i>Bibi Sahip</i>?”</p>
<p>“Beni oraya götürdüğün için. Ailenle tanışmak bir ayrıcalıktı.”</p>
<p>“Ayrıcalık onlara ait. Ve bana. Onur duyduk.”</p>
<p>“Kardeşinin çocukları olağanüstü.” Güneş gözlüğünü çıkardı, mendille gözlerini kuruladı.</p>
<p>Bir dakika kadar ne yapacağımı düşündüm, sessiz kalmaya niyetlendim. Ama önümde ağlamıştı ve bu ânın içli dışlılığı, nazik, şefkatli sözler edilmesini gerektiriyordu. Yumuşak bir sesle şöyle dedim: “Yakında sizin de çocuklarınız olur, <i>Bibi Sahip. İnşallah</i>. Allah bunu nasip edecektir. Bekleyin de görün.”</p>
<p>“Hiç sanmıyorum. Bunu o bile yapamaz.”</p>
<p>“Elbette yapabilir. O her şeye kadirdir, <i>Bibi Sahip</i>. Daha çok gençsiniz. O isterse olacaktır.”</p>
<p>“Anlamıyorsun,” dedi bezgince. Onu ilk kez böylesine bitkin, böylesine tükenmiş görüyordum. “Artık mümkün değil. Hindistan’da içimi kazıdılar. İçim bomboş.”</p>
<p>Buna söylenecek tek bir sözüm yoktu. Arka koltuğa, onun yanına geçmek, onu kollarımın arasına çekmek, öpücüklerle avutmak için kıvranıyordum. Daha ne yaptığımı ayrımsamama kalmadan, elimi arkaya uzatmış, elini tutmuştum bile. Elini çekeceğini sandım, oysa parmakları elimi minnetle kavradı; böylece arabada oturduk, birbirimize değil, etrafımızdaki düzlüklere, ufuktan ufka solmaya yüz tutmuş, sapsarı uzanan, kurumuş su kanallarıyla delik deşik, çalılarla, kayalarla, şurada burada hayat belirtileriyle bezeli tarlalara bakarak oturduk. Nila’nın eli elimde, tepelere, elektrik direklerine baktım. Gözlerimle uzaktan uzağa, arkasındaki toz bulutuyla, hantal hantal yaklaşan bir yük kamyonunu seyrettim; orada öylece, karanlık çökene dek büyük bir mutlulukla oturabilirdim.</p>
<p>“Eve götür beni,” dedi sonunda, elimi bırakarak. “Bu akşam erkenden yatacağım.”</p>
<p>“Peki, <i>Bibi Sahip</i>.” Genzimi temizledim, belli belirsiz titreyen elimle vitesi bire taktım.</p>
<p class="exP">Doğruca yatak odasına gitti, günlerce de çıkmadı. İlk kez olmuyordu bu. Bazen, üst kattaki yatak odasında pencerenin önüne bir iskemle çeker, oraya yerleşirdi, sigara içerek, tek ayağını sallayarak, bomboş bir yüzle dışarıya bakarak otururdu. Hiç konuşmazdı. Geceliğini çıkarmaz, üstünü değiştirmezdi. Yıkanmaz, dişlerini, saçlarını fırçalamazdı. Bu kez yemek de yemedi, işte Bay Wahdati’yi alışılmadık bir telaşa sevk eden de bu farklı gelişme oldu.</p>
<p>Dördüncü gün sokak kapısı çalındı. Açınca, yeni ütülenmiş takım elbiseli, parlak mokasenli, uzun boylu, yaşlıca bir adamla karşılaştım. Halinde tavrında, dimdik duruşunda, bana görmeyen gözlerle bakışında, cilalı bastonunu bir kral asasıymışçasına her iki eliyle tutuşunda etkileyici, hatta göz korkutucu bir şey vardı. Henüz tek kelime etmemişti, ama boyun eğilmeye alışık biri olduğunu anlamıştım.</p>
<p>“Kızımın iyi olmadığını duydum,” dedi.</p>
<p>Babasıydı demek. Onunla hiç karşılaşmamıştım. “Evet, <i>Sahip</i>, Maalesef doğru bu.”</p>
<p>“O halde yana çekil, genç adam.” Beni itip yanımdan geçti.</p>
<p>Bahçeye çıkıp oyalandım, fırın için yakacak odun kestim. Çalıştığım yerden Nila’nın yatak odasının penceresini rahatça görebiliyordum. Babası çerçevenin içindeydi, belden yukarısı Nila’ya doğru eğilmiş, tek elini kızının omzuna dayamıştı. Nila’nın yüzünde, ani bir gürültüyle, örneğin patlayan bir kestanefişeğinin ya da rüzgârla kapanan bir kapının sesiyle yerinden sıçrayan insanların ifadesi vardı.</p>
<p>O akşam yemek yedi.</p>
<p>Birkaç gün sonra beni içeriye çağırdı ve bir parti vereceğini söyledi. Bay Wahdati bekârken evde neredeyse hiç parti vermemiştik. Nila taşındıktan sonra ayda iki ya da üç kez davet düzenler oldu. Davetten bir gün önce bana hazırlayacağım mezelerle, yemeklerle ilgili ayrıntılı talimatlar verir, ben de gerekli malzemeleri almak üzere alışverişe çıkardım. Bu malzemelerin başında alkol gelirdi; Bay Wahdati ağzına sürmediği için daha önce hiç içki satın almamıştım - içmemesinin dinle ilgisi yoktu, yalnızca yarattığı etkiden hoşlanmıyordu. Oysa Nila kaçak içki satan mekânlarla bayağı haşır neşirdi - şaka yollu <i>eczane</i> dediği bu dükkânlarda, el altından maaşımın iki katı fiyata bir şişe <i>ilaç</i> alınabiliyordu. Bu özel görev, günaha yataklık etme duygusu bende karmaşık hisler uyandırsa da, Nila’yı memnun etmek, her zamanki gibi, her şeyden önce geliyordu.</p>
<p>Şunu anlamalısınız ki, Bay Markos, Şadbağ’da düğün ya da sünnet türünden bir eğlence düzenlendiğinde, kutlama iki ayrı evde yapılır, biri kadınlar, diğeri biz erkekler için. Nila’nın partilerinde kadınlarla erkekler bir aradaydı. Kadınların çoğu Nila gibi giyiniyordu; kollarını tamamen, bacaklarının da büyük bölümünü açıkta bırakan elbiseler. Hem sigara hem de içki içiyorlardı, ellerinde yarıya kadar renksiz ya da kırmızı veya bakır rengi likörlerle dolu kadehler, şakalaşır, güler, salondaki başka bir kadının kocası olduğunu bildiğim erkeklerin ellerine, kollarına dokunurlardı. Ben içi <i>bolani</i> ve <i>lola kebap</i> dolu küçük tepsileri sigara dumanıyla dolu salonda, konuk kümelerinin arasında dolaştırırken pikapta hep bir plak çalardı. Afgan müziği değil, Nila’nın <i>caz</i> dediği, yıllar sonra öğrendiğim üzere, sizin de çok sevdiğiniz o müzik türü, Bay Markos. Benim kulağım içinse, piyanonun böyle rasgele tıngırdayışı, nefesli çalgıların tuhaf inildeyişi uyumsuz bir karmaşadan ibaretti. Ama Nila bayılıyordu, konuklara şu ya da bu parçayı mutlaka dinlemeleri gerektiğini söyleyip dururdu. Bütün gece elinden kadeh düşmez, sunduğum yiyeceklerden çok, kadehiyle ilgilenirdi.</p>
<p>Bay Wahdati misafirlerini ağırlamak adına asgari çabayı harcardı. Aralarına karışıyormuş havasında, birkaç laf ola, göstermelik hamle yapsa da, çoğunlukla bir köşeye çekilir, yüzünde uzak bir ifadeyle, elindeki madensuyu bardağını çevirip durur, biri onunla konuşacak olursa da, kapalı ağzıyla, nazikçe gülümserdi. Konuklar Nila’dan şiirlerini okumasını istediğinde izin isteyerek salondan ayrılmayı âdet edinmişti.</p>
<p>Bu, gecenin tartışmasız en sevdiğim bölümüydü. Nila’nın başladığını görünce, hemen kendime oyalanacak bir iş yaratırdım. Az ileride, kolumda peçete, öylece dikilir, kulaklarımı dört açardım. Nila’nın şiirleri alışık olduğum şiirlere benzemiyordu. Çok iyi bildiğiniz gibi, biz Afganlar şiire bayılırız; en cahilimiz bile Hafız’ın, Hayyam ya da Sâdi’nin dizelerini ezbere okuyabilir. Geçen yıl bana Afganları ne kadar sevdiğinizi söylemiştiniz, anımsıyor musunuz, Bay Markos? Ben size neden diye sorunca, <i>çünkü sizin grafiticiler bile duvarlara Rumi’yi yazıyor</i>, demiştiniz.</p>
<p>Ancak Nila’nın şiirleri geleneğe karşı çıkıyordu. Ne belirlenmiş vezin ölçüsüne uyuyorlardı ne de kafiye düzenine. Dahası ağaçlar, bahar çiçekleri, bülbüller gibi bildik konularla hiçbir ilgileri yoktu. Nila aşktan söz ediyordu; aşk derken de Rumi ya da Hafız’ın tasavvufi arzularını değil, bildiğimiz bedensel aşkı kastediyorum. Yastıkların üzerinde fısıldaşan, birbirini okşayan âşıkları yazıyordu. Hazzı yazıyordu. Bir kadının ağzından böyle sözler döküldüğünü hiç duymamıştım. Orada durup Nila’nın hole doğru süzülen dumanlı sesini dinler, kapalı gözlerim, alev alev yanan kulaklarımla, onun bu dizeleri bana okuduğunu, şiirdeki sevgililerin <i>biz</i> olduğumuzu hayal ederdim, ta ki çay ya da yağda yumurta isteyen biri büyüyü bozana kadar; o zaman Nila’nın beni çağırdığını duyar, hemen koşardım.</p>
<p>O gece konuklarına okumak için seçtiği şiir beni hazırlıksız yakaladı. Bir köyde yaşayan ve kış soğuğuna kurban verdikleri bebeklerinin yasını tutan bir karıkoca hakkındaydı. Başlarını beğeniyle salladıklarına, salonda dolaşan olumlu mırıltılara bakılırsa, konuklar şiire bayılmış gibiydi; Nila başını elindeki kâğıttan kaldırınca coşkulu bir alkış koptu. Yine de, kız kardeşimin yaşadığı talihsizliğin konukları eğlendirmek amacıyla kullanılması beni irkiltmiş, hayal kırıklığına uğratmıştı; muğlak bir ihanete uğramışlık duygusundan uzunca bir süre kurtulamadım.</p>
<p>Partiden birkaç gün sonra, Nila yeni bir çantaya ihtiyacı olduğunu söyledi. Bay Wahdati masada gazetesini okuyordu; az önce mercimek çorbasıyla <i>nan</i>’dan oluşan öğle yemeğini sunmuştum.</p>
<p>“Sana bir şey lazım mı Süleyman?” diye sordu Nila.</p>
<p>“Hayır, aziz. Sağ ol,” dedi adam. Karısına “sevgili, sevilen” anlamına gelen aziz dışında bir sözcükle hitap ettiğini neredeyse hiç duymamıştım, oysa birbirine bundan daha uzak görünen bir başka çift daha olamaz, Bay Wahdati’nin dudaklarından dökülen bu sevgi sözcüğü de kulağa bundan daha ciddi, daha resmi gelemezdi.</p>
<p>Mağazaya giderken Nila bir arkadaşına uğramak istediğini söyleyip yolu tarif etti. Arabayı sokağa park ettim, parlak pembe duvarları olan, iki katlı bir binaya doğru yürüyen kadına baktım. Başta motoru çalışır durumda bırakmıştım, ama aradan beş dakika geçip de Nila dönmeyince motoru durdurdum. İyi ki de öyle yapmışım, çünkü o ince bedeninin kaldırımda arabaya doğru kaydığını ancak iki saat sonra görebildim. Arka kapıyı açtım, o içeriye girerken kokusunu içime çektim; tanıdık parfümünün altında ikinci bir koku, hafiften sedir ağacının rayihasını, belki azıcık da zencefili andıran, iki gece önceki partiden anımsadığım bir koku aldım.</p>
<p>“İstediğim gibi bir şey bulamadım,” dedi Nila arka koltuktan, dudaklarındaki ruju tazelerken.</p>
<p>Dikiz aynasındaki şaşkın suratıma baktı. Ruju indirdi, kirpiklerinin altından gözlerini bana dikti. “Beni iki mağazaya götürdün, ama ikisinde de beğendiğim bir çanta bulamadım.”</p>
<p>Gözleri aynadaki gözlerime kilitlenmişti, bir süre öylece bekledi ve ben bir sırra ortak edildiğimi anladım. Sadakatimi sınavdan geçiriyordu. Benden bir seçim yapmamı istiyordu.</p>
<p>“Bana üç mağaza dolaştınız gibi geliyor,” dedim cılız bir sesle.</p>
<p>Sırıttı. “<i>Parfois je pense que tu es mon seul ami, Nebi</i>.”</p>
<p>Gözlerimi kırpıştırdım.</p>
<p>“Anlamı şu: Bazen bana tek dostum senmişsin gibi geliyor.”</p>
<p>Pırıl pırıl bir tebessümle bana baktı, ama bozulan moralimi düzeltmeye yetmedi.</p>
<p>Günün kalanında görevlerimi yerine getirirken ne her zamanki hızımdan eser vardı ne de alışıldık şevkimden. O akşam arkadaşlar çay içmeye geldiğinde, içlerinden biri bize şarkı söyledi, fakat şarkısı beni neşelendiremedi. Boynuzlanan kişi bizzat bendim sanki. Üzerimdeki nüfuzunun nihayet hafiflediğinden ise emindim.</p>
<p>Ancak sabah kalkınca, onu olanca ağırlığıyla karşımda buldum; yaşadığım yeri yine tıka basa, tabandan tavana doldurmuş, duvarlara işlemiş, buhar misali soluduğum havaya sızmıştı. Ne yapsam boştu, Bay Markos.</p>
<p class="exP">Fikrin kafama tam olarak ne zaman girdiğini bilmiyorum.</p>
<p>Belki o rüzgârlı sonbahar sabahı, Nila’ya çay servisi yaparken, tam eğilmiş <i>roat</i> kekinden bir dilim kestiğim sırada, pencere pervazındaki radyodan, yaklaşan 1952 kışının bir öncekinden de acımasız geçeceğine ilişkin haberi duyduğum anda. Belki daha önce, onu parlak pembe duvarları olan eve götürdüğümde; belki daha da önce, hani arabada hıçkırarak ağlarken elini tuttuğum sırada.</p>
<p>Zamanı ne olursa olsun, fikir aklıma bir kez düştükten sonra ondan kurtulmak mümkün olmadı.</p>
<p>Yalnız şu kadarını söyleyeyim, Bay Markos, işe son derece temiz bir vicdanla giriştim; öneriyi mutlak bir iyi niyetle ve dürüst bir maksatla yapmıştım. Kısa vadede acı verici olsa da, uzun vadede ilgili herkesin hayrına olacak bir öneriydi. Ancak bu kadar onurlu olmayan, bencilce güdülerim de vardı. Bunların birincisi şuydu: Nila’ya başka hiçbir erkeğin -ne kocasının, ne de o büyük pembe evin sahibinin- veremeyeceği bir şeyi vermek.</p>
<p>Önce Sabır’la konuştum. Kendimi savunmak adına, size şunu söyleyebilirim: Sabır’ın bu teklife karşılık para kabul edeceği anlaşılırsa, istediğini vermeye hazırdım. Paraya ihtiyacı olduğunu biliyordum, iş bulmak için nasıl çabaladığını kendisi anlatmıştı. Sabır’ın ailesiyle birlikte kışı atlatabilmesi için, Bay Wahdati’den maaşıma mahsuben avans isteyecektim. Ama Sabır, vatandaşlarımın çoğu gibi, gurur denen illetten mustaripti; hem istenmeyen hem de def edilemeyen bir illetten yani. Benden asla para almazdı. Pervane’yle evlendiğinde, kardeşime verdiğim ufak tefek harçlıkları bile hemen kestirdi. O bir erkekti ve ailesine tek başına bakacaktı. Ve daha kırkına bile basamadan, aynen bunu yaparken öldü: Bağlan yakınlarında bir yerde, bir şekerpancarı tarlasında ter dökerken. Duyduğuma göre, son nefesini verdiğinde pancar orağı hâlâ su toplamış, kanayan ellerindeymiş.</p>
<p>Ben bir baba değildim, dolayısıyla Sabır’ı bu karara götüren acılı, kafa patlatmalı süreci anlıyormuş numarası yapmayacağım. Wahdati çifti arasında geçen tartışmalara da vâkıf değildim. Nila’ya fikrimi açtıktan sonra ondan tek bir şey rica ettim; Bay Wahdati’ye fikrin benden değil, kendisinden çıktığını söyleyecekti. Bay Wahdati’nin karşı çıkacağını biliyordum. Onda bugüne kadar babaca bir içgüdünün zerresine bile rastlamamıştım. İşin aslı, Nila’nın çocuk yapamıyor olması, adamın onunla evlenme kararını pekiştirmiş bile olabilirdi. Velhasıl, karıkoca arasındaki gergin atmosferden uzak durdum. Geceleri yatağıma yattığımda gözümün önünde beliren tek şey, aklımdan geçeni söylediğimde Nila’nın gözlerinden ansızın boşalan yaşlar ve iki elime birden yapışıp bana minnetle ve -evet, bundan emindim- sevgiyi andıran bir şeyle dolu gözlerle bakışıydı. Aklımdaki tek olgu, ona olanakları benim le kıyaslanamayacak erkeklerin bile veremediği bir armağan sunuyor olduğumdu. Tek düşünebildiğim, kendimi ona nasıl bütünüyle ve nasıl büyük bir mutlulukla verdiğimdi. Bunun sonucunda da, biliyorum aptalca ama, belki beni sadece sadık bir hizmetkârdan daha fazlası olarak görmeye başlar, diye umutlanıyordum.</p>
<p>Sonunda Bay Wahdati boyun eğince -ki bu beni hiç şaşırtmadı, Nila korkunç bir iradesi olan bir kadındı- Sabır’a haber yolladım ve Peri’yle onu arabayla Kâbil’e getirmeyi teklif ettim. Neden kızıyla birlikte Şadbağ’dan buraya yürüyerek gelmeyi seçtiğini hâlâ anlayabilmiş değilim. Ya da neden Abdullah’ı da yanına aldığını. Belki kızıyla kalan kısacık zamanını değerlendirmek istiyordu. Belki bu meşakkatli yolculuğu bir tür kefaret gibi görüyordu. Ya da belki mesele Sabır’ın gururuydu, kızını satın alan adamın arabasına binmek istemiyordu. Ama sonuçta çıkıp geldiler, üçü birlikte, toz toprak içinde; anlaştığımız gibi caminin önünde beni beklediler. Onları Wahdatilerin evine götürürken, onları bekleyen yazgıdan (ve yakında yaşanacak olan korkunç sahneden) habersiz olan çocukların hatırına neşeli davranmaya çalıştım.</p>
<p>Aynen korktuğum gibi <i>gerçekleşen</i> sahnenin ayrıntılarına girmeye gerek yok, Bay Markos. Ama anısı zihnimde yeniden, zorla belirdiğinde, aradan bunca yıl geçmiş olmasına karşın, hâlâ yüreğim sıkışır. Nasıl sıkışmasın ki? Sevginin en yalın ve en saf haliyle vücut bulduğu o iki çaresiz çocuğu birbirinden kopardım ben. O âni, duygusal karmaşayı asla unutmayacağım. Peri’yi omzuma vurmuş uzaklaştırırken kız dehşet içinde tekmeler savuruyor, çığlık çığlığa bağırıyor: <i>Abollah! Abollah</i>! Kız kardeşinin adını haykıran Abdullah, babasından kurtulmaya çalışıyor. Gözleri fal taşı gibi açılmış Nila, belki de kendi çığlığını bastırmak için iki eliyle ağzını kapamış. Görüntü olanca ağırlığıyla yüreğimde. Bunca yılın ardından, Bay Markos, hâlâ yüreğimde.</p>
<p class="exP">Peri o sırada dördüne basmak üzereydi, ama bu küçük yaşına karşın, yeniden biçimlendirilmesi gereken bazı huylar edinmişti. Örneğin, bana artık <i>Kaka</i> Nebi değil, yalnızca Nebi diye hitap etmesi tembihlendi. Yanlışları, ben dahil herkes tarafından tatlılıkla, tekrar tekrar düzeltildi, ta ki kız aramızda hiçbir akrabalık olmadığına inanıncaya kadar. Ben artık onun için aşçı Nebi, şoför Nebi idim. Nila “Maman” oldu, Bay Wahdati de “Papa”. Nila ona kendi anadili olan Fransızcayı öğretmeye koyuldu.</p>
<p>Bay Wahdati’nin Peri’yi kabullenirken sergilediği soğukluk çok kısa sürdü; kızı gözyaşlarına boğan korkusu ve sıla özlemi adamı yumuşatıp elini kolunu bağlamış, bu da en çok kendisini şaşırtmıştı. Kısa süre sonra sabah yürüyüşlerimize Peri de katılır oldu. Bay Wahdati onu bir çocuk arabasına oturtur, bir yandan yürürken bir yandan da arabayı mahallede itip dururdu. Ya da arabada, direksiyonda otururken kızı kucağına alır, o kornaya basarken sabırla gülümserdi. Bir marangoz tutup Peri için üç çekmeceli, tekerlekli bir yatak, oyuncakları için akçaağaçtan bir komodin, bir de küçük, kısa dolap yaptırdı. En sevdiği rengin sarı olduğunu öğrenince Peri’nin odasındaki her şeyi sarıya boyattı. Onu bir gün dolabın karşısına, Peri’nin yanına bağdaş kurmuş, dikkate değer bir ustalıkla dolabın kapaklarına zürafalar, uzun kuyruklu maymunlar çizerken buldum. Onu bir şeyler çizerken gördüğüm bunca yıldan sonra, elinden çıkan bir resmi ilk kez gördüğümü söylersem, Bay Markos, içedönük kişiliği hakkında ciltler dolusu bilgi vermiş olurum.</p>
<p>Peri’nin gelişinin yarattığı etkilerden biri de, ev halkının ilk kez gerçek bir aileye benzemesiydi. Peri’ye duydukları sevginin birleştirdiği Nila ile kocası, artık bütün yemekleri beraber yiyorlardı. Peri’yi yakınlardaki parka götürüyor, bir banka yan yana, memnun mesut oturup oyun oynayan kızı seyrediyorlardı. Akşamları, sofrayı kaldırdıktan sonra onlara çay götürdüğümde, ikisinden birini, kucağına yatmış olan Peri’ye, Şadbağ’daki yaşamını ve oradaki insanları her geçen gün biraz daha unutan bu kıza bir çocuk kitabını okurken buluyordum.</p>
<p>Peri’nin varlığının hiç beklemediğim bir başka sonucu daha oldu: Geri plana düştüm. Beni yargılarken insaflı olun, Bay Markos ve genç bir adam olduğumu aklınızdan çıkarmayın; ne kadar budalaca olsa da bazı umutlar beslediğimi itiraf ediyorum. Sonuçta Nila’nın anne olmasına ben aracı olmuştum. Mutsuzluğunun kaynağını ortaya çıkarmış, panzehirini tedarik etmiştim. Bunun bizi sevgili yapacağını mı düşünmüştüm? Eh, keşke bu kadar ahmak olmadığımı söyleyebilseydim, Bay Markos, ancak yüzde yüz doğruyu söylemiş olmazdım. Sanırım gerçek şu ki, biz, her üçümüz de, bütün olumsuz ve başa çıkılamaz verilere karşın, başımıza olağandışı bir şeyin gelmesini bekliyorduk.</p>
<p>Gözden düşeceğimi hiç mi hiç öngörememiştim. Artık Peri, Nila’nın bütün zamanını alıyordu. Dersler, oyunlar, ikindi uykuları, yürüyüşler, yine oyunlar. Gündelik sohbetlerimiz rafa kaldırılmıştı. İkisi baş başa tahta inşa kutularıyla oynar ya da yapbozla uğraşırken, Nila ona kahve getirdiğimi, az geriye çekilip öylece dikildiğimi fark etmezdi bile. Konuştuğumuz zaman da aklı başka yerdeymiş gibi görünür, sohbeti kısa kesmenin yolunu arardı. Arabada, yüzünde uzak, mesafeli bir ifade olurdu. Bu yüzden yeğenime az biraz içerlediğimi utanarak da olsa itiraf edeceğim.</p>
<p>Wahdatilerle yapılan anlaşmaya göre, Peri’nin ailesinin ziyarete gelmesi yasaktı. Onunla herhangi bir iletişim kurmaları da öyle. Peri’nin eve yerleşmesinden kısa bir süre sonra Şadbağ’a gittim. Abdullah’a ve kardeşimin küçük oğlu, yeni yeni emeklemeye başlamış olan İkbal’e birer hediye götürdüm.</p>
<p>Sabır, manidar bir sesle, “Tamam, hediyelerini verdin,” dedi. “Artık gidebilirsin.”</p>
<p>Bu soğuk karşılamayı, bana karşı takındığı aksi tavrı anlayamadığımı söyledim.</p>
<p>“Bal gibi anlıyorsun,” dedi. “Ayrıca, bundan böyle kendini bizi görmeye gelmek zorunda hissetme.”</p>
<p>Haklıydı, anlıyordum. Aramıza bir soğukluk girmişti. Biçimsiz, gergin, hatta hırlaşmaya müsait bir ziyaretti bu. Artık karşılıklı oturup çay içmek, havadan sudan ya da o yılki üzüm hasadından söz etmek ikimize de doğal gelmiyordu. Sabır da, ben de artık ortada olmayan bir doğallık rolü yapıyorduk. Nedeni ne olursa olsun, ben nihayetinde bu ailede bir kopuşa aracılık etmiştim. Sabır beni bir daha asla görmek istemiyordu, bense bunu anlıyordum. Aylık ziyaretlerime son verdim. Onları bir daha hiç görmedim.</p>
<p class="exP">1955 baharının başlarında bir gün, Bay Markos, evdeki herkesin yaşamını sonsuza dek değiştiren bir olay oldu. Hatırlıyorum, yağmur yağıyordu. Şu kurbağaları bile canından bezdiren, yeknesak sağanaklardan değil, sabah boyunca bir başlayıp bir duran, kararsız çisentilerden. Anımsıyorum, çünkü bahçıvan Zahid malum tembelliğiyle tırmığına yaslanmış, şu berbat havadan ötürü bugünlük işi bırakacağını söylemişti. Ben de sırf onun boş gevezeliğinden kurtulmak için kulübeme çekilmeye hazırlanıyordum, aynı anda Nila’nın ana binadan adımı haykırdığını duydum.</p>
<p>Bahçeyi koşarak geçtim. Sesi üst kattan, büyük yatak odasından geliyordu.</p>
<p>Nila’yı bir köşeye büzülmüş, eliyle ağzını kapamış halde buldum. “Bir terslik var,” dedi elini çekmeden.</p>
<p>Bay Wahdati yatakta doğrulmuş oturuyordu, üzerinde bir tek beyaz fanilası vardı. Gırtlaktan gelen, acayip sesler çıkarıyordu. Yüzü bembeyaz, bitkindi, saçlarıysa karman çorman. Sağ elini kaldırmayı tekrar tekrar deniyor, başaramıyordu, dehşet içinde, ağzının kenarından salya aktığını fark ettim.</p>
<p>“Nebi! Bir şeyler yap!”</p>
<p>Artık altı yaşında olan Peri az önce odaya girmişti, hemen yatağa, Bay Wahdati’nin yanına atladı, fanilasını çekiştirmeye başladı. “Papa? Papa?” Adam irileşmiş gözleriyle ona baktı, ağzı bir açılıp bir kapanıyordu. Kız bir çığlık attı.</p>
<p>Hemen onu kucakladım, Nila’ya götürdüm. Nila’ya çocuğu bir başka odaya götürmesini söyledim, babasını bu halde görmemeli, dedim. Nila bir hipnozdan uyanıyormuşçasına gözlerini kırpıştırdı, bir kıza bir bana baktı, sonra uzanıp kızı kucağına aldı. Kocasının neyi olduğunu sorup duruyordu. Bir şeyler yapmam gerektiğini yineliyordu.</p>
<p>Pencereden eğilip Zahid’e seslendim, böylece bu beş para etmez sersem ilk kez bir işe yaradı. Bay Wahdati’ye pijamasının altını giydirmeme yardım etti. Onu yataktan kaldırıp aşağıya taşıdık, arabanın arka koltuğuna yerleştirdik. Nila yanına bindi. Zahid’e evde kalıp Peri’ye göz kulak olmasını tembihledim. Karşı çıkmaya yeltendi, avucumu açtım, tokadı var gücümle şakağına yapıştırdım. Eşeklik etmemesini, dediğimi yapmasını söyledim.</p>
<p>Sonra da geri geri garaj yolundan çıktım ve gaza yüklendim.</p>
<p>Bay Wahdati’yi eve tam iki hafta sonra getirebildik. Ve kaos başladı. Akrabalar sürüler halinde eve üşüştü. Şu kuzeni, bu amcayı, yaşlıca bir teyzeyi doyurabilmek için neredeyse yirmi dört saat çay demliyor, yemek pişiriyordum. Ön kapının zili hiç susmuyor, salonun mermer zemininde topuklar tıkırdıyor, insanlar eve akarken fısıltılar, mırıltılar koridorda dalgalanıyordu. Çoğunu bu evde hemen hemen hiç görmemiştim; aslında yüzeysel, temelsiz bir ilişki içinde oldukları bu münzevi, hasta adamı görmekten çok, Bay Wahdati’nin haşmetli annesine yaranmak maksadıyla kalkıp geldiklerinin farkındaydım. Anne de geldi elbette - Tanrı’ya şükür, köpeksiz. Her iki elinde, kızarmış gözlerine, akan burnuna bastırdığı birer mendil, bir hışım eve daldı. Oğlunun yatağının yanına yerleşti, ağlamaya koyuldu. Dahası, kanımı donduran bir şey yapıp siyahlara bürünmüştü, oğlu çoktan ölmüş gibi.</p>
<p>Aslında, bir bakıma ölmüştü. En azından eski hali ölmüştü. Yüzünün yarısı donmuş bir maskeydi şimdi. Bacakları işe yaramaz durumdaydı. Sol kolunu oynatabiliyordu, ama sağ kolu yalnızca kemikten ve gevşek etten ibaretti. Ağzından sözcükler değil, kimsenin çözemediği boğuk hırıltılar, iniltiler çıkıyordu.</p>
<p>Doktor, Bay Wahdati’nin felçten önceki duygularını hissettiğini, her şeyi anladığını söyledi, ancak hissettiklerini ve anladıklarını dışavurmayı beceremiyordu - en azından şimdilik.</p>
<p>Ancak bu tam olarak doğru sayılmazdı. İşin aslı, ilk haftadan sonra, annesi de içinde olmak üzere, konuklara ilişkin duygularını oldukça duru, açık bir şekilde belli eder oldu. Böylesine vahim bir hastalıkla boğuşurken bile yalnızlığına son derece düşkün biriydi. İnsanların ona acımasına, o kederli bakışlara, enkaza dönüşmüş görüntüsüne esefle sallanan başlara tahammül edemiyordu. Ziyaretçiler onun odasına girince, kullanabildiği sol elini öfkeli bir kışkışlama hareketiyle sallıyordu. Onunla konuştuklarında yüzünü çeviriyordu. Yanına oturduklarında yatak örtüsünü avuçlar, homurdanır, kalkıp gidene kadar yumruğuyla baldırını döverdi. Peri’ye gelince; onu da başından savmak için aynı ısrarı gösterse de, tavrı çok daha yumuşaktı. Kız onun yatağının başucuna oturup bebekleriyle oynarken, Bay Wahdati titreyen çenesi, ıslanmış, yalvaran gözleriyle bana bakardı, ta ki ben kızı odadan çıkarıncaya kadar - ağzından çıkanların kızı çok üzdüğünü bildiğinden, onunla konuşmaya çabalamazdı.</p>
<p>Bu muazzam ziyaretçi akını Nila’nın işine geliyordu. İnsanlar evi tıka basa doldurunca o üst kata, Peri’nin odasına çekilir, kızla ilgilenirdi, buysa kayınvalidesini deli ediyordu; kadın hiç kuşku yok ki (Eh, doğruyu söylemek gerekirse, kim onu suçlayabilir?) Nila’dan, sırf görünüşü kurtarmak için bile olsa oğlunun yanı başında olmasını bekliyordu. Ama tabii ki, görünüşü kurtarmalar ya da hakkında söylenecekler filan Nila’nın umurunda bile değildi. Söyleniyordu da zaten. Bir keresinde kayınvalidesinin, “Ne biçim eş bu?” diye bağırdığını duydum. Bir dinleyici bulur bulmaz Nila’nın kalpsizliğinden, merhametsizliğinden yakınıyordu. Kocasının ona en çok gereksindiği şu anda neredeydi bu kadın? Böylesine sadık, seven bir kocayı bu zor gününde terk ettiğine göre, nasıl bir kadındı bu?</p>
<p>Yaşlı kadın söylediklerinin bir kısmında çok haklıydı elbette. Gerçekten de, Bay Wahdati’nin başucundan neredeyse hiç ayrılmayan, ona ilaçlarını veren, odaya girenleri karşılayan kişi bendim. Doktorun en çok konuştuğu kişi de bendim, dolayısıyla, insanlar Bay Wahdati’nin durumunu Nila’ya değil, bana sormaktaydılar.</p>
<p>Bay Wahdati’nin ziyaretçi istememesi, Nila’yı sıkıntılarının birinden kurtarmış, ancak bir başkasıyla karşı karşıya bırakmıştı. Ev doluyken Peri’nin odasına saklanıp kapıyı kapatarak kendini sırf o huysuz kayınvalidesinden değil, kocasının şu içler acısı halinden de uzak tutabiliyordu. Ancak ev boşalınca, fena halde bocaladığı karılık görevleriyle baş başa kaldı.</p>
<p>Yapamıyordu.</p>
<p>O da yapmadı.</p>
<p>Zalim ya da taş kalpli olduğunu söylemiyorum. Uzun bir ömür sürdüm, Bay Markos ve öğrendiğim bir şey varsa, o da şu: Bir başkasının yüreğini, yüreğinden geçenleri yargılarken kişi bir miktar da olsa alçakgönüllülükten ve yardımseverlikten nasibini almış olmalı. <i>Söylemeye</i> çalıştığım şey, bir gün Bay Wahdati’nin odasına girdiğimde, Nila’yı elinde kaşık, kocasının karnına kapanmış hüngür hüngür ağlarken bulduğum; kocasına yedirmeye çalıştığı, püre haline getirilmiş mercimek <i>daal</i>’ı adamın çenesinden boynuna bağlanmış olan önlüğe akmaktaydı.</p>
<p>“Bana bırakın, <i>Bibi Sahip</i>,” dedim tatlılıkla. Kaşığı elinden aldım, Bay Wahdati’nin ağzını sildim, yedirmeye başladım ama adam inledi, gözlerini sımsıkı yumup yüzünü yana çevirdi.</p>
<p>Bundan kısa bir süre sonra, bir çift valizi merdivenlerden indirdim, çalışır durumdaki arabanın bagajına koyması için taksi şoförüne verdim. Sonra da, en sevdiği sarı paltosunu giymiş olan Peri’nin arka koltuğa oturmasına yardım ettim.</p>
<p>“Nebi, Maman’ın dediği gibi Papa’yı Paris’e, yanımıza getirecek misin?” diye sordu o aralık ön dişlerini gösteren bir gülümsemeyle.</p>
<p>Babasını biraz düzelince getireceğime söz verdim. Küçük ellerinin üzerine birer öpücük kondurdum. “Bibi Peri, size bol şans ve mutluluklar diliyorum,” dedim.</p>
<p>Nila’yla ön basamaklarda karşılaştım, gözleri şişmiş, göz kalemi etrafa bulaşmıştı. Vedalaşmak üzere Bay Wahdati’nin odasına girmişti.</p>
<p>Ona kocasının nasıl olduğunu sordum.</p>
<p>“Rahatladı sanırım,” dedi, sonra ekledi, “gerçi bu benim hüsnükuruntum olabilir tabii.” Çantasının fermuarını çekti, kayışını omzuna attı.</p>
<p>“Nereye gittiğimi kimseye söyleme. En iyisi bu.”</p>
<p>Söylemeyeceğime söz verdim.</p>
<p>Yakında yazacağını söyledi. Sonra uzun uzun gözlerimin içine baktı; gözlerinde gerçek bir muhabbet gördüğüme eminim. Avucuyla yüzüme dokundu.</p>
<p>“Onun yanında olmana memnunum, Nebi.”</p>
<p>Sonra yaklaştı, beni kucakladı; yanağı yanağımdaydı. Saçlarının, parfümünün kokusu burnuma doldu.</p>
<p>“Önemli olan hep sendin, Nebi,” dedi kulağıma. “Baştan beri hep sendin. Bilmiyor muydun?”</p>
<p>Anlamamıştım. Sormama kalmadan benden uzaklaştı. Başı önde, botlarının ökçeleri asfaltta çınlarken hızla araba yolunu indi. Taksinin arka koltuğuna, Peri’nin yanına geçti, avucunu cama bastırıp bir kez bana doğru baktı.</p>
<p>Gidişini seyrettim, arabanın sokağın sonundaki köşeyi dönmesini bekledim, sonra bahçe kapısını çektim. Sırtımı kapının kanadına yasladım ve bir çocuk gibi ağladım.</p>
<p class="exP">Kısa bir süre daha, Bay Wahdati’nin arzusu hilafına, birkaç ziyaretçimiz oldu. Sonunda, onu görmeye bir tek annesi gelir oldu. Haftada bir kez filan geliyordu. Bana bakıp parmaklarını şıklatır, hemen ona bir iskemle çekerdim; oğlunun yatağının yanına çöker çökmez, artık çekip gitmiş olan karısının karakterine saldırılarla dolu, uzun bir monologa girişirdi. O bir fahişeydi. Bir yalancı. Bir ayyaş. Kocasını en zor zamanında bırakıp Tanrı bilir nerelere kaçan ödleğin tekiydi. Bay Wahdati duygularını hiç belli etmeksizin, omzunun üstünden pencereye bakarak sessizce dinlerdi. Sonra sıra kesintisiz bir haber ve dedikodu akışına gelir, bunların çoğu bayağılığıyla insana adeta fiziksel acı verirdi. Hangi kuzen, sırf onun kahve sehpasının aynısından satın alma küstahlığını gösterdiği için kız kardeşiyle kavga etmiş. Kimin arabasının lastiği, geçen cuma Pağman’dan dönerken patlamış. Kim saçlarını kestirmiş. Vesaire vesaire. Bazen Bay Wahdati bir şeyler homurdanır, annesi de bana dönerdi.</p>
<p>“Hey, sen! Ne dedi?” Bana hep böyle hitap ederdi; keskin, köşeli sözlerle.</p>
<p>Neredeyse bütün gün başucundan ayrılmadığımdan, adamın konuşmasının şifresini az çok çözmüştüm. Ona iyice yaklaşır, başkalarının anlaşılmaz iniltiler, hırıltılar olarak duyduğu şeylerden, su, lazımlık ya da yan çevrilmeyi istediğini anlardım. Onun mecburi tercümanı olmuştum.</p>
<p>“Oğlunuz uyumak istediğini söylüyor.”</p>
<p>Yaşlı kadın içini çeker, isabet oldu, derdi; onun da zaten gitmesi gerekiyordu. Uzanıp oğlunu alnından öper, en kısa zamanda yeniden gelme sözü verirdi. Onu ön kapıya, şoförünün beklediği yere götürür, hemen Bay Wahdati’nin odasına dönüp yatağının yanındaki tabureye otururdum; birlikte sessizliğin tadını çıkarırdık. Bazen göz göze gelirdik, başını sallayıp çarpık ağzıyla sırıtırdı.</p>
<p>Yerine getirmek üzere tutulduğum görevler artık iyice sınırlandığından (arabayı haftada birkaç kez alışverişe çıkmak için kullanıyor, artık yalnızca iki kişiye yemek pişiriyordum), üstlenebileceğim işler için başka elemanlara para ödemek gereksizdi. Düşüncemi Bay Wahdati’ye açınca eliyle beni yanına çağırdı. Ona doğru eğildim.</p>
<p>“Kendini çok yoracaksın.”</p>
<p>“Hayır, <i>Sahip</i>. Seve seve yaparım.”</p>
<p>Emin misin, diye sordu; evet, dedim.</p>
<p>Gözleri yaşardı, parmakları güçsüzce bileğimi kavradı. Tanıdığım en metin insandı, ama inmeden bu yana en ufak şeyler bile onu heyecanlandırıyor, telaşlandırıp gözyaşlarına boğuyordu.</p>
<p>“Nebi, dinle beni.”</p>
<p>“Evet, <i>Sahip</i>.”</p>
<p>“Uygun gördüğün maaşı al.”</p>
<p>Bunu konuşmamıza gerek olmadığını söyledim.</p>
<p>“Paranın yerini biliyorsun.”</p>
<p>“Kendinizi yormayın, <i>Sahip</i>.”</p>
<p>“Miktarı önemli değil.”</p>
<p>Öğlen <i>şorva</i> çorbası yapmayı düşündüğümü söyledim, “<i>Şorva</i>’ya ne dersiniz? Benim de çok canım çekti.”</p>
<p>Mahalledeki diğer hizmetkârlarla yaptığımız akşam toplantılarına son verdim. Hakkımda ne düşündükleri umurumda bile değildi; Bay Wahdati’nin evine gelip onunla dalga geçmelerine göz yummayacaktım. Bu arada, Zahid’i kovma zevkini tattım. Aynı şekilde, çamaşır yıkamaya gelen Hazara kadının da işine son verdim. Ve çamaşırları yıkayıp kuruması için ipe asmayı ben üstlendim. Ağaçlara bakıyor, çalıları buduyor, çimenleri kesip yeni çiçekler ve sebzeler ekiyordum. Evi temizliyor, halıları süpürüyor, parkeleri cilalıyor, perdelerin tozunu alıyor, camları siliyor, damlayan muslukları onarıyor, paslı boruları değiştiriyordum.</p>
<p>Bir gün, yukarıda Bay Wahdati’nin odasındaydım, o uyurken ben de kornişlerdeki örümcek ağlarını temizlemekteydim. Yazdı, hava kuru ve yakıcıydı. Bay Wahdati’nin üzerindeki bütün örtüleri, çarşafları kaldırmış, pijamasının paçalarını sıvamıştım. Camlar açıktı, tepedeki pervane gıcırdayarak dönüp dursa da pek faydası olmuyor, sıcak her yandan saldırıyordu.</p>
<p>Odada bir süredir temizlenmeyi bekleyen büyük bir dolap vardı, o gün işe girişmeye karar verdim. Kapılarını iterek açtım, işe takım elbiselerle başladım; her ne kadar Bay Wahdati’nin onları bir daha giyemeyeceğinin farkında olsam da, hepsinin tek tek tozunu silkelemeye kovuldum. İyice tozlanmış kitap desteleri vardı, onları da sildim. Bir kumaş parçasıyla ayakkabılarını temizledim, düzgün bir sıra halinde dizdim. Geniş bir karton kutu buldum, uzun, kışlık paltoların altında kalmıştı. Kutuyu kendime çekip açtım. Bay Wahdati’nin eski çizim defterleriyle doluydu; geçmiş yaşamının hüzünlü yadigârları, üst üste dizilmişti.</p>
<p>En üstteki çizim defterini alıp rasgele bir sayfasını açtım. Dizlerim bükülüverdi. Bütün sayfalara baktım. Yerine koydum, bir başkasını, sonra bir başkasını aldım, hepsine baktım. Hepsine karakalemle aynı kişinin çizildiği sayfalar gözlerimin önünde çevriliyor, hafif bir iç çekişle yüzümü yelpazeliyordu. İşte, üst kattaki yatak odasından, tünediği yerden görünen ben, arabanın ön çamurluğunu siliyorum. Bir başkasında, verandadayım, elimdeki küreğe dayanmışım. Her sayfada ben vardım: Ayakkabımın bağcıklarını bağlarken, odun keserken, çalıları sularken, çaydanlıktan bardağa çay doldururken, dua ederken, uyuklarken. Birinde, Ghargha Gölü’nün kıyısında duran arabanın direksiyonundaydım; camı indirmiş, kolumu kapının üzerinden dışarıya sarkıtmıştım; arka koltukta zar zor seçilen bir karaltı, tepede dönüp duran kuşlar.</p>
<p><i>Sendin, Nebi</i>.</p>
<p><i>Baştan beri hep sendin</i>.</p>
<p><i>Anlayamadın mı</i>?</p>
<p>Dönüp Bay Wahdati’ye baktım. Yan dönmüş, mışıl mışıl uyuyordu. Çizim defterlerini yavaşça, dikkatle kutuya koydum, kapağını kapadım ve geriye, paltoların altındaki köşeye ittim. Sonra odadan çıktım, onu uyandırmamak için kapıyı usulca çektim. Loş koridoru geçip merdivenden indim. Kendimi yürürken izleyebiliyordum: O yaz gününün sıcağına çıkmak, araba yolunu inmek, bahçe kapısını açıp sokağa adım atmak, köşeyi dönmek ve arkama bile bakmadan yola devam etmek.</p>
<p>Artık burada nasıl kalabilirdim? Yaptığım keşif ne midemi bulandırmış ne de koltuklarımı kabartmıştı, Bay Markos, ama <i>rahatsız</i> olmuştum. Az önce öğrendiğim şeyden sonra, burada nasıl kalabileceğimi gözümün önüne getirmeye çalıştım. O kutuda gördüklerim, her şeyin üstüne kasvetli bir gölge düşürüyordu. Bu öyle bir şeydi ki, ondan kaçılamaz, bir kenara itilemezdi. Öte yandan, adamı bu çaresiz durumda bırakıp nasıl gidebilirdim? Yapamazdım, yerime bakacak birini bulmadan olmazdı. Bay Wahdati’ye en azından bu kadarını borçluydum, bana her zaman iyi davranmıştı, bense karısının gözüne girebilmek için onun arkasından iş çevirmiştim.</p>
<p>Yemek salonuna döndüm, cam masaya oturup gözlerimi yumdum. Orada hiç kıpırdamadan ne kadar oturduğumu size söyleyemem, Bay Markos, yalnızca bir ara üst kattan gelen sesleri duyup gözlerimi açtım, ışığın değişmiş olduğunu görünce kalktım, çay demlemek için mutfağa gittim.</p>
<p class="exP">Bir gün odasına girdim, ona bir sürprizim olduğunu söyledim. Bu, 1950’lerin sonlarına doğru, televizyonun Kâbil’e gelmesinden epeyce önceydi. O günlerde vakit geçirmek için iskambil oynardık, sonraları bana satranç oynamayı öğretince, satranca az çok yeteneğim olduğu ortaya çıktı. Ayrıca okuma dersleri de epeyce vaktimizi alıyordu. Bay Wahdati sabırlı bir öğretmendi. Ben okurken o gözlerini kapatıp dinler, bir hata yaptığımda başını tatlılıkla sallardı. <i>Bir daha</i>, derdi. O süreçte konuşması oldukça çarpıcı bir gelişme göstermişti. <i>Orayı yeniden oku, Nebi</i>. 1947’de, beni işe aldığında, Molla Şekip’in sayesinde iyi kötü okuyup yazabiliyordum, ancak okumam, buna bağlı olarak yazmam Süleyman’ın öğretmenliğiyle gerçek anlamda ilerledi. Bunu bana yardım etmek için yapmıştı elbette, fakat derslerin ona da yararı dokundu, çünkü şimdi ona sevdiği kitapları okuyabiliyordum. Aslında kitapları kendisi de okuyabilirdi, ama çok çabuk yorulduğu için bu çabası çok kısa sürüyordu.</p>
<p>Ben bir işle meşgulken, onu yalnız bıraktığımda kendini oyalayabileceği pek bir şey yoktu. Plak dinlerdi. Genellikle pencereden bakmakla yetinmek zorundaydı; ağaçlara konmuş kuşları, gökyüzünü, bulutları seyreder, sokakta oynayan çocukları, eşeklerini çeken, <i>Kiraz! Taptaze kirazlar!</i> diye şarkı söyler gibi bağıran satıcıları dinlerdi.</p>
<p>Ona sürprizden söz edince ne olduğunu sordu. Kolumu ensesine kaydırdım, öncelikle aşağıya inmemiz gerektiğini söyledim. O günlerde, hâlâ genç ve güçlü olduğumdan, onu taşımakta hiç zorlanmıyordum. Onu kolayca kaldırdım, oturma odasına götürüp yavaşça kanepeye bıraktım.</p>
<p>“Evet?” dedi.</p>
<p>Holde duran tekerlekli sandalyeyi getirdim. Bir yıldır sandalyenin reklamını yapıyordum, o ise inatla reddediyordu. Sonunda inisiyatifi ele almış, gidip bir tekerlekli sandalye satın almıştım. Görür görmez, başını hayır anlamında sallamaya başladı.</p>
<p>“Komşular yüzünden mi?” diye sordum. “Elâlem ne der diye mi çekiniyorsunuz?”</p>
<p>Kendisini yukarıya çıkarmamı söyledi.</p>
<p>“Eh, komşuların ne düşündüğü ya da dediği benim umurumda bile değil,” dedim. “Dolayısıyla bugün gezintiye çıkacağız. Harika bir gün, biz de dışarıya çıkacağız ve dolaşacağız, nokta. Çünkü bu evden çıkmadığımız takdirde aklımı kaçıracağım; ben kafayı oynatırsam sana ne olur peki? Lütfen Süleyman, ağlamayı kes. Yaşlı bir kadından farkın yok.”</p>
<p>Şimdi hem ağlıyor <i>hem</i> gülüyor, ben onu kucaklayıp tekerlekli sandalyeye oturturken, o hâlâ, “Hayır! Olmaz!” deyip duruyordu; kucağına bir battaniye örttüm, sandalyeyi iterek kapıdan geçirdim.</p>
<p>Burada bahsetmem gereken bir şey var: Önceleri, yerimi alacak birini bulmak için uğraştım. Bundan Süleyman’a söz etmedim, önce doğru kişiyi bulup sonra haberi vermek daha doğru olacaktı. İşe başvuranlar oldu. Süleyman’ı kuşkulan dırmamak için onlarla evin dışında görüştüm. Ama bunun tahmin ettiğimden çok daha sorunlu bir arayış olduğu ortaya çıktı. Zahid’le aynı hamurdan olduğunu apaçık gördüğüm adayları (bu tiplerle çok uzun zamandır muhatap olduğumdan, kokularını hemen alıyordum) başımdan savdım. Kimilerinin aşçılığı yetersizdi, çünkü daha önce de bahsettiğim gibi, Süleyman’a yemek beğendirmek kolay değildi. Ya da araba süremiyorlardı. Çoğu okuma bilmiyordu, Süleyman’a artık her akşamüstü kitap okuduğum düşünülecek olursa, ciddi bir eksiklikti bu. Bazılarını sabırsız, tahammülsüz buldum; zaman zaman insanı çileden çıkarabilen, bir çocuk gibi huysuzlaşabilen Süleyman’ın bakımı açısından, bu da yine vahim bir kusurdu. Bazılarının da söz konusu çetin görevin gerektirdiği mizaçtan yoksun olduklarını bana sezgilerim söyledi.</p>
<p>Böylece, üç yıl sonra hâlâ bu evdeydim ve hâlâ kendime, Süleyman’ın kaderini güvenebileceğim ellere teslim eder etmez çekip gideceğimi söylüyordum. Aradan üç yıl geçmişti ve ben hâlâ her gün onu tepeden tırnağa ıslak bezle siliyor, tıraş ediyor, tırnaklarını kesiyordum. Yemeğini yediriyor, lazımlığını veriyor, bir çocuk gibi altını temizliyor, kirli alt bezlerini yıkıyordum. Artık aramızda aşinalıktan ve gündelik düzenden doğan, açığa vurulmamış bir dil geliştirmiştik; bunun kaçınılmaz sonucu olarak da, ilişkimize daha önce havsalamızın alamayacağı, belli bir teklifsizlik sızmıştı.</p>
<p>Onu tekerlekli sandalyeye razı etmemden sonra, eski sabah yürüyüşlerimiz kaldığı yerden başladı. Onu iterek evden çıkarıyor, karşılaştığımız komşulara selam vere vere, sokağın aşağısına doğru ilerliyorduk. Bu komşulardan biri de Bay Beşiri’ydi, Kâbil Üniversitesi’nden yeni mezun olan bu genç adam Dışişleri Bakanlığında çalışmaktaydı. O ve ağabeyi eşleriyle birlikte, bizden üç ev ileride, yolun karşısındaki büyük, iki katlı eve taşınmışlardı. Bazı sabahlar işe gitmek üzere arabasını ısıtırken rastlardık ona, mutlaka durup biraz hoşbeş ederdik. Süleyman’ı sık sık Şar-e-Nau Parkı’na götürürdüm, karaağaçların gölgesinde oturur, trafiği seyrederdik - avuç içleriyle kornayı döven taksi şoförleri, bisikletlerin şıngırtısı, anıran eşekler, otobüslerin önüne intihar edercesine atlayan yayalar. Süleyman’la ben parkın içinde ve dışında tanıdık bir görüntü olup çıkmıştık. Eve dönerken duraklar, dükkân sahipleriyle, kasaplarla dostça söyleşir, genç trafik polisiyle birkaç neşeli kelime ederdik. Araçlarının çamurluklarına yaslanmış, müşteri bekleyen sürücülerle laflardık.</p>
<p>Bazen onu eski Chevrolet’nin arka koltuğuna oturtur, tekerlekli sandalyeyi bagaja koyar, arabayı Pağman’a sürerdim; ağaçların gölgesinde çağıldayan, minik derenin kenarında oturabileceğimiz küçük, yeşillik bir alan bulurdum. Karnımızı doyurduktan sonra biraz çizim yapmaya çalışırdı, ama felç asıl kullandığı sağ elini etkilediğinden, bu ciddi bir mücadele gerektiriyordu. Yine de, sol elini kullanarak ağaçları, tepeleri, yabançiçeği öbeklerini benim sapasağlam halimle bile asla beceremeyeceğim bir sanatkârlıkla kâğıda geçirmeyi başarıyordu. Sonunda Süleyman yorulup uyuklamaya başlar, kalem elinden kayardı. Bacaklarına bir battaniye örter, iskemlesinin yanına, çimlere uzanırdım. Ağaçlarda gezinen esintilere kulak verir, gökyüzüne, şeritler halinde kayan bulutlara bakardım.</p>
<p>Er ya da geç kendimi, artık aramıza koskoca bir kıta girmiş olan Nila’yı düşünürken bulurdum. Saçlarının yumuşacık parıltısını, ayağını sallayış biçimini, sandaleti çıplak topuğuna değerken çıkan ve yaktığı sigaranın hışırtısına karışan sesi zihnimde canlandırırdım. Sırtının kavsini, göğsünün kabarıklığını düşünürdüm. Yeniden onun yakınında olmanın, onun kokusuna bulanmanın, elime dokunduğunda yüreğimde başlayan o tanıdık çarpıntının özlemini çekiyordum. Bana yazmaya söz vermişti, ancak yıllar geçmişti ve muhtemelen beni çoktan unutmuştu. Yine de şu an yalan söylemeyecek ve postacının eve her gelişinde içimin ani bir umutla kabardığını yadsımayacağım.</p>
<p>Bir gün yine Pağman’daydık, çimenlerin üzerine oturmuş, satranç tahtasını inceliyordum. Bu yıllar sonraydı, 1968’de, Süleyman’ın annesinin ölümünden bir yıl sonra, Bay Beşir’le ağabeyinin baba olduğu, İdris ve Timur adını verdikleri birer oğul sahibi oldukları yıl. İki minik kuzenle sık sık karşılaşıyordum; anneleri onları pusetle mahallede ağır ağır dolaştırırdı. O gün, Süleyman uyuyup kalmadan önce satranç oynamaya başlamıştık; onun yaptığı saldırgan açılış hamlesinin ardından, eşitliği sağlamanın bir yolunu bulmaya çalışıyordum. “Söylesene, kaç yaşına geldin Nebi?” dedi.</p>
<p>“Eh, kırkı geçtim,” dedim. “Bu kadarından eminim.”</p>
<p>“Düşünüyordum da, evlenmen lazım,” dedi. “Hâlâ yakışıklıyken. Saçların kırlaşmaya başladı bile.”</p>
<p>Birbirimize bakıp gülümsedik. Kız kardeşim Masume’nin de hep aynı şeyi söylediğini anlattım.</p>
<p>1947’de, yirmi bir yıl önce beni işe aldığı günü anımsayıp anımsamadığımı sordu.</p>
<p>Tabii ki anımsıyordum. Wahdati konutundan birkaç sokak ilerideki bir evde çalışmaktaydım, gayet mutsuz bir aşçı yamağıydım. Onun bir aşçı aradığını duyunca -onunki evlenip buradan ayrılmıştı- bir öğleden sonra doğruca evine gitmiş, bahçe kapısının zilini çalmıştım.</p>
<p>“Fevkalade kötü bir aşçıydın,” dedi Süleyman. “Şimdi harikalar yaratıyorsun, Nebi, ama o ilk yemeğin yok mu? Tanrım. Ya direksiyona geçtiğin o ilk gün? Bir yerime inme inecek sandım.” Durdu, kendi şakasına kendisi şaşırıp kıkır kıkır güldü.</p>
<p>Bu benim için tam bir şok olmuştu, Bay Markos, gerçekten, çünkü Süleyman bunca yıldır aşçılığımdan da, şoförlüğümden de bir kez olsun yakınmamıştı. “O zaman neden işe aldınız beni?”</p>
<p>Yüzünü bana çevirdi. “Çünkü içeriye girdiğin an, hayatımda bundan daha güzel birini görmedim, diye düşündüm.”</p>
<p>Gözlerimi aşağıya, satranç tahtasına indirdim.</p>
<p>“Seninle tanıştığımda bizim, seninle benim denk olmadığımızı, istediğim şeyin imkânsız olduğunu biliyordum. Yine de, sabah yürüyüşlerimiz, araba gezintilerimiz vardı; bunların bana yettiğini iddia etmeyeceğim, ama hiç yoktan, sensiz olmaktan iyiydi. Yakınında olmakla yetinmeyi öğrendim.” Durakladı, sonra ekledi: “Nebi, sana neyi anlatmaya çalıştığımı az çok anlıyorsun sanırım. Anladığını biliyorum.”</p>
<p>Bir türlü gözlerimi kaldırıp yüzüne bakamıyordum.</p>
<p>“Bir kereliğine olsa da sana söylemem gerekiyor, Nebi. Seni uzun, çok uzun bir zaman sevdim. Lütfen kızma bana.”</p>
<p>Başımı hayır anlamında salladım. Dakikalarca, ikimiz de tek kelime etmedik. Söyledikleri, bir ömür boyu bastırılmış o acı, asla yaşanmamış o mutluluk aramızda bir süre soluk alıp verdi.</p>
<p>Sonunda, “Şimdi bunları söylüyorum ki,” dedi, “gitmeni neden istediğimi anlayasın. Git, kendine bir eş bul. Kendi aileni kur, Nebi, herkes gibi. Bunun için hâlâ vaktin var.”</p>
<p>“Şey,” dedim sonunda, gerginliği biraz sululukla yumuşatma amacıyla, “belki dediğini yaparım. O zaman çok pişman olursun ama. Alt bezlerini yıkamak zorunda kalan zavallı piç kurusu da öyle.”</p>
<p>“Hep şakaya vurursun zaten.”</p>
<p>Yeşilimsi gri bir yaprağa usul usul tırmanan böceği izledim.</p>
<p>“Benim yüzümden burada kalma, Nebi. Sana söylediğim bu işte. Benim yüzümden kalma.”</p>
<p>“O senin hüsnükuruntun.”</p>
<p>“Yine mi şaka,” dedi bezgince.</p>
<p>Yanlış anlamış olsa da sesimi çıkarmadım. Bu sefer şaka yapmıyordum. Kalmamın nedeni artık o değildi. Başlarda öyleydi, evet. Başta, Süleyman’ın bana ihtiyacı olduğu için, bütünüyle bana bağımlı olduğu için kalmıştım. Daha önce, bir kez, bana ihtiyacı olan birinden kaçmıştım ve buna hâlâ pişmandım; duyduğum pişmanlık ölünceye kadar da sürecek. Aynı şeyi tekrar yapamazdım. Ancak kalış nedenlerim zamanla, yavaş yavaş, fark edilmeksizin değişmişti. Değişimin nasıl, ne zaman gerçekleştiğini bilemiyorum, Bay Markos, fakat artık kendim için kaldığımı söyleyebilirim. Süleyman evlenmem gerektiğini söylemişti. Ancak işin aslı, hayatıma şöyle bir bakmış ve insanların evlilikte aradığı her şeye çoktan sahip olduğumu anlamıştım. Huzurum, yoldaşım, bana kucak açan, sevildiğim, ihtiyaç duyulduğum bir yuvam vardı. Bir erkek olarak hissettiğim fiziksel dürtüleriyse (gerçi yaşım ilerledikçe daha seyrek, daha gevşek bastırır olmuşlardı), daha önce bahsettiğim gibi, bir şekilde hallediyordum. Çocuklara gelince; her ne kadar çocukları çok sevsem de, baba olma güdüsünü içimde hiç hissetmemiştim.</p>
<p>“Madem katırlık edip evlenmeyi kabul etmiyorsun,” dedi Süleyman, “o zaman senden bir şey isteyeceğim. Yalnız tek bir şartım var: İsteğimi daha duymadan kabul edeceksin.”</p>
<p>Benden bunu isteyemeyeceğini söyledim.</p>
<p>“Ama istiyorum işte.”</p>
<p>Başımı kaldırıp yüzüne baktım.</p>
<p>“Hayır diyemezsin,” dedi.</p>
<p>Beni çok iyi tanıyordu. Çarpık çarpık gülümsedi. Sözümü verdim, o da isteğini açıkladı.</p>
<p class="exP">Bunu izleyen yıllarla ilgili size ne söylesem ki, Bay Markos? Bu kuşatılmış ülkenin yakın tarihini çok iyi biliyorsunuz. O karanlık günleri yeniden deşmeye hiç gerek yok. Sırf yazma fikri bile beni yoruyor, dahası, bu ülkenin çektiği acılar daha şimdiden, yeterince kaydedildi; üstelik benden katbekat bilgili ve kıvrak kalemler tarafından.</p>
<p>Her şeyi tek bir sözcükle özetleyebilirim: <i>savaş</i>. Daha doğrusu, bir savaşlar silsilesi. Bir değil, iki değil, bir sürü savaş; küçüklü büyüklü, haklı haksız, oyuncu kadrosunu yer değiştiren sözde kahramanlarla hainlerin oluşturduğu, gelenin gideni arattığı, her yeni kahramanın bir önceki haini fena halde özlettiği savaşlar. Adlar değişti, simalar da öyle; bütün o anlamsız kan davaları, kara mayınları, bombardımanlar, roketler, yağmalar, tecavüzler ve cinayetler için hepsinin suratına tükürüyorum. Ah, yeter! Görevim hem fazla büyük hem de fazla tatsız. O günleri zaten birebir yaşamış biri olarak, bir de bu sayfalarda yeniden, uzun uzun canlandırmaya hiç niyetim yok. O dönemden elimde kalan tek hayırlı sonuç, artık yetişkin bir kadın olan küçük Peri konusunda kendimi azıcık da olsa temize çıkarmış olmam. Bütün bu katliamlardan uzakta, güvende olduğunu bilmek vicdanımı rahatlatıyordu.</p>
<p>1980’ler Bay Markos, bildiğiniz gibi, Kâbil için o kadarda korkunç değildi, zira çatışmaların çoğu taşrada olup bitmekteydi. Yine de bir kaçış dönemiydi, mahallemizdeki ailelerin çoğu eşyalarını toplayıp ülkeden ayrıldı, batıda bir yerlere yerleşme umuduyla Pakistan ya da İran’a gitti. Bay Beşiri’nin vedalaşmaya geldiği günü dün gibi hatırlıyorum, elini sıktım, iyi dileklerimi ilettim. Artık on dördüne basmış olan oğlu İdris’le de vedalaştım; uzun boylu, leylek bacaklı, uzun saçlı oğlanın ayva tüyü bıyıkları terlemeye başlamıştı bile. İdris’e onu ve kuzenini, sokakta uçurtma uçururken, futbol oynarkenki görüntülerini çok özleyeceğimi söyledim. Kuzenleri yıllar sonra yeniden gördüğümüzü siz de hatırlıyorsunuzdur, Bay Markos, 2003 baharında, iki yetişkin erkek olarak, evinizde verdiğiniz davete gelmişlerdi.</p>
<p>Savaşın kent sınırları içinde de patlak vermesi, 1990’ları buldu. Kâbil, analarının karnından elinde Kalaşnikof’la çıkmış gibi görünen adamların avucuna düştü, Bay Markos, kendi kendine görkemli unvanlar vermiş, tepeden tırnağa silahlı bir vandallar sürüsü. Roketler uçuşmaya başlayınca, Süleyman eve kapandı, dışarı çıkmayı reddetti. Evin duvarları dışında neler olup bittiğini öğrenmeye kesinkes yanaşmıyordu. Televizyonun fişini çekti. Radyoyu bir kenara attı. Gazetelere elini sürmüyordu. Benden eve savaşla ilgili haber getirmememi istedi. Kimin kimle savaştığından, kimin kazandığından, kimin kaybettiğinden doğru dürüst haberi yoktu, savaşı inatla yadsıdığı sürece onun da kendisine dokunmayacağını umuyordu sanki.</p>
<p>Tabii ki umduğu olmadı. Yaşadığımız sokak, bir zamanlar öylesine sakin, dingin ve pırıl pırıl olan yer, şimdi bir savaş bölgesine dönüşmüştü. Her ev kurşunlardan nasibini alıyordu. Tepemizde roketler vızıldıyordu. Bombalar sokağın her tarafına düşüyor, asfaltta koca koca çukurlar açıyordu. Geceleri havada uçuşan, kırmızılı beyazlı kurşun izleri gündoğumuna kadar sürüyordu. Bazı günler çektiğimiz eziyet bir süreliğine son buluyor, birkaç sessiz saat geçiriyorduk, ama sonra silah sesleri, her yönden gelen yaylım ateşleri başlıyor, sokaktaki insanlar çığlık çığlığa kaçışıyordu.</p>
<p>2002’de, bu evi ilk gördüğünüzde tanık olduğunuz hasarın çoğu, işte o dönemin eseridir, Bay Markos. Tamam, geçen zamanın ve ihmalkârlığın da etkisi vardı elbette - artık yaşlı başlı bir adamdım ve eve eskiden gösterdiğim özeni, bakımı sürdürecek halim kalmamıştı. Ağaçlar ölüp gitmişti, yıllardır meyve vermiyorlardı, çimenlik sararmış, çiçekler yok olmuştu. Ama bir zamanların bu güzelim evine en gaddar davranan, savaş oldu. Yakınlardaki patlamalar camları indirdi. Bir roket bahçenin doğu tarafındaki duvarı un ufak etti, Nila’yla uzun sohbetler yaptığımız verandanın yarısını da öyle. Bir el bombası çatıyı deldi. Kurşunlar duvarları delik deşik etti.</p>
<p>Bir de o yağmalamalar, Bay Markos. Milisler eve istedikleri gibi dalıyor, canlarının çektiğini alıyorlardı. Mobilyaların çoğunu, tabloları, Türkmen halılarını, heykelleri, gümüş şamdanları, kristal vazoları alıp götürdüler. Banyo tezgâhlarındaki gevşek lapis fayansları bile söktüler. Bir sabah adamların holden gelen sesine uyandım ve birtakım Özbek milislerin ellerindeki hançerlerle merdivendeki halıyı koparıp aldıklarını gördüm. Öylece durup seyrettim. Ne yapabilirdim ki? Bir ihtiyarın daha kafasına kurşunu sıkmak onlar için mesele miydi?</p>
<p>Ev gibi, Süleyman’la ben de aşınmaktaydık. Gözlerim bozulmuştu, çoğu gün dizlerimin sancısından duramıyordum. Kabalığımı bağışlayın, Bay Markos, ama işemek dahi bir dayanıklılık sınavına dönüşmüştü. Ancak tahmin edebileceğiniz üzere, yaşlılık Süleyman’ı benden daha kötü çarpmıştı. Ufaldı, zayıfladı, insanı irkiltecek kadar güçsüzleşti. İki kez, az kaldı ölüyordu; ilki, Ahmet Şah Mesud’la Gülbettin Hikmetyar’ın güçleri arasındaki savaşın en kızıştığı, sahipsiz cesetlerin sokaklarda günlerce kaldığı dönemde. Süleyman zatürreeye yakalanmış, doktor nedenini tükürüğünün ciğerlerine kaçmasına bağlamıştı. Her ne kadar doktorlar da, yazdıkları ilaçlar da karaborsaya düşmüş olsa da, Süleyman’ı ölümün eşiğinden döndürmeyi başardım.</p>
<p>Belki her gün eve kapanmaktan, devamlı burun buruna olmaktan, o sıralarda sık sık kavga ediyorduk. Tıpkı evli çiftler gibi, genellikle eften püften şeyler için hararetli, inatçı tartışmalara girişmekteydik.</p>
<p><i>Bu hafta fasulye pişirdin ya</i>.</p>
<p><i>Hayır pişirmedim</i>.</p>
<p><i>Evet, pişirdin. Pazartesi günü</i>!</p>
<p>Bir önceki gün kaç kez satranç oynadığımıza dair çekişiyorduk. Güneşte ısınacağını bile bile, suyunu illa pencerenin pervazına koymam şart mıydı?</p>
<p><i>Neden lazımlığı istemedin, Süleyman</i>?</p>
<p><i>İstedim, yüz kere seslendim sana</i>.</p>
<p><i>Şimdi bana ne diyorsun yani, sağır mı, tembel mi</i>?</p>
<p><i>Seçim yapmaya gerek yok, her ikisisin diyorum</i>!</p>
<p><i>Bütün gün yatan birinin bana tembel demesi de yüzsüzlüğün dik âlâsı yani</i>!</p>
<p>Vesaire vesaire.</p>
<p>Ona yemek yedirmeye çalıştığımda, başını sağa sola çevirirdi. Ben de onu yalnız bırakır, çıkarken kapıyı güm diye çarpardım. Bazen itiraf etmeliyim ki onu bile isteye kaygılandırırdım. Evden çıkıp giderdim. <i>Nereye gidiyorsun</i>? diye haykırdığında cevap vermezdim. Temelli gidiyormuş numarası yapardım. Elbette yalnızca sokağın aşağısına doğru gidip bir sigara içerdim - ileri yaşlarda edinilen yeni bir alışkanlıktı, ama sadece sinirliyken içiyordum. Bazen dışarıda saatlerce kalırdım. Eğer tepemi gerçekten attırmışsa, hava kararıncaya kadar. Ama her seferinde geri dönerdim. Tek sözcük etmeden odasına girer, yataktaki pozisyonunu çevirir, yastıkları kabartırdım; bu arada ikimiz de gözlerimizi kaçırır, dudaklarımızı büzer, barış hamlesini karşıdan beklerdik.</p>
<p>Sonunda, Taliban’ın gelmesi kavgaları bitirdi; o sert, keskin yüzlü, kara sakallı, gözleri sürmeli, kırbaçlı genç adamların. Onların acımasızlıkları, aşırılıkları da güzelce belgelendi, dolayısıyla bir de onların yedikleri haltları sayıp dökmeye gerek görmüyorum, Bay Markos. Ancak şunu söylemeliyim ki, Kâbil’i ele geçirdikleri yıllar, ironik bir biçimde, benim için bir paçayı kurtarma dönemi oldu. Nefretlerinin, fanatizmlerinin aslan payını gençlere, özellikle de zavallı kadınlara yönelttiler. Bense yaşlı bir adamdım. Onların rejimine verdiğim başlıca ödün, sakal bırakmak oldu, buysa açıkçası beni her gün tıraş olma derdinden kurtardı.</p>
<p>“Artık resmen ortada, Nebi,” diye soludu Süleyman bir gün yattığı yerden, “yakışıklılığından eser kalmadı. Bir peygambere benziyorsun.”</p>
<p>Sokaklarda Taliban, otlayan bir inekmişim gibi yanımdan geçip gidiyordu. Buna benim de katkım oluyordu; göze batmamak için dilsiz, bön bir ifade takınıyordum. Nila’yı ellerine geçirselerdi ona neler yaparlardı, diye düşündükçe tüylerim ürperiyordu. Bazen onu bir partide, çıplak kolları, ince uzun bacaklarıyla, elinde bir şampanya kadehi, gülerken gözümün önüne getirdiğimde, onu tamamen kafamdan uydurmuşum duygusuna kapılıyordum. Sanki o gerçek anlamda hiç varolmamıştı. Sırf Nila değil, Peri, genç ve sağlıklı bir Süleyman, hatta hep birlikte yaşadığımız o zaman, o ev, hiçbiri gerçek değildi sanki.</p>
<p>Sonra, 2000 yılının bir yaz sabahı, elimde tepsi, Süleyman’ın odasına girdim; ona yeni pişmiş ekmekle çay götürüyordum. Bir terslik olduğunu derhal anladım. Soluk alıp verişi kesik kesikti. Yüzündeki sarkma, gevşeme her zamankinden de çok belirginleşmişti, konuşmaya çalışınca boğazından ancak fısıltı sayılabilecek vıraklamalar çıktı. Tepsiyi bırakıp yanına koştum.</p>
<p>“Hemen doktoru çağırıyorum, Süleyman,” dedim. “Dayan. Seni iyileştireceğiz, her zamanki gibi.”</p>
<p>Gitmeye hazırlandım, ama başını şiddetle sallıyordu. Sol elinin parmaklarıyla beni yanına çağırdı.</p>
<p>Eğildim, kulağımı ağzına yapıştırdım.</p>
<p>Bir şeyler söylemek için defalarca girişimde bulunduysa da, hiçbir anlam çıkaramadım.</p>
<p>“Kusura bakma, Süleyman,” dedim, “ama gidip doktoru bulmalıyım. Merak etme, geç kalmam.”</p>
<p>Yeniden başını salladı, bu kez yavaşça; katarakt yüklü gözlerinden yaşlar sızıyordu. Ağzı açıldı, kapandı. Kafasıyla başu cu sehpasını gösterdi. Oradan bir şey mi istediğini sordum. Gözlerini kapatıp başıyla doğruladı.</p>
<p>En üstteki çekmeceyi açtım. Orada ilaçlardan, okuma gözlüğünden, eski bir kolonya şişesi, bir bloknotla yıllardır kullanmadığı karakalemlerinden başka bir şey göremedim. Tam neyi bulmam gerektiğini soracaktım ki, buldum: Bloknotun altındaydı. Üzerine Süleyman’ın o bozuk el yazısıyla adımı yazdığı bir zarf. İçinden çıkan kâğıda tek bir paragraf yazmıştı. Okudum.</p>
<p>Sonra yataktaki adama baktım, çökmüş şakaklarına, kemikli yanaklarına, çukura kaçmış gözlerine.</p>
<p>Bir kez daha işaret etti, ona doğru eğildim. Soğuk, zahmetli, düzensiz soluklarını yanağımda hissettim. Kendini toparlamaya çalışırken, kurumuş ağzında çabalayıp duran dilinin sesini duydum. Bir şekilde, belki de mutlak -ve son- irade gücüyle kulağıma fısıldamayı başardı.</p>
<p>İçimdeki hava uçup gitti. Onun yerine boğazıma çöreklenen yumruyu zorladım, birkaç sözcük çıkarabildim.</p>
<p>“Hayır. Süleyman, lütfen.”</p>
<p><i>Söz verdin</i>.</p>
<p>“Henüz değil. Seni sağlığına kavuşturacağım. Göreceksin. Bunu da atlatacağız.”</p>
<p><i>Söz verdin</i>.</p>
<p>Yanında ne kadar oturdum? Onu razı edebilmek için ne kadar uğraştım? Bilemiyorum, Bay Markos. Tek hatırladığım, sonunda ayağa kalktığım, yatağın yan tarafına dolanıp onun yanına uzandığım. Yüz yüze olabilelim diye onu yan çevirdim. Bir rüya kadar hafifti. Kuru, çatlamış dudaklarına bir öpücük kondurdum. Yüzüyle göğsümün arasına bir yastık koydum, elimi ensesine dayadım. Onu kendime çektim, uzun uzun, sımsıkı sarıldım.</p>
<p>Sonrasında aklımda kalan tek şey, gözbebeklerinin nasıl açılıp yayıldığı.</p>
<p>Pencereye gidip pervaza oturdum; Süleyman’a getirdiğim çay tepsisi hâlâ ayağımın dibindeydi. Güneşli bir sabahtı. Çok iyi anımsıyorum. Dükkânlar açılmak üzereydi; henüz açılmamış olanlar elbette. Küçük oğlan çocukları okulun yolunu tutmuştu. Toz kalkmaya başlamıştı bile. Bir köpek sokakta tembel tembel ilerliyor, sivrisinekler başının etrafında kapkara bir bulut halinde dönüp duruyordu. İki genç erkeğin bindiği motosikletin geçişini izledim. Arkada oturan yolcu, bir omzunda bir bilgisayar ekranı, öteki omzunda bir karpuz taşıyordu.</p>
<p>Alnımı ılık cama dayadım.</p>
<p class="exP">Süleyman’ın çekmecesinden çıkan not, her şeyi bana bıraktığını açıklayan bir vasiyetnameydi. Evi, parayı, özel eşyalarını, hatta çoktan ıskartaya çıkmış olsa da, arabayı. Arabanın enkazı arka avluda, patlak lastiklerin üzerinde öylece duruyordu; paslanmış metalden ibaret bir hurda yığınıydı.</p>
<p>Bir süre, kelimenin gerçek anlamıyla yolumu yitirdim, ne yapacağımı bilemez durumda kaldım. Yarım yüzyılı aşkın bir zamandır Süleyman’a bakıyordum. Gündelik yaşantımı onun gereksinimleri, onun bakımı biçimlendiriyordu; varoluş nedenim onun refakatçisi olmaktı. Şimdiyse istediğimi yapmakta özgürdüm, ancak bu özgürlüğü bir yanılsama sayıyordum, çünkü en çok istediğim şey elimden alınmıştı. Yaşamında bir amaç bul ve ona göre yaşa, derler. Ama bazen, ancak yaşayıp bitirdikten sonra yaşamının bir amacı olduğunu fark edersin, bu da genellikle hiç aklında olmayan bir amaçtır. Şimdi, artık görevimi tamamladığımdan, kendimi hedefsiz, başıboş hissediyordum.</p>
<p>O evde artık uyuyamadığımı keşfettim; orada yaşayamaz olmuştum. Süleyman gidince, ev aşırı büyük gelmeye başlamıştı. Ve her köşe bucak, her kuytu, her girinti kadim anıları canlandırıyordu. Böylece bahçenin dibindeki eski kulübeme taşındım. Birkaç işçi tutup kulübeye elektrik bağlattım ki kitap okuyacak ışığım, yazları beni serinletecek bir vantilatörüm olsun. Geniş bir yere ihtiyacım yoktu. Bütün mal varlığım bir yatak, birkaç giysi ve Süleyman’ın çizimlerinin durduğu kutudan ibaretti. Bunun size tuhaf geleceğini biliyorum, Bay Markos. Evet, ev ve her şey artık yasal olarak benimdi, fakat kendimi onların gerçek sahibi gibi hissetmiyordum, asla hissetmeyeceğimi de biliyordum.</p>
<p>Bol bol okuyordum; kitapları Süleyman’ın eski çalışma odasından alıyor, bitirdiğim kitabı hemen yerine koyuyordum. Biraz domates, birkaç nane filizi ektim. Mahallede yürüyüşe çıkıyordum, ama sık sık, daha iki sokak ilerlemeden zonklamaya başlayan dizlerim beni geri dönmeye zorluyordu. Bazen bahçeye bir koltuk çıkarır, boş boş otururdum. Ben Süleyman gibi değildim: Yalnızlık bana hiç uymuyordu.</p>
<p>Sonra, 2002 yılında bir gün ön kapının zili çaldı.</p>
<p>Taliban artık Kuzey İttifakı tarafından kovulmuş, Amerikalılar Afganistan’a yerleşmişti. Dünyanın dört bir tarafından gelen binlerce yardım gönüllüsü sağlık ocağı ve okul yapmak, yolları ve sulama kanallarını onarmak, gıda, barınak ve iş olanakları sağlamak üzere Kâbil’e akıyordu.</p>
<p>Size eşlik eden tercüman, hatırlarsınız, parlak, mor ceketli, güneş gözlüklü, genç bir Afgan’dı. Evin sahibiyle görüşmek istediğini söyledi. Ona ev sahibiyle konuştuğunu söylediğimde, tercümanla çabucak bakıştınız. Adam alayla sırıtıp, “Yok, <i>Kaka</i>, evin asıl sahibi,” dedi. İkinizi içeriye, çay içmeye davet ettim.</p>
<p>Verandanın ayakta kalabilen bölümünde yeşil çaylarımızı yudumlarken yaptığımız sohbet, Farsça idi - İngilizceyi, bildiğiniz gibi, Bay Markos, bundan sonraki yedi yılda rehberliğiniz ve yüce gönüllülüğünüz sayesinde az buçuk öğrendim. Tercüman aracılığıyla, Yunanistan’daki Tinos adasından geldiğinizi anlattınız. Bir cerrahtınız, özellikle yüzünden yaralanan çocukları ameliyat etmek üzere Kâbil’e gelen tıp ekibinin bir üyesiydiniz. Sizin ve meslektaşlarınızın bir konuta, o günlerdeki tabiriyle bir konukevine gereksindiğinizi söylediniz.</p>
<p>Kabul edersem, ne kadar kira isteyeceğimi sordunuz.</p>
<p>“Hiç,” dedim.</p>
<p>Mor ceketli genç adam bunu çevirince gözlerinizi nasıl kırpıştırdığınız hâlâ aklımda. Yanlış anladığımı düşünmüş olmalısınız ki soruyu tekrarladınız.</p>
<p>Tercüman iskemlesinde iyice öne geldi, bana doğru eğildi. Sırdaşça bir ses tonuyla, beynimin sulanıp sulanmadığını, ekibinizin kaç para ödemeye hazır olduğundan, şu ara Kâbil’deki kiraların durumundan haberim olup olmadığını sordu. Bir altın madenine sahip olduğumu ekledi.</p>
<p>Kendisinden yaşça büyük biriyle konuşurken güneş gözlüğünü çıkarması gerektiğini söyledim. Ona işini yapmasını, yani akıl vermeyi bırakıp çevirmenlik yapmasını tembihledikten sonra size döndüm ve sizden kira istememe nedenlerimin arasından tek kişisel olmayanı seçip dile getirdim: “Ülkenizden ayrıldınız,” dedim, “ailenizi, dostlarınızı bırakıp sırf benim vatanıma ve halkıma yardım etmek için Allah’ın unuttuğu bu kente geldiniz. Şimdi ben sizin sırtınızdan para kazanmayı nasıl düşünürüm?”</p>
<p>Bir daha sizin yanınızda görmediğim genç tercüman ellerini havaya kaldırdı, dilini esefle şaklattı. Bu ülke çok değişti, Bay Markos. Eskiden hiç böyle değildi.</p>
<p>Bazı geceler kulübemin sırf bana ait karanlığında yatar, ana evde yanan ışıkları görürüm. Sizi ve arkadaşlarınızı -özellikle de devasa yüreğine sonsuz bir hayranlık beslediğim, cesur Bayan Amra Ademovic’i- verandada ya da bahçede, elinizdeki tabaklardan bir şeyler yerken, sigara içerken, şaraplarınızı yudumlarken izlerim. Müziği de duyabiliyorum; bazen caz dinliyorsunuz, bu da bana Nila’yı anımsatıyor.</p>
<p>O öldü; bu kadarını biliyorum. Bunu Bayan Amra’dan öğrendim. Ona Wahdatileri, Nila’nın bir zamanlar şair olduğunu anlattım. Geçen yıl, bilgisayarda bir Fransız yayınına rastlamış. İnternette, son kırk yılın en iyi edebi parçalarını topladıkları bir antoloji yayımlamışlar. Bir tanesi de Nila hakkındaymış. Yazıda Nila’nın 1974’te öldüğü belirtiliyormuş. Çoktan ölmüş bir kadından mektup beklediğim bütün o yılların abesliğini düşündüm. Kendi canına kıydığını öğrenmek beni o kadar da şaşırtmamıştı. Bazı insanların mutsuzluğu, diğerlerinin aşkı hissettiği gibi hissettiğini biliyorum artık: mahrem, yoğun ve karşılık beklemeksizin.</p>
<p>Bu anlatıyı artık bitirmeliyim, Bay Markos.</p>
<p>Zamanım dolmak üzere. Gücüm günbegün tükeniyor. Uzun süreceğini sanmıyorum. Bunun için de Tanrı’ya şükrediyorum. Size de teşekkür ederim, Bay Markos, sırf dostluğunuz için, her gün vakit ayırıp beni görmeye geldiğiniz, benimle çay içip Tinos’taki annenizin, arkadaşınız Thalia’nın haberlerini benimle paylaştığınız için değil, aynı zamanda halkıma gösterdiğiniz şefkat, buradaki çocuklara verdiğiniz paha biçilmez hizmetler için de.</p>
<p>Evde yaptığınız onarımlar için de müteşekkirim. Ömrümün çoğunu burada geçirdim, burası artık benim yuvam, son nefesimi de yakında bu çatının altında vereceğimden eminim. Onun çöküşüne büyük bir kederle, yürek acısıyla tanık oldum. Ama yeniden boyandığını, bahçe duvarının onarıldığını, camların takıldığını ve hayatımın en mutlu anlarını geçirdiğim verandanın yeniden yapıldığını görmek bana büyük mutluluk verdi. Sağ ol, dostum, diktiğin ağaçlar, bahçede bir kez daha açan çiçekler için sağ ol. Bu şehrin insanlarına verdiğin hizmetlere azıcık katkım olduysa, bu ev için canı gönülden yaptıkların, bunu katbekat karşıladı.</p>
<p>Ancak, açgözlü görünme tehlikesini göze alarak sizden iki ricada bulunacağım, biri kendim biri başkası için. İlki, beni burada, Kâbil’deki Aşukan-Arefan Mezarlığı’na gömdürmeniz. Yerini eminim biliyorsunuzdur. Ana girişten girince en kuzey ucuna yürürseniz ve azıcık bakınırsanız, Süleyman Wahdati’nin mezarını bulursunuz. Yakınlarında bir yer bulup beni oraya gömün. Kendim için tek isteğim bu.</p>
<p>İkincisi, ben gittikten sonra yeğenim Peri’yi bulmanız. Eğer hâlâ hayattaysa, bu sizin için zor olmaz - şu internet muhteşem bir aygıt. Vasiyetnamemi de bu mektupla aynı zarfa koyuyorum; evi, parayı, sahip olduğum üç beş parça eşyayı ona bırakıyorum. Ona hem bu mektubu hem de vasiyetnameyi vermenizi rica ediyorum. Ve lütfen ona deyin ki, benim vesile olduğum malum gelişmenin hangi sonuçlara yol açtığını bilmiyorum. Tek teselliyi umutta aradığımı söyleyin. Umudum, şu an her neredeyse, bu dünyanın verebileceği huzuru, lütfu, sevgi ve mutluluğu bulmuş olması.</p>
<p>Her şey için teşekkür ederim, Bay Markos. Tanrı sizi korusun.</p>
<p>Ebedi dostunuz,</p>
<p>Nebi.</p>
</body>
</html>