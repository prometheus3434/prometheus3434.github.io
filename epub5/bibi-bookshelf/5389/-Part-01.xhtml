<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="BookStyles.css" type="text/css" rel="stylesheet"/>
</head>
<body>
<h1 title="⇒Ve Dağlar Yankılandı" style="display:none"></h1>
<h2 title="Bir • SONBAHAR 1952" id="enter"><i>Bir</i><br/>
SONBAHAR 1952<br/>
<img alt="icon2" src="icon2.png"/></h2>
<p>Pekâlâ. Madem bir hikâye dinlemek istiyorsunuz, anlatacağım. Ama yalnızca bir tane. İkinizden biri sakın bir tane daha istemesin. Vakit geç oldu, üstelik Peri’yle beni uzun bir yolculuk bekliyor. Bu geceki uykuya ihtiyacın var, Peri. Senin de, Abdullah. Kız kardeşinle ben yokken, burası sana emanet; sana güveniyorum. Annen de öyle. Haydi bakalım. Tek bir öykü. Kulaklarınızı açın, iyi dinleyin. Ve sözümü kesmeyin.</p>
<p>Bir zamanlar, devlerin, cinlerin ve heyulaların ülkenin her yanında cirit attığı günlerde, Eyüp Baba adında bir çiftçi varmış. Ailesiyle birlikte Meydan Sabz adında, küçük bir köyde yaşarmış. Beslemesi gereken aile geniş olduğundan, Eyüp Baba bütün gün canla başla çalışırmış. Her gün, şafaktan günbatımına kadar uğraşır, tarlasını sürer, toprağı beller, sahip ol-duğu bir avuç şamfıstığı ağacıyla ilgilenirmiş. Ne zaman arasanız, onu tarlasında, akşamlara kadar savurduğu tırpan kadar eğik sırtıyla, iki büklüm çalışırken görebilirmişsiniz. Nasırın eksik olmadığı elleri sık sık kanarmış; geceleri başını yastığa kor komaz uyuyakalırmış.</p>
<p>Ancak bu bakımdan yalnız olmadığını söylemeliyim. Meydan Sabz’da yaşam bütün köy sakinleri için çetinmiş. Kuzeyde, vadilerde daha şanslı köyler yok değilmiş; onların meyve ağaçları, çiçekleri, latif bir havası, serin, tertemiz suların aktığı dereleri varmış. Oysa Meydan Sabz adıyla, yani “Yeşil Meydan”la yakından uzaktan ilgisi olmayan, perişan bir köy, tam bir viraneymiş. Bir dizi sarp dağın çevrelediği, basık, tozlu bir düzlükte yer alıyormuş. Rüzgâr yakıcıymış, gözlere toz üfleyip dururmuş. Su bulmak günbegün yinelenen bir mücadeleymiş, çünkü köyün kuyuları, en derin olanlar bile habire kuruma noktasına gelirmiş. Evet, bir ırmak varmış elbette, ama köylülerin ona ulaşmak için yarım gün yol yürümesi gerekiyormuş, yetmezmiş gibi, suları yıl boyunca çamurluymuş. Şimdi, on yıllık kuraklığın ardından, ırmağın suyu da iyice azalmış. Uzun lafın kısası, Meydan Sabz halkı başkalarının yaşamının yarısına sahip olabilmek için canını dişine takmak, onların iki misli çabalamak zorundaymış.</p>
<p>Ancak Eyüp Baba yine de kendini talihli sayıyordu, çünkü her şeyden aziz tuttuğu bir ailesi vardı. Karısına âşıktı, bırakın ona el kaldırmayı, sesini bile yükseltmezdi. Asla. Karısının fikirlerine değer verir, onun yârenliğinden gerçek bir zevk alırdı. Çocuklara gelince; Tanrı ona bir elin parmakları kadar çocuk nasip etmişti; her birini yürekten sevdiği üç oğlanla iki kız. Kızları terbiyeli, şefkatli, sağlam karakterli ve namusluydu. Oğullarına dürüstlüğün, cesaretin, dostluğun ve yakınmadan canla başla çalışmanın değerini şimdiden öğretmişti. Her iyi evlat gibi babalarının sözünü dinler, tarlada ona yardım ederlerdi.</p>
<p>Eyüp Baba tüm çocuklarını çok sevse de, içlerinden birine, üç yaşındaki Kayis’e karşı gizliden gizliye, ayrı bir düşkünlüğü vardı. Kayis koyu mavi gözlü bir oğlandı. O cin gibi gülüşüyle büyüleyemeyeceği kimse yoktu. Hani yerinde duramayan, tükenmez enerjisiyle karşısındakilerin enerjisini tüketen çocuklar vardır ya, onlardandı. Yürümeyi öğrenince bundan öyle büyük bir zevk aldı ki, uyanık olduğu her anı yürüyerek geçirmeye başladı, hatta bazen geceleri bile uykusunda yürüyor, herkesi telaşlandırıyordu. Uyurken kalkıp ailenin toprak evinden çıkar, ay ışıklı karanlıkta alıp başını giderdi. Ana babası doğal olarak kaygılanıyordu. Ya bir kuyuya düşerse, ya kaybolursa, daha da kötüsü, ya geceleri düzlükte sinsi sinsi dolanan yaratıklardan birinin hücumuna uğrarsa? Çare bulmak için bir sürü yol denediler, hiçbiri işe yaramadı. Sonunda Eyüp Baba’nın bulduğu çözüm, en iyi çözümlerin çoğu gibi, gayet yalındı: Keçilerden birinin boynundaki minik çıngırağı alıp Kayis’in boynuna taktı. Böylece oğlan gecenin bir vakti yatağından kalkacak olursa, çıngırağın sesi birilerini uyandıracaktı. Uyurgezerlik bir süre sonra sona erdi, ama Kayis çıngırağa öyle bağlanmıştı ki, çıkarmayı reddediyordu. Bunun üzerine, her ne kadar artık asıl amacına hizmet etmiyor olsa da, çıngırağın takılı olduğu sicimi oğlanın boynunda bıraktılar. Eyüp Baba yorucu bir günün ardından eve dönünce, kapıdan koşarak fırlayan Kayis yüzünü babasının göbeğine gömer, çıngırağın şıngırtısı o minicik adımlarına eşlik ederdi. Eyüp Baba onu kucaklayıp kaldırır, eve birlikte girerlerdi; babası elini yüzünü yıkarken Kayis büyük bir dikkatle onu izler, yemekte babasının yanına otururdu. Ailece karınlarını doyurduktan sonra, Eyüp Baba çayını yudumlarken ailesini seyreder, bütün çocuklarının evlendiği, ona boy boy torunlar verdiği, kendisininse daha da geniş bir ailenin gururlu atası olacağı günlerin hayalini kurardı.</p>
<p>Ancak yavrularım, ne yazık ki Eyüp Baba’nın mutluluğu fazla uzun sürmedi.</p>
<p>Olay, bir gün bir devin Meydan Sabz’a gelmesiyle oldu. Dağlardan inip köye yaklaşırken, toprak attığı her adımla sarsılıyordu. Köylüler ellerindeki kürekleri, çapaları, baltaları bırakıp çil yavrusu gibi dağıldılar. Kendilerini evlerine kilitlediler, birbirlerine sokuldular. Devin ayak seslerinin sağır edici gümbürtüsü kesilince Meydan Sabz’ın tepesindeki gökyüzü karardı. Kafasından kıvrım kıvrım boynuzların fışkırdığı, omuzlarını ve güçlü kuyruğunu kalın, kapkara kılların kapladığı söyleniyordu. Gözlerinin kıpkırmızı parladığı iddia ediliyordu. Aslında kimse bilmiyordu, anlıyor musunuz, en azından canlı biri: Dev, kendisine gözü ilişeni oracıkta yiyordu. Bunu bilen köylüler akıllılık edip gözlerini yere çivilerdi.</p>
<p>Devin neden geldiğini köydeki herkes biliyordu. Başka köylere yaptığı ziyaretleri duymuşlardı; Meydan Sabz’ın bu kadar uzun süre onun dikkatinden kaçmayı nasıl başardığına şaşmaktaydılar. Belki de, diye düşünüyorlardı, Meydan Sabz’daki bu yoksul, çetin yaşantıları onların lehine olmuş, doğru dürüst beslenemeyen çocuklar et tutmamıştı. Ama buna rağmen, sonunda talihleri dönmüştü işte.</p>
<p>Meydan Sabz soluğunu tutmuş, titriyordu. Aileler devin onların evini atlaması için dua etmekteydi, çünkü onun çatıya hafifçe vurması halinde çocuklardan birini ona vermek zorunda olduklarını biliyorlardı. O zaman dev, çocuğu bir çuvala sokar, çuvalı omzuna atar ve geldiği yoldan dönerdi. Zavallı çocuğu da bir daha gören olmazdı. Ailelerden biri bu seçimi yapmaya yanaşmazsa, dev evdeki bütün çocukları alırdı.</p>
<p>Dev, bu çocukları nereye götürüyormuş peki? Dik bir dağın tepesindeki kalesine. Kale, Meydan Sabz’dan çok çok uzakmış. Ona ulaşana kadar vadileri, bir sürü çölü ve iki dağ zincirini aşmanız gerekiyormuş. Sonunda sadece ölümü bulacağını bilen hangi aklı başında insan yapar ki bunu? Kalenin, duvarları satırlarla kaplı zindanlarla dolu olduğu söyleniyordu. Tavanlardan et kancaları sarkıyormuş. Devasa şişler, mangal ateşleri varmış. Oradan yanlışlıkla geçen birini yakalarsa, devin hiç hoşlanmadığı halde yetişkin eti bile yediği söyleniyordu.</p>
<p>O gün devin o dehşetengiz eliyle hangi çatıyı tıklattığını anladınız herhalde. Bunu duyan Eyüp Baba’nın dudaklarından acı dolu bir feryat yükseldi, karısı buz kesip bayıldı. Çocuklar korkuyla, aynı zamanda da kederle ağlaşıyordu, içlerinden birinin gideceği kesinleşmişti çünkü. Aile bir sonraki gündoğumuna kadar kurbanını seçmek zorundaydı.</p>
<p>Eyüp Baba’yla karısının o gece çektiği işkenceyi size nasıl anlatsam? Hiçbir ana baba böylesi bir seçimle karşı karşıya kalmamalı. Karıkoca, çocukların duyamayacağı bir yerde ne yapmaları gerektiğini tartıştılar. Konuştular, ağladılar, konuştular, ağladılar. Bütün gece evin içinde volta attılar, şafak yaklaşırken onlar hâlâ karar verememişti - buysa devin işine geliyordu elbette; onların kararsızlığı sayesinde, bir tane yerine beş çocuğu birden alabilirdi. Sonunda, Eyüp Baba evin önünden aynı boyda, aynı biçimde beş tane taş topladı. Her birinin üzerine çocuklardan birinin adını yazdı, işi bitince de taşları bez bir torbaya koydu. Torbayı karısına uzatınca, kadın içinde zehirli yılan varmışçasına irkildi.</p>
<p>“Yapamam,” dedi başını sallayarak. “Seçen kişi ben olamam. Bunu kaldıramam.”</p>
<p>Eyüp Baba, “Ben de,” diye söze başlamıştı ki camdan, güneşin doğudaki tepelerin üstünden göz süzmesine dakikalar kaldığını gördü. Zaman azalıyordu. İçler acısı gözlerle beş çocuğuna baktı. Eli kurtarmak için parmaklardan biri kesilmeliydi. Gözlerini yumdu, torbadan bir taş çekti.</p>
<p>Eyüp Baba’nın hangi taşı çektiğini anladınız tabii. Üzerindeki adı görünce, yüzünü gökyüzüne çevirip acı dolu bir çığlık artı. Paramparça yüreğiyle en küçük oğlunu kucağına aldı; babasına körlemesinc güvenen Kayis, kollarını mutlulukla onun boynuna doladı. Ancak babası onu evin önüne bırakıp kapıyı kapadıktan sonradır ki oğlan durumu anladı; dünyadan çok sevdiği oğlu kapıyı yumruklar, içeriye alması için babasına yalvarırken, Eyüp Baba gözlerini sımsıkı kapamış, sırtını kapıya yaslamış, öylece duruyor, yaşlar yanaklarından yuvarlanıyordu; toprak devin adımlarıyla zangırdar, oğlu çığlıklar atarken orada durdu, “Beni affet, affet beni,” diye mırıldandı; toprak, dev Meydan Sabz’dan çıkıncaya kadar sarsıldı, titredi; sonunda dev gitti, ortalık yatıştı, hâlâ ağlayan, Kayis’ten af dileyen Eyüp Baba’nın dışında herkes, her şey sustu.</p>
<p>Abdullah. Bak kardeşin uyuyakaldı. Şu battaniyeyi ört üstüne. Al. Aferin. Masalı burada kessem mi acaba? Hayır mı? Devam etmemi mi istiyorsun? Emin misin evlat? Pekâlâ.</p>
<p>Nerede kalmıştık? Ah, evet. Bunu kırk günlük bir yas süresi izledi. Komşular her gün yemekler pişirip aileye getirdiler, onlarla birlikte nöbet tuttular. Herkes ne sunabiliyorsa onu sundu (çay, şekerleme, ekmek, badem), yanına da başsağlığı dileklerini ve duygudaşlığını ekledi. Eyüp Baba’nın ağzından teşekkürden başka sözcük çıkmıyordu. Bir köşede oturup ağlıyor, gözyaşları her iki gözünden de seller gibi, köydeki kuraklığı dindirmek istercesine boşalıyordu. İnsan onun çektiği azabı en aşağılık adama bile dilemezdi.</p>
<p>Aradan birkaç yıl geçti. Kuraklık sürdü. Meydan Sabz daha da beter bir yoksulluğa yuvarlandı. Bir sürü bebek, beşiğinde susuzluktan öldü. Kuyulardaki su iyice çekildi, ırmak Eyüp Baba’nın ıstırabının aksine kurudu; onun acısı her geçen gün daha da kabaran, taşkınlaşan bir ırmaktı. Ailesine artık hiçbir hayrı yoktu. Çalışmıyor, dua etmiyor, doğru dürüst yemiyordu. Karısının, çocuklarının yalvarıp yakarmaları fayda etmiyordu. İşleri kalan oğullan üstlenmek zorunda kaldı, çünkü Eyüp Baba tarlasının kenarına çöküp yapayalnız, mahvolmuş bir karaltı halinde dağlara bakmaktan başka hiçbir şey yapmıyordu. Arkasından konuştuklarına inandığı için köylülerle dostluğu kesmişti. Oğlunu kendi eliyle teslim ettiği için ödleğin teki diyorlardı ona. Beş para etmez bir baba olduğunu. Gerçek bir baba devle mücadele ederdi. Ailesini koruma uğruna canını verirdi.</p>
<p>Bir gece karısına bundan bahsetti.</p>
<p>“Hiç de söylemiyorlar böyle şeyler,” dedi kadın. “Kimse senin ödlek olduğunu düşünmüyor.”</p>
<p>“Onları duyabiliyorum,” dedi Eyüp Baba.</p>
<p>“Duyduğun kendi sesin, kocam,” dedi karısı. Köylülerin onun arkasından <i>neyi</i> fısıldaştığını söylemedi. Adamın muhtemelen çıldırdığını fısıldıyorlardı birbirlerine.</p>
<p>Sonra bir gün, Eyüp Baba onlara aradıkları kanıtı verdi. Gün doğarken kalktı. Karısıyla çocuklarını uyandırmadan, bez bir torbaya birkaç dilim ekmek tıkıştırdı, ayakkabılarını giydi, tırpanını beline bağlayıp evden çıktı.</p>
<p>Günlerce, günlerce yürüdü. Güneş uzaklarda soluk bir kızartıya dönüşünceye kadar yürüdü. Geceleri, rüzgâr dışarıda uğuldarken mağaralarda uyuyordu. Rüzgâr yoksa ırmak kenarlarında, ağaç altlarında yatıyor, iri kayaların altına sığınıyordu. Ekmeği bitince ne bulduysa onu yedi (yabani böğürtlenler, mantarlar, akarsulardan çıplak elle yakaladığı balıklar) bazı günler de hiçbir şey yemedi. Ama hep yürüdü. Yolda rastlaştığı kişiler nereye gittiğini sorunca o da söyledi, kimi güldü, kimi de deliye çattık diye düşünüp hızla uzaklaştı, kimileri, deve çocuğunu kaptıranlarsa onun için dua etti. Eyüp Baba başını öne eğdi ve yürüdü. Ayakkabıları dağılınca onları sicimlerle ayaklarına bağladı, sicimler kopunca yola yalınayak devam etti. Bu şekilde çölleri, vadileri, dağları aştı.</p>
<p>Sonunda, zirvesinde devin kalesinin bulunduğu dağa vardı. Hedefine ulaşmak için öylesine sabırsızlanıyordu ki durup dinlenmedi, hemen tırmanmaya koyuldu, giysileri yırtıldı, ayakları kanadı, saçı tozdan keçeleşti ama azmi hiç sarsılmadı. Ucu sivri, tırtıklı kayalar tabanlarını yardı. Yuvalarının yanından geçerken şahinler onun yanaklarını gagaladılar. Şiddetli rüzgârlar onu az kaldı yamaçtan aşağıya savuruyordu. Ama o tırmandı, bir kayadan ötekine geçti, sonunda kendini devin kalesinin muazzam kapılarının önünde buldu.</p>
<p>Eyüp Baba kapıya bir taş atınca, Kim bu cüretkâr? diye gürledi dev.</p>
<p>Eyüp Baba adını söyledi. “Meydan Sabz köyünden geliyorum,” dedi.</p>
<p>Ölümüne mi susadın? Beni böyle evimde rahatsız ettiğine göre, öyle olmalı! Ne istiyorsun?</p>
<p>“Buraya seni öldürmeye geldim.”</p>
<p>Kapının arka tarafında bir sessizlik oldu. Sonra çift kanatlı kapı gıcırdayarak açıldı ve dev göründü, o dehşet verici haşmetiyle Eyüp Baba’nın tepesine dikildi.</p>
<p>Öyle mi? dedi bir kasırga kadar kalın sesiyle.</p>
<p>“Aynen,” dedi Eyüp Baba. “Şöyle ya da böyle, bugün ikimizden biri ölecek.”</p>
<p>Bir an, dev Eyüp Baba’yı kaptığı gibi havalandıracak, hançer keskinliğindeki dişleriyle tek lokmada yutacakmış gibi göründü. Ama bir şey yaratığı duraksattı. Gözlerinin kısılmasına neden oldu. Belki yaşlı adamın ağzından çıkanların akıl almazlığı. Belki adamın görüntüsü; yırtık pırtık giysileri, kanlı yüzü, onu tepeden tırnağa kaplayan toz, derisindeki açık yaralar. Belki de yaşlı adamın gözlerinde korkunun zerresine bile rastlayamaması.</p>
<p>Nereden geliyorum demiştin?</p>
<p>“Meydan Sabz,” diye yanıtladı Eyüp Baba.</p>
<p>Haline bakılırsa, bu Meydan Sabz bayağı uzakta olmalı.</p>
<p>“Buraya laklak etmeye gelmedim. Gelmemin nedeni...”</p>
<p>Dev, pençeye benzeyen elini kaldırdı. Tamam. Tamam. Beni öldürmeye geldin. Anladık. Ama can vermeden önce son birkaç söz söylemeye hakkım vardır herhalde.</p>
<p>“Pekâlâ,” dedi Eyüp Baba. “Ama yalnızca birkaç kelime.”</p>
<p>Dev sırıttı. Sağ olasın. Sana ne kötülük yaptım da ölüm fermanımı çıkardın, sorabilir miyim?</p>
<p>“En küçük oğlumu elimden aldın,” diye haykırdı Eyüp Baba. “O benim dünyada en sevdiğim varlıktı.”</p>
<p>Dev homurdandı, çenesini kaşıdı. Bir sürü babadan bir sürü oğul aldım, dedi.</p>
<p>Eyüp Baba öfkeyle tırpanına davrandı. “O zaman onların da öcünü almış olacağım.”</p>
<p>İtiraf etmeliyim ki cesaretin bende hayranlık uyandırıyor.</p>
<p>“Cesaret nedir haberin bile yok senin,” dedi Eyüp Baba. “Cesaret göstermek için bir şeyin tehlikede olması lazım. Oysa ben buraya kaybedecek hiçbir şeyim olmadan geldim.”</p>
<p>Canından olabilirsin ama, dedi dev.</p>
<p>“Sen canımı çoktan aldın.”</p>
<p>Dev, bir kez daha homurdandı, düşünceli düşünceli Eyüp Baba’yı süzdü. Bir süre sonra, Tamam o halde, dedi. Seninle düello edeceğim. Ama önce, beni izlemeni istiyorum.</p>
<p>“Acele et,” dedi Eyüp Baba. “Sabrım tükeniyor.” Ama dev çoktan dönmüş, dev boyutlu bir koridora doğru yürümeye başlamıştı bile; Eyüp Baba’nın da onu takip etmekten başka seçeneği kalmadı. Devin peşi sıra, tavanı neredeyse bulutlara sürtünen, her biri muazzam sütunlarla desteklenen koridorlardan oluşan bir labirente girdi. Pek çok merdiven boşluğundan, Meydan Sabz’ın tamamını içine alabilecek büyüklükte salonlardan geçtiler. Bu şekilde epeyce yürüdükten sonra dev, Eyüp Baba’yı karşı ucunda bir perde bulunan, uçsuz bucaksız bir salona soktu.</p>
<p>Eliyle yaklaşmasını işaret etti.</p>
<p>Eyüp Baba gidip onun yanında durdu.</p>
<p>Dev perdeyi açtı. Arkasında bir pencere vardı. Eyüp Baba camdan aşağıya, göz alabildiğine uzanan bahçeye baktı. Bahçeyi çeviren sıra sıra servi ağaçlarının altı rengârenk çiçeklerle kaplıydı. Mavi çinilerden yapılma havuzlar, mermer teraslar, yemyeşil çimenlikler vardı. Eyüp Baba nefis bir biçimde budanmış, şekil verilmiş çalı çitler, nar ağaçlarının gölgesinde çağıldayan çeşmeler gördü. Üç ömür sürse, böylesine güzel bir yeri tahayyül edemezdi.</p>
<p>Ama Eyüp Baba’yı dizlerinin üzerine çökerten şey, bahçede büyük bir neşeyle koşup oynayan çocukların görüntüsü oldu. Gezinti yollarında, ağaçların etrafında birbirlerini kovalıyorlardı. Saklambaç oynuyor, çalı çitlerin arkasına saklanıyorlardı. Eyüp Baba’nın çocukları tarayan gözleri nihayet aradığı şeyi buldu. İşte oradaydı! Oğlu Kayis, kanlı canlı, sapasağlam. Boy atmıştı, saçları da Eyüp Baba’nın anımsadığından daha uzundu. Üzerinde şık bir pantolonla göz alıcı, beyaz bir gömlek vardı. İki arkadaşının peşinden koşarken şen kahkahalar atıyordu.</p>
<p>“Kayis,” diye fısıldadı Eyüp Baba, soluğu camı buğulandırdı. Sonra oğlunun adını haykırdı.</p>
<p>Seni duyamaz, dedi dev. Göremez de.</p>
<p>Eyüp Baba olduğu yerde zıplıyor, kollarını sallıyor, ha bire cama vuruyordu; sonunda dev, perdeleri kapatıverdi.</p>
<p>“Anlamıyorum,” dedi Eyüp Baba. “Sanıyordum ki...”</p>
<p>Bu senin ödülün, dedi dev.</p>
<p>“Açıklasana şunu,” diye bağırdı Eyüp Baba.</p>
<p>Seni bir sınavdan geçirdim.</p>
<p>“Sınav mı?”</p>
<p>Sevgi sınavı. Gaddarca bir imtihandı, farkındayım, sana nelere mal olduğu da gözümden kaçmadı. Ama sınavı geçtin. Bu da senin ödülün. Ve oğlunun.</p>
<p>“Peki ya seçim yapmasaydım?” diye çığırdı Eyüp Baba. “Sınavına girmeyi reddetseydim?”</p>
<p>O zaman bütün çocukların yok olacaktı, dedi dev, zayıf bir babaya sahip oldukları için zaten lanetleneceklerdi. Vicdan azabı çekmektense bütün evlatlarının ölümüne göz yuman bir ödlek olacaktın. Cesur biri olmadığını söylüyorsun, ama ben sende cesaret görüyorum. Senin yaptığın şey, taşımayı kabullendiğin o suçluluk duygusu, cesaret ister. İşte bunun için sana saygı duyuyorum.</p>
<p>Eyüp Baba yavaşça tırpanını çekti, ama elinden kayan tırpan büyük bir şangırtıyla mermer zemine düştü. Dizleri büküldü, yere çökmek zorunda kaldı.</p>
<p>Oğlun seni hatırlamıyor, diye sürdürdü dev sözünü. Onun hayatı bu artık; ne kadar mutlu olduğunu kendi gözlerinle gördün. Burada en iyi yiyeceklere, giysilere, arkadaşlara sahip; seviyor, seviliyor. Sanat, yabancı diller, fen bilimleri eğitimi alıyor, dirayet ve hayırseverlik öğreniyor. Hiçbir eksiği yok. Bir gün, büyüyüp adam olduğunda buradan gitmeyi seçerse, istediğini yapmakta özgür olacak. İyiliği, şefkatiyle pek çok hayata dokunacağını ve kedere boğulmuşlara mutluluk getireceğini tahmin ediyorum.</p>
<p>“Onu görmek istiyorum,” dedi Eyüp Baba. “Onu eve götürmek istiyorum.”</p>
<p>Öyle mi?</p>
<p>Eyüp Baba başını kaldırıp deve baktı.</p>
<p>Yaratık perdenin yakınındaki bir komodine gitti, çekmecelerin birinden bir kum saati çıkardı. Kum saatinin ne olduğunu biliyor musun, Abdullah? Biliyorsun demek. Güzel. Her neyse, dev saati alıp ters çevirdi, Eyüp Baba’nın ayağının dibine koydu.</p>
<p>Onu eve götürmene izin vereceğim, dedi. Bunu yaparsan, bir daha asla buraya dönemez. Yok eğer yapmazsan, <i>sen</i> buraya bir daha asla dönemezsin. Kumların tamamı döküldüğün de, sana kararını soracağım.</p>
<p>Sonra dev, salondan çıktı, Eyüp Baba’yı yine can acıtıcı bir seçimle baş başa bıraktı.</p>
<p>Eyüp Baba hemen, onu alıp eve götüreceğim, diye düşündü. Bu onun hayatta en çok, bedeninin her bir zerresiyle istediği şeydi. Binlerce kez bunun hayalini kurmamış mıydı? Küçük Kayis’i bir kez daha kucaklamanın, yanaklarını öpmenin, o küçücük ellerin yumuşaklığını kendi avuçlarında hissetmenin hayalini? Öte yandan... Diyelim ki onu eve götürdü, Meydan Sabz’da Kayis’i nasıl bir hayat bekliyordu? En iyi ihtimalle bir köylünün çetin yaşamı; üç aşağı beş yukarı kendi yaşamının aynısı. Kayis köydeki çocukların çoğunu kırıp geçiren kıtlığı, kuraklığı atlatmayı başarırsa elbette. O zaman kendini affedebilir misin, diye sordu Eyüp Baba kendine, bencilce nedenlerle onu yerinden ettiğin, bollukla, fırsatlarla dolu bir yaşamdan kopardığın için? Öte yandan, Kayis’i burada bıraktığı takdirde oğlunun yaşadığını, nerede olduğunu ama onu asla göremeyeceğini bilerek nasıl yaşardı? Buna nasıl dayanırdı? Eyüp Baba hüngür hüngür ağlamaya başladı. Öyle çaresizdi ki kum saatini aldığı gibi duvara fırlattı, saat bin parçaya bölündü, incecik kumları yere saçıldı.</p>
<p>Dev, salona dönünce, onu omuzları çökmüş, cam parçalarının üzerinde dururken buldu.</p>
<p>“Sen acımasız canavarın tekisin,” dedi Eyüp Baba.</p>
<p>Sen de benim kadar uzun yaşasaydın, zalimlikle yardımseverliğin aynı rengin iki tonu olduğunu anlardın, diye karşılık verdi dev. Evet, bir karara vardın mı?</p>
<p>Eyüp Baba gözlerini kuruladı, tırpanını alıp beline bağladı. Ağır adımlarla, başı önde kapıya yürüdü.</p>
<p>Sen iyi bir babasın, dedi dev, yanından geçen Eyüp Baba’ya.</p>
<p>“Bana yaptığın şey yüzünden cehennem ateşlerinde yanasın,” diye söylendi Eyüp Baba, kolu kanadı kırık.</p>
<p>Salondan çıktı, koridora doğru ilerliyordu ki dev arkasından seslendi.</p>
<p>Al şunu, dedi. Yaratık, Eyüp Baba’ya içinde koyu renk bir sıvı bulunan küçük, cam bir matara verdi. Eve dönüş yolculuğunda iç bunu. Hadi, hoşça kal.</p>
<p>Eyüp Baba matarayı aldı, tek kelime etmeden yola düştü.</p>
<p>O gittikten günler sonra, karısı aileye ait tarlanın kıyısına çökmüş, tıpkı Kayis’i görme umuduyla orada oturan Eyüp Baba gibi, gözlerini uzaklara dikmişti. Kocasının döneceğine dair umudu her geçen gün azalıyordu. Köy halkı Eyüp Baba’dan geçmiş zaman kipiyle söz etmeye başlamıştı bile. Kadıncağız bir gün yine toprağın üzerinde oturur, dudakları mırıl mırıl dualarla kıpırdarken zayıf bir karaltının dağlardan Meydan Sabz’a doğru yaklaştığını gördü. Giysi diye eski püskü çullara bürünmüş, kadidi çıkmış, gözleri çukura kaçmış, elmacıkkemikleri çökük adamı önce yolunu yitirmiş bir derviş sandı, kocasını ancak iyice yaklaştıktan sonra tanıyabildi. Yüreği sevinçten pır pır etti, bir ferahlama çığlığı attı.</p>
<p>Eyüp Baba yıkandıktan, su içip yemek yedikten sonra yatağına uzandı; etrafına halka olan köylüler onu soru yağmuruna tuttu.</p>
<p>Nereye gittin, Eyüp Baba?</p>
<p>Neler gördün?</p>
<p>Başına neler geldi?</p>
<p>Eyüp Baba onları yanıtlayamıyordu, çünkü neler yaşadığını anımsamıyordu. Yolculuğuyla ilgili hiçbir şey hatırlamıyordu, ne devin dağına tırmandığını, ne onunla konuştuğunu, ne o görkemli sarayı ne de perdeli büyük salonu. Gözünü açtığı an unuttuğu bir rüyadan uyanmış gibiydi. Gizli bahçe, çocuklar, en önemlisi de, ağaçların altında arkadaşlarıyla oyun oynayan Kayis aklından uçup gitmişti. Öyle ki, biri Eyüp Baba’ya Kayis’ten söz ettiğinde, adam gözlerini şaşkınlıkla kırpıştırdı. Kim? dedi. Bir zamanlar Kayis adında bir oğlu olduğunu kesinlikle anımsamıyordu.</p>
<p>Bunun ne büyük bir nimet olduğunu anlayabiliyor musun, Abdullah? Eyüp Baba’nın anılarını silen o ilacın? Devin ikinci sınavını da geçen Eyüp Baba’nın ödülüydü bu.</p>
<p>O bahar Meydan Sabz’ı kaplayan gökyüzü nihayet aralandı. Yarıklardan dökülen şey geçen yılların cılız serpintisi değil, harika, muhteşem bir sağanaktı. Tombul damlalar peş peşe iniyor, susuzluktan kavrulan köy ona kucak açıyordu. Yağmur bütün gün Meydan Sabz’ın çatılarını dövdü, dünyadaki diğer bütün sesleri boğdu. Yaprakların ucundan iri, dolgun yağmur damlaları yuvarlanıyordu. Kuyular doldu, ırmak kabardı. Doğudaki tepeler yeşerdi. Yaban çiçekleri açtı ve yıllardan sonra ilk kez çayırlarda çocuklar oynadı, inekler otladı. Herkes bayram ediyordu.</p>
<p>Yağmurlar kesilince köylüler kolları sıvadı. Yapılacak iş vardı. Toprak duvarların kimisi erimiş, birkaç çatı çökmüş, tarım arazileri sular altında kalmıştı. Ama son on yıllık sefaletin ardından, Meydan Sabz halkı yakınacak değildi elbette. Duvarlar dikildi, çatılar onarıldı, sulama kanalları boşaltıldı. O sonbahar Eyüp Baba ömründe görmediği bollukta bir şamfıstığı hasadı elde etti; ertesi yıl ve onu izleyen yıl ise daha da iri ve kaliteli ürün aldı. Ürününü sattığı büyük şehirlerde, önüne dizdiği şamfıstığı piramitlerinin arkasında gururla oturur, yüzü yeryüzünün gelmiş geçmiş en mutlu adamı gibi parlardı. Meydan Sabz bir daha kuraklık nedir görmedi.</p>
<p>Söylenecek fazla bir şey kalmadı, Abdullah. Ama büyük serüvenlere doğru yol alan genç, yakışıklı bir erkek, atıyla köyden hiç mi geçmemiş, diye sorabilirsin tabii. Köyün sahip olduğu çağıl çağıl sudan bir bardak içmek, bir somun ekmeği köylülerle, belki Eyüp Baba’yla paylaşmak için durmamış mı? Bunu bilemem, oğlum. Tek bildiğim, Eyüp Baba’nın çok uzun bir ömür sürdüğü. Hep arzuladığı gibi, çocuklarının evlendiğini gördü, onlardan bir sürü torun sahibi oldu, hepsi de Eyüp Baba’ya sonsuz bir mutluluk verdi.</p>
<p>Bir de sana bazı geceler, hiç nedensiz, Eyüp Baba’nın bir türlü uyuyamadığını söylemeliyim. Artık çok yaşlanmış olmasına rağmen bacakları tutuyor, bir bastonun yardımıyla rahatça yürüyordu. İşte bu uykusuz gecelerde karısını uyandırmadan yataktan süzülür, bastonunu kapar, evden çıkardı. Önü sıra tıklayan bastonla, yüzünü yalayan gece esintisiyle, karanlıkta yürürdü. Tarlasının kenarında, üstü düz bir kaya vardı, Eyüp Baba yavaşça ona otururdu. Orada genellikle bir saat kadar kalır, yıldızlara, ayın önünden süzülerek geçen bulutlara bakardı. Uzun ömrünü düşünür, ona bağışlanan ihsanlara, saadete şükrederdi. Bundan fazlasını istemek, daha da çoğunu dilemek açgözlülük olurdu, biliyordu. Hoşnutlukla iç geçirir, dağlardan kopup gelen rüzgârı, gece kuşlarının cıvıltılarını dinlerdi.</p>
<p>Ama arada bir, bunların dışında başka bir ses duyduğu duygusuna kapılıyordu. Hep aynı sesti; bir çıngırağın tiz çıngırtısı. Neden böyle bir ses duyduğunu anlayamıyordu, hele de gece vakti, bütün koyunlarla keçiler uykudayken? Bazen kendine kesinlikle böyle bir şey duymadığını söyler, bazen de çıngırtıdan öylesine emin olurdu ki karanlığa seslenirdi: “Biri mi var orda? Kim o? Çık ortaya.” Ama bir kez olsun karşılık gelmedi. Eyüp Baba anlayamıyordu. Tıpkı bu çıngırtıyı her duyuşunda neden içini bir şeyin, üzücü bir rüyanın, geride bıraktığı hüznü andıran bir dalganın yaladığını ve onu her seferinde, aniden çıkan bir esinti misali şaşırttığını anlayamadığı gibi. Sonra her şey gibi bu da bitiyordu. Geçip gidiyordu.</p>
<p>İşte böyle, oğlum. Masalımızın sonu. Ekleyecek bir şey kalmadı. Ve gerçekten geç oldu, ben de yoruldum; kız kardeşinle benim şafakla yola çıkmamız gerek. Hadi, üfle mumunu. Başını yastığa koy, gözlerini kapa. İyi uykular, oğlum. Sabah vedalaşırız. </p>
</body>
</html>