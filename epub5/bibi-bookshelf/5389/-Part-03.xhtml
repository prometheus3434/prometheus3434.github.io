<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="BookStyles.css" type="text/css" rel="stylesheet"/>
</head>
 <body>
<h2 title="Üç • BAHAR 1949"><i>Üç</i><br/>
BAHAR 1949<br/>
<img alt="icon2" src="icon2.png"/></h2>
<p>Pervane daha yorganı açıp gözüyle görmeden, kokusunu alıyor. Masume’nin kalçalarına, baldırlarına, çarşafa, döşeğe, hatta yorgana bile bulaşmış. Masume af dileyen, mahcup bir yakarıyla ve utanç dolu gözlerle omzunun üstünden ona bakıyor - bunca zamandan, bunca yıldan sonra hâlâ utanıyor.</p>
<p>“Özür dilerim,” diye fısıldıyor.</p>
<p>Pervane’nin içinden avaz avaz haykırmak geliyor, ama kendini tutuyor, zorla, cılızca gülümsüyor. Böyle anlarda o sarsılmaz gerçeği anımsamak, gözden kaçırmamak insanüstü bir çaba gerektirmekte: Bununla, bu müşkül durumla baş etmek onun işi. Başına gelen şey ne haksız ne de yersiz. Bunu hak ediyor o. Batmış çarşafları inceler, onu bekleyen işi nefretle düşünürken içini çekiyor. “Şimdi temizlerim seni,” diyor.</p>
<p>Masume hiç ses çıkarmadan, yüzünde en küçük bir ifade değişikliği olmadan ağlamaya başlıyor. Yaşlar gözlerinde birikiyor, sessizce yuvarlanıyor.</p>
<p>Pervane dışarıya, erken sabah serinliğine çıkıp ocak çukurunda ateş yakıyor. Alevler yükselince, Şadbağ’ın ortak kuyusundan doldurduğu su kovasını ateşe koyuyor. Avuçlarını ateşe uzatıyor. Buradan yeldeğirmenini ve Masume’yle ikisi küçükken Molla Şekip’in onlara okuma yazma öğrettiği köy camisini görebiliyor; Molla Şekip’in yumuşak bir bayırın eteğine kurulmuş olan evini de. Daha sonra, güneş yükselince, mollanın karısının kuruması için güneşe serdiği domatesler nedeniyle, evin çatısı toza karşı ta uzaktan göze çarpan, kusursuz, kıpkırmızı bir dörtgen oluşturacak. Pervane başını kaldırıp ona kayıtsızca göz kırpan, solmaya yüz tutmuş, donuk sabah yıldızlarına bakıyor. Kendini topluyor.</p>
<p>İçeride, Masume’yi karınüstü döndürüyor. Bir sabun bezini suya batırıp Masume’nin kalçalarını ovalamaya, sırtına ve bacaklarının gevşemiş derisine bulaşmış pisliği temizlemeye koyuluyor.</p>
<p>“Neden suyu ılıtıyorsun?” diyor Masume yastığın içine. “Ne diye uğraşıyorsun? Hiç gerek yok. Aradaki farkı anlamam ki.”</p>
<p>Pervane, “Olabilir. Ama ben anlarım,” diyor, kötü kokuya karşı yüzünü buruşturarak. “Hadi, konuşup durmayı kes de işimi bitireyim.”</p>
<p>Bundan sonra Pervane’nin günü son dört yıldır, yani ana babaları öldüğünden beri her günü nasıl geçiyorsa, yine öyle geçecek. Tavukları besliyor. Odun kesiyor, defalarca kuyuya gidip kova kova su dolduruyor. Hamur yapıyor, toprak evlerinin önündeki tandırda ekmek pişiriyor. Yerleri süpürüyor. Öğleden sonra, köyün diğer kadınlarıyla birlikte derenin kıyısına çömelip taşlara vura vura çamaşır yıkıyor. Daha sonra, günlerden cuma olduğu için, mezarlığa gidip ana babasının mezarını ziyaret ediyor, her ikisine de kısa birer dua okuyor. Ve bütün gün, onca işin arasında, Masume’yi bir taraftan ötekine çevirecek, önce bir sonra diğer baldırının altına yastık sıkıştıracak vakti mutlaka yaratıyor.</p>
<p>O gün iki kez, gözüne Sabır ilişiyor.</p>
<p>Onu küçük toprak evinin önüne çömelmiş, duman yüzünden gözlerini kısmış, ocak çukurundaki ateşi yellerken görüyor; oğlu Abdullah yanında. Onu daha sonra, başka erkeklerle sohbet ederken görüyor; bunlar tıpkı Sabır gibi, artık birer aile babası olan, ama bir zamanlar Sabır’la kavga etmiş, uçurtma uçurmuş, köpek kovalamış, saklambaç oynamış köy çocukları. Bugünlerde Sabır’da bir ağırlık, kasvetli, trajik bir hava var; ölmüş bir eş ve anasız kalan iki çocuk söz konusu, üstelik biri daha bebek. Sabır yorgun, güç duyulan bir sesle konuşur oldu. Köyde eski Sabır’ın bitkin, küçülmüş bir sureti halinde, hantal hantal dolanıyor.</p>
<p>Pervane onu uzaktan, neredeyse sakatlayan, kolunu kanadını kıran bir özlemle gözlüyor. Yanından geçerken gözlerini kaçırmaya çalışıyor. Kazara göz göze geldiklerinde, erkek onu başıyla selamlıyor, Pervane’nin yüzüne kan hücum ediyor.</p>
<p>O gece, Pervane nihayet yatabildiğinde, kolunu kaldıracak gücü yok. Yorgunluktan başı dönüyor. Küçük karyolasında yatıyor, uykuyu bekliyor.</p>
<p>Sonra, karanlıkta:</p>
<p>“Pervane?”</p>
<p>“Evet.”</p>
<p>“Hani beraber bisiklete bindiğimiz günü hatırlıyor musun?”</p>
<p>“Hımm.”</p>
<p>“Nasıl da hızlı gidiyorduk! Doğruca tepeden aşağı... Peşimizde köpekler.”</p>
<p>“Hatırlıyorum.”</p>
<p>“İkimiz de çığlık çığlığa. Sonra o kayaya çarpınca...” Pervane kız kardeşinin karanlıkta gülümsediğini görür gibi. “Annem ne kadar kızmıştı bize. Nebi de öyle. Bisikletini mahvetmiştik.”</p>
<p>Pervane gözlerini kapıyor.</p>
<p>“Pervane?”</p>
<p>“Evet.”</p>
<p>“Bu gece yanımda yatar mısın?”</p>
<p>Pervane ayağıyla yorganı itiyor, kulübenin öteki tarafına, Masume’nin yanına gidip battaniyenin altına giriyor. Masume yanağını onun omzuna dayıyor, bir kolunu ablasının göğsüne atıyor.</p>
<p>Masume, “Benden daha iyilerini hak ediyorsun,” diye fısıldıyor.</p>
<p>“Yine başlama,” diye fısıldıyor Pervane de. Masume’nin hoşlandığı şekilde, uzun, sabırlı okşayışlarla Masume’nin saçıyla oynuyor.</p>
<p>Alçak sesle bir süre şundan bundan, alakasız şeylerden söz ediyor, soluklarıyla birbirlerinin suratını ısıtıyorlar. Bunlar Pervane için görece mutlu anlar. Ona küçüklüklerini, battaniyenin altına burun buruna kıvrılıp sırlar, dedikodular fısıldaştıkları, ses çıkartmadan kıkırdadıkları günleri anımsatıyor. Az sonra Masume uykuya dalıyor, dili bir rüyanın etrafında sesli sesli dönüyor, Pervane ise camdan dışarıya, yanmış, kapkara bir gökyüzüne bakıyor. Zihni bölük pörçük düşünceler arasında zıplıyor, sonunda eski bir dergide gördüğü fotoğrafa doğru yüzüyor; bedenlerinin yan tarafından, kalın bir et parçasıyla birbirlerine yapışık, asık yüzlü Siyamlı ikizler bunlar. Ayrılmazcasına bağlanmış, birinin iliğinde oluşan kanın diğerinin damarında aktığı, ömür boyu birlikte olmaya mahkûm iki canlı. Pervane bir daralma, bir umutsuzluk hissediyor, bir el göğsünün içini sıktıkça sıkıyor sanki. Derin bir soluk alı yor. Düşüncelerini bir kez daha Sabır’a yöneltmeyi denese de, zihni köyde kulağına çalınan bir dedikoduya kayıyor: Sabır’ın kendine bir eş aradığı söylentisine. Erkeğin yüzünü zihninden zorla uzaklaştırıyor. Bu aptalca fikri koparıp atıyor.</p>
<p class="exP">Pervane tam bir sürpriz olmuştu.</p>
<p>Masume çoktan çıkmış, ebenin kollarında sessizce kıvranmaktaydı ki, anneleri bir çığlık attı ve bacaklarının arasında bir kafa daha belirdi. Masume’nin gelişi olaysız olmuştu. <i>Kendi kendini doğurdu, tam bir melek</i>, diyecekti ebe daha sonra. Pervane’nin doğumuysa uzun sürdü; anne için eziyet, bebek için tehlikeliydi. Ebenin bebeği, kopma korkusundan gözü dönmüşçesine Pervane’nin boynuna dolanmış olan göbek bağından zorla kurtarması gerekti. Pervane en kötü anlarında, bir “kendinden nefret” seline kapılıp gittiğinde, göbek bağının bir bildiği varmış, diye düşünüyor. Hangisinin doğması gerektiğini biliyordu belki de.</p>
<p>Masume vaktinde yedi, vaktinde uyudu. Sadece beslenmeye ve temizlenmeye gereksindiğinde ağladı. Uyanıkken oyuncu, iyi huylu, çabucak sevinen bir bebekti; kundağından kıkırtılar, mutlu cıvıltılar saçılırdı. Çıngırağını emer dururdu.</p>
<p>Ne kadar akıllı bir bebek, derdi herkes.</p>
<p>Pervane ise tam bir zorbaydı. Annelerine karşı gücünü, yetkesini son damlasına kadar kullanıyordu. Bebeğin taşkınlığından, hırsından serseme dönen babaları, büyük oğlu Nebi’yi alıp erkek kardeşinin evine kaçardı. Birkaç dakikalık, bölük pörçük uykularla geçen geceler, kızların annesi için dillere destan bir sefaletti. Bütün gece, her gece Pervane’yi kucağına alıyor, pışpışlayarak dolaştırıyordu. Onu sallıyor, ninniler söylüyordu. Pervane onun alev alev yanan, şişmiş memesine yapışır, kemiklerindeki olanca sütü çekip almak istercesine memebaşını somururdu. Ama emzirmek bile çare değildi:</p>
<p>Karnı doysa dahi Pervane feryat figan haykırıyor, annesinin yalvarışlarına aldırışsız, çığlıklar atıyordu.</p>
<p>Masume odanın bir köşesinden düşünceli, çaresiz bir ifadeyle onları seyrederdi, annesinin çektiği çileye acır gibi.</p>
<p><i>Nebi hiç böyle değildi</i>, dedi anneleri bir gün babalarına.</p>
<p><i>Her bebek farklıdır</i>.</p>
<p><i>Bu beni öldürüyor</i>.</p>
<p><i>Düzelir</i>, dedi erkek. <i>Bu da geçer</i>; <i>kötü hava misali</i>.</p>
<p>Geçti de. Nedeni belki bağırsak iltihabıydı, belki de başka, zararsız bir hastalık. Ama artık çok geçti. Pervane damgasını çoktan vurmuştu.</p>
<p>Yaz sonuna doğru bir akşamüstü, ikizler on aylıkken, köylüler Şadbag’daki bir düğünün ardından toplanmışlardı. Kadınlar harıl harıl çalışıyor, azıcık safran eklenmiş sıcacık pirinç pilavını tabaklara büyük bir dikkatle, tepeleme yığıyorlardı. Ekmek kestiler, tencerelerin dibine tutmuş pirinci kazıdılar, üzerine yoğurtla kuru nane serpilmiş patlıcan kızartmasıyla dolu tabakları elden ele geçirdiler. Nebi dışarıda, diğer oğlanlarla oyun oynamaktaydı. Kızların annesi köyün devasa meşe ağacının altına serili kilimde komşularıyla oturuyordu. Ara ara dönüp gölgede yan yana uyuyan kızlarına bir göz atıyordu.</p>
<p>Yemekten sonra çaylar içilirken bebekler uykudan uyandı ve neredeyse aynı anda biri uzanıp Masume’yi kapıverdi. Kız neşeyle elden ele, kuzenden teyzeye oradan amcaya geçiriliyordu. Şu kucakta hoplatılıyor, bu dizde zıplatılıyordu. Parmaklar yumuşak karnını gıdıkladı. Bir sürü burun onunkine sürtüldü. Oyun niyetine Molla Şekip’in sakalına yapışınca kahkahaları koyverdiler. Bebeğin o rahat, sıcakkanlı tavırlarına bayılıyorlardı. Havaya kaldırdılar, yanaklarının pembeliğini, safir mavisi gözlerini, kaşlarının zarif kavsini, birkaç yıla kalmadan ortaya çıkacak olan göz kamaştırıcı güzelliğinin müjdecilerini hayranlıkla övdüler.</p>
<p>Pervane annesinin kucağında kalakalmıştı. Masume hünerlerini sergilerken, Pervane aslında diğer seyircilerle birlikte hayran hayran izleyebilecekken, bunca patırtıya anlam veremediği için hafiften afallamışçasına, sessizce izledi. Annesi arada bir başını eğip ona bakıyor, uzanıp minik ayağını tatlılıkla, neredeyse özür dilercesine okşuyordu. Biri Masume’nin iki diş daha çıkartmak üzere olduğunu söyleyince, Pervane’nin annesi cılız bir sesle Pervane’nin üç tane çıkardığını söyledi. Ama kimse üstünde durmadı.</p>
<p>Kızlar dokuz yaşındayken bir Ramazan günü, aile iftarı açmak için akşamın erken bir saatinde Sabır’ın ailesinin evinde toplandı. Büyükler duvarların dibine dizilmiş olan minderlere oturdular, gürültülü bir sohbet başladı. Çaylar, iyi dilekler ve dedikodu eşit oranda paylaşıldı. Yaşlı erkekler tespihleriyle oynuyorlardı. Pervane sessizce oturmaktaydı, Sabır’la aynı havayı solumaktan, onun o baykuşumsu kara gözlerinin eriminde bulunmaktan mutluydu. Gece boyunca, çaktırmadan oğlana bakıp durdu. Onu bir kesmeşekeri ısırırken, yumuşak eğimli alnını kaşırken ya da yaşlıca amcalardan birinin söylediği bir şeye canı gönülden gülerken yakaladı. Oğlan birkaç kez onu bakarken yakalayınca utançtan kaskatı kesilip hemen gözlerini kaçırdı. Dizleri titremeye başladı. Ağzı dili öylesine kurumuştu ki doğru dürüst konuşamıyordu bile.</p>
<p>Pervane’nin aklına evde, bazı eşyalarının altına sakladığı not defteri geldi. Sabır’ın cinlerle, perilerle, iblisler ve devlerle dolup taşan hikâyeleri, masalları hiç bitmezdi; köyün çocukları sık sık onun etrafında halka olur, kafasından uydurduğu masalları mutlak bir sessizlik içinde dinlerlerdi. Altı ay kadar önce, Pervane onun Nebi’ye şöyle dediğini duymuştu: Birgün oturup bu öyküleri yazmayı umuyordu. Bundan kısa bir süre sonra Pervane, annesiyle birlikte bir başka kasabadaki çarşıya gitmiş, orada, okunmuş kitapların satıldığı bir tezgâhta gözüne nefis bir not defteri ilişmişti; hışır hışır, çizgili sayfaları, koyu kahverengi deriden, köşeleri kabartma desenlerle süslü, kalın bir cildi vardı. Elinde tutarken, annesinin bunu almaya gücünün yetmeyeceğini biliyordu. Böylece, satıcının bakmadığı bir ânı kollayıp not defterini kaşla göz arasında kazağının altına sokuverdi.</p>
<p>Ama üzerinden altı ay geçmesine karşın, defteri Sabır’a verecek cesareti bir türlü toparlayamadı. Oğlanın kahkahalarla gülmesinden ya da ne için verildiğini anlayıp geri vermesinden ödü kopuyordu. Onun yerine, her akşam not defterini yatakta, battaniyenin altında gizlice tutup parmakuçlarıyla derideki kabartmaları okşadı. <i>Yarın</i>, diye söz veriyordu kendine her gece, <i>yarın bunu alıp yanına gideceğim</i>.</p>
<p>O akşam iftar yemeğinden sonra, çocuklar oyun oynamak için dışarıya koştular. Pervane, Sabır ve Masume, Sabır’ın babasının o koca meşe ağacının sağlam bir dalına astığı salıncağa sırayla bindiler. Sallanma sırası Pervane’ye geldiğinde, Sabır bir başka masal anlatmakla meşgul olduğundan, onu sallamayı unutuyordu. Bu seferki, sihirli güçleri olduğunu iddia ettiği, devasa meşe ağacıyla ilgiliydi. Eğer bir dileğin varsa, dedi, ağacın karşısına diz çöküp dileğini fısıldamalısın. Ağaç dileğini gerçekleştirmeye karar verirse, başına tam olarak on tane yaprak döker.</p>
<p>Salıncak iyice yavaşlayıp durma noktasına gelince, Pervane itmesini söylemek üzere Sabır’a döndü, ama sözcükler boğazına diziliverdi. Sabır’la Masume göz göze gülümsemekteydiler ve Sabır elinde not defterini tutuyordu. <i>Pervane</i>’nin aldığı defteri.</p>
<p><i>Evde buldum</i>, dedi Masume daha sonra. <i>Senin miydi? Parasını sana bir şekilde ödeyeceğim, söz. Kızmadın, değil mi? Tam ona göre olduğunu düşündüm. Masallarını yazması için. Yüzündeki ifadeyi gördün mü? Gördün değil mi, Pervane</i>?</p>
<p>Pervane, yo, dedi, kızmadım; oysa yüreği ufalanmaktaydı. Sabır’la kardeşinin birbirlerine gülümseyişi, yüzlerindeki anlam tekrar tekrar gözünün önüne geliyordu. Varlığından öylesine habersizdiler ki, Pervane, Sabır’ın öykülerindeki cinlerden biri gibi havaya karışıp gitmişti sanki. Bu, bir hançer gibi saplandı içine. O gece yatağında çıt çıkarmadan ağladı.</p>
<p>Kardeşiyle ikisi on bir yaşına bastıklarında, Pervane oğlan çocuklarının gizlice hoşlandıkları kızların yanındaki garip davranışlarına dair, yaşından beklenmeyecek bir sezgi geliştirdi. Bunu özellikle Masume’yle birlikte okuldan dönerlerken gözlemlemekteydi. Okul aslında köy camisinin arka odasıydı, Molla Şekip burada ezberden Kuran okumanın yanı sıra, köydeki bütün çocuklara okuma yazma öğretiyor, şiir ezberletiyordu. Babaları kızlarına, Şadbağ böyle bilge bir <i>melik</i>’e sahip olduğu için çok şanslı, derlerdi. İşte ikizler bu derslerden dönerken, sık sık bir duvara oturmuş birtakım oğlanlarla karşılaşırlardı. Kızlar geçerken oğlanlar bazen laf atar, bazen de çakıl taşı fırlatırlardı. Pervane genellikle bağırarak karşılık verir, bazen o da onlara taş atardı, Masume ise onu kolundan çekiştirip makul bir sesle hızlanmalarını, boş yere öfkeye kapılmamasını söylerdi. Oysa yanlış anlıyordu. Pervane’nin kızdığı şey oğlanların taş atması değil, bir tek Masume’ye atmalarıydı. Pervane biliyordu: Bir “uğraşma, takılma” gösterisi yapmaktaydılar ve gösteri ne kadar büyükse, duydukları istek de o kadar derin demekti. Oğlanların gözlerinin nasıl ondan hızla sekip Masume’ye konduğunun, hayranlıkla, umutsuzca oyalanıp nasıl bir türlü uzaklaşamadığının farkındaydı. O mankafa şakalarının, şehvetli sırıtışlarının gerisinde, Masume’den ödlerinin koptuğunu biliyordu.</p>
<p>Sonra, bir gün içlerinden biri küçük bir çakıl taşı değil, basbayağı bir taş attı. Taş kız kardeşlerin ayaklarının dibine düştü. Masume eğilip alınca oğlanlar kıs kıs gülüp birbirlerini dürttüler. Taşın etrafına lastikle bir kâğıt parçası tutturulmuştu. Güvenli bir uzaklığa ulaşınca Masume kâğıdı açtı. Pusulayı birlikte okudular.</p>
<div class="ort">
<p class="ioP">Yemin ederdim ki,yüzünü gördüğümden beri<br/>
<span style="margin-left:30px">tüm dünya bir hayal, tüm dünya hileli.</span><br/>
Bahçe şaşırmış, hangisi yaprak çiçek hangisi.<br/>
Kuşlar kendinden geçmiş; bilememiş hangisi<br/>
<span style="margin-left:-5em">tuzak hangisi kuş yemi.</span></p>
</div>
<p>Celaleddin Rumi’nin bir şiiriydi, Molla Şekip’in okuttuklarından.</p>
<p><i>Zevkleri gittikçe inceliyor</i>, diye kıkırdadı Masume.</p>
<p>Oğlan şiirin altına, <i>Seninle evlenmek istiyorum</i>, diye yazmıştı. Onun da altına, şu notu karalamıştı: <i>Bir kuzenim var</i>, <i>tam kız kardeşine göre. Harika bir kısmet. Amcamın tarlasını birlikte ekerler</i>.</p>
<p>Masume notu yırttı. <i>Aldırma onlara, Pervane</i>, dedi. <i>Geri zekâlılar</i>.</p>
<p><i>Ahmaklar</i>, diye katıldı Pervane.</p>
<p>Yüzüne bir tebessüm oturtmak bayağı çaba gerektirmişti. Not zaten berbat bir şeydi, ama asıl canını yakan, Masume’nin söyledikleri olmuştu. Notu yazan oğlan hangisine hitap ettiğini açıkça belirtmemiş olmasına rağmen, Masume rahatlıkla şiiri üstüne alınmış, kuzeni de Pervane’ye yakıştırmıştı. Pervane ilk kez kendini kardeşinin gözlerinden gördü. Kardeşinin ona ne gözle baktığını anladı. Diğerlerinin, bütün köy halkının bakışıydı bu. Masume’nin sözleri içini oymuştu. Onu ezmişti.</p>
<p><i>Ayrıca</i>, diye ekledi Masume, sırıtıp omuz silkerek, <i>benim sahibim var</i>.</p>
<p class="sTar">***</p>
<p>Nebi aylık ziyaretine geldi. Ailenin, belki de bütün köyün medarı iftiharı, çünkü Kâbil’de çalışıyor, Şadbağ’a işvereninin büyük, motor kapağında ışıl ışıl bir kartal başı süslemesi olan, parlak, mavi arabasıyla gelip gidiyor, köy halkı toplanıp gelişini seyrediyor, çocuklar peşine takılıp bağırış çığırış arabasını takip ediyor.</p>
<p>“Ne var ne yok?” diye soruyor.</p>
<p>Üç kardeş kulübede çay içip badem yiyorlar. Nebi gerçekten yakışıklı, diye düşünüyor Pervane; kusursuzca yontulmuş elmacıkkemikleri, ela gözleri, favorileri, alnından geriye taranmış, gür, siyah saçlarıyla cidden yakışıklı. Sırtında mutat zeytin rengi, bir iki beden büyükmüş gibi duran takım elbisesi var. Pervane onun bu takımla gururlandığını biliyor; habire kollarını çekeler, yakasını düzeltir, pantolonundaki kırışıklıkları sıvazlar, ama bedeninden belli belirsiz yayılan o yanmış soğan kokusundan kurtulmayı bir türlü beceremiyor.</p>
<p>“Eh, dün çayda Kraliçe Hümeyra’yı ağırladık,” diyor Masume. “Evimizin seçkin dekoruna iltifat etti, ince zevkimiz için bizi kutladı.” Sararmaya başlamış dişlerini göstererek tatlı tatlı gülümsüyor, elindeki çay fincanına bakan Nebi gülüyor. Kâbil’de iş bulmadan önce, Pervane’ye kardeşinin bakımında yardım etmek için elinden geleni yaptı. Daha doğrusu, bir süreliğine çabaladı. Ama yapamadı. Kaldıramayacağı kadar ağır geliyordu. Kâbil, Nebi’nin can simidi oldu. Pervane ağabeyine imreniyor, ama ona yüzde yüz gıpta ettiği de söylenemez - Nebi’nin her ay aksatmadan verdiği paranın belli bir kefaret unsuru içerdiğinin bal gibi farkında.</p>
<p>Masume saçlarını taramış, Nebi’nin her ziyaretinde yaptığı gibi, gözlerinin etrafına hafifçe sürme çekmiş. Pervane kızın bunu sırf konuğun hatırına değil, daha çok Kâbil’le arasındaki tek bağ olduğu için yaptığının farkında. Masume zihninde ağabeyini ışıltıyla ve lüksle, arabaların, ışıkların, havalı lokantaların, kraliyet saraylarının doldurduğu bir şehirle ilişkilendiriyor; bu ilişki ne kadar mesafeli olursa olsun. Pervane, Masume’nin yıllar önce söylediği şeyi, ben köye kısılıp kalmış bir şehir kızıyım, dediğini unutmadı.</p>
<p>“Senden ne haber? Kendine hâlâ bir eş bulamadın mı?” diye soruyor Masume takılırcasına.</p>
<p>Nebi elini sallıyor, soruyu gülerek geçiştiriyor, tıpkı eskiden aynı soruyu sorduklarında ana babasına yaptığı gibi.</p>
<p>“Peki bana Kâbil’i bir daha ne zaman gezdireceksin, abi?” diyor Masume.</p>
<p>Nebi onu bir kez, geçen yıl Kâbil’e götürdü. Gelip onları Şadbağ’dan aldı, arabayla Kâbil’e götürdü, kentin caddelerinde gezdirdi. Onlara bütün camileri, alışveriş bölgelerini, sinemaları, lokantaları gösterdi. Masume’ye bir tepenin üzerindeki, şehre tepeden bakan, kubbeli Bağ-e-Bala Sarayı’nı işaret etti. Babür bahçelerinde Masume’yi kucaklayıp arabadan indirdi, Moğol imparatorunun türbesine kadar taşıdı. Orada, Şah Cihan Camisi’nde üçü birlikte dua ettiler, sonra mavi çinili havuzun kenarına oturdular, Nebi’nin paketleyip getirdiği yemeği yediler. Bu belki de kazadan beri Masume’nin hayatındaki en mutlu gündü; Pervane bunun için ağabeyine minnet duydu.</p>
<p>“Yakında <i>inşallah</i>,” diyor Nebi bir parmağıyla fincanına hafif hafif vurarak.</p>
<p>“Dizlerimin altındaki yastığı düzeltebilir misin, Nebi. Ah, böyle çok iyi oldu. Sağ ol.” Masume içini çekiyor. “Kâbil’e bayıldım. Elimden gelse yarın sabah yola düşer, yürüye yürüye giderdim oraya.”</p>
<p>“Bir gün o da olur,” diyor Nebi.</p>
<p>“Ne, yürür müyüm yani?”</p>
<p>“Yo,” diye kekeliyor erkek, “yani demek istediğim...” Masume kahkahayı patlatınca o da gülümsüyor.</p>
<p>Dışarıda Nebi, Pervane’ye parayı veriyor. Bir omzunu duvara yaslayıp bir sigara yakıyor. Masume içeride, ikindi şekerlemesini yapmakta.</p>
<p>“Sizden önce Sabır’ı gördüm,” diyor Nebi bir parmağını dişlerken. “Korkunç bir şey. Bebeğin adını söyledi ama unuttum.”</p>
<p>“<i>Peri</i>,” diyor Pervane.</p>
<p>Nebi başıyla doğruluyor. “Sormadım ama yeniden evlenmeyi düşündüğünü söyledi.”</p>
<p>Pervane aldırmıyormuş gibi yapıp gözlerini uzaklara dikiyor, oysa yüreğinin atışları kulaklarında zonklamakta. Teninin ince bir ter tabakasıyla buğulandığını hissediyor.</p>
<p>“Dediğim gibi, bir şey sormadım. Konuyu kendisi açtı. Beni bir kenara çekti. Bir kenara çekip bunları söyledi.”</p>
<p>Pervane bunca yıldır Sabır’ı nasıl yüreğinde taşıdığını ağabeyinin bildiğinden kuşkulanıyor. Masume onun ikizi tamam, ama onu her zaman en iyi anlayan kişi, Nebi. Öte yandan, ağabeyinin ona bunları neden anlattığını çıkaramıyor. Ne faydası var ki bunun? Sabır’a özgür, ayağında bağı, sırtında kamburu olmayan bir kadın gerekiyor; kendini ona, oğluna, yeni doğmuş bebeğine adayabilecek biri. Pervane’nin bütün vaktiyse zaten dolu. Çoktan adanmış. Bütün yaşamı öyle.</p>
<p>“Birini bulur eminim,” diyor Pervane.</p>
<p>Nebi başını evet anlamında sallıyor. “Gelecek ay görüşürüz.” Sigarayı ayağıyla eziyor, uzaklaşıyor.</p>
<p>Pervane kulübeye dönüyor, Masume’nin uyanık olduğunu görünce şaşırıyor. “Uyuduğunu sanıyordum.”</p>
<p>Masume gözlerini pencereye çeviriyor, yavaşça, bitkince kırpıştırıyor.</p>
<p class="sTar">***</p>
<p>Kızlar on üçündeyken anneleri arada bir onları yakın kasabalardaki kalabalık çarşılara yollardı. Asfalt olmayan yollara, sokaklara yeni püskürtülmüş gül suyunun kokusu sinmiş olurdu. İki kardeş dar geçitlerde dolaşır, <i>huka</i>’ların<a href="Footnotes.xhtml#fnote04" id="fnote_04"><sup>4</sup></a>, ipek şalların, bakır kapların, eski saatlerin satıldığı tezgâhların önünden geçerdi. Kesilip baş aşağı asılmış tavuklar, iri doğranmış kuzu ve dana etlerinin üstünde ağır ağır dönerdi.</p>
<p>Pervane her koridorda, Masume’yi görünce hazır ola geçen erkek bakışları görüyordu. Sakin, aldırışsız davranmaya çalıştıklarını, ama gözlerini alamadıklarını, takılıp kaldıklarını. Masume onlardan yana bakacak olursa, istisnasız hepsinin yüzünde, kendini ayrıcalıklı hissettiğini gösteren bir ifade beliriyordu. Onunla özel bir an paylaştıklarını hayal etmekteydiler. Masume sohbetleri, cümleleri, tiryakilerin çektiği nefesi yarıda kesiyordu. Dizleri titreten, fincanlardaki çayı dökendi o.</p>
<p>Bu durum bazı günler Masume’yi fazlasıyla bunaltıyor, adeta utandırıyordu; evden çıkmak, bakışlara hedef olmak istemediğini söylerdi. Böylesi günlerde Pervane’ye, kardeşi içten içe, bulanıkça da olsa, güzelliğinin bir silah olduğunun farkındaymış gibi gelirdi. Dolu bir tabanca, namlusu da kendi kafasına çevrili. Ancak genellikle, gördüğü ilgiden memnun bir hali vardı. Çoğu zaman, tek ve uçucu ama stratejik bir tebessümle erkeklerin aklını çelme, dillerini sürçme gücünü doyasıya kullanıyordu.</p>
<p>Onunki, gözleri karıncalandıran bir güzellikti.</p>
<p>Bir de tabii kendisi, onun yanında ayaklarını sürüyerek yürüyen, tahta göğüslü, soluk benizli Pervane vardı. Kıvırcık saçları, asık, kederli yüzü, kalın bilekleri ve erkeksi omuzlarıyla. Acınası bir gölge; duyduğu kıskançlık ile Masume’nin yanında görülme, yukarıdaki suzambağının kısmeti olan suyu yalayan bir yosun, bir yabanotu misali, ilgiyi paylaşma coşkusu arasında ikiye bölünmüş bir karaltı.</p>
<p>Pervane bütün yaşamı boyunca, kız kardeşiyle birlikte aynı aynanın karşısına geçmemek için elinden geleni yaptı. Yüzünü Masume’ninkiyle yan yana görmek, yok sayıp durduğu şeyi böyle apaçık karşısında bulmak, umutlarını yerle bir ediyordu. Ancak insanların arasındayken her yabancının gözü bir aynaydı. Kaçış yoktu.</p>
<p class="exP">Masume’yi kucaklayıp dışarıya çıkarıyor. Pervane’nin bahçeye kurduğu sedire oturuyorlar. Masume sırtını duvara rahatça yaslayabilsin diye, arkasını yastıklarla besliyor. Ötüp duran cırcırböcekleri sayılmazsa gece sessiz, çok da karanlık; aydınlık veren tek şey, birkaç camda hâlâ titreşen fenerle dörtte üçlük ayın kâğıtsı, beyaz ışığı.</p>
<p>Pervane <i>huka</i>’nın cam kâsesine su dolduruyor. Afyon yapraklarından kibrit çöpü başı büyüklüğünde iki tutam alıp bir tutam tütünle karıştırıyor ve <i>huka</i>’nın kâsesine atıyor. Madeni levhadaki kömürü yakıyor, <i>huka</i>’yı kardeşine veriyor. Masume hortumdan derin bir nefes çekiyor, yastıklara yaslanıyor ve bacaklarını Pervane’nin kucağına uzatıp uzatamayacağını soruyor. Pervane eğilip onun bileklerini kaldırıyor, kucağına alıyor.</p>
<p>Masume afyon tüttürdüğünde yüzü gevşiyor. Gözkapakları düşüyor. Başı titrek titrek bir yana yatıyor, sesine durgun, uzak bir tını geliyor. Ağzının iki köşesine bir gülümsemenin fısıltısı yerleşiyor; değişken, üşengeç, halinden değil de kendinden hoşnut bir tebessüm. Masume böyleyken çok az konuşuyorlar. Pervane esintiyi, <i>huka</i>’da fokurdayan suyu dinliyor. Yıldızları, tepesinde dönüp duran dumanı seyrediyor. Sessizlik güzel, sessizliği gereksiz sözcüklerle doldurma ihtiyacını ne o ne de Masume hissediyor.</p>
<p>Ta ki Masume, “Bir şey istesem yapar mısın?” deyinceye kadar.</p>
<p>Pervane ona bakıyor.</p>
<p>“Beni Kâbil’e götürmeni istiyorum.” Masume soluğunu yavaşça salıyor, duman fırıl fırıl dönüyor, kıvrılıyor, gözün her kırpılışında başka biçimlere giriyor.</p>
<p>“Ciddi misin?”</p>
<p>“Darülaman Sarayı’nıı görmek istiyorum. Geçen sefer görme şansımız olmamıştı. Belki Babür’ün türbesini bir daha ziyaret ederiz.”</p>
<p>Pervane onun yüzündeki anlamı çözebilmek için öne eğiliyor. Şaka yaptığına dair bir işaret arıyor, ama ay ışığında tek görebildiği kız kardeşinin gözlerindeki dingin, hiç kırpışmayan parıltı.</p>
<p>“Yürüyerek en azından iki günlük yol. Belki de üç.”</p>
<p>“Bizi karşısında buluverince Nebi’nin suratının halini bir düşünsene.”</p>
<p>“Nerede oturduğunu bile bilmiyoruz.”</p>
<p>Masume halsizce elini sallıyor. “Hangi mahalle olduğunu söyledi ya. Birkaç kapı çalar, sorarız. O kadar da zor değil.”</p>
<p>“Peki, nasıl gideceğiz, Masume? Senin durumunda yani...”</p>
<p>Masume ağzındaki hortumu çekiyor. “Sen bugün dışarıda çalışırken Molla Şekip uğradı, uzun uzun konuştuk. Ona birkaç günlüğüne Kâbil’e gideceğimizi söyledim. Seninle ikimizin. Sonunda rızasını almayı aşardım. Katırını da. Gördüğün gibi, her şey ayarlandı.”</p>
<p>“Delirmişsin sen,” diyor Pervane.</p>
<p>“Eh, benim arzum bu. Dileğim.”</p>
<p>Pervane geriye, duvara yaslanıyor, başını sallıyor. Bakışları yukarıdaki bulut-benekli karanlığa kayıyor.</p>
<p>“Can sıkıntısından gebermek üzereyim, Pervane.”</p>
<p>Pervane soluğunu salıp göğsünü boşaltıyor, kardeşine bakıyor.</p>
<p>Masume hortumu dudaklarına götürüyor. Lütfen. Kırma beni.”</p>
<p class="exP">Kızlar on yedisindeyken, bir sabah erkenden meşe ağacının yüksek dallarından birine oturdular, bacaklarını sarkıttılar. <i>Sabır beni isteyecek</i>! Masume bunu tiz bir fısıltıyla söylemişti.</p>
<p><i>İstemek mi</i>? dedi Pervane; anlayamamıştı, en azından hemen.</p>
<p><i>Şey, kendisi değil elbette</i>. Masume avucunun içine güldü. <i>Tabii ki değil. Babasını yollayıp istetecek</i>.</p>
<p>Bunun üzerine Pervane anladı. Yüreği çöküverdi, ta ayaklarının dibine kadar. Uyuşmuş dudaklarının arasından sordu: <i>Nereden biliyorsun</i>?</p>
<p>Masume konuşmaya başladı, sözcükler ağzından çıldırmış bir hızla dökülüyor, fakat Pervane hiçbirini duymuyordu. Kız kardeşiyle Sabır’ın düğününü gözünde canlandırmakla meşguldü. En yeni giysilerini giymiş çocuklar ellerinde çiçeklerle süslü kına sepetlerini taşıyor, peşlerinde <i>şehnai</i> ve <i>dohol</i> çalgıcıları. Sabır Masume’nin yumruğunu açıyor, kınayı avucuna yerleştirip beyaz bir kurdeleyle bağlıyor. Okunan dualar, davetlilerin iyi dilekleri. Armağanların verilmesi. Altın sırmayla işlenmiş örtünün altında göz göze bakışan, birbirlerine bir kaşık <i>şerbet</i> içirip <i>malida</i> yediren gelinle güvey.</p>
<p>Ve o. Pervane de konuklarla birlikte durup bütün bunları izleyecekti. Yüreği kıymık kıymık yarılırken, gülümsemesi, el çırpması, mutlu olması beklenecekti.</p>
<p>Bir rüzgâr, ağacı yaladı, etraflarındaki dalları sallayıp yaprakları hışırdattı. Pervane bir gayret kendini topladı.</p>
<p>Masume konuşmayı kesmişti. Sırıtıyor, altdudağını dişliyordu. <i>Beni isteteceğini nereden bildiğimi sormuştun. Anlatayım</i>. Y<i>o, göstereyim</i>.</p>
<p>Pervane’ye arkasını döndü, cebine uzandı.</p>
<p>Sonrasını Masume bilmiyordu. Kardeşi dönmüş cebini araştırırken, Pervane ellerinin ayasını dala yapıştırdı, kalçasını kaldırdı ve daldan ayrıldı. Dal sallandı. Dengesini kaybeden Masume soluğunu tutuverdi. Kolları havayı deli gibi dövüyordu. Öne doğru devrildi. Pervane öylece durup kendi ellerinin hareketini izledi. Ellerinin yaptığı şey tam olarak <i>itmek</i> değildi, ama Masume’nin sırtıyla Pervane’nin yumuşak parmakuçları arasında bir temas, çok belirsiz, çok kısa bir dürtme hareketi <i>olmuştu</i>. Ama yalnızca bir an sürmüş, Masume dehşet içinde onun adını, Pervane de kardeşinin adını haykırırken, Pervane hemen kardeşine, onun gömleğinin ucuna uzanmıştı. Pervane gömleği yakaladı ve bir an, Masume’yi gerçekten kurtarabilecekmiş duygusuna kapıldı. Ama sonra kumaş yırtıldı, avucundan kayıverdi.</p>
<p>Masume ağaçtan düştü. Düşüş sonsuza kadar sürmüştü sanki. Kalçası dallara çarpıyor, kuşları ürkütüp yaprakları koparıyor, sıçrayan bedeni küçük dalları kırıyordu, ta ki alçak, kalın bir dal, salıncağın asılı olduğu dal onun belden aşağısını rahatça duyulabilen, mide bulandırıcı bir çatırtıyla yakalayana dek. Kız geriye, neredeyse ortadan ikiye büküldü.</p>
<p>Birkaç dakika sonra, etrafında bir halka oluşmuştu. Nebi ve kızların babası, Masume’nin üstüne eğilmiş bağırıyor, uyandırmak için onu sarsalıyorlardı. Yüzler yere eğilmişti. Biri kızın elini tııttu. Hâlâ kapalı, sımsıkı bir yumruk halindeydi. Parmaklarını açınca, avucunda tam on tane küçük, buruşuk yaprak buldular.</p>
<p class="exP">Masume hafifçe titreyen sesiyle, “Hemen yapmak zorundasın,” diyor. “Sabahı beklersen cesaretini kaybedersin.”</p>
<p>Etrafları, Pervane’nin çalı çırpıdan tutuşturduğu ateşin donuk kızartısının ötesi, kumun ve dağların oluşturduğu, karanlığın yuttuğu, uçsuz bucaksız bir ıssızlık. Neredeyse iki gündür bu çalılık arazide, Kâbil’e doğru ilerliyorlar; Masume semere bağlı, Pervane kardeşini elinden tutmuş, katırın yanından yürümekte. Kıvrılan, alçalan, kayalık bayırları izleyerek zikzaklar çizen dik patikaları güçlükle aştılar; bastıkları toprak koyu sarı ve pas rengi yabanotlarıyla bezeli, örümcek ağları gibi dört bir yana uzanan uzun çatlaklarla oyuk oyuk.</p>
<p>Pervane ateşe yaklaşıyor, alevlerin öteki tarafında yatay, üzeri battaniyeli bir tümsek olan Masume’ye bakıyor.</p>
<p>“Kâbil ne olacak?” diyor.</p>
<p>“Hey, zeki olan kardeş sensin güya.”</p>
<p>“Benden bunu isteyemezsin,” diyor Pervane.</p>
<p>“Yoruldum, Pervane. Bu benimki hayat değil. Varlığım her ikimize de bir ceza.”</p>
<p>“Hadi geri dönelim,” diyor Pervane, boğazı sıkışmaya başlarken. “Yapamam. Seni bırakamam.”</p>
<p>“Bırakmıyorsun ki.” Masume ağlamaya başlıyor. “Ben <i>seni </i>bırakıyorum. Seni azat ediyorum.”</p>
<p>Pervane çok uzun zaman önce yaşadıkları bir geceyi düşünüyor; Masume salıncakta, kendisi onu itiyor. Masume bacaklarını dümdüz uzatmış, ipin her savruluşunda başını iyice geriye atıyor, uzun saçları çamaşır ipindeki çarşaflar gibi hışırdıyor. Birlikte mısır kabuklarından, koçanlarından yaptıkları, yırtık pırtık bezlerden uydurulmuş gelinlikler giydirdikleri bütün bebekleri anımsıyor.</p>
<p>“Bir şey soracağım, kardeşim.”</p>
<p>Pervane görüşünü bulandıran gözyaşlarından kurtulmak için gözlerini kırpıştırıyor, elinin tersiyle burnunu siliyor.</p>
<p>“Oğlu Abdullah’ı. Ve minik kızı Peri’yi. Onları kendi çocukların gibi sevebilecek misin?”</p>
<p>“Masume!”</p>
<p>“Sevebilir misin?”</p>
<p>“Denerim,” diyor Pervane.</p>
<p>“Güzel. O zaman evlen Sabır’la. Çocuklarına bak. Kendi çocuklarını doğur.”</p>
<p>“O sana âşıktı. Beni sevmiyor.”</p>
<p>“Zamanla sever.”</p>
<p>“Bütün bunlar benim yüzümden,” diyor Pervane. “Benim suçum. Hepsi.”</p>
<p>“Bununla ne kastettiğini bilmiyorum, öğrenmek de istemiyorum. Şu an, istediğim tek şeyin ne olduğunu biliyorsun. İnsanlar anlayacaktır, Pervane. Molla Şekip anlatacaktır onlara. Buna bizzat rıza gösterdiğini söyleyecektir.”</p>
<p>Pervane yüzünü karanlık göğe kaldırıyor.</p>
<p>“Mutlu ol. Pervane, lütfen mutlu ol. Hadi, benim için yap şunu.”</p>
<p>Pervane ona her şeyi anlatmanın, Masume’ye ne kadar yanıldığını, aynı rahmi paylaştığı kardeşini ne kadar az tanıdığını, Pervane’nin bütün yaşamının nasıl uzun, dile getirilmemiş bir özürden ibaret olduğunu söylemenin eşiğinde duruyor. İyi de, neye yarayacak? Bir kez daha, sırf kendi içi rahatlasın diye Masume’yi mi harcayacak? Dilini son anda tutuyor. Kız kardeşine yeterince acı çektirdi.</p>
<p>“Şimdi tüttürmek istiyorum,” diyor Masume.</p>
<p>Pervane karşı çıkmaya yelteniyor, ama Masume onu engelliyor. “Tam vakti,” diyor bu kez daha sert, kestirip atan bir ses tonuyla.</p>
<p>Pervane, semerin kenarından sarkan torbadan <i>huka</i>’yı çıkartıyor. <i>Huka</i>’nın kâsesinde, titreyen elleriyle her zamanki karışımı hazırlıyor.</p>
<p>“Daha,” diyor kardeşi. “Biraz daha koy.”</p>
<p>Pervane kızarmış yanaklarıyla, burnunu çekerek bir tutam ekliyor, sonra biraz daha, biraz daha. Kömürü yakıyor, nargileyi kardeşinin yanına koyuyor.</p>
<p>“Şimdi,” diyor Masume, alevlerin turuncu parıltısı yanaklarında, gözlerinde titreşirken, “eğer beni şu kadarcık sevdiysen Pervane, eğer benim öz kardeşimsen, çekip gidersin. Öpüşme yok. Vedalaşma yok. Lütfen yalvartma beni.”</p>
<p>Pervane bir şey söyleyecek oluyor, ama Masume boğulur gibi, acılı gibi bir ses çıkarıp başını öteki yana çeviriyor.</p>
<p>Pervane yavaşça doğruluyor. Katırın yanına gidip semeri sıkılıyor. Yuları yakalıyor. Ansızın, Masume’siz nasıl yaşayacağını bilemediğini kavrıyor. Bunu becerip beceremeyeceğini bilmiyor. Masume’nin yokluğunu varlığından katbekat ağır bir yük gibi hissederken günlere nasıl katlanacak? Masume’nin doldurduğu o kocaman, geniş deliğin çevresinden dolanmayı nasıl öğrenecek?</p>
<p>Masume’nin, <i>yürekli ol</i>, dediğini duyar gibi oluyor.</p>
<p>Pervane yuları çekip katırı çeviriyor ve yürümeye başlıyor.</p>
<p>Yürüyor, serin gece yeli yüzünü kamçılarken karanlığı yararak ilerliyor. Başı önde. Yalnızca bir kez, daha sonra durup arkaya bakıyor. Gözlerindeki yaş yüzünden kamp ateşi uzak, loş, sarı bir leke. İkiz kardeşini gözünün önünde canlandırıyor; ateşin yanında, karanlıkta, tek başına yatmakta. Az sonra ateş sönecek, Masume üşüyecek. İçgüdüleri ona geri dönmesini, kardeşinin üstüne bir battaniye örtüp yanına kıvrılmasını söylüyor.</p>
<p>Pervane kendini zorlayıp dönüyor, yürümeye devam ediyor.</p>
<p>İşte o zaman bir şey duyuyor. Uzaklardan gelen, boğuk bir ses, inlemeyi andırıyor. Pervane zınk diye duruyor. Başını yana eğince yeniden duyuyor. Kalbi göğsünde deli gibi atmaya başlıyor. Dehşete kapılıyor: Yoksa Masume vazgeçti de onu geri mi çağırıyor? Belki de yalnızca karanlıkta bir yerde uluyan bir çakal ya da çöl tilkisidir. Pervane emin olamıyor. Rüzgâr da olabilir, diye düşünüyor.</p>
<p><i>Bırakma beni kardeşim. Geri dön</i>.</p>
<p>Emin olmanın tek yolu oraya geri dönmek, Pervane de aynen bunu yapacak; dönüp Masume’den tarafa birkaç adım atıyor. Sonra duruyor. Masume haklıydı. Şu an geri dönerse, güneş doğduktan sonra bunu yapacak yürekliliği gösteremez. Cesaretini yitirir ve orada kalır. Sonsuza kadar kalır. Bu onun son şansı.</p>
<p>Pervane gözlerini yumuyor. Eşarbının ucu rüzgârdan yüzüne çarpıp duruyor. Kimsenin bilmesi gerekmez. Kimse anlayamaz. Bu onun sırrı olacak, bir tek dağlarla paylaştığı sırrı. Sorun, bu sırla yaşayıp yaşayamayacağı; Pervane yanıtı bildiğini sanıyor. Hayatı boyunca sırlarla yaşamadı mı?</p>
<p>Uzaktan uzağa yine o iniltiyi duyuyor.</p>
<p><i>Seni herkes sevdi, Masume</i>.</p>
<p><i>Beni, hiç kimse</i>.</p>
<p><i>Peki ama neden, kardeşim</i>? <i>Ben ne yaptım</i>?</p>
<p>Pervane karanlıkta hiç kıpırdamadan uzun bir süre duruyor.</p>
<p>Sonunda seçimini yapıyor. Arkasını dönüyor, başını öne eğiyor ve göremediği ufka doğru yürümeye koyuluyor. Ondan sonra da bir daha arkasına hiç bakmıyor. Baktığı an güçsüzleşeceğini biliyor. Kararından cayacak, çünkü son hız tepeden inen eski bir bisiklet görecek; taşların, çakıl taşlarının üzerinde hoplayıp zıplıyor, altlarındaki metal ikisinin de kıçına çarpıyor, her ani patinajda yerden toz bulutları kalkıyor. Kendisi demirde oturuyor, Masume ise selede; keskin virajı son sürat alan, bisikleti iyice yana yatıran o. Ama Pervane korkmuyor. Kardeşi onun oturduğu yerden havalanıp gidonun üstünden uçmasına, canının yanmasına izin vermez, biliyor. Dünya eriyip fırıl fırıl dönen, bulanık bir heyecan girdabına dönüştü, rüzgâr kulaklarında uğulduyor. Pervane omzunun üstünden kardeşine bakıyor, kardeşi de ona bakıyor, sokak köpekleri onları kovalarken kahkahaları koyveriyorlar.</p>
<p>Pervane yeni yaşamına doğru yürümeyi sürdürüyor. Yürümeyi hiç kesmiyor, etrafındaki karanlık bir ana rahmi gibi; karanlık dağıldığında, seher pusunda başını kaldırmak ve doğudan uzanıp iri bir kaya parçasının yan tarafına vuran soluk renkli ışık huzmesini görmekse, yeniden doğmak gibi.</p>
</body>
</html>