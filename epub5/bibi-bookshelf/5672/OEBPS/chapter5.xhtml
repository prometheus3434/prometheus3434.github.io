<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Zorba</title>
	<link href="main.css" rel="stylesheet" type="text/css"/>
</head>
<body class="chapter epub-type_chapter">
	<div class="html5_section">
		<h1>5</h1>
		<p>Lütfedip köy ihtiyar heyetinden <em>Barba</em> Anagnosti’nin evine bir mezecik almaya buyuracakmışsınız. İğdişçi bugün köyden geçip domuzları iğdiş edecekmiş. <em>Kira</em><a class="si-noteref epub-type_noteref" href="#f21" id="backlink-21">21</a> Anagnostina size domuzun yumurtalarını pişirecekmiş, siz de onların, bugün doğum günü olan küçük torunları Mina’ya uzun ömürler dileyecekmişsiniz... Bir Girit köy evine girmek ne büyük mutluluk! Çevrede ne varsa, hepsi atalardan kalma: ocak, ocağın yanında asılı duran kandil, zeytinyağı ve erzak dolu küpler... İçeri girer girmez solda, duvardaki bir oyuk içinde testilikte, soğuk suyla dolu, ağzı çalıyla tıkanmış testi. Tavanlardan sıra sıra sarkan ayva ve nar hevenklerinin kokularıyla dolu odalar. Ve adaçayı, nane, günlük, kekik...</p>
		<p>Dipte, dört-beş tahta basamakla sofaya çıkılır, orada sehpalar üzerine kurulmuş yatakla onun üstünde kutsal tasvirler ve yanan kandil vardır. Ev insana boş görünür, ama içinde her şey vardır. Demek gerçekte insanın ancak bu kadar az şeye gereksinimi var.</p>
		<p>Olağanüstü bir gündü. Sonbahar güneşi çok tatlı ve yumuşaktı. Evin dışında, bahçede, dalları meyve yüklü bir zeytin ağacının altında oturduk. Gümüş yapraklar arasından uzaktaki dingin koyu, kıvılcımlanan denizi görüyorduk. Üzerimizden seyrek geçen bulutlar güneşi açıp kapadıkça, insan, dünyanın bir an sevinçle, bir an kederle soluk aldığını sanıyordu.</p>
		<p>Bahçenin öteki ucunda, küçük bir mandıradaki iğdiş edilmiş domuzun, kulaklarımızı sağır eden çığlıklarını duyuyorduk. Acıdan bağırıyordu. Az sonra içerideki ocaktan da, korda pişen taşaklarının kokusu bize kadar gelmekteydi.</p>
		<p>Hiç değişmeyen şeylerden konuşuyorduk: ekinlerden, bağlardan ve yağmurdan. İhtiyar eşraf iyi işitmediği için bağırmaktaydık; kendine sorarsanız, olağanüstü bir kulağı varmış. <em>Barba</em> Anagnosti’nin sohbeti tatlı, hayatı rüzgârsız bir çukurdaki ağaç gibi dingin. Doğmuş, büyümüş, evlenmiş; çocukları, torunları olmuş; birkaçı ölmüş ama, öbürleri yaşıyor; böylelikle soyunun sürekliliği garanti altına girmiş.</p>
		<p>İhtiyar Giritli, eski günleri, Türkiye dönemini hatırladı; babasının sözleri ve insanlar Tanrı’dan korkup inandıkları için o dönemde olan mucizeler aklına geldi.</p>
		<p>“Nah işte, şu gördüğünüz ben... ben, <em>Barba</em> Anagnostis, mucize kabilinden doğdum, mucize kabilinden işte! Size nasıl olduğunu anlatsam, şaşkınlık içinde şöyle dersiniz: ‘Hey büyük Tanrım!’ ve Meryem Anamızın manastırına giderek ona bir mum yakarsınız.</p>
		<p>O dönemde, bizim köyde zengin bir Türk kadını vardı. Gebe kaldı ve doğum zamanı geldi. Onu doğum sedirine oturttular, üç gün üç gece danalar gibi böğürdü. Ama çocuk çıkmıyordu. Bir arkadaşı ona, ‘Cafer Hanım,’ dedi, ‘bir de Meryem Ana’yı yardıma çağırsana!’ Cafer Hanım, ‘Onu mu çağırayım, onu mu? Ölürüm daha iyi!’ dedi. Ama sancıları büyüktü. Bir gün bir gece daha geçti, fakat doğuramıyordu. Ne yapsın? Artık sancılara dayanamayıp çığlığı bastı: ‘Meryem Ana! Meryem Ana!’ Bağırıyor, ama sancılar dinmiyor, çocuk çıkmıyordu. Arkadaşı, ‘Duymuyor,’ dedi, ‘herhalde Türkçe bilmiyordur; şunu Rumca adıyla çağır.’ Bunun üzerine kadın bir çığlık daha attı: ‘Rumların Panayası! Rumların Panayası!’ Ama, kahrolası sancılar artıyordu. Arkadaşı yine, ‘İyi çağırmıyorsun Cafer Hanım!’ dedi. ‘İyi çağırmıyorsun, o da gelmiyor, işte...’ O zaman Hıristiyan düşmanı kadın, tehlikeyi görerek kocaman bir çığlık attı: ‘<em>Panayamu</em>!’<a class="si-noteref epub-type_noteref" href="#f22" id="backlink-22">22</a> ve çocuk birden, yılanbalığı gibi karnından kayıverdi... Bu, bir pazar günü olmuştu ve şansa bakın ki, ertesi pazar da benim anam doğum sancıları çekmeye başladı. O zavallının da canı acıyor, böğürüyordu. ‘<em>Panayamu</em>! <em>Panayamu</em>!’ diye bağırıyor, ama bir türlü kurtulamıyordu. Babam avlunun ortasında, yerde oturuyor, kahrından yemiyor, içmiyordu. Zoru Panaya ile idi. Türk kadını Cafer bir kez çağırmış, o da palas pandıras kendisini kurtarmaya gitmişti. Şimdi ise... Sonunda dördüncü günü babam dayanamadı, çatallı bastonunu aldı, seke seke yardımcımız olan Boğazlanmış Meryem Manastırı’na gitti. Öylesine öfkeliydi ki, istavroz bile çıkaramadan kiliseye girdi, arkasından kapının mandalını sürdü ve tasvirin önüne dikildi: ‘Ee Panaya!’ diye bağırdı. ‘Her cumartesi akşamı sana zeytinyağı getirip kandillerini yakan karım Marulia’yı bilirsin elbet. Karım Marulia üç gün üç gecedir doğum sancıları çekiyor, seni çağırıyor. Duymuyor musun? Belki de sağır oldun, duymuyorsun. Onun yerine bir Cafer Hanım, bir Türk kadını olsa, palas pandıras kurtarmaya giderdin; değil mi? Ama bir Hıristiyan kadınını, karım Marulia’yı duymamak için sağır oldun. Ah ulan, bir Panaya olmasaydın, ben sana şu koca sopayla gösterirdim!’ Bunları söyledi ve kalktı, istavroz çıkarmadan. Fakat, sen büyüksün Tanrım! O anda, kutsal tasvir, ortasından çatlarmış gibi gıcırdayıverdi. Kutsal tasvirler böyle gıcırdar, bunu bilmiyorsanız öğrenin. Kutsal tasvirler mucize gösterecekleri zaman böyle gıcırdar. Babam anlayıp baktı, aklı başına geldi, istavroz çıkardı: ‘Günah işledim Panayam! Ne söyledimse suyla tuz olsun!’ Daha köye varmamıştı ki, hayırlı haberi kendisine yetiştirdiler: ‘Ömrü uzun olsun Kostandi, karın doğurdu, bir oğlun oldu.’ Yani, şu gördüğünüz ben, <em>Barba</em> Anagnosti. Ama, biraz sağır doğdum, babam Panaya’ya küfredip ‘sağır’ demişti ya... Herhalde Panaya da şöyle demiş olmalı: ‘Öyleyse, ben de senin oğlunu sağır edeyim de, küfretmesini öğren!’”</p>
		<p><em>Barba</em> Anagnosti, istavroz çıkardı.</p>
		<p>“Yine iyi!” dedi. “Şükür Tanrı’ya! Beni kör ya da bir yanı çarpılmış ya da kambur ya da Tanrı korusun, dişi yapabilirdi. Yine iyi, onun rahmetine şükrediyorum!”</p>
		<p>Bardakları doldurdu.</p>
		<p>“Rahmeti üstümüzde olsun!” dedi ve dolu bardağı kaldırdı.</p>
		<p>“Sağlığına <em>Barba</em> Anagnosti, yüz yıl yaşayıp torunlarının çocuklarını da göresin!”</p>
		<p>İhtiyar şarabını bir yudumda içip bıyıklarını sildi.</p>
		<p>“Hayır oğlum, yeter! Torunları gördüm, yeter! Artık dünyayı yiyecek değiliz ya. Vaktim geldi, ihtiyarladım be çocuklar! Belim boşaldı, artık çocuk yapamam. Öyleyse nideyim hayatı?”</p>
		<p>Yine bardakları doldurdu, kuşağının içinden defne yapraklarına sarılmış ceviz ve kuru incir çıkarıp bize sundu.</p>
		<p>“Neyim var, neyim yoksa çocuklarıma bölüştürdüm. Fakirlik bastı, bastı ama ben tınmıyorum. Tanrı da var ya...”</p>
		<p>Zorba, ihtiyarın kulağına bağırdı:</p>
		<p>“Tanrı da var, Barba Anagnosti, Tanrı da var, ama bizde yok! Koca cimri vermiyor bize...”</p>
		<p>Fakat ihtiyar, soylu kaşlarını çattı.</p>
		<p>“Ee, Tanrı’yı kabahatli bulma gayri, <em>kubaros</em>!” dedi. “Kabahatli bulma, o zavallı da bizden bekliyor.”</p>
		<p>O sırada sessiz ve uysal <em>Kira</em> Anagnostina, toprak bir çanak içinde domuzun kızarmış yumurtalarını ve bronzdan büyük maşrapayla şarap getirdi. Bunları masaya bıraktı, durdu, ayakta kollarını kavuşturup gözlerini yere indirdi.</p>
		<p>Mezeyi ağzıma almaya iğreniyor, fakat reddetmeye de utanıyordum. Zorba yan yan bana bakıp kıs kıs gülüyordu. Bana şu güvenceyi vermekteydi:</p>
		<p>“En lezzetli et budur patron, iğrenme!”</p>
		<p>İhtiyar Anagnostis, ağzını bir karış açarak güldü:</p>
		<p>“Doğru söylüyor, doğru, tat da bak! Ağzında dağılacak. Prens Yorgos (Kulakları çınlasın!) bizim manastıra uğradığında, keşişler ona kral sofrası kurdular ve herkese et, yalnız prense derin bir tabak içinde çorba verdiler. Prens alıp karıştırdı: ‘Fasulye mi?’ diye sordu. İhtiyar Başpapaz, ‘Ye Prensim,’ dedi, ‘ye de sonra konuşuruz!’ Prens bir, iki, üç kaşık attı, tabağı boşalttı, dudaklarını yaladı: ‘Ne mucizedir bu?’ dedi. ‘Ne lezzetli fasulyeler. Beyin gibi!’ Başpapaz gülerek: ‘Fasulye değil, Prensim,’ dedi! ‘Fasulye değil; bölgenin bütün horozlarını iğdiş ettik!’”</p>
		<p>İhtiyar güldü, çatalını domuzun yumurtasından bir parçasına sapladı.</p>
		<p>“Prens mezesi,” dedi, “aç ağzını!”</p>
		<p>Ağzımı açtım, mezeyi soktu. Yine bardakları doldurdu, torununun şerefine içti, ihtiyarın gözleri parladı.</p>
		<p>Ben sordum:</p>
		<p>“Torununun ne olmasını isterdin <em>Barba</em> Anagnosti? Söyle de ona dua edelim.”</p>
		<p>“Ne söyleyeyim oğlum? İşte... Doğru yolu bulsun. İyi adam, iyi aile reisi olsun, evlensin, onun da çocukları, torunları olsun, çocuklarından biri de bana benzesin. İhtiyarlar onu görüp desinler ki: ‘İhtiyar Anagnosti’ye nasıl da benziyor be! Tanrı ruhunu aziz etsin: İyi adamdı!’”</p>
		<p>Karısına bakmadan, “Anezinio!” dedi, “Anezinio, maşrapayı bir daha şarapla doldur!”</p>
		<p>O anda şiddetli bir çarpmayla küçük mandıranın kapısı açıldı ve acıdan baygın hale gelmiş domuz böğürerek bahçeye fırladı. Oturmuş, tatlı tatlı konuşarak yumurtalarını yiyen üç kişinin önünde bir aşağı, bir yukarı gidip geliyordu.</p>
		<p>Zorba, acımayla, “Canı yanıyor zavallının!” dedi.</p>
		<p>İhtiyar Giritli, “Tabii yanar,” diyerek güldü. “Sana da aynı şeyi yapsalardı, senin de canın yanmaz mıydı?”</p>
		<p>Zorba yerinde sallandı. Ürpererek mırıldandı:</p>
		<p>“Dilin kopsun, moruk!”</p>
		<p>Domuz bir aşağı bir yukarı gidiyor, kızgın kızgın bize bakıyordu.</p>
		<p>İçtiği azıcık şarapla keyfe gelen ihtiyar Anagnosti, yeniden, “Dinim hakkı için,” dedi, “sanki o şeylerini yediğimizi anladı domuz.”</p>
		<p>Fakat biz, lezzetli mezeden hoşnut, yamyamlar gibi yavaş yavaş yiyor, siyah şarabı içiyor ve gümüşlü zeytin dalları arasında, şimdi batan güneşin karşısında gül rengini alan denizi seyrediyorduk.</p>
		<p>Artık akşam olup da ihtiyarlar heyeti üyesinin evinden ayrıldığımız zaman, Zorba da keyfe gelmişti; canı konuşmak istiyordu. Söze başladı:</p>
		<p>“Geçende ne diyorduk patron? Halkı aydınlatıp gözünü açasınmış! Buyur işte! Sen gel de, <em>Barba</em> Anagnostis’in gözünü aç! Karısının nasıl susta durup emir beklediğini gördün mü? Zatın git de şimdi, ona erkekle aynı haklara sahip bulunduğunu ve sen domuzun etinden bir parçasını yerken, domuzun karşısında canlı halde bağırmasının zalimce bir şey olduğunu, sen açlıktan geberirken, Tanrı’nın her şeye malik bulunuşu avuntusuyla yetinmenin büyük bir budalalık olduğunu anlat! Senin bütün bu aydınlatıcı palavralarından, kapkara cahil <em>Barba</em> Anagnostis ne kazanır? Kavgalar başlar, tavuk horoz olmak ister ve karıkoca bütün gün birbirleriyle dövüşüp birbirinin tüylerini yolar. İnsanları rahat bırak, patron, gözlerini açma! Çünkü açarsan ne görürler? Ellerinin körünü! Onun için bırak, kapalı kalsınlar da, hayal göredursunlar!”</p>
		<p>Bir an sustu, başını kaşıdı, düşünüyordu. Sonunda, “Ancak,” dedi, “ancak...”</p>
		<p>“Ne? De bakalım?”</p>
		<p>“Ancak, gözlerini açtıkları zaman onlara gösterecek daha iyi bir dünyaya sahip olasın... Böyle bir dünyaya sahip misin?”</p>
		<p>Bilmiyordum. Neyin yıkılacağını iyi bilmekteydim ama, yıkıntılar üzerine neyin sıvanacağını bilmiyordum. “Bunu hiç kimse kesin olarak bilemez,” diye düşünmekteydim, eski olan şey ele avuca sığar, sağlamdır, her an onu yaşar ve onunla savaşabiliriz. Gelecekteki şey daha doğmamıştır, tutulmaz haldedir, kaypaktır, düşlerin yaratıldığı malzemeden yapılmıştır, güçlü rüzgârların (aşk, olağanüstülük, talih ve Tanrı) çarptığı bir buluttur, seyrekleşir, sıklaşır, biçim değiştirir. En büyük peygamber, insanlara yalnız bir tek parola verebilir ve bu, ne kadar belirli değilse, veren o kadar çok peygamberdir.</p>
		<p>Zorba alaylı alaylı bana bakıyordu.</p>
		<p>İnatçı bir tavırla karşılık verdim:</p>
		<p>“Sahibim!”</p>
		<p>“Sahip misin? Söyle öyleyse!”</p>
		<p>“Söyleyemem, anlamazsın!”</p>
		<p>Zorba kocaman başını sallayarak, “Öyleyse bir şeyin yok!” dedi. “Beni saman yemiş sanma patron, seni aldatmışlar. <em>Barba</em> Anagnostis gibi, benim de okumam yazmam yok, ama o kadar da budala değilim, hayır! Mademki ben anlamayacağım, şu saf adamla onun hayat arkadaşı inek hanım nasıl anlasın? Dünyanın bütün Anagnostis’leri ve Ananiza’ları mı? Şu hale göre, hepsi yeni karanlıklarla karşılaşacaktır, değil mi? Öyleyse, bırak onları alışmış oldukları eski karanlıklarında. Şimdiye kadar pekâlâ becerdiler, görmüyor musun? Pekâlâ yaşıyorlar, doğuruyor ve torun da yapıyorlar. Tanrı onları sağır ve kör ediyor, onlar da bağırıyorlar: Şükür Tanrı’ya! Yoksulluğa da alıştılar. Öyleyse, bırak onları da, sus!”</p>
		<p>Sustum. Dulun bahçesi önünden geçiyorduk. Zorba durakladı, içini çekti, ama sesini çıkarmadı. Bir yerde yağmur yağmış olmalıydı, çünkü hava nem ve toprak kokuyordu. İlk yıldızlar göründü, nazik ve yeşilimsi sarı renkteki ay parladı, gökyüzü hazla dolup taştı.</p>
		<p>“Bu adam,” diye düşündüm, “okula gitmediği için beyni bozulmamış. Çok şeyler yapıp çok şeyler görmüş ve çekmiş; açılmış, kalbi ilkel cesaretini kaybetmeden genişlemiş. Bizim için dallı budaklı ve çözülmez olan bütün sorunları o, hemşehrisi Büyük İskender gibi bir kılıç vuruşuyla çözüveriyor. Onun açık vermesi zordur. Çünkü tabanlarından başına kadar, bütünüyle toprağa dayanıyor. Afrika vahşileri yılana taparlar, çünkü bütün vücutları toprağa değer ve böylece toprağın bütün sırlarını bilirler. Bu sırlara, karnı, kuyruğu, edep yeri ve başıyla varmıştır o. Biz okumuşlar, havadaki sersem kuşlar gibiyiz.”</p>
		<p>Gökte yıldızlar çoğalıyordu. Sert, hırçın, acımasız ve küçümseyiciydiler.</p>
		<p>Bir daha konuşmadık, ikimiz de korkuyla gökyüzüne bakıyor, başka yıldızların da yetiştiğini, gökteki yangının gittikçe saçaklandığını ayırt edebiliyorduk.</p>
		<p>Barakaya vardık; yemek için iştahım yoktu. Denizdeki bir kayanın üstüne oturdum. Zorba ateş yaktı, yemek yedi, yanıma gelecek oldu, ama vazgeçti, yatağına yatıp uyudu.</p>
		<p>Deniz donmuştu. Kımıldamıyordu. Öfkeli yıldız yağmuru altında büzülmüş toprak da susmaktaydı. Bir tek köpek bile havlamıyor, bir tek gece kuşu ötmüyordu, derin bir sessizlik vardı. Çok uzakta bulunan ya da işitilmeyecek kadar içimizde olan binlerce çığlıktan oluşmuş ölü ve can çekişen bir sessizlik! Yalnız şakaklarımla boğazımdaki şahdamarlarında çarpan kanımın çıkardığı uğultuyu işitiyordum. Ürpererek, “Kaplan türküsü!” diye düşündüm.</p>
		<p>Hindistan’da gece basarken çok yavaş bir biçimde, acıklı, tekdüze bir havayı, canavarın uzaktan gelen esneyişi gibi vahşi ve ağır bir şarkıyı, kaplan türküsünü söylerler. İnsanın kalbi, açıklanamayan bir ürpertiyle dolup taşar.</p>
		<p>Ben de, o korkunç ezgiyi hatırlayınca göğsüm yavaş yavaş kabarmaya başladı; kulaklar uyanıyor, sessizlik gürültüye dönüşüyor, kendisi de aynı ezgiden yapılmış olan ruh açılıyor, huzursuz bir biçimde yaklaşıp işitmek için vücudun dışına çıkıyordu.</p>
		<p>Eğildim, avucumu deniz suyuyla doldurdum, alnımı, şakaklarımı ıslatıp serinledim. İçimde korkunç, birbiriyle sıkı sıkı örülmüş, sabırsız böğürtüler duyuldu; dişi kaplan içimdeydi, bağırıyordu.</p>
		<p>Birdenbire net bir ses duydum:</p>
		<p>“Buddha! Buddha!”</p>
		<p>İrkilerek kalktım.</p>
		<p>Kaçmak istermiş gibi deniz kıyısında, kıyı boyunca hızla yürüdüm. Aradan bu kadar zaman geçti, geceleri yalnız kaldığım vakit ve derin bir sessizlik egemenken onun, başlangıçta acıklı, uzun bir ağlama gibi, gittikçe yavaşlayan ve yavaş yavaş sertleşip azarlayan, buyuran sesini duyarım. O, doğum ânı gelmiş gibi göğsümü tekmeler.</p>
		<p>Gece yarısı olmalıydı. Gökyüzünde kara bulutlar toplanmıştı, ellerimin üstüne iri damlalar düştü. Fakat aklım başka yerdeydi; çok sıcak bir ortamın içine dalmıştım, sağlı sollu şakaklarımda, ateşten iki saç lülesi hissediyordum.</p>
		<p>Ürpererek, “Zamanı geldi,” diye düşündüm, “Buddha’nın tekerleği beni sürüklüyor, içimdeki kutsal ağırlıktan kurtulacağım zaman geldi.”</p>
		<p>Aceleyle barakaya dönüp kandili yaktım.</p>
		<p>Zorba, ışık yüzüne vurur vurmaz gözkapaklarını kırpıştırdı, gözlerini açtı, benim kâğıt üzerine eğilerek yazı yazışıma baktı, bir şey mi homurdandı, duymadım ama, birden duvardan yana döndü ve uykuya daldı.</p>
		<p>Acele ediyor, soluk almadan hızlı hızlı yazıyordum. Buddha, içimde bütünüyle ve tam olarak vardı. İçimde, üzeri yıldızlarla kaplı bir mavi kurdele gibi açıldığını görüyordum. Çok hızlı açılıyordu. Elim, ona yetişmek için koşmaktaydı. Yazıyor, yazıyordum; her şey kolaylaşmış, basitleşmişti. Yazmıyor, kopya ediyordum. Acıma, inkâr ve havadan yapılmış olan ölümsüzlük, önümde baş sallıyordu: Buddha’nın sarayları, haremdeki kadınlar ve ölümün karşılayıcıları, kaçış, inceleme, kurtuluş, kurtuluş haberinin ilanı; toprak sarı çiçekler açıyor, dilencilerle krallar ince sarı gömlekler giyiyor, taşlar, odunlar, tenler hafifliyordu, ruhlar rüzgâr, nefes oluyor, nefes de kayboluyordu. Parmaklarım yoruldu ama, ben durmak istemiyor, yapamıyordum; görüntü hızla geçiyor, kaçıyordu, ona yetişmeliydim.</p>
		<p>Sabahleyin Zorba, beni kolum elyazılarının üzerine dayanmış, uyur halde buldu.</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f21"><a class="si-backref" href="#backlink-21">21</a><span class="si-footnote-text">. Rumca “bayan” demektir. (Ç.N.)</span></div>
		<div class="si-footnote html5_aside epub-type_footnote" id="f22"><a class="si-backref" href="#backlink-22">22</a><span class="si-footnote-text">. Rumca “Meryemim” demektir. (Ç.N.)</span></div>
	</div>
</body>
</html>