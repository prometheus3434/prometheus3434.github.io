<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Zorba</title>
	<link href="main.css" rel="stylesheet" type="text/css"/>
</head>
<body class="chapter epub-type_chapter">
	<div class="html5_section">
		<h1>11</h1>
		<p>Sevinçle ayağa fırladım, yeni yıl armağanım elimdeydi. Gökyüzü temiz, rüzgâr soğuktu ve deniz parlıyordu.</p>
		<p>Köyün yolunu tuttum. Ayin artık bitmiş olmalıydı, ilerliyor, yürüdükçe tuhaf bir yürek çarpıntısıyla yeni yılda ilk karşılaşacağım insanın kim olacağını merak ediyordum. Ruhuma ilk adımı<a class="si-noteref epub-type_noteref" href="#f34" id="backlink-34">34</a> kim atacaktı? “Elinde, yeni yıla ait oyuncaklarıyla küçük bir çocuk ya da dünyaya olan borcunu tümüyle ödemiş, üzerinde geniş kollu, beyaz gömlek bulunan bir ihtiyar olsa,” diye düşünüyordum. İlerleyip köye yaklaştıkça heyecanım da o derece artmaktaydı.</p>
		<p>Birden dizlerimin bağı çözüldü; köy yolundan, zeytin ağaçlarının altından, salına salına, yeniden canlanmış bir halde, siyah çemberleriyle narin dul görünmüştü.</p>
		<p>Siyah bir leopar gibi salına salına yürüyordu ve havaya acı bir koku yayıyor gibi gelmişti bana. “Kaçabilsem,” diye düşündüm. Bu azgın canavardan kurtuluş olmadığını ve tek zaferin kaçmak olduğunu çok iyi bilmekteydim. Ama nasıl kaçacaktım? Dul ilerliyordu. Çakıllar, üzerlerinden bir ordu geçiyormuş gibi çatırdamaktaydı. Başını salladı, çemberi kaydı, kargayı andıran parlak siyah saçları göründü. Çabuk bir bakışla bana gülümsedi; gözünde vahşi bir tatlılık vardı. Kadın en gizli yerlerinden utanmış gibi, çemberiyle başını yeniden sardı.</p>
		<p>Ona selam verip, “Nice yıllara!” demek istedim, ama göçüğün olduğu, hayatımın tehlikeye girdiği günkü gibi boğazım tıkanmıştı. Bahçesinin çitindeki kamışlar sallandı, kış güneşi siyah yapraklı limon ve portakalların üzerine düştü ve bütün bahçe cennet gibi ışıldadı.</p>
		<p>Dul artık durmuştu, elini uzattı, bahçesinin kapısını hızla itip açtı. O anda önünden geçiyordum; döndü, yine bana baktı; kaşları oynadı.</p>
		<p>Kapıyı açık bıraktı. Portakal ağaçları arasında kalçalarını sallayarak kaybolduğunu gördüm.</p>
		<p>Eşiği aşayım, kapının mandalını koyayım, arkasından koşup belinden yakalayayım, bir şey söylemeden serilmiş yatağın üzerine düşelim! Dedem herhalde bunu yapıyordu; keşke torunu da yapsaydı... Bense orada dikilmiş düşünüyordum...</p>
		<p>Acı acı gülümseyerek, “Başka bir hayatta...” diye mırıldandım. “O zaman daha iyi davranırım; şimdi yolumuza!”</p>
		<p>Yeşil yola daldım, öldürücü bir günah işlemişim gibi yüreğimde bir ağırlık duyuyordum. Durmadan dolaşıyordum, hava soğuktu ve ben titremekteydim. Dulun salınışını, gülümseyişini, gözlerini, göğüslerini kafamdan kovuyordum, ama hep geri geliyorlardı; onlar kovalıyormuş gibi ben koşuyordum.</p>
		<p>Ağaçlar daha yapraklanmamıştı, ama tomurcukları kabarmaya başlamıştı bile. İçleri özsu doluydu; her tomurcuğun içinde filizlerin, çiçek ve tohumların, pusuya yatmış bir halde yoğunlaşmış, sıkışmış, ışığa çıkmaya hazır oldukları hissediliyordu. Kuru kabukların arkasında gürültüsüz, gizli, kış boyunca gece gündüz, ilkbaharın büyük mucizesi dokunmaktaydı.</p>
		<p>Birden bir sevinç çığlığı attım. Önümdeki bir çukurun içinde, turfandacı yiğit bir badem ağacı çiçek açmıştı; bütün ağaçların önünde gidiyor ve ilkbaharı ilan ediyordu.</p>
		<p>Hafifledim. Bunu istiyordum. Hafif biberimsi kokuyu derin derin içime çektim, sonra yoldan ayrılıp gittim, çiçek açmış dalların altına büzülerek oturdum.</p>
		<p>Uzun süre hiçbir şey düşünmeden, hiçbir kaygım olmaksızın orada öylece kaldım. Mutluydum. Sanki ölümsüzlük içinde, bir Cennet ağacının altında oturuyordum.</p>
		<p>Birden, vahşi koca bir ses beni Cennet’ten söküp attı:</p>
		<p>“Nerden gelip bu çukurun içine daldın patron? Seni bulmak için dünyayı altüst ettim. Öğle vakti yaklaştı. Gidiyoruz!”</p>
		<p>“Nereye?”</p>
		<p>“Nereye? Bir de soruyor musun? Bayan Domuzkızı’na! Karnın acıkmadı mı? Domuz yavrusu fırından çıktı. Şu mis gibi kokuya baksana... Ağzım sulandı. Yürü diyorum sana!”</p>
		<p>Kalktım; badem ağacının, bütün bu salt çiçekten oluşmuş mucizeyi çıkarabilen sert gövdesini okşadım: Zorba atik ve keyif içinde, olanca açlığıyla önden gidiyordu. Onun zeybek vücudunda, insanın temel gereksinimleri –içki, yemek, kadın ve raks– hâlâ tazeliklerini kaybetmeden durmaktaydı.</p>
		<p>Elinde, pembe kâğıda sarılı, sırma şeritle bağlanmış bir şey tutuyordu.</p>
		<p>“Yeni yıl armağanı mı?” diye sordum.</p>
		<p>Zorba, heyecanını saklamaya çalışarak güldü. Bana bakmadan, “Ee,” dedi, “zavallı kadın mahzun olmamalı ya!.. Geçmiş tantanaları hatırlasın! Kadındır demedik mi? Hemen hüzünleniveren bir yaratıktır!”</p>
		<p>“Bir fotoğraf mı yoksa? Senin fotoğrafın mı yoksa imansız herif?”</p>
		<p>“Göreceksin, göreceksin... Acele etme! Ben kendim yaptım. Haydi, hızlı gidelim.”</p>
		<p>Öğle güneşinde insanın kemikleri bile neşeleniyordu. Deniz bile mutlu bir halde güneşlenmekteydi. Uzaktaki küçük, insansız ada, hafif bir sisle örtülmüştü, denizde yeni yaratılmış gibi yüzüyordu.</p>
		<p>Köye yaklaşıyorduk. Zorba yanıma sokuldu; yavaşça, “Biliyor musun, patron?” dedi. “Sen de gördün, karı kilisedeydi. Önde, ırlayıcının<a class="si-noteref epub-type_noteref" href="#f35" id="backlink-35">35</a> yanında duruyordum; bir ara tapınağın ışıklandığını gördüm; İsa ve Meryem ile on iki havari aydınlandı... Kendi kendime: ‘Nedir bu, güneş mi?’ dedim ve istavroz çıkardım. Baktım, bizim dulmuş.”</p>
		<p>Ben adımlarımı açarak, “Yeter, bırak şu saçma sözleri Zorba!” dedim.</p>
		<p>Zorba, arkamdan koştu:</p>
		<p>“Yakından gördüm onu patron; yanağında bir beni vardı ki, adamın aklını başından alır. Ne sırdır o benler be, kadının yüzünde!”</p>
		<p>Gözleri yine hayranlıktan dolu dolu olmuştu.</p>
		<p>“Gördün mü patron? Cilt dümdüz giderken, birden siyah bir leke. Ama, aklını alır adamın! Sen bir şey anlıyor musun patron? Ne diyor kitapların?”</p>
		<p>“Elinin körünü diyor!”</p>
		<p>Zorba hoşnut, güldü.</p>
		<p>“Hadi hadi, sen de anlamaya başlıyorsun!” dedi.</p>
		<p>Durmadım. Kahvenin önünden hızla geçtik.</p>
		<p>“<em>Arhont</em> Hanım” fırında bir domuz yavrusu hazırlamıştı; eşikte dikilmiş, bizi ayakta bekliyordu.</p>
		<p>Boynuna yine kanarya sarısı renkte bir kurdele geçirmişti; böyle pudralarla sıvanmış, dudakları koyu vişne rengine boyanmış halde, insan ondan korkardı. Bizi görünce etleri sallandı. Sevinen, ferini kaybetmiş çapkın gözleri Zorba’nın o kocaman, burulmuş bıyıklarına dikildi.</p>
		<p>Dış kapının mandalı takılır takılmaz o da kadının beline sarıldı.</p>
		<p>“Nice yıllara Bubulinam!” dedi. “Bak sana ne getirdim!”</p>
		<p>Sonra da kadının buruşuk, tombul ensesini öptü.</p>
		<p>Kart dilber gıdıklandı, ama kendini kaybetmedi. Gözü armağana dikilmişti. Yakaladı, sırma şeridi çözdü, açtı, baktı ve çığlığı bastı.</p>
		<p>Ben de eğilip baktım; Tanrı’dan korkmaz Zorba, kalın bir kartona, dört ayrı boya ile –sarı, kahverengi, gri ve siyah– bayraklarla süslü, dört büyük zırhlı resmi çizmişti. Deniz çivit mavisiydi ve zırhlıların önünde, çözülmüş saçları, dimdik göğüsleri ve kıvrık bir balık kuyruğu ile bembeyaz ve çırılçıplak bir denizkızı dalgaların üstüne yaslanmıştı. Madam Ortans’tı bu! Dört tane ip tutuyor, İngiliz, Rus, Fransız ve İtalyan bandıralı zırhlıları çekiyordu. Çerçevenin her köşesinde de sarı, kahverengi, gri ve simsiyah renkte birer sakal sarkmaktaydı.</p>
		<p>Kart dilber, yıldırım hızıyla işi kavradı. Süzülerek denizkızını gösterdi ve “Ben!” dedi.</p>
		<p>Sonra içini çekti:</p>
		<p>“Ah! Ah! Ben de bir zamanlar Büyük Güç’tüm!”</p>
		<p>Yatağının üst tarafında, papağanın kafesi yanına koymuş olduğu yuvarlak bir aynayı indirip yerine Zorba’nın tablosunu astı. Koyu allıklarının altında yüzü bembeyaz kesilmiş olmalıydı.</p>
		<p>Zorba o sırada mutfağa dalmıştı; karnı açtı; tepsiyi getirdi, önüne kocaman bir şişe şarap koydu ve üç bardağı doldurdu. Sonra hafifçe el çırparak bağırdı:</p>
		<p>“Buyrun! İşe önce işkembeden girişelim. Sonra Bubulinam, daha aşağılara da ineriz!”</p>
		<p>Ama ihtiyar denizkızının iç çekişleri yüzünden hava bozulmuştu. Her yılbaşı onun da küçük bir Kıyamet Günü vardı. O da hayatını ölçüyor ve mahvolmuş buluyor olmalıydı. Bu tüyleri yarı yolunmuş kadın kafasının içinde kentler, erkekler, ipekli entariler, şampanyalar, parfümlenmiş sakallar, büyük günlerde, herhalde içindeki mezarlarda canlanıp bağırıyor olmalıdır.</p>
		<p>Şımarık bir eda ile mırıldandı:</p>
		<p>“Keyfim yok, yok, yok...”</p>
		<p>Mangalın önünde diz çöktü. Kızgın kömürleri karıştırdı. Sarkık yanakları aydınlandı. Alnından bir zülüf sarkıp ateşe değdi. Yanan kılın iç bulandırıcı kokusu odayı sardı.</p>
		<p>Kendisine dikkat etmediğimizi görünce yine mırıldandı:</p>
		<p>“Yemeyeceğim. Yemeyeceğim.”</p>
		<p>Zorba boğulmuş bir halde yumruğunu sıktı. Bir an kararsız durdu. Onun istediği kadar mırıldanmasına aldırmazdı ve biz yiyip içmeye girişebilirdik; ama aynı zamanda önünde diz çöküp onu kucağına alabilir, ufacık iki sözle kuzuya da çevirebilirdi. Ona bakıyor, baktıkça altüst olmuş suratının dalgın ifadesinde birbirine zıt dalgaların geçişini okuyordum.</p>
		<p>Zorba’nın yüzü birden duruldu; karar vermişti: Diz çöküp dilberin dizlerini tuttu. Titrek bir sesle, “Sen yemezsen Bubulinam,” dedi, “dünya mahvolur! Dünyaya acı kadınım, domuz yavrusunun şu bacağını ye.”</p>
		<p>Sonra, her bir yanı gözyaşına bulanmış, kıkırdak halindeki küçük bacağı kadının ağzına sokuşturdu.</p>
		<p>Sonra da, onu kucağına alıp sandalyesine yerleştirdi.</p>
		<p>“Ye,” dedi, “ye de, Ayos Vasilis köyümüze girsin! Yoksa, bil ki girmez. Anayurduna, Kasaria’ya döner, kâğıt kalemini, şahane pideleri, hediyeleri, çocukların oyuncaklarını, şu domuz yavrusunu alıp geri götürür. Onun için Bubulinam aç ağzını da, ye!..”</p>
		<p>İki parmağını uzatıp kadının koltuk altını gıdıkladı. İhtiyar dilber de fıkırdayıp kızarmış gözlerini sildi; iyice pişmiş küçük bacağı tatlı tatlı çiğnemeye başladı.</p>
		<p>Tam o sırada iki sevdalı kedi, damda, tam da tepemizde makaralamaya başlamaz mı! Hırsla, kudurmuşçasına bağırıyor, yalnızca korkudan oluşmuş sesleri yükselip alçalıyor, birden damda saç saça baş başa yuvarlanıp birbirlerini tırmalıyorlardı.</p>
		<p>“Miyav, miyaav!” dedi Zorba ve kart dilbere bir göz attı.</p>
		<p>O da gülümseyip masanın altından berikinin elini sıktı. Gırtlağı açıldı, iyice keyiflenerek yemeye başladı.</p>
		<p>Güneş alçalarak küçük pencereden içeri girdi ve Bubulina’nın ayakları üstüne oturdu. Koca şişe boşalmıştı; Zorba yabankedilerininki gibi dikilmiş bıyıklarıyla “dişi cins”e doğru yaklaşmıştı. Madam Ortans ise büzülmüş, kafası omuzlarının arasında, o şarap kokan sıcak soluğu ürpererek üzerinde hissediyordu. Zorba eğilip bana sordu:</p>
		<p>“Ne sırdır bu da be patron? Bende her şey tersine gidiyor. Söylediklerine göre küçükken ihtiyara benzermişim; ağırbaşlı, az konuşur bir adam olup ihtiyarlara benzeyen kalın bir sesim varmış. Dedeme benziyormuşum! Yılları yüklendikçe de o derece hafifliyorum. Yirmi yaşında çılgınlıklar yapmaya başlamışım ama, çok değil. Alışılmış olanlarını. Kırk yaşına gelince gençliğimi iyice hissetmeye başladım ve ondan sonra büyük çılgınlıklara doğru yelken açtım. Altmışımda olduğum şu anda da, altmış beşimdeyim ama patron, laf aramızda, evet altmışıma girdiğim şu anda da, dinim hakkı için dünyaya sığamıyorum! Sen bunu nasıl açıklarsın patron?”</p>
		<p>Bardağı kaldırdı, kadınına tatlı tatlı baktı.</p>
		<p>“Sağlığına içiyorum Bubulinam!” dedi. “İnşallah yeni yılda dişlerin ve kılıçlar gibi kaşların biter, cildin mermer gibi olur da şu kurdelecikleri artık boynundan atarsın! İnşallah yine Girit ayaklanır, dört Büyük Devlet yine donanmalarıyla gelir Bubulinam, her donanmanın amirali, her amiralin de kıvırcık ve kokulu sakalları olur. Sen de, yine dalgaların arasından fırlayıp şarkıya –Yandık, aman!– başlarsın, denizkızım benim! Bütün donanmalar da, şu iki vahşi kayaya çarpıp parçalanır!”</p>
		<p>Bunu söyleyince o kocaman elini Madam’ın susağa benzeyen pörsümüş göğüslerine uzattı.</p>
		<p>Zorba yine tutuşmuştu. Aşırı istekten sesi kısıldı. Bir zamanlar sinemada, bir paşanın Paris kabarelerinde dolaştığını seyretmiştim; dizlerine sarışın bir yosmayı oturtmuştu. Paşa yanıp tutuştukça, başlığındaki püskülün de yavaş yavaş kalktığı, önce kıpırdandığı, yatay bir hal aldığı, sonra da fayrap edip dimdik havaya kalktığı görülüyordu.</p>
		<p>Zorba bana sordu:</p>
		<p>“Neden gülüyorsun, patron?”</p>
		<p>Madam’ın aklı hâlâ Zorba’nın sözlerindeydi.</p>
		<p>“Ah Zorbam!” dedi. “Olur mu bunlar? Gitti gençlik!”</p>
		<p>Zorba, biraz daha yaklaştı; iki sandalye birbirine yapıştı. Zorba, kadının bluzundaki üçüncü önemli düğmeyi de çözmeye çalışırken, “Dinle de sana söyleyeyim Bubulinam,” dedi, “dinle de sana vereceğim büyük armağanı anlatayım: Mucizeler yaratan yeni bir doktor türedi. Bir ilaç veriyor –Toz mu desem, damla mı desem? Seni aldatmış olurum– yine yirmi, en çok yirmi beş yaşında oluyorsun. Merak etme <em>Kira</em> Bubulinam, bu ilaçtan senin için Avrupa’ya ısmarlarım...”</p>
		<p>Bizim kart dilber silkindi; kafasındaki seyrek kıllar arasından parlak, kırmızı cildi göründü.</p>
		<p>“Doğru mu?” diye bağırdı. “Doğru mu bu?”</p>
		<p>Pörsümüş tombul kollarını Zorba’nın boynuna doladı. Ona sürtünerek, guruldayan bir güvercin gibi, “Doğruysa bu, Zorbam,” dedi, “ve eğer bunlar damla ise, bana bir damacana sipariş et; ama toz ise...”</p>
		<p>Zorba, “Bir çuval!” diyerek üçüncü düğmeyi açtı.</p>
		<p>Bir ara susmuş olan kediler yeniden bağrışmaya başladılar. Sesin biri inleyip yalvarıyor, öteki tersleyerek yılgı veriyordu. Bizim hatun esnedi, gözleri çipilleşti.</p>
		<p>“Kedileri işitiyor musun? Utanmıyorlar...” diye mırıldandı ve Zorba’nın dizlerine oturdu. Boynuna yaslanıp içini çekti. Fazla şarap içmiş, gözleri şişmişti.</p>
		<p>Zorba, “Ne düşünüyorsun Bubulinam,” dedi, “gözlerin neden yumuldu?”</p>
		<p>Avucu göğüsle dolmuştu. Çok gezmiş denizkızı, ağlamaklı bir sesle mırıldandı:</p>
		<p>“İskenderiye... İskenderiye... Beyrut... İstanbul... Türkler... Araplar... şerbetler... yaldızlı sandallar... fesler...”</p>
		<p>Yeniden iç geçirdi:</p>
		<p>“Ali Bey geceleyin benimle kaldığı zaman –Ne bıyıklar, ne kaşlar, ne kollardı onlar!– para verir, avlumda sabaha kadar davul zurna çaldırırdı. Komşu kadınlar hırslarından kudurur, ‘Ali Bey yine Madam’la,’ derlerdi... Sonra İstanbul’da Süleyman Paşa, cuma günü, camiye giden Sultan görür de güzelliğime vurulup beni haremine alır diye, gezmeye bile salıvermezdi... Sabahleyin evden çıkarken, bir erkek yaklaşmasın diye, kapıma üç Arap dikerdi... Ah, küçük Süleymanım benim!..”</p>
		<p>Mendilini çıkarıp ısırmaya başladı. Tıpkı bir sukaplumbağası gibi durmadan su salıveriyordu.</p>
		<p>Zorba onu yandaki sandalyeye bırakıp boğulmuş gibi ayağa kalktı; iki-üç kez aşağı yukarı gidip geldi; pufluyordu. Oda birdenbire ona küçük gelmişti. Eğilip bastonunu yerden aldığı gibi kendini avluya attı. Merdiveni duvara dayadı; basamakları ikişer ikişer çıktığını gördüm.</p>
		<p>“Kimi dövmeye gidiyorsun Zorba?” diye bağırdım. “Süleyman Paşa’yı mı?”</p>
		<p>“Allah kahretsin şu kedileri! Rahat vermiyorlar!”</p>
		<p>Ve bir sıçrayışta dama çıktı.</p>
		<p>Sarhoş olmuş ve saçları karmakarışık bir halde bulunan Madam Ortans, çok öpülmüş gözlerini yummuştu; uyku onu kaldırmış, Doğu’nun büyük kentlerinde, kapalı bahçelere, karanlık haremlere, sevdalı paşalara götürüyordu. Sonra yine uyku, onu denizlerden geçiriyor, düşünde dört olta atarak dört büyük zırhlı avladığını görüyordu.</p>
		<p>Hafif hafif soluyor ve horluyordu kart dilber; uykusunda mutlu mutlu gülümsedi; görünüşe bakılırsa, denizde yıkanıp serinliyor gibiydi!</p>
		<p>Zorba bastonunu sallaya sallaya içeri girdi. Madam’a bakarak, “Uyuyor mu?” dedi. “Uyuyor mu dişi domuz?”</p>
		<p>“Evet Paşam,” dedim. “Onu, ihtiyarları gençleştiren Doktor Voronov, yani uyku alıp götürdü, Zorba Paşam! Şimdi o yirmi yaşındadır ve İskenderiye ile Beyrut arasında geziniyor.”</p>
		<p>Zorba yere tükürerek mırıldandı:</p>
		<p>“Yok olasıca pis murdar! Nasıl gülümsüyor, görüyor musun? Haydi, gidelim patron!”</p>
		<p>Kalpağını giyip kapıyı açtı.</p>
		<p>“Böyle kaçıp onu yapayalnız bırakmamız ayıp değil mi?” dedim.</p>
		<p>Zorba homurdandı:</p>
		<p>“Yalnız değil, görmüyor musun? Süleyman Paşa ile birlikte! Kokmuş karı, dişiliğin yedi kat göklerinde... Haydi!..”</p>
		<p>Dışarı, serin rüzgâra çıktık; ay gökyüzünde tam bir mutlulukla yükseliyordu.</p>
		<p>Zorba, iğrenmiş halde, “Kadınlar,” dedi, “tuh! Ama, kabahat sizde değil, biz sersemlerde, biz horoz beyinlilerde, Süleyman’larda, Zorba’larda...”</p>
		<p>Sonra konuşmasını şöyle sürdürdü:</p>
		<p>“Bizim de kabahatimiz yok. Yalnız bir kişi kabahatli, yalnız bir kişi: Büyük sersem ve horoz beyinli... Büyük Süleyman ve Büyük Zorba... Kim olduğunu biliyorsun!”</p>
		<p>“Gerçekten varsa,” dedim. “Ama ya yoksa?”</p>
		<p>“O zaman tükür içine!”</p>
		<p>Bir süredir hızlı yürüyorduk, Zorba konuşmuyordu. Çetin düşüncelere dalmıştı, çünkü ikide bir bastonuyla taşlara vuruyor ve yere tükürüyordu. Birden döndü.</p>
		<p>“Tanrı, dedemin kemiklerini aziz etsin!” dedi. “Rahmetli dedem kadınlardan anlardı; kadınları çok severdi çünkü. Kadınlar canına okumuştu onun. ‘Hayırduam üstüne olsun Aleksi,’ derdi, ‘kadınlardan koru kendini! Tanrı kadını yaratmak için Âdem’in kaburgasını çıkardığı zaman –O âna lanet olsun!– Şeytan yılan oldu, hop diye kaburgayı kaptı ve kaçtı... Tanrı koşup onu yakaladı ama, elinden kaydı; yalnız boynuzları kaldı elinde. Tanrı dedi ki: İyi hanım kaşıkla da iplik eğirir; ben de kadını Şeytan’ın boynuzlarından yaparım. Yaptı ve bizi de Şeytan aldı, Aleksim benim! Kadının neresine dokunursan Şeytan boynuzudur; kendini koru oğlum! Cennet’in elmalarını da o çalıp koynuna soktu; şimdi de kahrolasıca, aşağı yukarı gezinip süzülüyor! Bu elmalardan yedin mi, hapı yuttun! Yemedin mi, yine hapı yuttun! Ne öğüt vereyim sana, be oğlum? Ne istersen onu yap!’ Rahmetli dedem bana bunları söylerdi ama, ne gezer bende akıllanmak? Ben de onun yolunu tuttum ve Şeytan’a doğru yürüdüm!”</p>
		<p>Köyü hızla geçiyorduk. Sanki insan sarhoş olmuş, yürümek için dışarı çıkmış da, dünyayı değişmiş bulmuştu; ayın canı sıkılmıştı, kendisi de can sıkıyordu. Yollar süt nehirleri halini almış, çukurlar kireçle dolmuş, dağlara kar yağmıştı. İnsanın elleri, yüzü, boynu ateşböceğinin karnı gibi fosforlanıyordu. Ay, insanın göğsünde yuvarlak ve egzotik bir madalya gibi sarkmaktaydı.</p>
		<p>Atlar gibi, hızlı hızlı yürüyor, böyle içkili olduğumuz için, vücudumuzu uçuyormuş gibi hafif hissediyorduk. Arkamızdaki uyuyan köyde, damlara çıkmış köpekler, gözleri aya dikilmiş, acı acı uluyorlardı. İnsanın da, hiç nedeni yokken, boynunu kaldırıp ulumaya başlayası geliyordu.</p>
		<p>Şimdi dulun bahçesi önünden geçiyoruz, Zorba durdu; şarap, iyi yiyecekler ve ay, onu sersemletmişti. Boynunu dikti ve o koca eşek sesiyle, sanırım o anda aşka gelmiş olduğu için, kendi uydurduğu edepsizce bir maniyi okumaya başladı:</p>
		<blockquote class="poem">
			<p>Seveyim, o güzel vücudunun belden aşağısını,</p>
			<p>Canlı alır ve bir anda öldürür yılanbalığını!</p>
		</blockquote>
		<p>“Bu da, Şeytan’ın başka bir boynuzu,” dedi, “yürü patron!”</p>
		<p>Barakaya vardığımızda gün doğmak üzereydi. Ben bitkin halde kendimi yatağa attım. Zorba yıkandı, gazocağını yakıp kahve yaptı. Kapının önünde yere bağdaş kurdu, bir sigara yaktı. Dimdik ve hareketsiz vücuduyla sakin sakin sigarasını içiyor, denize bakıyordu. Yüzü ciddi, derli topluydu; çok sevdiğim bir Japon resmine benziyordu: Rahip, portakal rengi cüppesine bürünerek bağdaş kurmuş... Sert, özenle yontulmuş, yağmurlardan siyahlaşmış yüzü parlamakta ve dimdik boynu ile önündeki kapkara geceye korkmadan bakmaktadır...</p>
		<p>Ay ışığında Zorba’ya bakıyordum. Korkusuzca ve safça kendini dünyaya nasıl uydurduğunu, vücudunun ve ruhunun nasıl birleştiğini, kadının, erkeğin, beynin, uykunun ve her şeyin kendi kendine, neşe ve uyum içinde, onun teniyle bütünleşip nasıl Zorba’yı oluşturduğunu görüyordum. İnsanla dünyanın bu derece dostça bağdaştığını asla görmemiştim.</p>
		<p>Ay artık batmaya başlamıştı; yusyuvarlak ve soluk renkteydi; denize, anlatılmaz bir tatlılık yayılıyordu.</p>
		<p>Zorba sigarasını attı, elini uzattı; bir sepetin içini karıştırdı, sicimler, makaralar, tahta parçaları çıkardı, yağ kandilini yaktı ve hava yolunun denemelerini yapmaya başladı. İlkel oyuncağının üzerine eğilmişti, güç problemlere daldığı kesindi, çünkü ikide bir hırsla kafasını kaşıyor, küfrediyordu.</p>
		<p>Birdenbire bıkkınlık içinde, bir tekme vurarak hava yolunu yıktı.</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f34"><a class="si-backref" href="#backlink-34">34</a><span class="si-footnote-text">. Yazar “ilk adım” yerine <em>podariko</em> sözünü kullanmış. Bunun Türkçede tam bir karşılığı yok. Yeni yılın ilk sabahında, ev halkı dışında biri, eve ilk girişinde <em>podariko</em>’yu yapmış olur. Bütün yılın iyi ya da kötü geçmesi, bu kişinin uğurlu ya da uğursuz oluşuna bağlıdır. (Ç.N.)</span></div>
		<div class="si-footnote html5_aside epub-type_footnote" id="f35"><a class="si-backref" href="#backlink-35">35</a><span class="si-footnote-text">. Irlayıcı: Kilisede dua okuyan adam. (Ç.N.)</span></div>
	</div>
</body>
</html>