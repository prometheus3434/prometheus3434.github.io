<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Zorba</title>
	<link href="main.css" rel="stylesheet" type="text/css"/>
</head>
<body class="chapter epub-type_chapter">
	<div class="html5_section">
		<h1>12</h1>
		<p>Uyuyakaldım; uyandığımda Zorba gitmişti. Hava soğuktu. Kalkmaya hiç hevesli değildim. Elimi tepemdeki rafa uzattım, sevdiğim için yanımda getirdiğim bir kitabı, Mallarmé’nin şiirlerini aldım. Yavaş yavaş, rastgele okudum. Kapadım, yine açtım ve attım. Bütün bunlar, bugün ilk kez bana kansız, insanca kokusu olmayan şeyler gibi geldi; mavi boyaları kaçmış, havada duran boş sözler! Tertemiz, süzülmüş, mikropsuz, ama aynı zamanda besleyici lezzeti, hayatı olmayan bir su...</p>
		<p>Yaratıcı parıltısını yitirmiş dinlerde, ilahlar, insanların yalnızlığını ve duvarlarını süslemek için nasıl ozanca süslere ağırlık verirlerse, bu şiirlerde de durum öyleydi. Yüreğin erişilmez istekleri, tohum ve toprakla yüklü, eksiksiz bir oyun, bir akıl, havasal ve anlaşılmaz bir mimari yapı haline gelmişti.</p>
		<p>Kitabı açıp yeniden okumaya başladım. Bu şiirler bunca yıldır niçin etkilemişti beni? Arı şiir! Hayat saydam ve hafifçecik bir oyun olsun ki, onu bir boğum kan bile ağırlaştırmasın. İnsan ruhu köylü, kaba ve pistir –aşk, ten, çığlık–, maddeden kurtulup düşünce olur ve aklın yüksek dereceli fırınında simyadan simyaya sürüp gelişir!</p>
		<p>Beni o derece baştan çıkarmış olan bütün bunlar, bu sabah nasıl da şarlatanca cambazlıklar gibi görünmüştü! İnsanın ruhsal acıları, her zaman, her uygarlığın sonunda, çok ustaca hokkabaz oyunlarıyla –arı şiir, arı müzik, arı düşünce– biter. Her din ve sahtekârlıktan öksüz kalmış, artık hiçbir şey beklemeyen, hiçbir şeyden korkmayan son insanın tüm toprağı, ruh halini almıştır ve ruhun artık beslenmek için köklerini salıp emeceği yer yoktur... Son insan da kendini boşalttı; artık ne tohum ne gübre ne de kan. Her şey sözcüklere dönüştü. Her sözcük topluluğu da müzik hokkabazlığına yöneldi. Şimdi son insan daha da ileri gidiyor; yalnızlığının ucunda oturuyor ve müziğin çözümünü, sağır matematik ölçülerle yapıyor.</p>
		<p>Silkindim. “Buddha, işte o son insandır!” diye bağırdım. Anlamın korkunç sırrı budur. Buddha, boşalmış olan “temiz” ruhtur, içinde hiçbir şey yoktur, o Hiç’tir. İçinizi boşaltın, aklınızı boşaltın, kalbinizi “boşaltın!” diye bağırıyor; ayağının bastığı yerden artık su çıkmıyor, ot bitmiyor ve orada çocuk doğmuyor.</p>
		<p>Onu içimden çıkarmam, üzerine sözcüklerin ağını atıp atıp yakalamam, kurtulmam için benzetişler ve büyülü seslerle kendisine birçok yeminler etmem, baştan çıkarmam gerek diye düşündüm.</p>
		<p>Buddha’yı yazmam, artık bir edebiyat oyunu olmaktan çıkıyordu. Bu, içimdeki büyük öldürücü bir güçle, kalbimi yiyen büyük “olmaz”la savaşmamdı artık; hayatım bu savaşa asılmış duruyordu.</p>
		<p>Elyazmasını sevinçle aldım; şimdi kalbimi bulmuştum, artık nereye varacağımı biliyordum! Buddha, son insandır, biz daha başlangıçtayız; yemedik, içmedik, yeter derecede öpmedik, daha yaşamadık bile. Bu tüyü dökülmüş narin ihtiyar, bize vaktinden önce geldi. Onu, olabildiği kadar çabuk yerinden etmeliyiz!</p>
		<p>İçimden böyle bağırıyor ve yazmaya başlıyordum. Bu artık yazma değil, canavarı derinliklerimden çıkaracak bir savaş, zalim bir kovalamaca; sarma ve söküp atmaydı. Sanat, gerçekte, bir büyü oyunudur. İçimizde pusuya yatmış karanlık güçler oturmaktadır; öldürmek, yıkmak, öç almak, saldırmak için her zalimce davranışımızda, sanat tatlı flütüyle gelip bizi kurtarıyor.</p>
		<p>Bütün gün yazıyor, savaşıyordum. Akşamüstü artık bitmiştim. Ama biliyordum ki, bugün ilerlemiş, birkaç yüksekliğe birden egemen olmuştum. Zorba gelsin de yemek yiyeyim, uyuyayım, yeniden güç kazanarak şafakta yine savaşa başlayayım diye sabırsızlanıyordum.</p>
		<p>Zorba tam ışıkların yanacağı sırada geldi; yüzü sevinçliydi. Kendi kendime, “O da buldu, o da buldu!” dedim ve bekledim.</p>
		<p>Geçende bıkkınlıkla, öfke içinde şunları söylemiştim ona:</p>
		<p>“Paralar bitiyor Zorba, ne olacaksa bir an önce olsun! Hava yolunu işletelim; kömür işi rast gitmezse, kendimizi oduna verelim. Yoksa hapı yuttuk demektir.”</p>
		<p>Zorba başını kaşımıştı.</p>
		<p>“Paralar bitiyor mu patron? Çok kötü bu!”</p>
		<p>“Bitti. Yedik Zorba! Hesabını yap. Hava yolunun denemeleri nasıl gidiyor? Daha bir şey yok mu?”</p>
		<p>Zorba başını indirmiş, yanıt vermemişti. Çok utanmıştı o gece. Öfkeyle, “Allah kahretsin o yamacı!” demişti. “Ama bu işin üstesinden geleceğim patron!”</p>
		<p>Ve şimdi içeri girdiğinde Zorba’nın yüzünde başarmanın sevinci vardı.</p>
		<p>“Buldum patron!” diye bağırdı. “Tam eğimi buldum. Elimden kaçıyordu namussuz, kaçıyordu ama, yakaladım onu!”</p>
		<p>“Öyleyse, acele yol ver! Toplara ateş Zorba! Ne gerekli sana şimdi?”</p>
		<p>“Yarın sabah sabah Kastro’ya gidip gerekli aracı gereci almalıyım. Kalın çelik tel, makaralar, küçük takozlar, çiviler, kancalar... Kuş gibi gidip geleceğim.”</p>
		<p>Alelacele ateşi yaktı, yemek pişirdi, yedik. Bu kez daha büyük bir iştahla yedik; çünkü bugün ikimiz de iyi çalışmıştık.</p>
		<p>Sabahleyin Zorba’ya köye kadar arkadaşlık ettim. Yolda linyitin işlenmesi konusunda uzun uzun konuştuk. İnişte Zorba bir taşa çarptı, taş aşağılara yuvarlandı gitti. Zorba, hayatında bu kadar hayranlık verici bir görüntüyü ilk kez görüyormuş gibi şaşkınlıkla durdu; dönüp bana baktı, gözlerinde çok hafif bir korku sezdim. Sonunda bana, “Sen hiç dikkat ettin mi patron,” dedi, “taşlar varlıklarına inişte sahip oluyor.”</p>
		<p>Konuşmadım ama, sevincim büyüktü. Büyük konuşmacılar ve büyük ozanlar da, aynı biçimde ve hep ilk kez görürler. Önlerinde her sabah, yepyeni bir dünya bulurlar; bulurlar değil, onu yaratırlar.</p>
		<p>Zorba için evren, ilk insanlar için olduğu gibi, koyu kıvamlı bir görünümdü; yıldızlar üstünden akıp gidiyor, deniz onun şakaklarında kırılıyordu. Yeryüzünü, suları, hayvanları ve Tanrı’yı, aklın biçim değiştirici girişimi olmadan yaşıyordu.</p>
		<p>Haber verilmiş olduğu için, Madam Ortans bizi kapının eşiğinde beklemekteydi. Boyanmış, pudra ile kalafatlanmıştı; heyecanlı görünüyordu. Cumartesi akşamı verilen bir içkili baloya süslenir gibi süslenmişti. Kapının önünde katır hazırdı. Zorba atlayıp yuları yakaladı.</p>
		<p>Bizim kart dilber, çekine çekine ilerleyip tombul, minik elini katırın göğsüne dayadı. Sevgilisinin gitmesine engel olmak istermiş gibiydi.</p>
		<p>“Zorba...” diye guruldadı ve ayak parmaklarının ucunda yükseldi. “Zorba!...”</p>
		<p>Zorba, yüzünü öteye çevirdi. Böyle yol ortasında sevdalı sululuklar hoşuna gitmiyordu. Zavallı Madam, Zorba’nın gözlerini görerek korktu; ama hâlâ yalnız bir yalvarış halindeki eli, katırın göğsüne dayanmaktaydı.</p>
		<p>Zorba sinirli sinirli sordu:</p>
		<p>“Ne istiyorsun?”</p>
		<p>O, yalvarır gibi mırıldandı:</p>
		<p>“Zorba, uslu dur... Unutma beni Zorba. Uslu dur...”</p>
		<p>Zorba karşılık vermeden yuları çekti ve katır yollandı.</p>
		<p>“Uğurlar ola Zorba!” diye bağırdım. “Üç gün, duyuyor musun? Fazla değil ha!”</p>
		<p>Durdu, kocaman elini salladı. İhtiyar dilber ağlıyor, gözyaşları pudra tabakası üzerinde oluklar açıyordu.</p>
		<p>“Söz, patron! Sağlıcakla buluşalım!”</p>
		<p>Ve zeytin ağaçlarının arasında kayboldu. Madam Ortans ağlıyordu. Ağlıyor ve sevgilisinin rahat oturması için sermiş olduğu kırmızı battaniyenin ara sıra gümüş yapraklar arasında yanıp sönüşüne bakıyordu zavallı. Az sonra o da görünmez oldu. Madam Ortans çevresine bakındı. Dünya bomboştu...</p>
		<div class="double html5_section">
			<p>Kıyıya dönmeyip yukarı dağa vurdum. Yokuştaki patikaya girmeden önce bir boru sesi işittim; köy postacısı, gelişini haber veriyordu. Elini sallayarak bana bağırdı:</p>
			<p>“Patron!”</p>
			<p>Sonra yaklaştı, bir paket gazete ve dergi ile iki mektup verdi. Birini, gün bitip de kafam yatışınca okumak üzere hemen cebime soktum. Kimin yazdığını bildiğim için, sevincim uzun sürsün diye okumayı geciktirmek istiyordum.</p>
			<p>Öteki mektubu ince, sinirli yazısından ve üzerindeki yabancı pullardan tanıdım. Eski bir okul arkadaşım olan Karayannis, Afrika’dan, Tanganika’ya yakın bir dağ köyünden gönderiyordu.</p>
			<p>Bembeyaz ve keskin dişli, acayip, acımasız, esmerimsi bir adamdı bu. Ağzındaki köpek dişlerinden biri, yabandomuzlarınınki gibi dışarı çıkıyordu. Kesinlikle konuşmaz, bağırırdı. Tartışmaz, azarlardı. Çok gençken, din öğretmeni ve keşiş olduğu anayurdundan, Girit’ten kaçmıştı. Öğrencilerinden bir kızla işi pişirdi; aynı gün cüppeyi atıp vapura bindi. Afrika’ya bir akrabasının yanına gitti. İşe sarıldı, ip yapan bir imalathane açtı, para topladı. Ara sıra bana yazar, gidip yanında altı ay kalmamı isterdi. Her mektubunu açar açmaz, hatta daha okumadan, daima bol iplikle bağlanmış sayfalarından sert bir havanın taştığını, saçlarımı dimdik ettiğini duyardım. Her zaman Afrika’ya gidip onu görmeye karar verir, her seferinde de gitmezdim.</p>
			<p>Patikadan ayrılıp bir taşın üzerine oturdum, bu mektubu okumaya başladım:</p>
			<div class="letter html5_article">
				<p>Artık ne zaman karar verip geleceksin, Yunan istiridyesi; söyle bakalım? Sanırım, sen de tipik bir Rum oldun; kahvehanelerde sürtüyorsun! Ama, sanma ki yalnız kahvehaneler kahvehanedir; kitaplar da, alışkanlıklar da, ünlü ideolojiler de var. Bugün pazar, işim yok; kendi malım olan evimdeyim ve seni düşünüyorum. Güneş yakıyor, ocak gibi. Bir damla bile yağmur yok. Burada nisan, mayıs ve haziran aylarında bardaktan boşanırcasına yağmurlar yağar.</p>
				<p>Yapayalnızım, böylesi hoşuma gidiyor. Burada birkaç Rum var, ama görmek bile istemiyorum. İğreniyorum onlardan. Siz lanet olasıca Yunanlar, buraya bile, bize cüzamınızı, o namussuz particiliklerinizi getirdiniz; Rum’u bir bunlar, bir de iskambil, bilgisizlik ve ten yiyor.</p>
				<p>Avrupalılardan nefret ediyorum; bu yüzden burada, Vasamba dağlarında dolaşıyorum. Avrupalılardan, ama en çok da Rumlardan ve Yunan olan her şeyden nefret ediyorum. Sizin Yunanistanınıza bir daha ayağımı basmayacağım. Burada gebereceğim, ıssız dağdaki evimin önünde mezarımı hazırlatmaya başladım bile! Mezar taşını da diktim ve üzerine kendim, kalın majüskül harflerle şunları kazıdım:</p>
				<h1 class="letter-head">BURADA YUNANLARDAN NEFRET EDEN BİR YUNAN YATIYOR.</h1>
				<p>Yunanistan’ı hatırladığım zaman gülmekten katılıyor, tükürüyor, küfrediyor, ağlıyorum. Yunanları ve Yunan’la ilgili olanları görmemek için Yunanistan’dan kaçtım; buraya geldim. Alın yazımı da birlikte getirdim –Alın yazım getirmedi beni. İnsan istediğini yapar–, alın yazımı buraya ben getirdim. Köpek gibi çalıştım, gene de çalışıyorum. Nehir gibi ter döktüm, gene de döküyorum. Toprakla, rüzgârla, yağmurla ve işçilerle, benim kızıl ve kara kölelerimle savaşıyorum.</p>
				<p>Hoşlandığım hiçbir şey yok; bir teki dışında: çalışmak. Bedence ve ruhça çalışmak. Ama bedence çalışmak daha iyi. Yorulmak, terlemek, kemiklerimin gıcırdadığını duymak hoşuma gidiyor. Paranın yarısını, neresi aklıma eserse oraya atıyor, savuruyorum; paranın uşağı değilim; para benim uşağım. Namusum üzerine yemin ederim ki, ben işin kölesiyim. Odun kesiyorum, İngilizlerle anlaşmam var. İp yapıyorum. Şimdi pamuk da ekiyorum. Siyah, kızıl derili ve siyah-kızıl karışığı renkte birçok işçim var. Gübre köpekleri hepsi de! Kader budalaları. Pisler, yalancılar, sefihler. Dün akşam işçilerimden iki kabile kapıştılar. Bir orospu yüzünden. Görüyorsun mübarekleri, tıpkı bizim Yunanistan’daki gibi! Küfürler, dalaşmalar, kapı dışarı edilmeler. Kan için birbirlerinin kafalarını kırdılar. Kadınlar geceleyin koşup geldiler, onları yargılamam için çığlıklarla beni uyandırdılar. Kızdım. Onları önce şeytana, sonra İngiliz polisine yolladım. Ama, bütün gece kapımın önünde kalıp havladılar. Sabaha karşı, aşağı inip yargıladım onları.</p>
				<p>Yarın pazartesi; sabah sabah Vasamba dağlarına, sık ormanlara, soğuk sulara, ölümsüz yeşilliğe çıkacağım. Eee, ya sen Babilonyalı Rum? Orospuların ve iğrençliklerin anası Babilonya’dan, Avrupa’dan ne zaman kopacaksın? Ne zaman geleceksin de, şu kızoğlankız dağlara birlikte çıkacağız?</p>
				<p>Zenci bir kadından bir çocuğum var: Bir kız. Anasını kovdum. Güpegündüz, her yeşil ağacın altında, açıkça bana boynuz takıyordu; bıktım ve kovdum işte. Fakat çocuğu alıkoydum; şimdi iki yaşında. Yürüyor, konuşmaya başlıyor; ona Grekçe öğretiyorum. Öğrettiğim ilk cümle şu: “Tuh sana Rumluk! Tuh sana Rumluk!”</p>
				<p>Bana benziyor hınzır! Yalnız geniş ve biraz yassı olan burnu, anasının... Onu seviyorum, tıpkı bir kediyi, bir köpeği sever gibi... Küçük bir hayvan gibi!.. Sen de gel, Vasambalı bir kadından bir oğlun olsun da, ikisini evlendirelim!</p>
				<p>Hoşça kal! Şeytan seninle de olsun, benimle de olsun, sevgili dostum!</p>
				<p class="by">KARAYANNİS</p>
			</div>
			<p>Mektubu dizlerimin üstünde açık bıraktım. İçimde yine kaçma isteği tutuşmuştu; kaçma zorunluluğundan değil; bu deniz kıyısında iyiyim, beni rahat rahat alıyor burası; hiçbir şeyim de eksik değil; ama şu istek beni yiyor: ölmeden önce, elimden geldiği kadar çok toprak ve deniz görmek.</p>
			<p>Kalktım. Düşüncemi değiştirdim. Yukarı, dağa tırmanacağıma kıyıya indim. Ceketimin üst tarafındaki öteki mektubu hissediyor, kendimi tutamıyordum. Neşenin tatlı, öldürücü tadı, yeter derecede dayandı diyordum.</p>
			<p>Barakaya vardım, ateş yaktım, çay yaptım; ekmek, yağ, bal ve portakal yedim. Soyundum, yatağa uzandım, açtım mektubu.</p>
			<div class="letter html5_article">
				<p>Merhaba genç aydın öğrencim ve hocam!</p>
				<p>Burada işler çok zor, şükür Tanrı’ya! Mektubu açar açmaz, hemen kızmayasın diye, en tehlikeli sözü içimde (bir canavarı parmaklıklar arasına hapseder gibi) hapsediyorum. İşler burada zor, şükür Tanrı’ya!</p>
				<p>Güney Rusya ile Transkafkasya’da yarım milyon Yunan tehlikede. Bunların çoğu yalnız Türkçe ya da Rusça konuşur; ama kalpleri bağnazca Grekçe konuşur. Bizim kanımız... Senin sevgili Odysseus’unun gerçek torunları olduklarını anlaman için (gözlerinin nasıl hırsla parladığını, dudaklarının nasıl hilekârca ve zevk düşkünlerine özgü biçimlerle gülümsediğini, efendi efendi mujikleri çalıştırmayı nasıl becerdiklerini) bir kez görmen yeter; o zaman onları sevecek ve yok olup gitmelerine boyun eğmeyeceksin.</p>
				<p>Çünkü onlar yok olma tehlikesiyle karşı karşıya bulunuyorlar. Ellerinde neleri var, neleri yoksa yitirmişler; açlar... Onları bir yandan partizanlar kovalıyor, öte yandan Kürtler... Daha çok Gürcistan ile Ermenistan’ın birtakım kentlerinde göçmen olarak toplanmışlar; yiyecek, giyecek ve ilaç yok. Limanlara birikip özlemle Yunan vapurlarının gelip kendilerini almalarını bekliyorlar. Anayurtları Yunanistan’a dönmek için. Irkımızdan bir parça, yani ruhumuzun bir parçası paniğe tutulmuş hocam.</p>
				<p>Eğer onları yazgılarıyla baş başa bırakırsak yok olacaklar. Onları kurtarmamız ve ırkımıza en çok yakışan yerde, özgür topraklarımızda, yukarı Makedonya’da, ötede Trakya sınırlarında yeniden kökleştirmemiz için çok sevgi, çok akıl, heyecan ve örgüt –senin o birleştikleri zaman çok sevdiğin iki erdem– gerek. Zorunludur bu; yüz binlerce Yunan’ın canı ancak böyle kurtulur; biz de onlarla birlikte kurtuluruz. Buraya gelir gelmez, bir çember çizdim çünkü; düşünebiliyor musun, bu çembere de “görevim” adını taktım. Ve dedim ki: “Bu çemberin içindekileri kurtarabilirsem, ben de kurtulurum. Kurtaramazsam, ben de yok olurum.” Evet, bu çemberin içinde tam beş yüz bin Yunan var.</p>
				<p>Kentlere, köylere koşuyor, Yunanları topluyor, kendilerine hatırlatmalar yapıyor, telgraflar çekiyor, vapurlar, yiyecek, giyecek, ilaç göndersinler ve bütün bu insanları Yunanistan’a götürsünler diye, resmî kişileri inandırmaya çalışıyorum. Bu savaşı bu kadar inatla yapıyorsam, bu bir mutluluktur; mutluyum ben. Bilmiyorum, mutluluğumu senin dediğin gibi, boyuma göre kestim mi? Keşke öyle olsa, boyum yüksek demektir o zaman. Ama ben boyumu, mutluluk saydığım şeylere, yani Yunanistan’ın en kenar sınırlarına uydurmaya çabalıyorum. Ama boş vereyim kuramlara... Sen Girit’teki kıyıya uzanmışsın, denizi ve santuru dinliyorsun, vaktin var; benim ise yok. Enerji beni yiyor ve seviniyorum; hareket ve hareket... Başta kurtuluş yolu yoktur. Başta hareket vardı, sonda da hareket var.</p>
				<p>Şimdiki düşüncem çok basit ve bütün. Şöyle diyorum: Şu Pontuslular ve Kafkaslar, köylüler ve Tiflis’in, Batum’un, Novorossiysk’in, Rostov’un, Odessa’nın, Kırım’ın tüccar ve küçük tüccarları bizimdir. Hepimiz aynı öndere sahibiz; ona sen Odysseus diyorsun, başkaları Konstantinos Paleologos<a class="si-noteref epub-type_noteref" href="#f36" id="backlink-36">36</a> diyorlar, ama şu ölen değil, masalda mermerleşmiş olanı. Ben, izin verirsen, bizim bu önderimize “Akritas”<a class="si-noteref epub-type_noteref" href="#f37" id="backlink-37">37</a> diyorum. Bu sözcük daha çok hoşuma gidiyor, daha ciddi ve daha savaşçı... Çünkü bunu duyar duymaz insanın içinde, durmadan uç ve sınırlarda savaşan, her zaman silahlı, ölümsüz Yunan silkinir. Ulusal, manevi ve ruhi, her sınırda... Ve eğer sen buna Digenis dersen, tarihimizi, Doğu ile Batı’nın hayranlık verici anlaşmasını daha da derinden çizmiş olursun.</p>
				<p>Şimdi, bütün çevre köylerden Yunanları toplama çabasındayım. Kürtler, bir papazla bir öğretmen yakalayıp katırlar gibi nallamışlar. Hepsi, korku içinde, konakladığım eve toplandılar; ilerleyen Kürtlerin, durmadan biraz daha yaklaşan top seslerini duyuyoruz. Sanki, onları kurtaracak güç bende varmış gibi, gözlerini bana dikmişler.</p>
				<p>Yarın Tiflis’e gitmem gerekiyordu, ama şimdi tehlike karşısında gitmeye utanıyorum. Kalacağım. Korkmuyorum diyemem, korkuyorum ama, utanıyorum da. Rembrandt’ın “Savaşçı”sı olsa, o bile aynı şeyi yapmaz mıydı? O da kalırdı; öyleyse, ben de kalıyorum. Eğer Kürtler içeri girerse, önce beni nallamaları doğaldır; haklarıdır da... İnanıyorum ki, öğrencin için böyle katırca bir son beklemiyordun hocam, değil mi?</p>
				<p>Uzun süren Grekçe bir tartışmadan sonra, bütün Yunanlar bu gece katırları, atları, öküzleri, koyunları, kadınları ve çocuklarıyla toplanarak hep birlikte kuzeye hareket etmeyi kararlaştırdık; ben en önde, sürünün kılavuzu koç gibi gideceğim.</p>
				<p>Sıradağlar ve tarlalar içinde, efsanevi adlarla gelen bir ulusun, peygamberlerden kalma göçü bu... Ben de, senin Yunanistan için dediğin gibi, Vaat Edilmiş Topraklar’a doğru, bu seçkin ulusu yönelten bir çeşit Musa –Yalancı Musa– olacağım. Elbet, Musa ile ilgili havariliğimde seni utandırmamak için, senin o kadar alay ettiğin zarif tozluklarımı atmam ve bacaklarıma deriler sarmam gerekirdi; kat kat yağ içinde uzun sakallarım ve en önemlisi, iki de boynuzum olmalıydı. Ama, yazık ki isteğini yerine getiremeyeceğim. Ruhumu değiştirmek, giyimimi değiştirmekten daha kolaydır. Tozluklarım var, sinekkaydı tıraş olmuşum ve bekârım.</p>
				<p>Sevgili hocam, belki de sonuncu olacak şu mektubumu alacağını umarım. Kimse bilemez. İnsanları sözde koruyan gizli güçlere güvenim yok benim. Kötülüklere, amaçları olmadan sağa sola saldıran ve yanlarına kim rastlarsa öldüren kör güçlere inanıyorum ben. Eğer, yeryüzünden gidersem, (herkesin kullandığı sözcüğü kullanıp seni korkutmamak için, kendim de korunayım diye “gidersem” diyorum) evet, yeryüzünden gidersem, sağlıcakla kal hocam! Söylemeye utanıyorum ama, söylemem gerek, bu yüzden bağışlanmak istiyorum: Ben seni çok sevmişimdir!</p>
			</div>
			<p>Altta da, kurşunkalemle acele olarak şunlar yazılmış:</p>
			<div class="letter html5_article">
				<p>EK: Vapurda, ben giderken verdiğimiz kararı unutmadım; eğer “gidecek” olursam, bil ki, nerede olursan ol, sana haber vereceğim; sakın korkmayasın!</p>
			</div>
		</div>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f36"><a class="si-backref" href="#backlink-36">36</a><span class="si-footnote-text">. Son Doğu Roma İmparatoru. (1448-1453) (Ç.N.)</span></div>
		<div class="si-footnote html5_aside epub-type_footnote" id="f37"><a class="si-backref" href="#backlink-37">37</a><span class="si-footnote-text">. Digenis Akritas, bir Yunan efsanesinin kahramanıdır. (Ç.N.)</span></div>
	</div>
</body>
</html>