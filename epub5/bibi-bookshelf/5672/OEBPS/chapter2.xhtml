<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Zorba</title>
	<link href="main.css" rel="stylesheet" type="text/css"/>
</head>
<body class="chapter epub-type_chapter">
	<div class="html5_section">
		<h1>2</h1>
		<p>Deniz, sonbaharın tadı, ışıkla yıkanan adalar, Yunanistan’ın ölümsüz çıplaklığını örten, ince yağmurdan oluşmuş, saydam bir tül. “Ölmeden Ege Denizi’ni gezen insana ne mutlu,” diye düşünüyordum.</p>
		<p>Bu dünyanın birçok zevkleri vardır: kadınlar, meyveler ve düşünceler. Ama, tatlı bir sonbahar vakti, her adanın adını mırıldanarak bu denizi yarmak... Sanırım ki, cennette bile insanın yüreğine daha fazla girebilecek başka bir zevk yoktur. Başka hiçbir yerde düşlerle, bu derece sakin ve gerçekten daha kolay bir biçimde buluşamazsınız; sınırlar seyrekleşir ve en külüstür geminin bile direkleri filizlenip salkım verir; şu Yunanistan’da hayranlık, gereksinmenin sağlam bir çiçeğidir.</p>
		<p>Öğleye doğru yağmur durdu, güneş bulutları yardı; taze, canlı, yeni yıkanmış gibi ortaya çıkıp ışıklarıyla sevgili sular ve topraklarda oynamaya başladı. Güvertede duruyor, gökyüzü ile denizin oluşturduğu mucizeyi ta öteki ucuna kadar seyrediyordum. Vapurun içinde de hinoğluhin Rumlar, çakmak çakmak gözler, çerçi kafaları, küçük politik kavgaları, akordu bozuk bir piyano, sahte tavırlı ve zehirli, fakat namuslu kadınlar, arsız, tekdüze taşra bayağılıkları... İnsana öyle geliyordu ki, vapuru iki ucundan tutsun, denize daldırsın ve içindeki, onu bozan bütün canlılar (insanlar, fareler ve tahtakuruları) kaçsın diye iyice sallasın, sonra boş ve yeni yıkanmış bir halde yeniden dalgaların üzerine oturtsun.</p>
		<p>Fakat içimde, yine belirli bir acıma vardı; çapraşık metafizik düşüncelerin sonucuna benzer Budistçe ve soğuk bir acıma! Yalnız insanlara karşı değil, fakat her şeyin, Hiç’in hayal oyunu olduğuna bakmadan savaşan, ağlayan, uman... Bütün dünyaya karşı duyulmuş bir acıma. Rumlara, vapura, denize, bana, linyitin işletilmesine ve Buddha elyazmasına, bir anda havayı karıştırıp bozan gölge ve ışıktan oluşmuş bütün bu boş şeylere karşı duyulan bir acıma.</p>
		<p>Deniz tuttuğu için, Zorba’nın güvertedeki bir halat yığını üzerine büzülmüş olduğunu gördüm. Bir limonu kokluyor ve kocaman kulağını çevirerek kimisi kralı, kimisi de Venizelos’u tutan yolcuların konuşmalarını dinliyordu. Kocaman kafasını sallayıp sallayıp yere tükürmekteydi. Nefretle mırıldandı:</p>
		<p>“Eski masallar bunlar. Utanmıyorlar!”</p>
		<p>“Ne demek eski masallar, Zorba?”</p>
		<p>“Hepsi işte... Krallar, demokrasiler, milletvekilleri, maskaralıklar!..”</p>
		<p>Çağın olaylarını o kadar aşmıştı ki, bunlar Zorba’ya göre çok eski şeylerdi. Kuşkusuz, telgraf ve vapur, demiryolu, şimdiki ahlak, vatan ve din de ona göre eski uygarlıklardı. Onun ruhu, dünyadan çok daha hızlı ilerliyordu.</p>
		<p>İpler direklerde ıslık çalıyor, kıyılar raks ediyordu; kadınlar altın sikkesi gibi sapsarı kesilmişti. Silahlarını (makyajlar, firketeler ve küçük taraklar) teslim etmişlerdi; dudakları beyazlaşmış, tırnakları morarmıştı. Ağaçkakanların tüyleri yolunmuş, yabancı tüyler (kurdeleler, yapay kaşlar, yapay benler, göğüslere takılı bezler) dökülmüştü; insan onları böyle kusmanın arifesinde görünce, bir iğrenmeyle büyük bir acıma duyuyordu.</p>
		<p>Zorba sarardı, yeşil bir renk aldı; şimşekli gözleri donuklaştı.</p>
		<p>Gözü ancak öğleden sonra canlanabilmişti; kolunu uzattı, sıçrayarak vapurla yarış eden iki büyük yunusu gösterdi. Sevinçle, “Yunuslar!” dedi.</p>
		<p>O zaman, ilk olarak gözüm, yarısına kadar kesik olan sol işaretparmağına takıldı. Bağırdım:</p>
		<p>“Parmağına ne oldu, Zorba?”</p>
		<p>Yunuslara o kadar sevinmediğimden gücenmiş bir halde karşılık verdi:</p>
		<p>“Hiç!”</p>
		<p>“Makine mi kaptı?”</p>
		<p>“Ne makinesi sayıklıyorsun yahu? Ben kendim kestim.”</p>
		<p>“Kendin mi? Neden?”</p>
		<p>Omuzlarını kaldırdı.</p>
		<p>“Sen ne anlarsın, patron?” dedi. “Sana bütün sanatlarda çalıştığımı söylemiştim. Bir kez de çanakçılık yaptım. Bu sanatı delicesine seviyordum. Sen bir toprak çamuru alıp ondan ne istersen yapmanın ne olduğunu bilir misin? Çark fırr der, çamur şeytan çarpmış gibi döner ve sen onun başında şöyle dersin: ‘Sürahi yapacağım, çanak yapacağım, kandil yapacağım, şeytan yapacağım!’ Ben sana derim ki, bu insan olmak demektir: Yani, Özgürlük.”</p>
		<p>Denizi unutmuştu, artık limonu ısırmıyordu, gözünün bulanıklığı yok olmuştu. Sordum:</p>
		<p>“Peki, ya parmak?”</p>
		<p>“Şey işte, çarkta işime engel oluyor, araya girip tasarılarımı bozuyordu. Ben de bir gün keseri kaptım...”</p>
		<p>“Canın yanmadı mı?”</p>
		<p>“Nasıl yanmaz! Odun muyum ben yahu? İnsanım, elbet canım yandı. Ama sana diyorum ki, işime engel oluyordu; bunun için kestim!”</p>
		<p>Güneş battı, deniz biraz yatıştı, bulutlar dağıldı. Akşam yıldızı gökyüzünde çan gibi sallandı. Denize, gökyüzüne bakıp düşünceye daldım. Böyle sevmek, keseri almak, kesmek ve canı yanmak... Ama sakladım heyecanımı. Gülerek, “Kötü bir yol bu, Zorba,” dedim. “Azizlerin hayatını anlatan kitaplara göre, vaktiyle bir havari, bir kadını görüp baştan çıkmış ve bir balta kapıp...”</p>
		<p>Ne söyleyeceğimi anlayıp sözümü kesti:</p>
		<p>“Elinin körü! Onu kesmek ha? Yok olasıca aptal! Yahu, o mübarek hiçbir zaman engel olmaz ki...”</p>
		<p>Karşı koydum:</p>
		<p>“Nasıl? Bal gibi engel olur işte.”</p>
		<p>“Neye?”</p>
		<p>“Gökler hükümranlığına girmene...”</p>
		<p>Zorba alaylı alaylı baktı.</p>
		<p>“Budala,” dedi, “o, cennetin anahtarıdır, be!..”</p>
		<p>Başını kaldırdı, gelecekteki hayat, gökyüzü hükümranlıkları, kadınlar ve papazlar hakkında ne düşündüğümü anlamak istermiş gibi dikkatle bana baktı; ama anlaşılan pek bir şey çıkaramadığı için yıpranmış, kocaman, gri kafasını düşünceli düşünceli salladı.</p>
		<p>“Sakatlar cennete giremez!” dedi ve sustu.</p>
		<p>Kamaramda uzanıp bir kitap aldım; Buddha hâlâ düşüncelerime egemendi. Şu son yıllarda göğsümü barış ve güvenle dolduran “Buddha ile Çoban” diyaloğunu okudum:</p>
		<blockquote class="dialog">
			<p>ÇOBAN: “Yemeğim pişti, koyunlarımı sağdım, kulübemin mandalı sürülmüş, ateşim yanıyor; sen de istediğin kadar yağ, gökyüzü!”</p>
			<p>BUDDHA: “Artık yemek ve süte gereksinmem yok; rüzgârlar kulübemdir, ateşim söndü; sen de istediğin kadar yağ, gökyüzü!”</p>
			<p>ÇOBAN: “Öküzlerim, ineklerim, atalardan kalma çayırlarım ve ineklerimle çiftleşen bir boğam var; sen de istediğin kadar yağ, gökyüzü!”</p>
			<p>BUDDHA: “Benim ne öküzlerim ne ineklerim var; çayırlarım da yok. Hiçbir şeyim yok. Hiçbir şeyden korkmam; sen de istediğin kadar yağ, gökyüzü!”</p>
			<p>ÇOBAN: “Yıllardan beri karım olan sadık ve uysal bir çoban kızım var, geceleri onunla oynaşmak hoşuma gidiyor; sen de istediğin kadar yağ, gökyüzü!”</p>
			<p>BUDDHA: “Uysal ve özgür bir ruhum var; yıllardan beri ona benimle oynaşmayı öğretiyorum; sen de istediğin kadar yağ, gökyüzü!”</p>
		</blockquote>
		<p>Bu iki ses, karşılıklı konuşmalarını sürdürürken, uyuyakaldım. Yine rüzgâr çıkmıştı ve lombozun camına dalgalar çarpıyordu. Uyku ile uyanıklık arasında yarı koyu, yarı saydam bir duman görür gibi oluyordum. Dalgalar şiddetli bir fırtına halini aldı, çayırlar battı, öküzler, inekler ve boğa boğuldu. Rüzgâr kulübenin damını götürdü, ateş söndü, kadın bağırdı; ölmüş halde çamurun içine yığılıp kaldı. Çoban da çığlığı bastı, ne söylediğini duymuyordum, o bağırıyordu, ben ise denizdeki balık gibi akarak, uykunun içinde daha derine kayıp gidiyordum.</p>
		<p>Sabaha karşı uyandığımda adaların büyük <em>arhont</em>’u<a class="si-noteref epub-type_noteref" href="#f7" id="backlink-7">7</a>, engebeli ve çok belirli bir halde sağımızda görünüyordu; dağlar da, sabah güneşi altında sakindi ve buğular içinde sanki gülüyorlardı. Çivit mavisi deniz çevremizde kaynıyordu.</p>
		<p>Kalın, kahverengi bir battaniyeye sarınmış olan Zorba, doymaz gözlerle Girit’e bakıyordu. Gözleri dağdan ovaya atlıyor, sonra inceleye inceleye kıyı boyunca gidiyordu. Sanki bütün bu toprakları daha önce tanıyordu da, şimdi onların üzerinde, aklı başındayken bir daha yürümekten sevinç duymaktaydı.</p>
		<p>Yaklaşıp Zorba’nın omzuna dokundum.</p>
		<p>“Sanırım Girit’e ilk kez gelmiyorsun Zorba,” dedim. “Ona eski dostunmuş gibi bakıyorsun.”</p>
		<p>Zorba, tembel tembel esnedi; hiç de söyleşiye girişecek keyfi yoktu.</p>
		<p>Güldüm.</p>
		<p>“Konuşmaya üşeniyor musun Zorba?”</p>
		<p>“Üşenmiyorum patron, ama güçlük çekiyorum,” dedi.</p>
		<p>“Güçlük mü çekiyorsun?”</p>
		<p>Hemen karşılık vermedi. Gözlerini yine kıyılarda dolaştırdı. Güvertede yatmıştı, kıvırcık, gri saçlarından nem akıyordu. Şu an güneş vurduğu için, yanaklarındaki, çenesindeki ve boynundaki bütün derin buruşuklar diplerine kadar aydınlanmıştı.</p>
		<p>Sonunda kalın ve tekeninkiler gibi sarkık dudakları kıpırdadı.</p>
		<p>“Sabahleyin,” dedi, “ağzımı açıp konuşmakta güçlük çekerim, kusura bakma.”</p>
		<p>Sustu ve yuvarlak gözlerini yine Girit’e dikti.</p>
		<p>Sabah kahvesi için kampana çaldı. Kamaralardan buruşuk ve yemyeşil yüzler çıkmaya başladı; sarkık ve dağılmaya hazır topuzlarıyla kadınlar masadan masaya sekerek yürümeye çalışıyor, kusmuk ve kolonya kokuyorlardı; donuklaşan gözleri ürkmüş ve aptallaşmıştı.</p>
		<p>Karşımda oturan Zorba canlı bir zevkle kahvesini çekiyor, ekmeğine yağ ve bal sürüp yiyordu. Yüzü açılıp evcilleşti, ağzı tatlandı. Uyku ve sessizlikten yavaşça çıkmış gözlerinin kıvılcımlanışını gizlice süzmekteydim.</p>
		<p>Bir sigara yaktı, zevkle çekti, kıllı burun deliklerinden beyaz dumanları fora etti. Sağ ayağını altına alıp bağdaş kurdu; Doğu usulü yerleşmişti, şimdi konuşabilirdi. Konuştu da...</p>
		<p>Gözlerini yarı yumdu, lombozdan, dışarıda gölgelenen Psiloritis’e<a class="si-noteref epub-type_noteref" href="#f8" id="backlink-8">8</a> baktı ve söze başladı:</p>
		<p>“Saçlarım kendi has boyalarına sahipti: siyah, kapkara bir boya. Otuz iki dişim vardı ve sarhoş olduğum zaman mezeleri, arkasından da meze tabaklarını yerdim. İşte, tam o sırada şeytanın aklına esti de Girit yeniden ayaklandı: O zamanlar gezgin satıcıydım. Makedonya’da köy köy dolaşıyor, ufak tefek şeyler satıp karşılığında para yerine peynir, yün, sadeyağ, adatavşanı, mısır alıp satıyor ve iki katını kazanıyordum. Akşamı hangi köyde bulursam, geceyi hangi evde geçireceğimi bilirdim. Tanrı razı olsun, her köyde yufka yürekli bir dul bulunur! Rahmetli kocasının ruhu için her zaman siyah bir yumak, bir tarak ya da atkı verir, hanımla koyun koyuna yatardım. Senin anlayacağın ucuzluk vardı o zaman! Ucuzluk vardı, patron. Hayat çok iyiydi. Ama şeytanın işi yok. Girit yine silaha sarıldı. ‘Tuh!’ dedim. ‘Lanet olsun şansıma be... Şu Girit bir türlü bizi rahat bırakmayacak mı?’ Yumaklarla dulları bıraktım, bir tüfek aldım, öbür başıboşlarla birleştim ve Girit yolunu tuttuk.”</p>
		<p>Zorba sustu. Şimdi kumlu, sakin bir kıyının önünden geçiyorduk, dalgalar bu kıyının çevrelediği körfeze girip yayılıyor, ama kırılmadan, sadece kumların kenarında biraz köpük bırakıyorlardı. Bulutlar dağılmıştı, güneş parlıyordu, vahşi Girit, sakinleşmiş bir halde gülümsemekteydi.</p>
		<p>Zorba dönüp alaylı alaylı beni süzdü.</p>
		<p>“Patron,” dedi, “sen şimdi sanıyorsun ki, oturup sana, âdet olduğu üzere Girit’te kaç Müslüman’ın kafasını koparıp kaçının kulağını kestiğimi anlatacağım. Bunu aklından çıkar; ben bunu yapmaya üşeniyor, utanıyorum. Aklımın başımda olduğu şu sırada, sana hiçbir şey yapmamış olan başka bir insana saldırıp onu ısırmanı, burnunu koparmanı, kulağını kesmeni, karnını deşmeni ve bu arada Tanrı’yı da yardıma çağırmanı gerektiren bu kudurganlık nedir diye düşünüyorum; bu, Tanrı da gelip burun ve kulak kessin ve işkembe deşsin mi demektir?.. Ama, o zaman kanım kaynıyordu patron; düşünecek kafa nerde bende? Tam ve namuslu düşünceler, sessizlik, ihtiyarlık ve dişsizlik ister. Dişsiz olduğun zaman: ‘Ayıp çocuklar, ısırmayın!’ demek kolaydır. Ama, otuz dişin olunca... İnsan gençliğinde canavardır, evcilleşmek bilmez canavardır ve insan yer.”</p>
		<p>Başını salladı.</p>
		<p>“Kuzular, tavuklar ve domuz yavruları da yer ama, hayır, insan yemezse doymaz!” dedi ve sigarasını kahve tabağında ezdi. “Hayır, doymaz! Sen ne dersin bilgin hazretleri?”</p>
		<p>Sonra karşılık beklemeden gözleriyle beni tartarak,</p>
		<p>“Ne diyebilirsin sanki?” dedi. “Anladığıma göre zatıâliniz aç kalmadı hiç, adam öldürmedi, çalmadı, suç işlemedi... Öyleyse, dünyayı nasıl anlarsın sen?”</p>
		<p>Ve açık bir hor görüyle mırıldandı:</p>
		<p>“Olgunlaşmamış bir beyin, gün görmemiş bir ten...”</p>
		<p>İş görmemiş ellerim, solgun benzim ve gün görmemiş hayatımdan dolayı ben de utandım.</p>
		<p>Zorba sanki bir süngeri tutuyor da siliyormuş gibi kocaman elini masanın üzerinde alçaltıcı bir hareketle sürükleyerek, “Olsun,” dedi, “olsun. Sana yalnız bir şey sormak istiyorum: Sen bir bavul dolusu sayfa okumuş olmalısın, belki bilirsin...”</p>
		<p>“De bakalım Zorba, nedir?”</p>
		<p>“Burada insanı şaşırtan bir şey oluyor patron... Bu tuhaflık içinde aklın şaşıyor. Biz çetelerin yaptığı bütün o alçaklıklar, hırsızlık, kıyımlar, Girit’e Prens Yorgos’u, yani özgürlüğü getirdi.”</p>
		<p>Gözleri iyice açılmış, şaşkınca bana baktı.</p>
		<p>“Sır!” diye mırıldandı. “Büyük sır! Dünyaya özgürlüğün gelmesi için bu kadar cinayetler ve alçaklıklar mı gerekli yani? Çünkü, oturup sana işlediğimiz cinayetlerde yaptığımız alçaklıkları saysam tüylerin ürperir. Fakat sonuç ne oldu? Özgürlük! Tanrı yıldırımını atıp bizi yakacağına özgürlüğü veriyor? Hiçbir şey anlamıyorum!..”</p>
		<p>Yardım istermiş gibi bana baktı. Bu sırrın kendisini çok üzdüğü ve bir çıkar yol bulamadığı belliydi.</p>
		<p>Üzüntüyle sordu:</p>
		<p>“Sen anlıyor musun patron?”</p>
		<p>Ne anlayacaktım? Ne söyleyecektim? Tanrı dediğiniz şey yoktur ya da Tanrı cinayetlerle alçaklıkları seviyor da ondan ya da bizim cinayet ve alçaklık dediklerimiz, savaş ve dünya özgürlüğü için gereklidir mi diyecektim?</p>
		<p>Fakat ben Zorba için başka bir açıklama yolu bulmaya çalıştım:</p>
		<p>“Gübre ve pislikten bir çiçek nasıl filizlenip beslenir? Varsay ki Zorba, insan gübre, özgürlük de çiçektir.”</p>
		<p>Zorba yumruğunu masaya vurup, “İyi ama,” dedi, “ya tohum? Bir çiçeğin bitmesi için tohum gerekli. Bizim pis içimize, böyle bir tohumu kim koydu? Bu tohum niçin iyilik ve namusla beslenip çiçek açmasın? Ve kanla pislik istesin?”</p>
		<p>Başımı salladım.</p>
		<p>“Bilmem.”</p>
		<p>“Kim biliyor?”</p>
		<p>“Kimse.”</p>
		<p>Zorba bunun üzerine umutsuzca çevresine vahşi vahşi bakarak bağırdı:</p>
		<p>“Öyleyse vapurları, makineleri, kolalı giysileri ne yapayım ben?”</p>
		<p>Yanımızdaki masada oturup kahvelerini içen, deniz tutmasından berbat olmuş iki-üç kişi canlandı, kavga kokusu alarak kulak kabarttılar.</p>
		<p>Zorba gözetilmekten tiksinip sesini alçalttı.</p>
		<p>“Bırakalım bunları, şeytan alsın!” dedi. “Bunları düşündüğüm zaman, önümde ne varsa kırasım geliyor, bir sandalyeyi, bir lambayı ya da duvara vurarak kafamı! Sonra ne anlıyorum? Elinin körünü; ya kırdıklarımın parasını ödüyorum ya da eczaneye gidip kafamı gazlı bezlerle sardırıyorum. Eğer Tanrı varsa, o zaman çuvalladık değil mi? Beni gökyüzünden dikizleyip gülmekten katılıyordur.”</p>
		<p>Kendisine dadanmış bir sineği kovarmış gibi avucunu şiddetle salladı. Bıkmış bir halde, “Kısacası,” dedi, “sana söylemek istediğim şey şu: Krallık gemisi bayraklarla donanmış halde yaklaşıp toplar atıldıktan ve Prens, Girit’e ayak bastıktan sonra... Sen özgürlüğüne kavuştuğu için tümden deliren bir halk gördün mü? Hayır mı? Öyleyse, zavallı patronum, kör doğdun, kör öleceksin demektir. Ben bin yıl yaşasam ve etimin yalnız bir lokmacığı kalsa bile, o gün gördüğümü unutmayacağım. Eğer insan gökteki cennetini kendisi seçseydi –Ki böyle olması gerek, çünkü cennet bu demektir!– yaradana şöyle derdim ben: ‘Tanrım, bırak benim cennetim frenküzümleri ve bayraklarla süslü bir Girit olsun ve Prens Yorgos’un Girit’e ayak bastığı an sonsuza dek sürsün.’”</p>
		<p>Zorba yine sustu. Bıyığını burdu, bir bardağı ağzına kadar buzlu suyla doldurdu, bir solukta içti.</p>
		<p>“Girit’e ne oldu Zorba? Söylesene!”</p>
		<p>Zorba yine sertleşerek, “Çene mi çalacağız?” dedi. “Yahu, ben sana diyorum ki, bu dünya sır dünyasıdır, insan da büyük bir canavar! Büyük canavar ve büyük Tanrı. Adı Yorgaros olan ve benimle birlikte Makedonya’dan gelip çok büyük işler ve çok büyük bir ün yapmış, pis bir domuz olan cani bir komitacı ağlıyordu. ‘Ne ağlıyorsun ulan be domuz?’ dedim. Fakat o üzerime atıldı, ha babam beni öpüp küçük bir çocuk gibi ağlamasını sürdürdü. Sonra bu alçak herif kemerini çıkardı. Öldürdüğü kişilerden ve bastığı evlerden çaldığı altın liraları çıkarıp avuç avuç havaya fırlattı. Anladın mı patron? Özgürlük bu demektir!”</p>
		<p>Kalktım, temiz hava almak için güverteye çıktım.</p>
		<p>“Özgürlük bu demektir!” diye düşündüm. Bir hastalığa yakalanıp altın liralar toplayacak, sonra da birden hastalığını yenip bütün varını yoğunu havaya savuracaksın.</p>
		<p>Hastalığın birinden kurtulup daha büyük başka birine tutulasın... Fakat, bu da tutsaklık değil midir acaba? İnsan, soyu için, Tanrı için, kendini bir düşünce uğruna feda mı etmelidir?</p>
		<p>Ya da acaba efendimiz ne kadar yüksekteyse, tutsaklık zincirimiz de o kadar uzuyor ve o zaman çok geniş bir harmanın içinde sıçrayıp oynuyor, sonra ucunu bulamadan ölüyoruz, bunun adına da özgürlük mü demişiz yoksa?</p>
		<p>Kumlu kıyımıza öğleden sonra vardık. Beyaz, ince elenmiş bir kum, hâlâ çiçekli olan acı defneler, incir ve keçiboynuzu ağaçlarıyla daha ileride, sağdaki ağaçsız küçük bir dağ, bana, bir kadının tersine çevrilmiş yüzü gibi geliyordu; bu kadının çene altından, yani boynundan siyah kahverengi linyit damarları geçmekteydi.</p>
		<p>Yağmur sonrası bir rüzgâr esiyor, kabarık bulutlar hızla geçiyor, toprağı gölgeleyerek yumuşatıyorlardı. Güneş saklanıp açılıyor, toprak canlı ve bereketli bir yüz gibi aydınlanıp kararıyordu.</p>
		<p>Bir an için kumsalda durup baktım. Kutsal yalnızlık öldürücü, ama hâlâ göz kamaştırıcı bir biçimde bir çöl gibi önüme serildi. Dilber Budist şarkısı topraktan yükseldi, içimi sardı:</p>
		<p>“Sonunda ne zaman yalnız başıma, arkadaşsız ve sırf her şeyin düş olduğu gerçeğiyle birlikte ıssızlığa çekileceğim? Vücudumun hastalıktan, cinayetten, ihtiyarlık ve ölümden başka bir şey olmadığını görerek özgür, korkusuz, baştan başa sevinç içinde ormana ne zaman çekileceğim? Ne zaman? Ne zaman?”</p>
		<p>Zorba, santuru koltuğunda, arkamdan geliyordu.</p>
		<p>Heyecanımı gizlemek için elimi, kadının ters çevrili yüzüne uzatarak, “İşte linyit!” dedim.</p>
		<p>Ama Zorba kaşlarını çattı, bakmadan, “Başka sefere patron,” dedi, “önce şu toprak dursun bakalım. Hâlâ sallanıyor şeytan alasıca, hâlâ sallanıyor namussuz. Güverte gibi. Köye çabuk gidelim.” Bunları söyledikten sonra pergelleri açtı.</p>
		<p>Fellah veletleri gibi güneşten yanmış, çıplak ayaklı iki köylü çocuğu koşup valizleri yüklendiler. Mavi gözlü bir gümrük memuru, daire işlevi gören bir barakanın önünde nargile içiyordu. Yan yan bize baktı, valizlere bıkkın bir bakış attı. Bir ara sandalyesinde sallanıp kalkacak oldu, ama üşendi. Neden sonra marpucu kaldırdı, mahmur mahmur, “Hoş geldiniz!” dedi.</p>
		<p>Köylü çocuklarından biri arkamdan geldi; zeytin gibi kapkara gözlerini oynatarak alaycı bir tavırla, “Giritli değil. Eski Yunanistanlıdır,” dedi, “üşeniyor!”</p>
		<p>“Peki, Giritliler üşenmezler mi yani?”</p>
		<p>“Üşenirler, üşenirler ama, başka türlü.”</p>
		<p>“Köy uzak mı?”</p>
		<p>“Yok canım! Bir kurşun atımı ötede. Nah, şu bahçelerin arkasında, derede. İyi köydür patron. Tanrı’nın bereketine sahiptir. Keçiboynuzları, hardal otları, zeytinyağı, şarap. Şu öteki kumsalda da Girit’in en körpe hıyarları, domatesleri, patlıcanları, karpuzları yetişir. Arabistan’dan gelen rüzgâr onları büyütür; geceleyin bostanda yatsan, ‘Krr, krr, krr!’ diye büyüdüklerini duyarsın.”</p>
		<p>Zorba önde gidiyor ve başı hâlâ döndüğü için yalpalıyordu.</p>
		<p>“Dayan Zorba!” diye bağırdım. “Ormanı tuttuk, korkma!”</p>
		<p>Hızlı yürüyorduk. Toprak, kum, çakılla karışıktı; orada burada bir ılgın ağacı, bir küme hasırotu ve zehirli sütleğenler vardı. Ağır bir hava. Bulutlar hep alçalıyor, hava ağırlaşıyordu.</p>
		<p>Büyük bir incir ağacının yanından geçiyorduk; gövdesi, birbirine dolanmış iki kol gibiydi. İhtiyarlıktan çürümeye başlamıştı. Valizleri taşıyan çocuklardan biri durdu, çenesini kaldırdı; ihtiyar ağacı göstererek, “<em>Arhont</em> kızının inciri!” dedi.</p>
		<p>Durdum. Bu Girit toprağında her taşın, her ağacın trajik bir tarihi vardır.</p>
		<p>“<em>Arhont</em> kızının mı? Neden?”</p>
		<p>“Dedemin zamanında bir <em>arhont</em>’un kızı, genç bir çobanı sevmişti. Ama babası çocuğu istemiyordu; <em>arhont</em> kızı ağlıyor, bağırıyor, kendini öldürmeye kalkıyordu; ama ihtiyar, bildiğinden şaşmıyordu. Ta ki, bir akşam iki âşık ortadan yok oluverdi. Bir gün, iki gün, üç gün, bir hafta onları aradılar, yook! Ama mevsim yaz olduğu için çabuk koktular. Kokuyu izleyerek onları bir incir ağacının altında çürümüş ve birbirine sarılmış bir halde buldular. Anladın mı? Kokudan buldular onları.”</p>
		<p>Çocuk, “Püf, püf!” diyerek katılırcasına güldü.</p>
		<p>Köyün gürültüsü duyuldu; köpekler havlamaya başladı, kadınlar çığlık atıyor, horozlar havanın değişeceğini haber veriyordu. Havada, rakı kazanlarından çıkan bir cibre kokusu vardı.</p>
		<p>İki çocuk, “İşte köy!” diye bağırıp tabanları yağladılar.</p>
		<p>Kum tepesinin dönemeç yerinde, derenin yamacına asılmış gibi duran küçük köy göründü. Kireçle boyanmış taraçalı, basık evler birbirine yapışık gibiydi ve açık pencerelerinin oluşturduğu siyah noktalarla taşlar arasına sıkışmış, ak saçlı başlara benziyorlardı.</p>
		<p>Zorba’nın yanına gidip alçak sesle uyardım onu:</p>
		<p>“Aklını başına topla Zorba! Köye girdiğimiz şu anda gerektiği gibi davranmalısın. Ne mal olduğumuzu çakmasınlar. Zorba! Ağırbaşlı işadamları gibi duralım; ben patron, sen de işçi başı olarak! Şunu bil ki, Giritlilerin şakası yoktur; gözleri seni bir kez yakaladı mı, hemen kusurunu bulup bir lakap takıverirler ve bir daha bundan kurtulamazsın; ondan sonra kuyruğuna teneke bağlanmış köpek gibi gidersin.”</p>
		<p>Zorba, bıyıklarını avuçlayıp düşünmeye başladı. Sonunda, “Ben sana bir şey söyleyeyim mi patron?” dedi. “Eğer burada bir dul varsa korkma, ama yoksa...”</p>
		<p>O anda, köyün giriş yerinde bir Çingene karısı, paçavralar içinde, elini uzatarak koştu. Güneşten yanmıştı. Pislik içindeydi. Küçük, siyah bir bıyığı vardı. Zorba’ya, “Ey <em>kubaros</em><a class="si-noteref epub-type_noteref" href="#f9" id="backlink-9">9</a>!” diye bağırdı. “Ey <em>kubaros</em>! Senin ruhun var mı?”</p>
		<p>Zorba durdu ve çok ağırbaşlı bir tavırla, “Var,” dedi.</p>
		<p>“Öyleyse, bana beş drahmi ver!”</p>
		<p>Zorba koynundan, meşinden yapılmış, külüstür bir cüzdan çıkardı.</p>
		<p>“Al!” dedi ve soluk dudakları güldü. Sonra bana döndü.</p>
		<p>“Bakıyorum, burada müthiş ucuzluk var!” dedi. “Ruhun fiyatı beş drahmi.”</p>
		<p>Köyün köpekleri üzerimize saldırdı, kadınlar damlara çıktı, çocuklar yuhalarla ardımıza düştü; bazıları havlıyor, bazıları otomobil kornası gibi ötüyor, bazıları ise önümüze geçerek şaşkınlıktan büyümüş gözlerle bize bakıyorlardı.</p>
		<p>Köyün meydanına vardık. Çok yüksek iki kavak; çevrelerinde kabaca doğranmış çitler ve karşıda geniş, eski boyalı tabelasıyla kahvehane:</p>
		<blockquote class="text">
			<p>Namus Kasabı ve Kahvehanesi</p>
		</blockquote>
		<p>Zorba sordu:</p>
		<p>“Neden gülüyorsun, patron?”</p>
		<p>Daha yanıt verecek vakit bulamadan kasap ve kahvehane’nin kapısından mavi püsküllü, kırmızı kuşaklı, beş-altı yarma fırladı.</p>
		<p>“Hoş geldiniz <em>kubaros</em>’çuklarımız!” diye bağırdılar. “Buyrun, bir rakı için! Daha yeni çıktı kazandan, sıcak sıcaktır.”</p>
		<p>Zorba dilini şapırdattı. Bana bakıp göz kırptı:</p>
		<p>“Ne dersin patron? Birer tek atar mıyız?”</p>
		<p>İçtik, gırtlağımız yandı. Eline çabuk, ihtiyar kahveci-kasap, bize sandalye getirdi.</p>
		<p>Ben ev sordum. Biri bağırdı:</p>
		<p>“Madam Ortans’a gidin!”</p>
		<p>“Fransız mı bu?” dedim. Şaşırmıştım.</p>
		<p>“Şeytan bilir orasını artık,” dedi. “Feleğin çemberinden pek çok kez geçmiş. Şimdi ihtiyarladığı için de son çemberin içinde kalıp burada han açtı.”</p>
		<p>Bir çocuk söze karıştı:</p>
		<p>“Karamela da satıyor.”</p>
		<p>Bir başka çocuk bağırdı:</p>
		<p>“Unlanıp boyanıyor da! Boynuna bir kurdele sarıyor. Bir de papağanı var.”</p>
		<p>Zorba sordu:</p>
		<p>“Dul mu? Dul mu?”</p>
		<p>Kimseden bir karşılık alamayınca amansız bir istekle bir daha sordu:</p>
		<p>“Dul mu?”</p>
		<p>Kahveci kırlaşmış, sık sakalını avuçladı:</p>
		<p>“Burada kaç kıl var <em>kubaros</em>?” dedi. “Eh, işte o da o kadar erkekten dul kalmıştır. Şimdi anladın mı?”</p>
		<p>“Anladım,” dedi Zorba.</p>
		<p>Ve dudaklarını yaladı.</p>
		<p>Keyfi yerinde olan bir ihtiyar bağırdı:</p>
		<p>“Seni de dul bırakabilir, dikkatli ol <em>kubaros</em>!”</p>
		<p>Ve hepsi birden kahkahayı bastılar.</p>
		<p>Kahveci, ısmarlanmış şeylerle dolu bir tepsiyle yeniden göründü: arpa ekmeği, taze peynir, ahlat. Kahveci bağırdı:</p>
		<p>“Ulan, adamları rahat bırakın be! Yok madamlar, yok bilmem neler! Evimde yatacaklar işte!”</p>
		<p>İhtiyar, “Onları ben alacağım, Kondomanolios,” dedi. “Benim çocuklarım yok, evim büyük, yer var.”</p>
		<p>Kahveci, ihtiyarın kulağına eğilerek bağırdı:</p>
		<p>“Kusura bakma <em>Barba</em><a class="si-noteref epub-type_noteref" href="#f10" id="backlink-10">10</a> Anagnosti, önce ben söyledim.”</p>
		<p><em>Barba</em> Anagnosti, “Sen birini al,” dedi. “İhtiyarı ben alırım.”</p>
		<p>Zorba, bakışlarını sertleştirip sordu:</p>
		<p>“Hangi ihtiyarı?”</p>
		<p>Ben, daha çok sertleşmesin diye Zorba’yı yatıştırmaya çalışarak, “Biz ayrılmayız,” dedim, “ayrılmayız. Madam Ortans’a gideceğiz.”</p>
		<p>“Hoş geldiniz! Hoş geldiniz!”</p>
		<p>Kısa boylu, tombul, saçları karşıdan keten renkte görünen, çenesinde, üzeri domuz kıllarını andıran kıllarla örtülü bir ben bulunan, çarpık bacaklı bir kadıncağız kolları açık halde kavakların altında göründü. Boynunda kırmızı kadifeden bir kurdele vardı, soluk yanakları, açık mor renkte bir pudrayla sıvanmıştı. Alnından oynak bir zülüf fırlıyor ve ister istemez “Küçük Kartal”ı oynayan ihtiyar Sarah Bernhardt’a benziyordu.</p>
		<p>“Hoş bulduk, Madam Ortans!” diye karşılık vererek, ani bir neşeye kapılmış gibi elini öpmek istedim.</p>
		<p>Hayat, gözümün önünden masal gibi, Shakespeare’in bir komedisi, diyelim <em>Fırtına</em>’sı gibi şimşek hızıyla geçti. Biz, hayalî bir gemi batışından ıslak ıslak karaya çıkmış, şaşkınlık verici kıyıları keşfediyor ve ülkenin canlılarını resmî biçimde selamlıyorduk. Bu Madam Ortans da bana, binlerce yıl önce bu kumsalın üzerine yarı çürük, parfümlü ve neşeli bir halde düşmüş, adanın kraliçesi olan, bir çeşit bıyıklı ve cilalı kocakarıyı hatırlatıyordu. Arkada ise, çok başlı, sırf pislik, kıl ve keyiften oluşmuş Kaliban, yani halk, kınayarak ona bakmaktaydı.</p>
		<p>Tebdili-kıyafet giyinmiş prens olan Zorba da, uzak denizlerde bir yerde savaşmış, yenmiş, yenilmiş, bokaportoları açılmış, direkleri kırılmış, yelkenleri yırtılmış, şimdi de pudralarla kalafatladığı çatlaklarla dolu bir halde bu kıyıya çıkmış bekleyen eski gemiye, bir arkadaşımız gibi patlak gözleriyle süzerek bakıyordu. Bu gemi garanti Zorba’yı, o kırk yerinden yaralanmış kaptanı beklemekteydi. Ben de, bu iki tiyatro sanatçısının, sonunda Girit’in bu düz sahneli, kabaca boyanmış görünümü içinde tatlı tatlı kavuşmalarını görerek seviniyordum.</p>
		<p>İhtiyar aşk tiyatrocusu kadının önünde eğilerek, “İki yatak, Madam Ortans!” dedi. “Tahtakurusuz iki yatak!”</p>
		<p>O, çok eski bir şantözün baştan çıkarıcı tavrıyla süzgün süzgün bana bakarak karşılık verdi:</p>
		<p>“Tahtakurusu yok! Yok!..”</p>
		<p>Kaliban’ın alaycı ağızları bağırdılar:</p>
		<p>“Var! Var!”</p>
		<p>Başaktris, kalın, beyaz çoraplı, tombul bacağını taşlara vurarak inat etmekteydi:</p>
		<p>“Yok! Yok!”</p>
		<p>Ayağında tabansız, üzeri ipekli ve koket, birer fiyonk taşıyan iskarpinleri vardı.</p>
		<p>Kaliban yine kahkahalar atarak bağırdı:</p>
		<p>“Hay yok olasın, Primadonna! Şeytan alsın seni!”</p>
		<p>Fakat Madam Ortans, artık ağırbaşlı, onurlu, önümüzde yürüyor ve bize yolu açıyordu. Üstü başı pudra ve ucuz sabun kokmaktaydı.</p>
		<p>Zorba arkasından gidiyor, bakışlarıyla onu yiyordu. Bana göz kırparak, “Bak şuna be!” dedi. “Ördek gibi yürüyor namussuz! Nasıl sallanıyor! Plaf, plaf! Kuyrukları yağ bağlamış koyunlar gibi!..”</p>
		<p>Birkaç iri damla düştü, gökyüzü karardı. Dağda beyaz şimşekler çakıyordu. Keçi kılından yapılmış büyük kaputlarıyla ufacık kızlar evlerinin keçi ve koyunlarını otlatmaktan dönüyorlardı. Ocağın önünde çömelmiş kadınlar akşam ateşini yakıyordu.</p>
		<p>Zorba sinirli sinirli bıyığını ısırdı; yalnız, Madam’ın sallanan sağrılarına aç gözlerle bakmaktaydı. Bir ara içini çekerek mırıldandı:</p>
		<p>“Hımm! Lanet olsun hayata be! Sonu yok namussuzun!”</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f7"><a class="si-backref" href="#backlink-7">7</a><span class="si-footnote-text">. Eski Grek cumhuriyetlerinde başyargıç. (Ç.N.)</span></div>
		<div class="si-footnote html5_aside epub-type_footnote" id="f8"><a class="si-backref" href="#backlink-8">8</a><span class="si-footnote-text">. Girit’in en yüksek dağı İda’ya halk arasında verilen ad. (Ç.N.)</span></div>
		<div class="si-footnote html5_aside epub-type_footnote" id="f9"><a class="si-backref" href="#backlink-9">9</a><span class="si-footnote-text">. Sağdıç, arkadaş, ahbap anlamlarına gelir. (Ç.N.)</span></div>
		<div class="si-footnote html5_aside epub-type_footnote" id="f10"><a class="si-backref" href="#backlink-10">10</a><span class="si-footnote-text">. “Amca” ve “dayı” demektir. (Ç.N.)</span></div>
	</div>
</body>
</html>