<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Zorba</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div class="html5_section">
		<h1>15</h1>
		<p>O gün, karşı Arabistan çöllerinden çıkıp Akdeniz’den geçip gelen kızgın bir lodos vardı. İnce kum bulutları havada dolanıyor, insanların gırtlağına, ta içine kadar giriyordu. İnsanın dişleri gıcırdıyor, boğazı yanıyordu. Kuma bulanmadan bir parça ekmek yiyebilmek için pencerelerle kapılar sıkı sıkıya kapatılmıştı.</p>
		<p>Bir boğulmaydı bu. Ağaçların tomurcuklandığı bu içeri kapanma günlerinde, beni de ilkbaharın sabırsızlığı sarmıştı. Bir halsizlik, göğsümde bir sıkışıklık, bütün vücudumda bir karıncalanma, basit, büyük ve başka bir mutluluğa karşı bir özlem... Özlem mi, yoksa hatırlama mı? Hiç kuşkum yok, salgılarıyla sarılmış tırtıllar da, sırtlarında iki yara gibi kanatlarının açıldığını duyarken tomurcukların kabardığı bugünlerde aynı şehveti, aynı acıyı duyarlar.</p>
		<p>Üç-dört bin yıl sonra toprak altından hırçın, çölleşmiş dağlar çıkan ve Girit’in sevimli güneşinde ısınan küçük Minos kentine kadar üç saat yürümek üzere, dağın taşlı patikasını tuttum. Kendi kendime, “Belki yürümekle yorulur da, ilkbaharın baskısından kurtulurum,” diye düşünüyordum.</p>
		<p>Çok sert gri taşlar, ışık saçan çıplaklıklar; benim hoşuma giden, romantik, tatlı yeşillikleri olmayan dağlar... Aşırı ışıktan kör olmuş sarı, yusyuvarlak gözlü bir baykuş, bir taşın üstüne ciddi, güzel ve bir sır gibi tünemişti. Beni duymasın diye yere pek hafif basıyordum, ama o kulak kesilmişti; korktu, taşların arasında körü körüne uçarak kayboldu.</p>
		<p>Hava yabankekiği kokuyordu; devedikenleri, dikenlerinin arasından ilk sarı ve canlı çiçeklerini açmışlardı bile...</p>
		<p>Küçük, ıssız kente vardığımda şaştım kaldım. Öğleüzeri olmalıydı, güneş dikine iniyor ve yıkıntıları boğuyordu. Eski ve ıssız kentlerde bu saat tehlikelidir. Hava, sesler ve ruhlarla dolu olur. Bir dal gıcırdasa, bir kertenkele sürünse, bir bulut geçip gölgesini düşürürse paniğe kapılır insan. Mezar da, ölüler de, bastığımız her karış toprak da ses verir, bastığımız her karış toprakta bağırırlar.</p>
		<p>Bol ışık içinde, gözüm yavaş yavaş alışıyordu. Artık bu yıkıntılar arasında insan elinin izlerini görebiliyordum. Parlak taşlarla döşenmiş iki geniş yol ve onların sağında solunda dar, dolambaçlı sokaklar. Tam ortada, yuvarlak bir agora ve tam onun yanında halkın toplandığı alan. Onun yanında da demokratik bir düzen içinde çift sütunlu, geniş taş merdivenli ve dar, uzun depolarıyla kral sarayı...</p>
		<p>Kentin göbeğinde de, taşların insan ayakları tarafından en çok aşınmış oldukları yerde, taşmış açık göğüsleri ve kollarında kutsal yılanlarıyla Ana Tanrıça’nın tapınağı.</p>
		<p>Her yanda küçük küçük dükkânlar: yağhaneler, demirciler, marangoz dükkânları, çakmakçılar. Ustaca kurulmuş, güvenlik içinde ve iyi yönetilmiş bir karınca yuvası... Karıncalar, bundan binlerce yıl önce kaçmış. Dükkânın birinde bir sanatçı, çok damarlı bir taş üzerinde, parlak bir sanat yapıtı olan bir testiyi işliyordu, ama bitirmeye vakit bulamadı. Kalem elinden düştü ve binlerce yıl sonra bitmemiş olan yapıtın yanında bulundu.</p>
		<p>Ölümsüz, boş, sonu gelmez sorular: Neden? Niçin? Yeniden yükselip insanın yüreğini zehirliyor bunlar; üzerinde sanatçının sevinçli ve güvenli öfkesinin kırılmış olduğu, yarım kalmış testi insana zehir içiriyor.</p>
		<p>Birden, güneşte yanmış, dizleri simsiyah, kıvırcık saçlarında, sarık gibi saçaklı bir mendil bulunan bir çoban çocuğu, yıkılmış sarayın yanındaki bir taşın üzerinde beliriverdi.</p>
		<p>“Ee, sağdıç,” diye bağırdı, “sağdıççığım!”</p>
		<p>Yalnız kalmak istediğim için duymamış gibi yaptım. Ama, çoban çocuğu alaycı bir sesle güldü:</p>
		<p>“Ee, duymamış gibi yapıyorsun! Bir sigaran var mı sağdıç? Çünkü, canım sıkılıyor benim bu ıssız yerde...”</p>
		<p>Son sözleri öyle acı söyledi ki, ona yürekten acıdım. Sigaram yoktu, para vermek istedim ama, çoban çocuğu kızdı.</p>
		<p>“Batsın o para dediğin şey!” diye bağırdı. “Ne yapayım ben parayı! Ben sana sıkılıyorum diyorum. Bir sigara versene!”</p>
		<p>Ben, umutsuzca, “Hiç sigaram yok,” dedim.</p>
		<p>Çoban çocuğu sopasını taşlara hızla vurarak zıvanadan çıkmış bir halde bağırdı:</p>
		<p>“Yok ha! Yok! Peki, ceplerinde ne var öyle? Ceplerin dolu!”</p>
		<p>Cebimde ne varsa birer birer çıkararak yanıtladım onu:</p>
		<p>“Bir kitap, bir mendil, kâğıt, kalem, bir çakı!.. Sana çakıyı vereyim mi?”</p>
		<p>“Benim var, hepsi var. Ekmek de, peynir de, zeytin de, bıçak da; çizmelerim için biz ve deri de, bir susak su da, hepsi, hepsi var! Ama, sigaram olmayınca, hiçbir şeyim yok demektir! Peki, sen bu yıkıntılarda ne arıyorsun?”</p>
		<p>“Eski yapıtlara bakıyorum.”</p>
		<p>“Ne anlıyorsun bunlardan?”</p>
		<p>“Hiç!”</p>
		<p>“Ben de hiç! Onlar öldü, biz yaşıyoruz; haydi uğurlar ola!”</p>
		<p>Sanki buranın cini oymuş gibi beni kovuyordu. Boyun eğerek, “Gidiyorum!” dedim.</p>
		<p>Keçiyolunu gerisingeri yürümeye başladım; bir ara dönünce canı sıkılan çoban çocuğunu hâlâ taşın üstünde dikilir halde gördüm; siyah mendilden dışarı çıkan kıvırcık saçları, güçlü lodosta dalgalanıyordu. Işık, alnından ayaklarına kadar, bronzdan bir güzel delikanlı heykelinin üzerine dökülüyormuş gibi akmaktaydı. Şimdi çoban, sopasını omuzlarına almış, ıslık çalıyordu.</p>
		<p>Başka bir yolu tutarak kıyıya doğru inmeye başladım. Sıcak bir yel, yakın bahçelerden aldığı güzel kokuları bana kadar ulaştırıyordu. Toprak kokuyor, deniz gülüyordu; gökyüzü mavi ve çelik gibi parlaktı.</p>
		<p>Kış, vücudumuzu da, ruhumuzu da buruşturuyor; gelen sıcakla göğsümüz genişliyordu. Yürürken, gökyüzünden kulağıma boğuk sesler geldi. Başımı kaldırdım. Çocukluğumdan beri yüreğimi ağzıma getiren o görüntüyü yeniden gördüm: turnaları. Daha sıcak bir ülkede kışı geçirmiş, geri dönen, gökyüzüne askerî bir düzende yayılmış turnaları. Tıpkı o efsanedeki gibi: kanatlarının üzerinde ve bir deri bir kemik kalmış gövdelerinin oyuklarında kırlangıçları taşıyan turnaları...</p>
		<p>Mevsimlerin değişmez dönüşümü, dönen dünyanın çarkı, güneş tarafından birbiri arkasınca aydınlatılan toprağın dört ayrı yüzü, kaçan ve bizim de kendisiyle birlikte kaçtığımız hayat, göğsümü yine heyecanla doldurdu. Turnaların sesiyle içimde, bu hayatın her insan için bir tanecik olduğu, başkasının var olmadığı, neyin tadını çıkarabileceksen burada çıkaracağın, bunun çabucak gelip geçtiği ve ölümsüzlük içinde insana bir fırsatın daha verilmeyeceği yolundaki korkunç önsezi yeniden yankılandı içimde.</p>
		<p>Bu amansız, amansız olduğu kadar da şefkat dolu uyarıyı duyan insan yüreği, zayıflıkları, anlamsızlıkları yenmek, tembelliğin ve yararsız büyük umutların üstesinden gelmek ve sonsuza kaçan her saniyeyi yakalamak kararı alır.</p>
		<p>İnsanın kafasında büyük örnekler canlanır; hiç olduğunu, hayatının küçük sevinçler, büyük değersiz konuşmalar içinde geçtiğini açıkça görür. “Ayıp! Ayıp!” diye bağırır, dudaklarını kanatır.</p>
		<p>Turnalar gökyüzünden geçti, kuzeye doğru kayboldular, ama hâlâ kısık kısık ötüyor ve durmadan bir şakağımın yönünden ötekine geçiyorlardı.</p>
		<p>Denize vardım; kıyıdan kıyıdan aceleyle yürüyordum. Deniz kıyısında yalnız başına yürümek güçtür; her dalga ve gökteki her kuş bağırıp insana borcunu hatırlatır. Başkalarıyla yürürken güler, konuşur, tartışırsın; gürültü olur, dalgalarla kuşların ne dediğini duymazsın; belki de o zaman hiçbir şey söylemiyorlardır. Sizin bir söz kalabalığının içinden geçmekte olduğunuzu görüp, susarlar.</p>
		<p>Çakılların üzerine uzanıp gözlerimi yumdum. Acaba hayat nedir, diye düşünüyordum ve onunla deniz, bulutlar, kokular arasında ne gibi gizli bir ilgi vardır? Sanki o da, deniz; bulut ve kokuymuş gibi...</p>
		<p>Kalktım, yine yürümeye başladım. Karar vermiştim. Ama ne kararı? Bilmiyordum.</p>
		<p>Birden arkamda bir ses duydum:</p>
		<p>“Hayırlısıyla nereye patron, manastıra mı?”</p>
		<p>Döndüm. Kambur, kısa boylu, tıknaz, elinde değneği olmayan, saçlarında siyah kıvrılmış mendiliyle bir ihtiyar, gülümseyerek bana elini sallıyordu. Ardından yaşlı karısı, onun arkasından da esmer, vahşi bakışlı, beyaz atkılı kızı gelmekteydi. İhtiyar yine sordu:</p>
		<p>“Manastıra mı?”</p>
		<p>Ben de, birden oraya doğru gitmeye karar vermiş olduğumu anladım; deniz kıyısındaki Küçük Kadın Manastırı’na aylardır gitmek istiyordum, olmuyordu! Şimdi birdenbire kendiliğimden bu kararı vermiştim.</p>
		<p>“Manastıra,” diye karşılık verdim. “Meryem’in ‘Selamlar’ını duymaya.”</p>
		<p>“Onun hayırduaları yardımcınız olsun!”</p>
		<p>Adımlarını açıp bana yetişti.</p>
		<p>“Kömürle ilgili şirket dedikleri sen misin?”</p>
		<p>“Benim.”</p>
		<p>“Eeeh. İyi kazançlar versin Meryem Ana! Köye büyük bir iyilikte bulunuyorsun. Yoksul aile sahiplerine ekmek veriyorsun, sağ olasın!..”</p>
		<p>Arsız ihtiyar, işlerin kötü gittiğini sezmiş olmalı ki, biraz sonra da, avutucu seslerle şöyle dedi:</p>
		<p>“Bir şey kazanmasan da oğlum, aldırma! Yine kazançlı çıkarsın, ruhun Cennet’e gider...”</p>
		<p>“Ben de onu istiyorum babacığım...”</p>
		<p>“Ben pek yazı mazı bilmem ama, bir kere kilisede İsa’nın bir sözünü duydum. Bu söz beynime işlendi, artık çıkamıyor: ‘Neyin var, neyin yoksa satıp sav ve Büyük İnci’yi al.’ Büyük İnci nedir? Ruhun kurtuluşudur oğlum. Sen Büyük İnci’ye doğru gidiyorsun patron...”</p>
		<p>Büyük İnci! Kaç kez karanlıkta, büyük bir gözyaşı damlası gibi kafamda parlamıştır?</p>
		<p>Biz iki erkek önde, kollarını kavuşturmuş olan kadınlar arkada, ilerliyorduk. Ara sıra da, zeytinlerin çiçek açıp açmayacağı, yağmur yağıp arpaların olgunlaşıp olgunlaşmayacağı yolunda bir-iki söz etmekteydik. Belli ki, ikimizin de karnı acıkmıştı, çünkü sözü yemeklere getirmiştik ve artık bu konuyu değiştirmek istemiyorduk.</p>
		<p>“En çok sevdiğin yemek hangisidir babacığım?”</p>
		<p>“Hepsi, hepsi oğlum. Şu yemek iyidir, öbürü kötüdür demek büyük günahtır.”</p>
		<p>“Neden? Bir seçme yapamaz mıyız?”</p>
		<p>“Hayır efendim, yapamayız.”</p>
		<p>“Ama neden?”</p>
		<p>“Çünkü aç olan başka insanlar var.”</p>
		<p>Utanarak sustum. Yüreğim bu kadar incelik ve acıma gücüne hiçbir zaman ulaşamamıştı benim.</p>
		<p>Manastırın, kadın gülüşü gibi sevinçli ve şakrak, küçük kampanası duyuldu. İhtiyar, istavroz çıkardı.</p>
		<p>“Büyük Merhametli Kesilmiş Kadın yardımcımız olsun!” diye mırıldandı. “Boynunda bir bıçak yarası vardır ve oradan kan akar. Korsanlar zamanında...”</p>
		<p>Ve ihtiyar, sanki gerçek bir kadın, kovalanan bir göçmen kızıymış da, dinsizler, Agarinler tarafından bıçaklanarak, Doğu’dan çocuğuyla birlikte gelmişmiş gibi, Meryem’in acılarını anlatmaya başladı.</p>
		<p>“Yılda bir kez yarasından gerçek, siyah bir kan akar. Hatırlarım, bir kere onun yortusunda ben, daha bıyığı terlememiş bir delikanlıydım. Bütün yöre köylerden, onun rahmetine sığınmak için gelmiştik. On beş ağustostu. Biz erkekler avluda, kadınlar içerde uyumak üzere uzandık. Ben uykumda –Büyüksün sen Tanrım!– Meryem’in bağırdığını duydum. Fırlayıp kalktım, tasvirine koştum, elimi boynuna uzattım, ne göreyim? Parmaklarım kan içinde kalmıştı.”</p>
		<p>İhtiyar, istavroz çıkardı; geriye döndü, kadınları görünce onlara acıdı:</p>
		<p>“Yürüyün kadınlar!” diye bağırdı. “Varıyoruz!”</p>
		<p>Sonra sesini alçalttı:</p>
		<p>“Daha evli değildim. Yüzükoyun kapandım ve bu yalancı dünyayı bırakıp keşiş olmaya karar verdim...”</p>
		<p>Güldü.</p>
		<p>“Neden gülüyorsun baba?”</p>
		<p>“Gülünmeyecek gibi mi oğlum? Aynı gün panayırda şeytan, kadın kılığına girip önüme dikildi. İşte oydu.”</p>
		<p>Bakmadan, parmağıyla arkaya doğru bir işaret yaparak bana sessizce bizi izleyen ihtiyar kadını gösterdi:</p>
		<p>“Şimdi bakma,” dedi, “dokunmaya iğrenirsin. O zaman, balık gibi, fıkırdağın tekiydi namussuz! Adıyla sanıyla Kaytankaş idi. Ama şimdi... Batsın bu dünya! Nerde o kaşlar? Cehennem olup yolundular!”</p>
		<p>İhtiyar kadın, bir ara arkamızda, bağlanmış, ısırgan bir köpek gibi homurdandı, fakat bir şey söylemedi.</p>
		<p>İhtiyar adam, elini uzatarak, “İşte manastır!” dedi.</p>
		<p>Denizin öbür ucundaki iki büyük kayanın arasına sıkışmış olan küçük manastır, birden bembeyaz parlayıverdi. Kilisenin ortasında kireçle badanalanmış, yusyuvarlak, duru, küçük kubbesi, kadın göğsüne benziyordu. Mavi boyalı kapılarıyla beş-altı hücre ve avluda, büyük mumları andıran üç büyük kavak ağacı, yanındaki çitte çiçek açmış, kalın firavunincirleri...</p>
		<p>Adımlarımızı sıklaştırdık, tapınağın açık duran küçük penceresinden melodik ilahiler duyuldu. Tuzlu rüzgâr aselbent koktu. Çapraz dış kapı, ardına kadar açık olduğu için beyaz ve siyah deniz çakıllarıyla örtülü avlunun çevresi tertemiz uzanıyordu. Sağda sola, duvarlar boyunca nane, merzengüş ve fesleğen dikili, sıra sıra saksılar vardı.</p>
		<p>Sessizlik, hoşluk... Güneş batıyor ve kireçli duvarlar pembeleşiyordu.</p>
		<p>Sıcak ve loş olan küçük kilise mum kokuyordu; erkeklerle kadınlar günlük dumanları arasında gidip geliyor; siyah cüppelerine sıkı sıkıya sarılmış beş-altı rahibe, tatlı sesleriyle “Güçlülerin Güçlüsü”nü okuyorlar. Her tapınma hareketlerinde cüppelerinin hışırtısı bir tüy yığınıymış gibi duyuluyordu.</p>
		<p>“Bakire Meryem’e Selamlar” ilahisini yıllardan beri dinlememiştim. İlkgençlik isyanım sırasında, kiliselerin önünden kınama ve öfkeyle geçerdim; zamanla yumuşadım. Ara sıra, yortularda, Noel’de, arifelerde, Yeniden Doğuş’ta gider, içimde kalmış çocuğun yeniden doğuşuna sevinirdim. Vahşiler, bir müzik aletinin dinsel amaçlar için kullanılmaz olduğunda, Tanrısal gücünü yitirdiğine ve bizlere uyumlu sesler vermeye başladığına inanırlar. Gençliğimin dinsel coşkuları, zamanla içimde, böyle bir estetik sevince dönüştü.</p>
		<p>Bir köşede durdum; inançlı ellerin aşırı sürtünmesinden, fildişi haline dönüşmüş parlak kanepeye dayandım, zamanın derinliklerinden Bizans ezgilerinin gelişini dinledim:</p>
		<blockquote class="poem">
			<p>“Selam, insan düşüncesi için aşılması güç yükseklik; selam, meleklerin gözüyle bile görülmesi olanaksız derinlik... Selam, gelin olmamış gelin...”</p>
		</blockquote>
		<p>ve rahibeler, başları önde eğiliyor, cüppeleri yine tüyler gibi hışırdıyordu.</p>
		<p>Tüyleri günlük kokan melekler gibi geçiyor, açılmamış zambaklar taşıyarak Meryem’in iyiliklerini ilahiler biçiminde okuyorlardı. Güneş battı, tüylü ve mavi sisler indi. Kendimi dışarıda, avluda nasıl bulduğumu; ihtiyar başrahibe ve daha genççe olan öbür iki rahibeyle büyük kavağın altında nasıl yalnız kaldığımı hatırlamıyorum. Kaşıkla sunulan tatlı, soğuk su, barış dolu söyleşiler geldi arkadan...</p>
		<p>Meryem’in mucizelerinden, linyitten, şimdi, ilkbaharda yumurtlamaya başlayan tavuklardan, sarası tutan Hemşire Evdokia’dan söz açtık. Kilisenin taşları üzerine düşüp balıklar gibi çırpınıyor, köpükler saçıyor, sövüyor ve giysilerini yırtıyormuş.</p>
		<p>Başrahibe içini çekerek onu savundu:</p>
		<p>“Şimdi otuz beş yaşındadır... Lanetli yaş... Güç anlar. Meryem Ana’nın rahmeti ona yardım edecek ve iyileşecektir. On-on beş yıl sonra iyileşir...”</p>
		<p>İçimi çekerek mırıldandım:</p>
		<p>“On-on beş yıl...”</p>
		<p>Baş rahibe, “On-on beş yıl nedir?” dedi. “Ölümsüzlüğü düşünmüyor musunuz?”</p>
		<p>Ses çıkarmadım; geçen her saniyenin sonsuzluk olduğunu biliyordum. Başrahibenin günlük kokan, beyaz ve tombul elini öpüp oradan kaçtım.</p>
		<p>Akşam olmuştu. Birkaç karga hızla yuvalarına dönüyor, baykuşlar yemek için ağaç kovuklarından çıkıyor, salyangozlar, tırtıllar ve fareler bu baykuş tarafından yenmek üzere toprağın dışına vuruyordu.</p>
		<p>Kendi kuyruğunu ısıran esrarengiz yılan kendi çemberi içinde kuşattı beni; toprak can veriyor ve kendi çocuklarının canını alıyordu; sonra yeniden doğruyor ve yine doğurduklarının canını alıyordu.</p>
		<p>Çevreye göz gezdirdim; karanlık basmıştı, ıssızlık vardı. Son köylüler de gittiği için beni kimse görmüyordu. Pabuçlarımı çıkardım, ayaklarımı denize soktum, kumda yuvarlandım. Çıplak vücutla taşlara, suya, havaya dokunmak isteğiyle doluydu içim. Başrahibenin “sonsuzluk” sözü yabani atları yakalayan kement gibi üzerime düştü. Kurtulmak için silkindim; toprakla, denizle, çırılçıplak, göğüs göğse gelmek ve bu sevgili ölümlülerin gerçekten var olduğunu güvenle duymak istiyordum.</p>
		<p>Kendi içimin derinliklerinde bağırdım:</p>
		<p>“Sen varsın ve yapayalnızsın! Ey Toprak, senin son doğan çocuğunum, memeni tutuyor, emiyor ve bırakmıyorum! Benim ancak bir an yaşamama izin veriyorsun, o an meme oluyor ve ben emiyorum!”</p>
		<p>Sanki bu yamyamca “sonsuzluk” sözcüğünün içine düşme tehlikesi geçirmiştim: Daha geçen yıl kendisine doğru onca özlemle eğilip düşmek için ellerim açık, gözlerimi yumduğumu hatırladım.</p>
		<p>İlkokulun birinci sınıfında olduğum zaman, Alfabe’nin okuma parçalarının olduğu ikinci bölümünde bir masal vardı: Bir çocuk kuyuya düşmüş, orada güzeller güzeli bir kent bulmuştu: derin bahçeler, hatırladığıma göre, bal, sütlaç ve oyuncaklar. Heceliyordum ve her hece beni masalın daha derinine gömüyordu. Bir öğleüzeri okul dönüşünde koşarak eve girdim, avlumuzda asmanın altındaki kuyuya eğilip suyun siyah ve parlak yüzüne dalgın dalgın bakıyordum. Güzeller güzeli kenti, evleri, sokakları ve üzüm yüklü bir asmayı görür gibi oldum. Kendimi daha fazla tutamadım, kafamı, kollarımı uzattım, düşmek için ayaklarımla yeri itmeye bile başladım. O anda anam beni gördü, bir çığlık attı, koştu ve güçlükle yetişip belimden yakalayabildi...</p>
		<p>Küçük çocukken kuyuya düşme tehlikesi geçirmiştim. Büyüyünce de “sonsuzluk” sözcüğünün içine düşme tehlikesiyle karşılaştım ve birkaç başka sözcüğün içine daha: “Aşk”, “umut”, “anayurt” ve “Tanrı”. Her yıl kurtulup ilerlediğimi sanıyordum. İlerlemiyor, yalnızca sözcük değiştiriyor ve buna “kurtuluş” diyordum. Şu son zamanlarda da, tam iki yıldır “Buddha” sözcüğüne asıldım kaldım.</p>
		<p>Ama Zorba sağ olsun; “Buddha” son kuyu, son sözcük olacak. Ve ben artık ölene dek kurtulmuş olacağım. Ölene dek mi? Durmadan böyle deriz.</p>
		<p>Silkinip kalktım. Tabandan beynime kadar bütün vücudum mutluydu. Soyundum, denize atladım. Dalgalar gülüyor, ben de onlarla birlikte gülüyordum; oynaşıyorduk. Sonunda yoruldum, sudan çıktım. Gece rüzgârı kuruttu beni. Çok hafif adımlarla yola koyulduğum zaman, büyük bir tehlikeden kurtulmuş ve yine Ana’nın memesini sıkıca yakalayıp emmeye başlamış gibi oldum.</p>
	</div>
	<div class="si-footnotes html5_section epub-type_footnotes">
	</div>
  </body>
</html>