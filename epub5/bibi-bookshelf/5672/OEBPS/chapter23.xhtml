<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Zorba</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div class="html5_section">
		<h1>23</h1>
		<p>Zorba sabaha karşı yatağında doğrularak beni uyandırdı:</p>
		<p>“Uyuyor musun patron?”</p>
		<p>“Ne var Zorba?”</p>
		<p>“Bir düş gördüm. Garip bir düş. Sanırım yakında yolculuk var. Dinle de gül! Burada, limanda bir kasaba kadar büyük bir vapur varmış. Gitmek üzere ötüyormuş. Ben de ona yetişmek için köyden koşuyormuşum; elimde bir papağan varmış. Yetişip vapura tırmanmışım, kaptan gelmiş: ‘Bilet!’ diye bağırmış. ‘Ne kadar?’ diye sorup cebimden bir avuç kâğıt para çıkarmışım. ‘Bin drahmi!’ ‘Bre ama,’ demişim, ‘sekiz yüz olmaz mı?’ ‘Hayır, bin olacak!’ ‘Sekiz yüzden başka param yok, al!’ ‘Binden metelik aşağı olamaz! Yoksa çek git, çabuk!’ O zaman ben de kızmışım: ‘Dinle kaptan,’ demişim, ‘senin iyiliğine söylüyorum, verdiğim şu sekiz yüzü al, yoksa uyanırım, zavallı sen, onlardan da olursun.’”</p>
		<p>Zorba kahkahayı bastı.</p>
		<p>“Ne makine şu insan be! İçine ekmek, şarap, balık, turp koyuyorsun; iç çekmeleri, gülüşler ve düşler çıkıyor. İmalathane! Sanırım beynimizde konuşan bir sinema var.”</p>
		<p>Zorba birden yatağından fırladı. Huzursuz bir halde, “Ama, neden papağan? Ne demek bu? Elimde neden bir papağan vardı? Yoksa...”</p>
		<p>Sözünü bitiremedi; kısa boylu, şeytan gibi kızıl tüylü bir haberci soluk soluğa içeri girdi:</p>
		<p>“Zavallı Madam, Tanrı aşkına doktora haber vermenizi istiyor, çünkü ölüyormuş, ölüyormuş zavallı ve günahı boynunuza olacakmış!”</p>
		<p>Utandım; dulun bizde yarattığı telaş yüzünden, ihtiyar dostumuzu tümden unutmuştuk. Kızıl tüylü herif, konuşuyordu:</p>
		<p>“Ağrıları var kara talihli kadının. O ne öksürük öyle? Bütün han sarsılıyor. Ne eşek öksürüğü be! Kıh kıh!.. Köy sallanıyor.”</p>
		<p>“Sus!” diye bağırdım. “Onun hakkında öyle konuşamazsın!”</p>
		<p>Ve bir parça kâğıt alıp yazdım:</p>
		<p>“Koş, bu mektubu doktora götür. Doktorun kısrağına bindiğini gözlerinle görmeden geri dönme; duydun mu? Marş!..”</p>
		<p>O küçük mektubu kapıp kuşağının içine soktu, bayır yukarı yollandı.</p>
		<p>Zorba kalkmıştı. Konuşmadan, acele giyindi.</p>
		<p>“Bekle, ben de geliyorum,” dedim.</p>
		<p>“Yetişmeliyim,” dedi ve beni beklemeden köyün yolunu tuttu.</p>
		<p>Biraz sonra ben de köye yollandım. Dulun bahçesi bomboştu. Mimitos dayak yemiş köpek gibi büzülmüş, kızgın bir halde dışarıda oturuyordu. Zayıflamış, gözleri çukurlarının içine gömülmüştü; yanıyordu. Döndü, gözü bana takıldı, bir taş kaptı.</p>
		<p>Özlemle bahçeye bakıp sordum:</p>
		<p>“Ne yapıyorsun burada Mimitos?”</p>
		<p>Boynumda sıcak ve kuvvetli iki kol hissediyordum. Limon çiçeği ve defne yağı kokusu. Konuşamıyorduk; akşamın alacakaranlığında simsiyah, ateşli, yağmur damlalarını andıran gözlerini görüyordum; ceviz kabuğuyla ovulmuş, keskin, bembeyaz dişleri parlıyordu.</p>
		<p>Mimitos beni azarladı:</p>
		<p>“Ne soruyorsun? Haydi, çek git işine!”</p>
		<p>“Bir sigara ister misin?”</p>
		<p>“Bıraktım! Hepiniz alçak heriflersiniz! Hepiniz! Hepiniz! Hepiniz!”</p>
		<p>Sözcükleri arıyormuş da bulamıyormuş gibi heyecanla durdu, sonra:</p>
		<p>“Alçak herifler!.. Namussuzlar!.. Yalancılar!.. Katiller!..”</p>
		<p>Aradığı sözcüğü bulmuş gibi ayağa fırladı, küçük avuçlarını birbirine vurdu ve çığlık atarcasına:</p>
		<p>“Katiller! Katiller! Katiller!” dedi ve bir gülmedir tutturdu.</p>
		<p>İçim burkuldu.</p>
		<p>“Hakkın var Mimitos, hakkın var!” diye mırıldanarak hızlı adımlarla oradan uzaklaştım.</p>
		<p>Köyün giriş yerinde, sopasına dayanıp eğilmiş, ilkbahar çimenleri üzerinde birbirini kovalayan iki sarı kelebeği dikkatle izlemekte olan ihtiyar Anagnosti’yi gördüm. Artık ihtiyarlayıp kendisini kadınlar, tarla ve çocukların kaygısı ilgilendirmediği için dünyaya bakacak zamanı vardı. Toprak üzerinde gölgemi görüp başını kaldırdı:</p>
		<p>“Hayrola, sabah sabah nereye böyle?”</p>
		<p>Yüzümdeki kaygıyı anlamış olmalı ki, karşılık beklemeden, “Çabuk bir şeyler yap oğlum!” dedi. “Onu canlı bulup bulamayacağını bilemem!.. Hey talihsiz kadın, hey!”</p>
		<p>En yakın iş arkadaşı olan çok kullanılmış geniş yatağı, küçük odanın ortasına çekilmişti; odayı dolduruyordu. Yeşil frakı, sarı takkesi, yuvarlak hain bakışıyla sadık sırdaşı papağan, düşünceli ve üzgün bir halde ona doğru eğilmişti. Hanımının aşağıda yatıp inleyişine bakıyor, işitmek için, insan biçimli başını yana doğru eğiyordu.</p>
		<p>Hayır, hayır, o çok bilinen sevdalı, hıçkırıklı iç çekişleri, dişi güvercinin nazik gürültüleri, gıdıklamaları değildi bunlar! Hanımının alnından, böyle buram buram akan soğuk terle şakaklarına yapışmış olan, keçeleşmiş, yıkanmamış, taranmamış saçlarını ve yatakta bu ağır kıvranmaları papağan ilk kez görüyor ve üzülüyordu. “Kanavaro! Kanavaro!” diye bağırmak istiyordu ama, sesi, gırtlağında kısılıp kalıyordu.</p>
		<p>Kara talihli hanımı da inliyor, sarkık etli, solmuş kolları çarşafları kaldırıp indiriyor; boğuluyordu kadıncağız. Boyaları dökülmüş, aptallaşmıştı. Ekşi ter ve çürümeye başlamış et kokuyordu. Biçimsiz, yan basılmış, küçük kunduraları yatağın kenarından çıkıyor, onları gördükçe insanın yüreği burkuluyordu; bu kunduralar insanı, sahibinden daha çok kederlendiriyordu.</p>
		<p>Hastanın başucuna oturmuş olan Zorba, iki kunduraya bakıyor, gözlerini onlardan ayıramıyordu. Ağlamamak için dudaklarını sıkmaktaydı. İçeri girip Zorba’nın arkasında durdum, ama o beni işitmedi.</p>
		<p>Zavallı kadın boğuluyor, soluk almak için sarsılıyordu. Zorba ona hava sağlamak için, çivide asılı bezden yapma çiçekleri olan bir şapkayı yakaladı; önünde, ıslak kömür varmış da, yansınlar diye yelliyormuş gibi hızla ve beceriksizcesine sallamaya başladı.</p>
		<p>Kadın, korkuyla gözlerini açtı; çevresine bakındı. Dünya donuklaşmıştı, kimseyi ayırt edemiyordu; gül kırmızısı şapkasıyla Zorba’yı bile!</p>
		<p>Çevresi karanlıktı, yerden mavi buharlar yükseliyor, biçim değiştiriyordu, bazen kahkahalar atan ağızlar, bazen yaklaşan tırnaklı ayaklar, bazen siyah kanatlar biçimine giriyordu.</p>
		<p>Zavallı kadın gözyaşlarından, salya ve terden lekelenmiş kirli yastığa tırnaklarını batırdı; büyük bir çığlık attı:</p>
		<p>“Ölmek istemiyorum! İstemiyorum!”</p>
		<p>Ama, köyün iki ağıtçısı, kokusunu çoktan almış, damlamışlardı bile. Odanın içine kaydılar, sırtlarını duvara dayayıp yere oturdular.</p>
		<p>Papağan, yuvarlak gözüyle baktı, kızdı, boynunu uzatıp bağırdı:</p>
		<p>“Kanav...”</p>
		<p>Zorba, cinleri başına toplanmış gibi kocaman elini kafesin üstüne uzattı ve papağan büzülüverdi.</p>
		<p>Umutsuz, boğuk çığlık yeniden duyuldu.</p>
		<p>Bıyıkları terlememiş, vücutları güneşte yanmış iki delikanlı kapıda göründü, hastaya iyice baktılar ve sevinçle işaretleşerek kayboldular.</p>
		<p>Birdenbire avluda korkmuş tavuk ve kanat sesleri duyuldu; birisi onları tutmak için kovalıyordu sanki!</p>
		<p>Birinci ağıtçı ihtiyar Malamatenia, arkadaşına döndü:</p>
		<p>“Gördün mü onları Lenio Teyze, gördün mü? Acele ediyor kudurmuşlar, şimdi tavukları kesip etlerini kemiklerinden ayıracaklar. Köyün bütün serserileri avluya toplandı; nerdeyse yağmaya başlayacaklar!”</p>
		<p>Sonra ölmek üzere olan kadının yatağına döndü ve içten gelen bir sesle mırıldandı:</p>
		<p>“Elini çabuk tut da öl dostum. Çabuk öl ki, biz de yetişip bir şeyler yiyelim!”</p>
		<p>Lenio Teyze, dişsiz ağzını büzerek, “Sana hakça, doğru olanı söyleyeyim mi?” dedi. “Sana Tanrı’nın gerçeğini söyleyim mi, <em>Kira</em> Malamateniam? İyi ediyorlar. Rahmetlik anam bana, ‘Bir şey yiyeceksen, kapacaksın; bir şeye sahip olacaksan, çalacaksın,’ diye öğüt verirdi. Ağıtlarımızı bir an önce yakalım da, birer avuç pirinç, biraz şeker, bir tane de tencere kapalım; sonra da anısına hayırdua ederiz. Çocukları, köpekleri filan yoktu, tavuklarla adatavşanlarını kim yiyecek? Şarabını kim içecek? Taraklarının, karamelalarının mirasına kim konacak? Ee, ne diyeyim sana <em>Kira</em> Malamateniam? Tanrı beni bağışlasın ama, içimden saldırıp ne olursa kapasım geliyor.”</p>
		<p><em>Kira</em> Malamatenia, arkadaşının kolundan yakalayıp, “Dur be, Tanrı’dan korkmaz!” dedi. “Acele etme! Ben de aklımdan aynı şeyleri geçiriyorum, ama dur önce canı çıksın hele!”</p>
		<p>O sırada zavallı Madam Ortans, acele acele yastığının altını yokluyor, bir şey arıyordu. Tehlikeyi sezer sezmez sandığından, beyaz, parlak kemikten yapılmış bir İsa’yı bulup çıkarmış, yastığının altına saklamıştı. Sandığın dibinde, yırtık iç gömlekleri ve kadife paçavraların arasında, yıllardır onu unutmuştu. Sanki İsa, yalnızca ağır hasta olunduğu zaman alınan bir ilaçmış da, yaşadığımız, iyi günler gördüğümüz, yiyip içtiğimiz, öpüştüğümüz zaman gereği olmazmış gibi...</p>
		<p>Yoklaya yoklaya kemikten yapılmış İsa’yı buldu ve nemli, sarkık göğsünün üzerine yapıştırdı. Sevdalı bir tutkuyla, “İsacığım... İsacığım...” diye mırıldanıyor ve son âşığını sıkarak öpüyordu.</p>
		<p>Söylediği şefkat ve tutku dolu sözler yarı Fransızca, yarı Grekçeydi, yalnızca birbirine karışmaktaydı.</p>
		<p>Papağan da, hanımının ses tonundaki değişmeyi anlamıştı. Geçmiş sabahlamaları hatırladı ve sevinçli bir halde yukarı doğru dikildi. Güneşi çağıran horoz gibi, kısık bir sesle öttü:</p>
		<p>“Kanavaro! Kanavaro!”</p>
		<p>Zorba, bu kez onun sesini kesmek için bir hareket yapmadı. Ağlayan, çarmıha gerilmiş Tanrı’yı öpen kadını ve bu cansız, eriyip bitmiş yüz üzerinde dayanılmaz bir tatlılığın dökülüşünü sevgiyle seyrediyordu.</p>
		<p>Kapı açıldı, ihtiyar Anagnosti, takkesi elinde, ayaklarının ucuna basa basa içeri girdi; hastaya yaklaştı, eğilip istavroz çıkardı.</p>
		<p>“Beni bağışla Madam!” dedi. “Bağışla beni. Tanrı da seni bağışlasın! Ağzımdan ara sıra ağır bir söz çıkmışsa, insanız, bağışla beni.”</p>
		<p>Şimdi Madam, uzanmış, anlatılmaz bir mutluluğa dalmıştı. İhtiyar Anagnosti’yi işitmedi bile... Bütün acıları, kahrolasıca ihtiyarlığı, fakirlikleri, çöküşü, ıssız eşiğinde oturup önemsiz, namuslu bir kadın gibi pamuk ipliğiyle köylü çorapları ördüğü, o acı dolu akşamları yok olmuştu artık. Dizlerinin üstünde dört Büyük Devlet’i oynatan ve kendini dört büyük donanmanın selamladığı bu çapkın, bu zarif, Parisli kadın!</p>
		<p>Bembeyaz bir deniz, köpüklü dalgalar, demirden yapılmış, yüzen kaleler raks ediyor, çeşitli bandıralar direklerde dalgalanıyor, ızgarada pişirilen keklikler ve barbunlar kokuyor, buzlu meyveler yontma kristallerin içinde geliyor ve şampanyanın tapası zırhlının demir tavanlarına kadar fırlıyor...</p>
		<p>Siyah, kumral, kır, sapsarı sakallar; kolonya, menekşe, misk ve amberden oluşan dört türlü koku; demir kamaranın kapıları kapanıyor, ağır perdeler iniyor, elektrikler yanıyor. Madam Ortans gözlerini yumuyor. Sevdalarla dolu bütün o hayat, acılarla dolu bütün o hayat, ah yüce Tanrım, yoksa bir saniyelik bir şey miydi?</p>
		<p>Dizden dize geçiyor, ipek işlemeli ceketlere sarılıyor, parmaklarını parfümlü sık sakalların içine gömüyor. Adlarını kendisi de, papağanı da hatırlamıyor artık. Yalnız Kanavaro... En hovardaları Kanavaro’ydu çünkü. Papağan yalnız onun adını söyleyebiliyordu. Öbürleri karışık ve güçtü, onun için kayboldular.</p>
		<p>Madam Ortans derin derin içini çekti ve çarmıha gerilmiş İsa’yı sıkı sıkıya, tutkuyla bağrına bastı. Sayıklayarak, “Kanavarom... Kanavarom...” diye mırıldanıyor ve onu gevşek, terli göğsünde sıkıyordu.</p>
		<p>Lenio Teyze mırıldandı:</p>
		<p>“Artık kendini kaybetmeye başladı. Meleğini görüp korkmuş olmalı. Çemberlerimizi çözerek yaklaşalım.”</p>
		<p><em>Kira</em> Malamatenia, “Tanrı’dan korkmuyor musun kadın!” dedi. “Kadına daha diriyken mi ağıt yakacağız?”</p>
		<p>Lenio Teyze, boğuk bir sesle bağırdı:</p>
		<p>“E bre <em>Kira</em> Malamatenia, sandıklarıyla elbiselerini, dükkânın önündeki mallarını, bahçedeki tavuklarıyla adatavşanlarını görmüyor musun da, oturmuş bana canının çıkmasından dem vuruyorsun? Kapanın elinde kalıyor!”</p>
		<p>Bunları söyledikten sonra ayağa kalktı, öteki de telaşlı bir halde onu izledi. Siyah çemberlerini çözdüler, azalmış beyaz saçlarını açtılar ve karyolanın demirlerine yapıştılar. İlk olarak Lenio Teyze, insanın tüylerini ürperten ince bir sesle sinyali verdi:</p>
		<p>“İiii!..”</p>
		<p>Zorba fırladı, iki kocakarıyı saçlarından yakalayıp yere itti.</p>
		<p>“Patlayın, pis saksağanlar!” diye bağırdı. “Daha yaşıyor ulan!.. Hay şeytan alsın sizi be!..”</p>
		<p><em>Kira</em> Malamatenia yeniden çemberini bağlarken, “Kart alık!” dedi. “Bu yabanın herifi de ne cehennemden gelip karşımıza çıktı be?”</p>
		<p>Madam Ortans çok çekmiş, gün görmüş, o büyüleyici kadın, yatağının yanından gelen tiz çığlığı duydu. O tatlı görüntüsü soldu, amiral gemisi battı, yemekler, şampanyalar, parfümlü sakallar yok oldu ve dünyanın bir ucundaki bu pis yatakta yeniden ölümün eline düştü. Kaçıp kurtulmak istiyormuş gibi kalkmaya çalıştı, ama yine düştü. Yavaş ve hüzün verici bir sesle yine bağırdı:</p>
		<p>“Ölmek istemiyorum!.. İstemiyorum!..”</p>
		<p>Zorba ona doğru eğildi, kocaman, nasırlı eliyle yanan alnına dokundu, alnına yapışmış saçlarını kaldırdı ve o kuş gözleri sulandı.</p>
		<p>“Sus, sus <em>Kira</em>’m!” diye mırıldandı. “Ben buradayım, ben Zorba! Korkma!”</p>
		<p>Ve yine kocaman bir denizkelebeği gibi, o görüntü yine geri döndü; bütün karyolayı kapladı. Ölümü yakın olan kadın Zorba’nın kocaman elini yakaladı, yavaşça kolunu uzatıp eğik boynuna sarıldı; dudakları kıpırdadı:</p>
		<p>“Kanavarom! Oooh, Kanavarom...”</p>
		<p>Kemikten yapılmış İsa, yastıktan yuvarlanıp yere düştü ve parçalandı. Avluda bir erkek sesi duyuldu:</p>
		<p>“Tavuğu koy ulan, su kaynadı!”</p>
		<p>Zorba, Madam Ortans’ın kolunu boynundan yavaşça ayırdı. Kalktı; benzi sapsarıydı. Gözlerini elinin tersiyle sildi; hastaya baktı; ama bir şey seçemedi; göremiyordu. Gözlerini bir daha sildi; o zaman, kadının şişmiş bacaklarının yardım bekleyen kıpırdanışlarını ve ağzının yılgınlık içinde büzüldüğünü gördü. İki-üç kere irkildi, çarşaflar yere düştü, yarı çıplak, ter içinde, şişmiş ve sarımtırak yeşil bir renk almış olan bedeni göründü. Kesilen tavuk gibi ince, keskin bir ses çıkardı, sonra ardına kadar açık, korku dolu cam gözleriyle kıpırtısız kaldı.</p>
		<p>Papağan, kafesin altı katına atladı, tellere tutundu, baktı ve Zorba’nın koca elini uzatarak, hafif hafif anlatılması güç bir sevgiyle hanımının gözlerini kapadığını gördü.</p>
		<p>Ağıtçı karılar yatağa saldırarak bir çığlık attılar.</p>
		<p>“Elinizi tez tutun be çocuklar, kıkırdadı işte!”</p>
		<p>Çığlığı bastılar. Gövdelerinin üst kısmını öne arkaya sallıyor, yumruklarını sıkıp göğüslerine vuruyorlardı. Bu hüzünlü salınışlarının tekdüzeliği içinde yavaş yavaş, başları dönüyor, çok eski acılarla zehirleniyor, kalplerinin kabuğu kırılıp içinden ağıt çıkıyordu:</p>
		<p>“... Sana yerde yatak sermek gerekmezdi. Yakışmazdı...”</p>
		<p>Zorba avluya çıktı; ağlayası gelmiş olduğunu hatırlıyorum:</p>
		<p>“Ağlamaktan utanmam, hayır; ama erkeklerin önünde. Erkeğiz, aynı sınıftanız, ayıp değildir; ama kadınların önünde her zaman yürekli kalmak gerek. Biz de ağlamaya başlarsak, o zavallılar ne yapsın? Dünya yıkılır sonra!”</p>
		<p>Ölüyü şarapla yıkadılar, kefenci kadın sandığı açtı, temiz elbise çıkardı, Madam’ın üstünü değiştirdi, eline geçirdiği bir şişe kolonyayı da üstüne döktü. Yakın bahçelerden leş sinekleri gelerek ölünün burun deliklerine, göz çukurlarına ve dudaklarının kenarlarına yumurtalarını bıraktılar.</p>
		<p>Artık akşam olmaya başlamıştı. Batı yakasında gökyüzü çok hoş bir görünüme bürünmüş, koyu bir menekşe rengi almıştı; üstünde altın oyalı, kırmızı, kabarık küçük bulutlar, akşam ışığında yavaş yavaş yüzüyor, durmadan biçim değiştiriyorlardı: Bazen gemi, bazen kuğu, bazen de didiklenmiş ipek ve pamuktan düşsel canavarlar oluşturuyorlardı. Avludaki kamışların arasından, uzaktaki fırtınalı denizin kıpırdanışları görünüyordu.</p>
		<p>İyi beslenmiş iki karga, bir incir ağacından uçup avlunun taşları üzerinde gezindiler. Zorba kızdı, bir taş alıp onları kovaladı.</p>
		<p>Avlunun öbür ucunda, köyün serserileri katmerli bir eğlence kurmuşlardı. Mutfağın büyük masasını dışarı çıkarmışlar; arayıp ekmek, çatal kaşık bulmuşlar, kilerden bir damacana şarap getirmişler, üç tavuk kaynatmışlar, şimdi de sevinçli bir halde ve oburlukla bardaklarını tokuşturarak, yiyor, içiyorlardı.</p>
		<p>“Tanrı bağışlasın onu! Bütün yaptıkları da tuzla buz olsun...”</p>
		<p>“Bütün sevgilileri de melek olup ruhunu alsın, be çocuklar!”</p>
		<p>Manolakas, “İhtiyar Zorba’ya bakın ulan!” dedi. “Karga avına çıkmış! Dul kaldı zavallı, çağıralım da rahmetliden bir tane içsin! Heey, Kaptan Zorba, heey hemşerim!”</p>
		<p>Zorba döndü. Donanmış bir sofra, dumanı tüten pişmiş tavuklar ve dolu şarap bardakları gördü. Ve güçlü, güneşte yanmış, başları mendille sarılı, umursamazlık ve gençlikten oluşmuş delikanlılar... Kendi kendine, “Zorba! Dayan Zorba!” diye mırıldandı. “Burada göreyim seni!”</p>
		<p>Yaklaştı. Bir, iki, üç bardak şarabı birer dikişte içti. Bir tavuk bacağı yedi. Kendisiyle konuşuyorlardı; ama o karşılık vermiyor, hızlı hızlı, oburca, konuşmadan, lokmaları birer yudumda; içkiyi bir solukta atarak yutuyordu. Sırtını ihtiyar dostunun hareketsiz yattığı odaya çevirmiş, açık pencereden duyulan ağıtı dinlemekteydi. Acıklı ezgi ara sıra duruyor, kavgaya benzer konuşmalar, dolapların açılıp kapanması ve kavga ediliyormuş gibi hızlı, ama ağır ayak sesleri geliyor, sonra ağıt, yine tek telden umutsuz ve arı vızıltısı gibi tatlı tatlı duyuluyordu.</p>
		<p>Ağıtçı karılar, ölü odasında koşuşuyorlar, ağıt yakıyorlar ve hırsla ortalığı karıştırıyorlardı. Küçük bir dolabı açıp beş-altı küçük kaşık, biraz şeker, ufak bir teneke kutu içinde kahve ve kuru lokum buldular. Lenio Teyze atılıp kahve ile lokumları kaptı, ihtiyar Malamatenia da şekerlerle kaşıkları aldı, saldırıp iki de lokum kaparak ağzına tıktı. Artık ağıt, lokumların arkasında hıçkırıklı ve boğuk bir halde duyuluyordu:</p>
		<p>“Çiçekler üzerine, elmalar kucağına dökülsün!..”</p>
		<p>İki kocakarı odaya dalıp sandığa saldırdılar; ellerini sokarak birkaç mendil, iki-üç peçete, üç çorap, bir çorap bağı yakaladılar; bunları koyunlarına sakladıktan sonra ölüye dönüp istavroz çıkardılar.</p>
		<p><em>Kira</em> Malamatenia, kocakarıların sandığı kurcaladıklarını görünce kudurdu. Lenio Teyze bağırdı:</p>
		<p>“Sen ağıdı söyle kız, ben geliyorum!”</p>
		<p>Ve o da kafasıyla birlikte sandığın içine gömüldü.</p>
		<p>Yırtılmış atlas parçaları, mor renkte boyası kaçmış bir rop, çok eski, kırmızı renkte sandallar, kırık bir yelpaze, yeni, kırmızı bir şemsiye, dipte üç köşeli eski bir amiral şapkası. Bu şapkayı kendisine evvel zaman içinde hediye etmişlerdi. Yalnızken, aynanın önünde, ciddi, düşünceli bir halde bunu giyer, selam verirdi.</p>
		<p>Birisi kapıya yaklaştı; kocakarılar çekildi, Lenio Teyze yine ölü karyolasına tutundu. Göğsünü dövüp bağırmaya başladı:</p>
		<p>“Kırmızı karanfiller boynunda olsun!..”</p>
		<p>Zorba içeri girdi; sakin, rahat, sapsarı kesilmiş, her yanı sinek dolu, elleri kavuşmuş ve kadife kurdeleleri hâlâ boynunda yatan ölü kadına baktı.</p>
		<p>“Bir parça toprak,” diye düşündü, “acıkan, gülen ve sarılan bir parça toprak. Ağlayan bir top çamur... Peki, ya şimdi? Hangi şeytan bizi dünyaya getiriyor ve hangi şeytan alıyor böyle?”</p>
		<p>Yere tükürüp oturdu; artık yiyip içmiş, kuvvetlenmişti.</p>
		<p>Dışarıda, bahçede gençler horayı kurmuştu bile; lir ustası Fanurios geldi, masayı, gaz tenekelerini, tekneyi, çamaşır küfesini kenara çekip yer açtılar, oyun başladı.</p>
		<p>Eşraf geldi; geniş, beyaz gömleği, uzun kancalı sopasıyla <em>Barba</em> Anagnosti, yuvarlak ve üstü başı yağlı Kodomanolios; kuşağına sokulmuş kalın bakır bir divit ve kulağına takılmış yeşil bir kalemle öğretmen. İhtiyar Mavrandonis yoktu; yasalardan kaçıp dağlara çıkmıştı.</p>
		<p><em>Barba</em> Anagnosti, elini kaldırarak, “Hoş bulduk be çocuklar!” dedi. “İyi eğlenceler. Yiyip içiyorsunuz, Tanrı’ nın rahmeti üstünüze olsun, ama bağırmayın, ayıptır. Ölü duyar, duyar be çocuklar!”</p>
		<p>Kodomanolios açıklamada bulundu:</p>
		<p>“Madam’ın malını saptayıp köyün fakirlerine dağıtmak için geldik. Yediğinizi yediniz, içtiğinizi içtiniz, yeter! Saldırıp yağma edelim demeyesiniz zavallıcıklar, yoksa bakın!..”</p>
		<p>Üç eşrafın arkasından, saçları dağınık, çıplak ayaklı ve çullar içinde on kadar kadın çıkageldi. Her birinin ya koltuk altında bir çuval ya da sırtında bir küfe vardı. Sesleri çıkmadan, hırsızlamacasına ve adım adım yaklaşıyorlardı.</p>
		<p><em>Barba</em> Anagnosti döndü, onları görünce kızdı:</p>
		<p>“Eh be Çingene karılar!” diye bağırdı. “Geriye! Ne o? Yoksa yağmaya mı geldiniz? Her şeyi burada birer birer kâğıda yazacağız, sonra gerektiği biçimde ve hakça fakirlere dağıtacağız. Geri diyorum size, sopamı kaldırmayım!”</p>
		<p>Öğretmen kuşağından uzun, bakır diviti çıkardı, kalın bir yaprak kâğıt açtı ve yazma işine ortadan başlamak üzere küçük dükkâna baktı.</p>
		<p>O anda, korkunç bir gürültü duyuldu; tenekeler tangırdıyor, makaralar yuvarlanıyor, fincanlar birbirine çarpıp kırılıyordu. Mutfakta da, tencere, tabak ve çatalların çıkardığı büyük bir gürültü vardı. İhtiyar Kodomanolios sopasını sallaya sallaya fırladı. Fakat, hangi birine yetişecekti? Kocakarılar, erkekler, çocuklar kapılardan koşuyor, pencerelerden, çitlerden atlıyor, damdan aşağı düşüyor ve her biri ne kapabilmişse götürüyordu: tavalar, tencereler, yataklar, adatavşanları... bazıları pencere ve kapıları yataklarından çıkarmış, omuzlarında taşıyorlardı. Mimitos da, Madam’ın iki kundurasını almış, bir kordonla bağlamış, boynuna asmıştı; sanki Madam Ortans ensesine binmiş de gidiyor ve yalnız kunduraları görünüyordu.</p>
		<p>Öğretmen kaşlarını çattı, divitini kuşağına soktu, yazısız kâğıt tabakasını katladı; ses çıkarmadan, büyük acılı bir gururla eşiği aşarak gitti.</p>
		<p>Zavallı <em>Barba</em> Anagnosti de bağırıyor, yalvarıyor, sopasını sallıyordu:</p>
		<p>“Utanın be çocuklar, ölü duyuyor, utanın!”</p>
		<p>Mimitos sordu:</p>
		<p>“Gidip papazı çağırayım mı?”</p>
		<p>Kodomanolios kızgın sesle, “Hangi papazı ulan sersem?” dedi. “Bu kadın Frenk’ti ulan, nasıl istavroz çıkardığını görmedin mi? Dört parmağıyla yapıyordu, kâfir karı. Haydin, onu kuma gömelim de, kokuşup köyü kirletmesin!”</p>
		<p>Mimitos istavroz çıkararak, “Nah, istavroz hakkı için kurtlanmaya başladı bile!” dedi.</p>
		<p><em>Barba</em> Anagnosti, ince <em>arhont</em> kafasını salladı:</p>
		<p>“Tuhafına mı gidiyor ulan, koca deli? İnsan doğduğu andan beri içi kurtlarla doludur ama, biz görmeyiz; kokuşmaya başladığımızı gördüler mi, peynirinkiler gibi bembeyaz olan bu kurtlar, deliklerinden çıkmaya başlar!”</p>
		<p>İlk yıldızlar göründü ve gümüş çıngıraklar gibi titrek bir halde havada asılıp kaldılar; bütün gece çınlayıp durdular.</p>
		<p>Zorba, ölmüş kadının karyolası üstündeki kafesi papağanıyla indirdi. Öksüzleşmiş kuş, korkuyla bir köşeye sokulmuştu; bakıyor, bakıyor, anlayamıyordu; başını kanatlarının içine sokup büzüldü.</p>
		<p>Zorba kafesini indirdiği vakit, papağan ayağa fırladı; konuşmak istedi ama, Zorba elini uzattı. Okşayıcı bir sesle, “Sus,” dedi, “sus; gel benimle.”</p>
		<p>Zorba eğildi, ölüye baktı; uzun uzun ona bakıyor, boğazı düğümleniyordu; eğilip kadını öpmek istedi ama, kendini tuttu.</p>
		<p>“Haydi güle güle,” diye mırıldandı ve kafesi alıp avluya çıktı. Beni görerek yaklaştı. Kolumdan tuttu.</p>
		<p>“Haydi gidelim!..” dedi.</p>
		<p>Sakin görünüyor, ama dudakları titriyordu. Onu avutmuş olmak için, “Hepimiz aynı yola gideceğiz,” dedim.</p>
		<p>Alaylı alaylı fısıldadı:</p>
		<p>“Sağ olsun avuntu! Haydi gidelim...”</p>
		<p>“Dur Zorba, şimdi onu kaldıracaklar; dur da görelim... Yoksa dayanamayacak mısın?”</p>
		<p>Boğulurcasına, “Dayanırım,” dedi.</p>
		<p>Kafesi yere koydu, kollarını kavuşturdu.</p>
		<p>Ölü odasından, başları açık, <em>Barba</em> Anagnosti ile Kodomanolios göründü; istavroz çıkarıyorlardı. Onların arkasında, kulaklarında hâlâ nisan gülleri duran horacıların dördü keyifli, yarı sarhoş halde, dış kapıyı dört köşesinden tutuyorlardı; ölü kadın onun üstüne yatırılmıştı. Daha arkadan liri ile lirci, çeneleri hâlâ işleyen ve keyifleri yerinde olan on kadar erkekle her biri birer tencere ya da sandalye taşıyan beş-altı kadın geldi. En arkada, dipleri patlamış kunduralar boynunda aslı bir halde Mimitos geliyordu. Gülerek şöyle bağırmaktaydı:</p>
		<p>“Katiller! Katiller! Katiller!”</p>
		<p>Sıcak, nemli bir rüzgâr esiyor, deniz azıyordu; lirci yayını kaldırdı; sesi, sıcak gecenin içinde neşeli ve şakıyan bir tonla yayılıyordu:</p>
		<p>“Hey güneşim, nasıl da acele ettin gidip batmak için!”</p>
		<p>Zorba, “Haydi!” dedi. “Hepsi bitti...”</p>
	</div>
	<div class="si-footnotes html5_section epub-type_footnotes">
	</div>
  </body>
</html>