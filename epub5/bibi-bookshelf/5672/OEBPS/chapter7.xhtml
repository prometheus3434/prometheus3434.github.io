<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Zorba</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div class="html5_section">
		<h1>7</h1>
		<p>Mangalın önünde bir zaman ikimiz de konuşmadan oturduk. Mutluluğun, basit ve açık bir şey olup bir bardak şarap, bir kestane, kendi halinde bir mangalcık ve denizin uğultusundan başka bir şey olmadığına aklım yattı. Yalnız, bütün bunların, mutluluk olduğunu insanın anlayabilmesi için basit ve açık bir kalbe sahip olması gerekiyordu.</p>
		<p>Bir süre sonra sordum:</p>
		<p>“Kaç kez evlendin Zorba?”</p>
		<p>Çok şarap içtiğimizden değil, içimizdeki açıklanmamış aşırı mutluluktan ötürü ikimiz de keyfe gelmiştik. İkimiz de her birimiz kendine göre, ta derinden yer kabuğuna iyice yapışmış iki az ömürlü böcek olduğumuzu, bir deniz kıyısında kamışların tahta ve gaz tenekelerinin arkasında iyi bir yer bulduğumuzu, birbirimize sokulduğumuzu ve önümüzde iyi şeylerle yiyeceklerin, içimizde de sessizliğin, sevgi ve güvenin bulunduğunu anlamıştık.</p>
		<p>Zorba, dediğimi duymadı. Aklının, sesimin erişemeyeceği hangi açık denizlerde seyrettiğini, bir Tanrı bilirdi! Elimi uzatıp ona dokundum:</p>
		<p>“Kaç kez evlendin Zorba?” diye bir daha sordum.</p>
		<p>Silkindi. İşitmişti; kocaman elini salladı:</p>
		<p>“Ooo!..” dedi. “Sen de şimdi oturmuş neleri kurcalıyorsun? İnsan değil miyim? O büyük budalalığı ben de yaptım; bütün evliler kusuruma bakmasın ama, ben evlenmeye bu adı veririm. Ne ise, büyük budalalığı yaptım, yani evlendim.”</p>
		<p>“İyi ama, kaç kez?”</p>
		<p>“Kaç kez mi? Namuslu olarak topu topu bir kez; yarı namuslu olarak iki kez; namussuz olarak da bin, iki bin, üç bin kez. Hesabını tutmadım ki!”</p>
		<p>“Anlat bakalım Zorba! Yarın pazar; tıraş olacağız, iyi elbiselerimizi giyip Bubulina Kadın’a gideceğiz; hayat ve piliç! İşimiz yok... Öyleyse, baştankara edelim bu akşam; anlat!”</p>
		<p>“Ama, ne anlatayım? Bunlar söylenir mi, patron? Namuslu çiftleşmeler tatsızdır; bibersiz yemeğe benzer. Ne söyleyeyim? Azizlerin seni, çerçevenin içinden seyrederek hayırduası ettikleri sırada öpüşmen, öpüşmek midir? Biz köyümüzde şöyle deriz: ‘Yalnızca çalınmış etin tadı vardır.’ İnsanın kendi karısı, çalınmış et değildir. Namussuzca çiftleşmeleri ise, nereden hatırlayacaksın? Horoz defter tutar mı? Ben, vaktiyle gençken, kendisiyle yattığım her kadından birkaç zülfünü alma sahtekârlığını işlerdim. Bu yüzden, küçük makasımı hiç yanımdan ayırmazdım. Kiliseye bile gitsem, küçük makas cepte olurdu. İnsanız, ne olacağını bilemezsin. Siyah, sarışın, kumral, hatta beyaz zülüfleri topluyordum; topladım ve bir yastık doldurdum. Bir yastık doldurdum, bunu başımın altına kor uyurdum; ama yalnız kışın, çünkü yazın yakıyordu. Kısa zamanda tiksindim bundan da; anlayacağın, yastık kokmaya başladı, ben de yaktım.”</p>
		<p>Zorba güldü.</p>
		<p>“Benim defterlerim bunlardı patron,” dedi, “yandılar. Usandımdı; az olacaklarını sanmıştım ama, onlar bitmek bilmiyordu, ben de o küçük makası attım.”</p>
		<p>“Ya yarı namuslu çiftleşmeler Zorba?”</p>
		<p>Kıkırdayarak karşılık verdi:</p>
		<p>“Ee, hoştur bunlar! Hey bre Slav kadını, bin yıl yaşayasın sen! Özgürlük!.. Nerde idin, neden geç kaldın, nerde yattın gibi şeyler yok. Ne o sana sorar, ne sen ona, özgürlük!..”</p>
		<p>Elini bardağına uzattı, boşalttı. Bir kestane ayıkladı. Hem çiğniyor, hem konuşuyordu:</p>
		<p>“Birinin adı Sofinka’ydı, öbürününki Nusa. Sofinka’ yı Novorossiysk yakınındaki büyük bir köyde tanıdım. Kıştı, çevrede kar vardı. Maden ocağına gidiyordum; köyden geçerken durdum; o gün pazar kurulmuş, bütün yakın köylerden kadın erkek alışveriş için inmişlerdi. Büyük bir açlık, korkunç bir soğuk vardı. İnsanlar, neleri var neleri yoksa, kutsal resimlere kadar, her şeylerini ekmek almak için satıyorlardı. Pazarda dolaşırken, bir arabadan, iki metre boyunda, deniz mavisi gözleri, kısrak gibi sağrıları olan, yayla gibi bir köylü kızının atladığını gördüm. Şaşırdım. ‘Hey zavallı Zorba,’ dedim, ‘hapı yuttun!’ Ardına düştüm. Gözlerimle onu yiyordum; ama sağrıları Paskalya çanları gibi sallandığı için de doymak bilmiyordum. Kendi kendime, ‘Maden ocağını ne yapacaksın ulan?’ diyordum. ‘Ne salaklık ediyorsun ulan, yelkovan herif? İşte gerçek maden ocağı! Gömül içine, dehlizler aç!..’ Kız durdu, alışveriş yaptı; odun aldı, kaldırdı –Ne kollardı onlar Tanrım!– ve arabaya attı. Biraz ekmek, beş-altı tane tütsülenmiş balık aldı. ‘Kaç para etti?’ dedi, ‘Şu kadar!’ Ödemek üzere kulağındaki altın küpesini çıkardı. Parası yoktu da küpesini veriyordu. Ben buna içerleyip barut oldum. Ben bırakacaktım da, bir kadın küpelerini, incik boncuğunu, kokulu sabunlarını, bir şişe lavantasını verecekti ha!.. Kadın onları verdi mi, dünya yıkıldı demektir be! Bu, bir tavus kuşunu yolmak gibidir. Bir tavusun yolunmasına senin gönlün razı olur mu? Asla!.. ‘Hayır, hayır!’ dedim. ‘Zorba yaşadıkça bu olmaz!’ Kesemi açıp parayı verdim. Rublenin cacala kâğıdı olduğu günlerdi; yüz drahmi verdin mi katır, on drahmi verdin mi bir kadın alırdın. Senin anlayacağın, verdim parayı. Yayla gibi kız dönüp bana baktı. Öpmek için elimi yakaladı. Ama ben geri çektim elimi; yoksa ihtiyar yerine mi koymuştu beni? ‘<em>Spasiba</em>! <em>Spasiba</em>!’ diye bağırıyordu; bu, ‘Teşekkür ederim, teşekkür ederim!’ demektir Rusça ve bir sıçrayışta arabaya atladı, gemleri aldı, kamçıyı kaldırdı... O zaman kendi kendime, ‘Zorba,’ dedim, ‘aklını başına topla, kaçıracaksın ulan!’ Bir sıçrayışta kendimi arabada, onun yanında buldum. Bir şey demedi; dönüp bakmadı bile. Atı kamçıladı, yola koyulduk. Yolda kendisini kadın olarak istediğimi anladı. Az Rusça biliyordum, ama bu işler pek söz istemez. Gözler, eller ve dizlerle konuşuyordum. Uzatmayalım, köye vardık, bir izbenin önünde durduk. Aşağı indik. Kız bir itişte kapıyı açtı, içeri girdik. Odunları avluya indirdik, balıklarla ekmeği alıp odaya girdik. Sönmüş ocağın yanında ihtiyar bir kadıncağız oturuyor, tir tir titriyordu. Diyorum ya, bir soğuk vardı ki, adamın tırnakları dökülüyordu. Ben eğildim, ocağa bol bol odun koydum, ateşi yaktım. İhtiyarcık bana bakıp gülümsüyordu. Kızı ona bir şeyler söyledi ama, anlamadım. Ateşi yakınca ihtiyar ısınıp canlandı. Kız bu sırada sofrayı hazırlıyordu; biraz votka getirdi. Semaveri yaktı, çay da demledi; oturduk, yedik, içtik, ihtiyara da verdik. Sonra da yatağı yaptı, temiz çarşaflar serdi. Meryem’in önündeki küçük kandili yaktı, istavroz çıkardı. Arkadan bana bir işaret yaptı, ikimiz de ihtiyarın önünde diz çöküp elini öptük. O da, zayıf ellerini başlarımıza koyup bir şeyler mırıldandı: Anlaşılan bize hayırduada bulunmuştu. Ben, ‘<em>Spasiba</em>! <em>Spasiba</em>!’ diye bağırdım; bir sıçrayışta, yayla gibi kızla kendimizi yatakta bulduk.”</p>
		<p>Zorba sustu. Başını kaldırdı, uzağa, denize baktı. Biraz sonra, “Adı Sofinka’ydı!” dedi ve yine sustu.</p>
		<p>Sabırsızlıkla sordum:</p>
		<p>“Peki, sonra? Sonra?”</p>
		<p>“Sonrası yok. Sende de bu ‘sonra’lar ve ‘neden’lere karşı bir tutku var patron! Bunlar söylenir mi, Allahını seversen? Kadın serin bir kaynaktır, eğilip yüzünü görürsün ve içer, içersin... Kemiklerin gıcırdar. Sonra, susamış olan bir başkası gelir, o da eğilir, yüzünü görür ve içer. Sonra bir başkası... Kaynak bu demektir, kadın da bu demektir.”</p>
		<p>“Sonra gittin mi?”</p>
		<p>“Ne yapacaktım ya? Kaynaktı bu, dedik ya... Ben de yolcu olduğum için yeniden yola koyuldum. Onunla üç ay kaldım, Allah razı olsun, şikâyetim yok ondan! Ama üç ay sonra, maden için yola çıkmış olduğumu hatırladım. Bir sabah ona, ‘Sofinka,’ dedim, ‘benim işim var; gitmem gerek.’ Sofinka, ‘İyi,’ dedi, ‘git. Seni bir ay bekleyeceğim; bir ay sonra gelmezsen özgürüm. Sen de özgürsün. Tanrı yardımcın olsun!’ Ve gittim.”</p>
		<p>“Bir ay sonra geri döndün mü?”</p>
		<p>Zorba bağırdı:</p>
		<p>“Kusura bakma ama patron, sen aptalsın! Nereye döneceksin yahu? Aç karılar bırakıyor mu seni? Bir ay sonra Kuban’da Nusa’yı buldum.”</p>
		<p>“Anlat! Anlat!”</p>
		<p>“Başka zaman patron! Zavallıları birbirine karıştırmayalım... Sofinka’nın sağlığına!”</p>
		<p>Şarabı bir yudumda indirdi, duvara dayandı.</p>
		<p>“Peki,” dedi, “sana Nusa’dan da söz edeyim. Kafam bu akşam Rusya ile dolu. Mayna, yükü boşaltacağım.”</p>
		<p>Bıyıklarını silip közü karıştırdı.</p>
		<p>“Bu Nusa dediğimi, Kuban’ın bir köyünde tanıdım. Orada mevsim yazdı. Kavun karpuz dağ gibi yığılmıştı, eğilip bir tane alıyordum ve kimse, ‘Ne yapıyorsun orda be?’ demiyordu. Karpuzu ortasından kesip suratımı içine gömüyordum... Kafkasya’da her şey boldu patron; her şey sergi, seç seç al! Hem yalnız kavun karpuz değil, balıklar da, yağlar da, kadınlar da öyle! Geçerken bir karpuz görüp alıyorsun; bir kadın görüp alıyorsun. Burada, bu uyuz yerde olduğu gibi değil, hani biri senin bir karpuz kabuğunu aldığını görse mahkemeye götürür, bir kadına dokunduğun zaman da, kardeşi seni kıyma yapmak için bıçağı fora eder. Yoksulluk, pintilik... senin, benim... Hay yok olasınız, uyuzlar! Rusya’ya gidin de, soyluluk görün be!.. Kuban’a uğradım, bir bostanda bir kadın gördüm, hoşuma gitti. Şunu bil ki patron, Slav kadını, şu sana aşkı dirhemle satan ve onu eksik sokmak, terazide seni aldatmak için elinden geleni yapan, çok ince çıkarcı Rus kadınları gibi değildir; Slav kadını sana aşkı bol bol, ağır ağır tartıp öyle verir; uykuda da, aşkta da, yemekte de. Hayvanlarla ve toprakla yakın akrabalığı vardır. Verir, bol bol verir. Şu perakendeci Rus kadınları gibi pintilik etmez. ‘Adın ne?’ diye sordum. Bu kadınların yüzünden biraz Rusça öğrenmiştim. ‘Nusa,’ dedi. ‘Ya seninki?’ ‘Aleksi,’ dedim. ‘Çok hoşuma gidiyorsun Nusa.’ Satın almak istediğimiz vakit bir ata nasıl bakarsak, o da bana öyle bakıyordu. ‘Sen de pek kofa benzemiyorsun!’ dedi. ‘Sağlam dişlerin, kocaman bıyıkların, geniş omuzların, güçlü kolların var. Hoşuma gidiyorsun.’ Daha fazla bir şey söylemedik, gereği de yoktu zaten. Çabucak anlaştık; aynı akşam iyi elbiselerimi giyip onun evine gidecektim. Nusa sordu: ‘Kürkün de var mı?’ ‘Var ama, bu sıcakta...’ Akşamüzeri damat gibi giyindim, kürkü koluma attım, gümüş kaplamalı bastonumu da alarak gittim. Büyük bir köy eviydi; avlular, inekler, presler, avluda yanan ateşler, ateşlerin üstünde kazanlar. ‘Burada ne kaynatıyorsunuz?’ diye sordum. ‘Karpuz pekmezi,’ dedi. ‘Ya burada?’ ‘Kavun pekmezi.’ Kendi kendime, ‘Ne ülke be!’ dedim. ‘Kavun ve karpuz pekmezi diyorlar. Vaat Edilmiş Topraklar olmalı burası. Hoşça kal yoksulluk! Yaşşa Zorba, iyi düştün buraya; bir tulumpeyniri içine düşen sıçan gibi...’ Merdivenleri çıktım. Gıcırdayan, kocaman tahta merdivenlerdi bunlar. Merdivenin başında, bir çeşit yeşil şalvar ve kalın püsküllü kırmızı kuşaklar giymiş olan Nusa’nın anası ile babası duruyordu. Soylu insanlardı. Kollarını açtılar, şap şup kucaklaşmalar... Tükürüğe bulandım. Benimle hızlı konuşuyorlardı. Zırnık anlamıyordum, ama ne zararı vardı? Yüzlerinden anlıyordum ki, kötülüğümü istememekteydiler... İçeri girince ne göreyim? Üç direkli gemiler gibi yüklü masalar kurulmuş. Kadın erkek, bütün akraba ayaktaydı. Onların önünde Nusa duruyordu; boyanmış, süslenmiş, gemi pruvalarındaki kız heykelleri gibi göğüsleri dik! Güzellik ve gençliğin görkemi içinde pırıl pırıldı. Başında kırmızı bir mendil vardı. Kendi kendime, ‘Ulan, Allah’tan korkmaz Zorba,’ dedim, ‘senin bu et! Bu akşam bu vücuda mı sarılacaksın? Tanrı, seni doğuran ananı da bağışlasın, babanı da!’ Kadın erkek ziyafete yumulduk. Domuzlar gibi yiyor, mandalar gibi içiyorduk. Yanımda oturan ve yediği aşırı yemekten vücudundan buhar tüten, Nusa’nın babasına sordum: ‘Ya papaz? Bizi kutsayacak olan papaz nerede?’ O, yine salyalarını yüzüme sıçrata sıçrata karşılık verdi: ‘Papaz yok, papaz yok. Din halkın afyonudur!’ Bunu söyler söylemez dimdik ayağa kalktı, kırmızı kuşağını gevşetti, herkesi susturmak için elini uzattı. Ağzına kadar dolu bardağını elinde tutuyor, gözlerime gözlerime bakıyordu. Konuşmaya başladı; konuştu, konuştu. Benim için nutuk çekiyordu. Dediği neydi? Bir Tanrı bilir; bir de kendi. Ayakta durmaktan bıktım, başım da dönmeye başlamıştı; yerime oturdum. Oturdum ve dizimi sağımda oturan Nusa’nın dizine yapıştırdım... İhtiyar konuşuyor, konuşuyordu. Terledi, susturmak için hepsi gelip ona sarıldılar. Sustu. Nusa bana, ‘Haydi, sen de konuş!’ dedi. Ben de kalktım, yarı Rusça, yarı Rumca bir nutuk çektim. Ne mi dedim? Biliyorsam Allah belamı versin! Yalnız sonunda sözü, bir hırsız şarkısına getirdiğimi hatırlıyorum. Hiçbir neden yokken anırmaya başlamıştım:</p>
		<blockquote class="poem">
			<p>Hırsızlar çıktı dağa,</p>
			<p>At çalmaya...</p>
			<p>At bulamadılar,</p>
			<p>Nusa’yı çaldılar!</p>
		</blockquote>
		<p>Senin anlayacağın patron, duruma uymak için biraz da değiştiriyordum:</p>
		<blockquote class="poem">
			<p>Ve gidiyorlar, gidiyorlar, gidiyor...</p>
			<p>(Haydi anacığım, gidiyor...)</p>
			<p>Ah Nusam,</p>
			<p>Ah Nusam,</p>
			<p>Vay!..</p>
		</blockquote>
		<p>Ve ‘Vay!’ diye böğürürken, yumulup Nusa’yı öptüm. Olan olmuştu. Bekledikleri işareti vermişim gibi (onlar da zaten bunu istiyordu) birkaç kızıl sakallı ızbandut, fırlayıp ışıkları söndürdü... Zavallı kadınlar, sözde korkmuş gibi çığlığı bastılar. Fakat, çabucak ‘Hi, hi, hi!’ye çevirdiler, karanlıkta gıdıklama ve gülüşmeler başladı... Ne olup bittiğini bir Allah bilir patron! Ama, bana öyle geliyor ki, bunu o da bilmiyordu. Bilseydi bizi yıldırımla yakardı. Kadın erkek, karmakarışık yere yuvarlandılar. Nusa’yı bulmaya çalışıyordum ama, nerde? Ben de başkasını bulup onunla bir haltlar yedim... Sabaha karşı, karımı alıp gitmek için kalktım. Hâlâ karanlık olduğu için, doğru dürüst göremiyordum. Bir ayak yakalayıp çektim, Nusa’nın değildi; bir daha yakaladım, o da değil! Başkasını yakaladım, o da değil! Bir daha, bir daha yakaladım ve Nusa’nın ayağını zar zor bulabildim; çekip zavallıyı pideye çevirmiş olan iki ızbanduttan kurtardım. Onu uyandırmıştım: ‘Nusa,’ dedim, ‘gidiyoruz!’ ‘Kürkü unutma!’ dedi. Gittik.”</p>
		<p>Zorba’nın sustuğunu görünce yeniden sordum:</p>
		<p>“Sonra?”</p>
		<p>Zorba sinirli bir halde, “Sonrasını ne yapacaksın yine?” dedi.</p>
		<p>Sonra içini çekerek konuşmasını sürdürdü:</p>
		<p>“Onunla altı ay yaşadım. Ondan sonra da... Vallahi ben hiçbir şeyden korkmam. Ama, hiçbir şeyden! Korktuğum tek şey var: Tanrı ya da şeytanın kafamdan bu altı ayı silmesi. Anladın mı? Anladım diyeceksin!..”</p>
		<p>Zorba gözlerini yumdu. Çok heyecanlanmışa benziyordu. Geçmiş bir olaya bu kadar tutulduğunu ilk kez görüyordum. Biraz sonra sordum:</p>
		<p>“Yani, o kadını bu kadar çok mu sevdin?”</p>
		<p>Zorba gözlerini açtı:</p>
		<p>“Sen gençsin patron, gençsin... Ne anlarsın sen? Senin de saçın ağarınca, o zaman, bu sonu gelmez konuyu konuşmak üzere yanıma gel...”</p>
		<p>“Hangi sonu gelmez konuyu?”</p>
		<p>“Kadın. Sana kaç kez söyleyeceğim? Kadın, sonu gelmez bir konudur. Şimdi sen, bir şimşek gibi tavuklara atlayan, sonra da boyunlarını şişirip gübreliklerine giden ve orada kabaran genç horozlar gibisin. Onlar aşkın nesini anlayabilirler? Elinin körünü!”</p>
		<p>Tiksintiyle yere tükürdü; uzaklara baktı; bana bakmak istemiyordu.</p>
		<p>Yine sordum:</p>
		<p>“Peki Zorba, ya Nusa ne oldu?”</p>
		<p>Zorba ileri, denize doğru karşılık verdi:</p>
		<p>“Bir akşam eve dönünce onu bulamadım. Kaçmıştı. O günlerde köyden genç, güzel bir asker geçmişti, onunla kaçtı. Gidiş o gidiş! Kalbim bölündü, iki parça oldu, fakat namussuz kalp, yine yapıştı. Bilmem göründü mü? Kırmızı, sarı, siyah yamalarla yamanmış, binlerce ekli ve yamaları kalın sicimle dikildiği için en büyük fırtınalarda bile yırtılmayan bazı gemi yelkenleri vardır. Benim kalbim de öyle işte! Binlerce delikli, binlerce yamalı, ama korkusuz.”</p>
		<p>“Peki, Nusa’ya kızmadın mı Zorba?”</p>
		<p>“Neden kızayım? Sen ne dersen de, kadın başka şeydir patron, insan değil, başka bir şey. Neden kızayım? Kadın anlaşılmaz bir şeydir ve gerek uygarlığın, gerekse dinin bütün yasaları yanılmaktadır kadın konusunda. Böyle davranıyorlar patron! Eğer yasa koymak benim elimden gelseydi, erkek için başka, kadın için başka yasa koyardım. Erkek için on, yüz, bin yasa; ne de olsa erkektir, kaldırır. Ama kadına hiç! Çünkü, sana kaç kere söyleyeceğim patron? Kadının şerefine! Tanrı biz erkeklere de akıl versin!”</p>
		<p>İçti, elini kaldırdı, balta tutuyormuş gibi birden indirdi:</p>
		<p>“Ya bize akıl versin,” dedi, “ya da ameliyat etsin bizi. Yoksa, sen beni dinle patron, halimiz haraptır!”</p>
	</div>
	<div class="si-footnotes html5_section epub-type_footnotes">
	</div>
  </body>
</html>