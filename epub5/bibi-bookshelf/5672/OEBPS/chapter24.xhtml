<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Zorba</title>
	<link href="main.css" rel="stylesheet" type="text/css"/>
</head>
<body class="chapter epub-type_chapter">
	<div class="html5_section">
		<h1>24</h1>
		<p>Köyün dar sokakları içinde sessizce ilerliyorduk. Kapkaranlık evler siyaha dönüyor, ara sıra bir köpek havlıyor, bir öküz iç çekiyordu. Rüzgârın esişiyle, bazı bazı lirin çıngırak sesleri, şakrak sular gibi neşeli ve fışkırırcasına, bize kadar gelmekteydi.</p>
		<p>Köyden çıktık, kıyımıza giden yola saptık. Ben derin sessizliği bozmak için, “Zorba,” dedim, “ne rüzgârıdır bu? Lodos mu?”</p>
		<p>Papağanın kafesini fener gibi tutarak önden giden Zorba karşılık vermedi.</p>
		<p>Kıyımıza vardığımız zaman Zorba döndü:</p>
		<p>“Karnın aç mı patron?” dedi.</p>
		<p>“Hayır, aç değilim Zorba.”</p>
		<p>“Uykun var mı?”</p>
		<p>“Yok.”</p>
		<p>“Benim de yok. Çakılların üstüne oturalım, sana soracaklarım var.”</p>
		<p>İkimiz de yorgunduk ama, uyumak istemiyorduk. Bugünün zehrini yitirmek istemiyorduk. Uyku, sanki tehlike ânında bize, kaçma anlamında bir şey olarak görünüyordu; uyumaktan utanıyorduk.</p>
		<p>Deniz kıyısına oturduk. Zorba kafasını dizlerinin arasına soktu ve bir zaman sustu. Dağdan, kıvrık kuyruklu, çok gözlü canavar gibi korkunç bir burç göründü; ara sıra bundan bir yıldız kopup düşüyordu.</p>
		<p>Zorba ilk kez görüyormuş gibi, ağzı açık bir halde yıldızlara baktı.</p>
		<p>Biraz sonra da kararını vererek konuştu.</p>
		<p>“Bana söyleyebilir misin patron?” dedi ve sesi, sıcak gecenin içinde ciddi ve heyecanlı bir tonda yükseldi. “Bütün bunların ne demek olduğunu bana söyleyebilir misin? Kim yaptı bunları? Neden yaptı? Ve hepsinin üstünde de şu var.” (Zorba’nın sesi kızgınlık ve korku doluydu.) “Neden ölüyoruz?”</p>
		<p>En basit, en bilinen şeyi sormuşlar da, açıklayamıyormuşum gibi utanarak karşılık verdim:</p>
		<p>“Bilmiyorum Zorba!”</p>
		<p>Zorba, gözleri dolarak, “Bilmiyorsun!” dedi.</p>
		<p>Bir gece, raks bilip bilmediğimi sorduğu, benim, “Bilmiyorum...” diye yanıtladığım zaman da aynı biçimde gözleri dolmuştu.</p>
		<p>Biraz sustu, sonra birden patladı:</p>
		<p>“Öyleyse, nedir okuduğun o külüstür kâğıtlar? Neden okuyorsun? Bunu söylemiyorlarsa, neyi söylüyorlar?”</p>
		<p>“Senin bu sorduklarını yanıtlayamayan insanın üzüntüsünü söylüyorlar Zorba!” dedim...</p>
		<p>Zorba zıvanadan çıkmış halde, ayağını taşlara vurarak, “Üzüntünün içine tüküreyim!” dedi.</p>
		<p>Birden bağırmamız üzerine papağan ayağa fırladı. Yardım istermiş gibi haykırdı:</p>
		<p>“Kanavaro! Kanavaro!”</p>
		<p>Zorba kafese bir yumruk indirdi:</p>
		<p>“Patla sen de!”</p>
		<p>Sonra yine bana döndü:</p>
		<p>“Ben senin, nereden gelip nereye gittiğimizi söylemeni istiyorum. Bunca yıldır büyücülük kitapları üzerinde eriyip gittin; iki-üç bin okka kâğıdı sıkmışsındır; nasıl bir su çıkardın acaba?”</p>
		<p>Zorba’nın sesinde öyle bir acı vardı ki, soluğum kesildi; ah, ona bir karşılık verebilseydim!</p>
		<p>İnsanın erişebileceği en yüksek şeyin ne düşünce ne erdem ne iyilik ne de zafer olduğunu içimde duyuyordum. Ama bu daha yüce, daha kahramanca ve daha umutsuzca bir şeydi: Kutsal Korku. Kutsal Korku’nun ötesinde ne vardır? İnsanın aklı oraya kadar gidemiyor.</p>
		<p>Zorba, acılı bir sesle sordu:</p>
		<p>“Karşılık vermiyor musun?”</p>
		<p>Ben de arkadaşıma Kutsal Korku’nun ne olduğunu anlatmaya çalıştım:</p>
		<p>“Biz, dev gibi bir ağacın, ufacık bir yaprağı üzerindeki küçük küçük kurtçuklarız Zorba. Bu küçücük yaprak bizim yeryuvarlağımızdır; ötekiler de, gecenin içinde sallandıklarını gördüğün yıldızlar. Biz küçücük yaprağımızın üstünde sürünüyor ve onu hırsla araştırıyoruz. Kokluyoruz: Bize güzel kokuyor ya da kötü kokuyor. Tadına bakıyoruz: Yenilebilir buluyoruz. Vuruyoruz, sanki canlı bir şeymiş gibi çığlıklar atıyor. En korkusuz olan insanlar, yaprağın ucuna kadar varıyorlar; bu uçtan, gözlerimizle kulaklarımız açık olduğu halde kaosa eğiliyoruz. Ürperiyoruz. Altımızdaki korkunç uçurumu görüyor, dev ağacın öteki yapraklarının çıkardığı gürültüyü uzaktan uzağa duyuyor, özsuyun köklerinden yükselip kalbimizi kabarttığını kavrıyoruz. Böyle, uçuruma eğilmiş bir halde de, bütün bedenimiz ve bütün ruhumuzla, korkunun içimizi kapladığını anlıyoruz. O andan sonra artık şey başlar...”</p>
		<p>Durdum. Demek istiyordum ki: O andan sonra artık şiir başlar. Ama Zorba anlamayacaktı, sustum. O, hırsla sordu:</p>
		<p>“Ne başlar? Neden sustun?”</p>
		<p>“... büyük tehlike başlar, Zorba. Bazılarının başı dönüp sayıklar, bazıları korkup yüreklerini sağlamlaştıracak bir karşılık bulmak için çırpınır ve buna Tanrı derler; bazıları da yaprağın kenarından uçuruma sakin sakin, korkusuzca şöyle der: ‘Hoşuma gidiyor!’”</p>
		<p>Zorba bir zaman düşündü; anlamakta güçlük çekiyordu. Sonunda, “Ben,” dedi, “her an ölüme bakıyorum; ama, hiçbir zaman da ‘Hoşuma gidiyor!’ dediğim yok. Hayır, hiç hoşuma gitmiyor! Özgür değil miyim? Ben imzalamıyorum bunu!”</p>
		<p>Sustu, yine hızla bağırdı:</p>
		<p>“Hayır, ben ölüme kuzu gibi boynumu uzatıp, ‘Beni kes ağam da, aziz olayım!’ demeyeceğim.”</p>
		<p>Konuşmuyordum. Zorba dönüp bana baktı ve kızdı. Yine bağırdı:</p>
		<p>“Özgür değil miyim?”</p>
		<p>Konuşmuyordum artık. Gerekince, insanın, “Evet!” deyip kaçınılmaz olanı, kendi özgür iradesine çevirmesi... Sanırım, kurtuluşun biricik insanca yolu budur. Bunu biliyor, bu yüzden de konuşmuyordum.</p>
		<p>Zorba, kendisine söyleyecek bir şeyim olmadığını görünce, papağan uyanmasın diye yavaşça kafesi aldı, başucuna yerleştirdi ve uzandı.</p>
		<p>“Hayırlı geceler patron,” dedi. “Yeter!”</p>
		<p>Uzaktan, Afrika’dan sıcak bir lodos esiyor, sebzeleri, meyveleri ve Girit’in göğüslerini kabartıyordu. Onun alnıma, dudaklarıma ve boynuma dökülüşünü duyuyordum, beynim bir meyveymiş gibi gıcırdıyor, büyüyordu.</p>
		<p>Uyuyamıyor, uyumak istemiyordum. Hiçbir şey düşünemiyordum. Yalnızca bir şeyler seziyordum: Bu sıcak gecede sanki içimde biri, büyüyüp olgunlaşıyordu. Şu şaşırtıcı görünüme bakıyor, onu bayağı yaşıyordum... İlk zaman göğsümüzün en karanlık köşelerinde olan şey, şimdi açıkça, örtüsüz bir biçimde önümde oluşmaktaydı. Deniz kıyısında büzülmüş, mucizeyi izliyordum.</p>
		<p>Yıldızlar soluklaştı, gökyüzü ışıklandı; ışığın üstünde ince bir kalemle dağlar, ağaçlar, martılar çizilmeye başladı.</p>
		<p>Sabah oluyordu.</p>
		<div class="double html5_section">
			<p>Aradan birkaç gün geçti. Ekinler olgunlaşmış, tohum dolu başlar eğilmişti. Zeytin ağaçlarındaki ağustosböcekleri havayı testereliyor, kızgın ışığın içinde parlak böcekler vızıldıyordu. Denizin buğusu tütmekteydi.</p>
			<p>Zorba, şafakla birlikte sessizce dağa gidiyordu; artık hava yolunun kuruluşu tamamlanmak üzereydi. Direkler dikilmiş, teller çekilmiş, makaralar asılmıştı. Zorba, canı çıkmış bir halde işten geceleyin dönüyor, ateş yakıyor, yemek pişiriyordu. Yemeği yiyorduk. Aşk, korku gibi büyük şeytanları uyandırmaktan kaçınıyorduk. Ne duldan ne Madam Ortans’tan ne Tanrı’dan söz ediyorduk. İkimiz de suskunduk; konuşmuyor, uzağa, denize bakıyorduk.</p>
			<p>Zorba’nın bu suskunluğu, yine o başı sonu olmayan sorularla doldurdu içimi. Göğsüm bir kere daha o onulmaz sıkıntıyla sıkıştı. Neydi bu dünyanın anlamı? Şaşkındım. Amaç neydi? Erişebilmek için ne yapabilirdik? Zorba’ya bakılırsa, insanın da, doğanın da amacı sevinçler yaratmaktı. Kimileri bunu “bir ruh yaratmak” diye belirtiyorlar. Sonuçta aynı şeyler bunlar. İyi ama, neden? Ne adına? Beden çözülüp dağılınca “ruh” diyebileceğimiz bir şey kalacak mı geriye? Yoksa ölümsüzlük baharına duyduğumuz o sönmeyen özlemimiz mi gerçek olan? Hangisi doğru? Ölümsüz oluşumuz mu, yoksa o kısacık yaşamımız boyunca ölümsüz birtakım şeylerin buyruğunda kalışımız mı?</p>
		</div>
		<div class="double html5_section">
			<p>Bir sabah kalktım, yıkandım. Yeryüzü de yıkanmış, yıkanmasını daha yeni bitirmiş gibiydi; yeni yaratılmış gibi ışıl ışıldı. Köyün yolunu tuttum. Solumda uzanan çivit mavisi deniz, kıpırtısızdı. Sağımda buğday tarlaları, uzaktan, tören yürüyüşündeki askerlerin altın mızrakları gibi parıldıyordu. Yeşil yapraklar ve küçücük incirlerle dolu <em>arhontopula</em>’nın incir ağacını geçtim, dulun bahçesine bakmadan hızla yürüdüm; köye girdim. Küçük otel öksüzleşmiş, daha da ıssızlaşmıştı; kapı ve pencereleri yoktu, avlusuna köpekler girip çıkıyordu, küçük odaları boştu, birer yıkıntıya dönmüştü. Ölü odasında artık ne karyola vardı, ne sandık ne de sandalye; her şeyi yağmalamışlardı. Bir köşede yırtık, yan basılmış, kırmızı küçük püskülü ile bir terlik duruyordu. Büyük bir bağlılıkla hanımının ayak biçimini hâlâ koruyordu; bu hınzır terlik, insan ruhlarından daha acılı olup, o sevgili ve çok çekmiş ayağı hâlâ unutamamıştı.</p>
			<p>Geç vakit döndüm. Zorba ateşi yakmış, yemek pişirmeye hazırlanıyordu; başını kaldırıp bana bakar bakmaz nereden geldiğimi anladı. Kaşlarını çattı. Bu kadar gün sonra, bu gece yine yüreğinin kilidini açıp konuştu. Kendini haklı göstermek istermiş gibi, “Her acı, yüreğimi ikiye böler patron,” dedi. “Ama o kırk yaralı yürek hemen kaynar ve yara görünmez; kaynamış yaralarla doluyum ben; onun için dayanıyorum.”</p>
			<p>“Zavallı Bubulina’yı çabuk unuttun Zorba!” dedim.</p>
			<p>Sesim, ben istemeden kırıcı olmuştu.</p>
			<p>Zorba üzülerek sesini yükseltti.</p>
			<p>“Yeni bir yol, yeni planlar!” diye bağırdı. “Artık dünküleri hatırlamaktan, yarınkileri istemekten vazgeçtim; şimdi, şu anda ne oluyor, o ilgilendiriyor beni. ‘Şimdi ne yapıyorsun Zorba?’ diyorum. ‘Uyuyorum,’ diyor. ‘İyi uyu öyleyse!’ ‘Şimdi ne yapıyorsun, Zorba?’ diyorum. ‘Bir kadına sarılıyorum,’ diyor. ‘İyi sarıl öyleyse Zorba, hepsini unut, dünyada başka bir şey yok, yalnız o ve sen. Vira!’”</p>
			<p>Biraz sonra da, “Bubulina yaşadığı zaman, hiçbir Kanavaro ona, benim, şu gördüğün hırpani, ihtiyar Zorba kadar zevk vermemiştir. ‘Neden?’ diyeceksin. Çünkü Kanavaro’lar onu öpüyor ve onu öptükleri anda donanmalarını, Girit’i, devletlerini, sırmalarını ve karılarını düşünüyorlardı. Ama ben hepsini, hepsini unutuyordum. O namussuz karı da bunu anlıyordu. Ve sen bilgiç, şunu öğren ki, kadın için bundan daha büyük bir zevk yoktur! Bil ki, gerçek kadın, erkekten aldığından çok, ona verdiği hazdan zevk alır...”</p>
			<p>Eğildi, ocağa biraz daha odun attı. Biraz sonra, “Yarından tezi yok,” dedi, “hava yolunun açılış töreni olacak; artık yerde yürümüyorum, havalardayım. Omuzlarımda makaraları hissediyorum!”</p>
			<p>“Pire’deki kahvede, beni oltaya takmak için nasıl tuzak kurduğunu hatırlıyor musun, Zorba? Ananın yiyip çocuğuna vermeyeceği çorbaları yapmasını bildiğini söylemiştin ve benim sevdiğim yemek de, rastlantı bu ya, tıpatıp o çıkmıştı, nasıl anlamıştın bunu?”</p>
			<p>“Ben de biliyor muyum patron? Öyle esti işte! Senin, o kahve köşesinde uslu uslu, derli toplu oturmuş, küçük, yaldızlı bir kitaba titreyerek eğildiğini görünce, neden bilmem, çorbaları seveceğini düşündüm. Öyle esti diyorum sana; ara da bul!”</p>
			<p>Sustu, kulağını dikti.</p>
			<p>“Sus,” dedi, “biri geliyor!”</p>
			<p>Hızlı ayak sesleri ve koşan birinin ağır soluması duyuldu. Birdenbire, alevin ışığında, önümüze yırtık cüppeli, başı açık, sakalları yanmış, yarım bıyıklı bir keşiş düştü. Parafin kokuyordu.</p>
			<p>Zorba bağırdı:</p>
			<p>“Hoş geldin be Peder Zaharias! Hoş geldin be, Peder Yosif! Ne bu hal?”</p>
			<p>Keşiş, ateşin yanında yere yıkıldı; çeneleri birbirine çarpıyordu.</p>
			<p>Zorba eğilip ona göz kırptı.</p>
			<p>“Evet!” dedi Keşiş.</p>
			<p>Zorba sevinçle sıçradı:</p>
			<p>“Bravo Keşiş! Şimdi Cennet’e gireceksin, artık kurtuluş yok; elinde bir de parafin tenekesi olacak!”</p>
			<p>Keşiş istavroz çıkararak mırıldandı:</p>
			<p>“Âmin!..”</p>
			<p>“Nasıl oldu? Ne zaman? Söyle!”</p>
			<p>“Başmelek Mikail’i gördüm, Kanavaro kardeş, ondan aldığım buyruğu. Dinle bak: Mutfakta taze fasulye ayıklıyordum; yapayalnızdım. Kapı kapalıydı. Pederler akşam duasındaydı. Büyük bir sessizlik vardı. Ötüşen kuşları dinliyordum; kuşlar bana melekmiş gibi geliyordu. Sakindim, her şeyi hazırlamış, bekliyordum. Bir teneke parafin almış, Başmelek Mikail kutsasın diye, mezarlıktaki küçük kilisede mihrabın altına saklamıştım. Dün akşamüzeri işte, taze fasulye ayıklıyor, Cennet’i düşünüyor ve şöyle diyordum: ‘İsa Efendimiz, Gökyüzü Cennet’ine kabul edilsem de, Cennet’in mutfağında sonsuza dek fasulye ayıklasam!’ Bunları düşünüyordum ve gözlerimden yaşlar boşanıyordu. O sırada, birden üstümde kanat sesleri duydum; anlayıp başımı eğdim; sonra bir ses duydum: ‘Korkma Zaharias, kaldır gözlerini!’ Ben korkuyorum, yere kapandım. Ses yine duyuldu: ‘Kaldır gözlerini, Zaharias!’ Gözlerimi kaldırınca şunları gördüm: Kapı açılmıştı ve eşikte Başmelek Mikail duruyordu. Tıpkı mihrabın kapısındaki resimde olduğu gibi duruyordu: siyah kanatlar, kırmızı tozluklar ve yaldızlı miğferiyle. Yalnız elinde kılıç değil, yanan bir odun tutuyordu: ‘Selam Zaharias!’ dedi. Ben de, ‘Tanrı’nın kulu hazırdır! Buyur!’ dedim. ‘Şu yanan odunu al, Tanrı yardımcın olsun!’ dedi. Elimi uzattım, avucumun yandığını duydum. Ama Başmelek kaybolmuştu; yalnız kapıdan, Gökyüzü’nde akan yıldız gibi, ateşten bir çizgi gördüm.”</p>
			<p>Keşiş yüzündeki terleri sildi; sapsarı kesilmişti. Kuvvetli bir hummaya tutulmuş gibi dişleri birbirine çarpıyordu.</p>
			<p>Zorba, “Ee?” dedi. “Sonra ne oldu Keşiş?”</p>
			<p>“O sırada pederler akşam duasından çıkmış, sofraya oturuyorlardı. Başpapaz geçerken, köpekmişim gibi, bana bir tekme vurdu. Pederler gülüştü, ben gık demedim. Başmelek’in geçişinden dolayı hava hâlâ kükürt kokuyordu; ama hiçbiri anlamadı. Sofraya oturdular. Sofracı bana, ‘Zaharias,’ dedi, ‘sen yemeyecek misin?’ Bende ses yok. Oğlancı Dometios, ‘Meleklerin ekmeğiyle karnını doyurur o!’ dedi. Pederler yine gülüştüler. Ben kalktım, mezarlığın yolunu tuttum. Başmelek’in ayaklarına yüzükoyun kapandım; bana basan ayağını sırtımda duyuyordum. Saatler şimşek gibi geçti; saatler de yüzyıllar da Cennet’te böyle geçiyordur. Gece yarısı oldu. Her yer sessizdi. Keşişler uyumuştu. Kalktım, istavroz çıkardım, Başmelek’in ayağını öptüm. ‘İsteğin yerine gelecektir!’ dedim. Dışarı çıktım. Ceplerime paçavralar doldurmuştum. Zifiri karanlıktı. Ay daha doğmamıştı; manastır, Cehennem gibi simsiyahtı. Dış avluya girdim, merdiveni çıktım. Başpapazın oraya vardım; kapıya, pencerelere, duvarlara parafin döktüm, Dometios’un hücresine koştum. Senin dediğin gibi yaptım, döktüm parafini. Sonra kiliseye girdim, bir mum aldım, İsa’nın kandilinden yaktım ve ateşe verdim.”</p>
			<p>Keşiş soluyarak sustu, gözleri alev alev olmuştu. İstavroz çıkararak bağırdı:</p>
			<p>“Şükür Tanrı’ya! Şükür Tanrı’ya!.. Manastır birden alevlere bürünmüştü. Ben, ‘Canı cehenneme!’ diye bağırdım ve tabanları kaldırdım. Koşuyor, koşuyordum; kampanaların çalındığını, papazların bağırdığını duyuyor, durmadan koşuyordum... Sabah oldu. Ormanda saklandım. Titriyordum. Güneş doğdu. Keşişlerin koşuşup beni aradıklarını duyuyordum; ama Tanrı üstüme bir sis örtmüştü, beni göremiyorlardı. Akşama doğru yine bir ses duydum: ‘Denize in, kaç!’ ‘Yol göster, ey Başmelek!’ diye bağırdım ve yine yola düştüm. Nereye gittiğimi bilmiyordum; bazen bir ışık, bazen ağaçlar arasında kara bir kuş, bazen aşağı doğru inen bir patika biçimine girerek Başmelek bana yol gösteriyordu. Ben de onun arkasından güvenle koşuyor, koşuyordum; işte, onun büyük yardımıyla, seni buldum Kanavarom ve kurtuldum!”</p>
			<p>Zorba konuşmuyordu; ama bütün yüzünü geniş, şeytansı, görünmez bir gülüş kaplamıştı; dudaklarının kenarları, o kıllı eşek kulaklarına kadar ulaşıyordu.</p>
			<p>Artık yemek hazırdı; tencereyi ateşten indirdi.</p>
			<p>“Zaharias,” dedi, “meleklerin besini nedir?”</p>
			<p>Keşiş istavroz çıkararak yanıtını verdi:</p>
			<p>“Ruhtur!”</p>
			<p>“Ruh, yani başka deyişle hava mı? Karın doyurmaz o. Gel otur da ekmek, balık çorbası ve et ye, kendine gel biraz, iyi çalıştın, ye!”</p>
			<p>“Karnım aç değil!” dedi Keşiş.</p>
			<p>“Zaharias’ın karnı aç değil. Peki ya Yosif’inki? Yosif’in de karnı aç değil mi?”</p>
			<p>Keşiş büyük bir sırrı açığa vuruyormuş gibi yavaş yavaş,</p>
			<p>“Yosif,” dedi, “çok şükür Tanrı’ya, o lanetli Yosif yandı!”</p>
			<p>Zorba gülerek bağırdı:</p>
			<p>“Yandı! Nasıl? Ne zaman? Sen gördün mü?”</p>
			<p>“İsa’nın kandilinden mumu yaktığım anda, o da yandı Kanavaro kardeş! Üzerinde ateşten yazılar bulunan kara bir kurdele gibi ağzımdan çıktığını gözlerimle gördüm; mumun alevi üstüne düştü, yılan gibi kıvrıldı ve kül oldu. Şükür Tanrı’ya, hafifledim. Çoktan Cennet’e girmiş gibiyim.”</p>
			<p>Çöreklenmiş olduğu ateşin yanından kalktı.</p>
			<p>“Gidip deniz kıyısında uyuyacağım,” dedi. “Öyle buyuruldu.”</p>
			<p>Kıyıdan kıyıdan yürüdü, gecenin karanlığı içinde gözden kayboldu.</p>
			<p>“Bu işten sen sorumlusun Zorba,” dedim. “Keşişler onu bulursa mahvolur!”</p>
			<p>“Sen merak etme patron, bulamayacaklar. Bu gibi yasadışı işlerden çakarım ben! Yarın, sabah onu tıraş edecek, giyeceği bir insan elbisesi verecek ve gemiye bindireceğim. Böyle ufak tefek işlerle kendini üzme, patron!.. Çorba iyi mi? İnsanların ekmeğini iştahla ye ve dertlenme.”</p>
			<p>Zorba iştahla yedi, içti, bıyıklarını sildi. Şimdi canı konuşmak istiyordu.</p>
			<p>“Gördün mü,” dedi, “içindeki şeytan öldü! Ve şimdi boşaldı, boşaldı zavallı!.. Yallah! O da ötekiler gibidir artık.”</p>
			<p>Sonra, bir an düşündü ve birden, “Ne dersin patron, acaba şeytan o muydu yoksa?” dedi.</p>
			<p>“Kesinlikle oydu,” dedim. “Manastırı yakma düşüncesi ona egemen olmuştu; yakıp rahatladı. Bu düşüncenin olgunlaşıp eyleme dönüşmesi için et yemesi ve şarap içmesi gerekti. Ötekinin, yani Zaharias’ın etlere ve şaraplara gereksinmesi yoktu; o oruç tutarak olgunlaşıyordu.”</p>
			<p>Zorba bu sözleri kafasında evirip çevirdi.</p>
			<p>“Eh,” dedi, “sanırım hakkın var, patron. Sanırım benim de içimde beş-altı tane şeytan var...”</p>
			<p>“Hepimizde var Zorba, korkma! Ve ne kadar çok varsa, o kadar iyidir. Yeter ki, hepsi farklı yollardan aynı amaca doğru gitsinler...”</p>
			<p>Bu sözler Zorba’yı altüst etti; kocaman kafasını dizlerine dayadı; düşünüyordu. Sonunda, gözlerini kaldırarak sordu:</p>
			<p>“Hangi amaca?”</p>
			<p>“Nerden bilirim ben Zorba? Hep güç şeyler soruyorsun bana. Nasıl anlatayım?”</p>
			<p>“Açıkça söyle de anlayayım. Ben şimdiye kadar, istediklerini yapsınlar, hoşlarına giden yoldan yürüsünler diye şeytanlarımı özgür bırakıyordum; onun için bazıları bana namussuz, bazıları namuslu, bazıları sersem, bazıları da bilge Salomon derler; bunun için elindeyse, beni, amacın ne olduğu konusunda aydınlat!”</p>
			<p>“Belki yanılıyorum ama Zorba, sanırım ki, insanlar üç türlüdür: kendi deyişleriyle hayatlarını yaşamayı amaç sayanlar, yani yemeyi, öpmeyi, zengin olmayı, onur kazanmayı... Sonra, kendi hayatlarını değil, bütün insanların bir olduğunu anlarlar ve insanları ellerinden geldiği kadar aydınlatmak, sevmek ve onlara iyilik etmek için savaşırlar. Bir de, bütün evrenin hayatını yaşamayı amaç edinenler var; her şey, insanlar, hayvanlar, bitkiler, yıldızlar; hepimiz bir bütünüz; biz hepimiz aynı korkunç savaşın içindekileriz. Hangi savaş mı? Maddeyi ruha dönüştürme savaşı!..”</p>
			<p>Zorba başını kaşıdı.</p>
			<p>“Kalın kafalıyım ben,” dedi, “kolay anlamıyorum... Ah bre patron, o dediklerini bir raks edebilseydin de, ben de anlasaydım!”</p>
			<p>Umutsuzluk içinde dudaklarımı ısırdım. Bütün bu umutsuz düşünceleri gerçekten raksa bir dökebilseydim.</p>
			<p>“Ya da patron, bütün bunları bana masal gibi anlatabilseydin. Hüseyin Ağa’nın yaptığı gibi... Bu, benim komşum olan ihtiyar bir Türk’tü; çok ihtiyar, çok yoksuldu; karısı da yoktu, çocukları da... Garibin biri; yemek pişirir, tahta siler, akşamüzeri de babadan kalma evine gelir, ninem ve öbür ihtiyar komşularla avluda oturur, çorap örerdi... Ermiş bir adamdı bu Hüseyin Ağa. Bir gün beni dizlerine aldı, hayırduası edermiş gibi elini başıma koydu. ‘Aleksi,’ dedi, ‘bak sana bir söz söyleyeceğim; küçük olduğun için anlamayacaksın; büyüyünce anlarsın. Dinle oğlum: Tanrı’yı yedi kat gökler ve yedi kat yer almaz; ama insanın kalbi alır. Onun için, aklını başına topla Aleksi, hayırduam seninle olsun, dikkat et, hiçbir zaman insan yüreğini yaralama!’”</p>
			<p>Zorba’yı konuşmadan dinliyordum. Ah ben de, ancak soyut düşünce doruk noktasına ulaştığı, masal olduğu zaman ağzımı açmayı becerebilseydim! Ama bunu, yalnız büyük bir ozan ya da bir halk, yüzyıllarca süren sessiz bir işleyişten sonra başarabilir.</p>
			<p>Zorba kalktı.</p>
			<p>“Gidip bakayım,” dedi, “bizim kundakçı ne yapıyor? Üstüne bir battaniye atayım da, üşütmesin. Bir de makas alayım yanıma, gerekli olabilir!”</p>
			<p>Güldü.</p>
			<p>“İnsanlar,” dedi, “insan olacakları zaman, bu gördüğün Zaharias Kanari’nin yanında yer alacaktır, patron!”</p>
			<p>Bir battaniye ile makası aldı, deniz kıyısına doğru yürüdü. Ay incecik belirmişti, toprağın üzerine solgun, hastalıklı, acılı bir ışık döküldü.</p>
			<p>Sönen ateşin yanında, tek başıma kaldım, anlamca çok zengin ve sımsıcak toprak kokan sözlerini tarttım kafamda. Onun sözleri, ta belkemiğinden, içinden geliyor, üzerlerinde hâlâ insan sıcaklığını taşıyorlardı. Benim sözlerim, kâğıttandı, yalnız bir damlacık kanla bulaşmış halde, kafadan geliyorlardı; eğer herhangi bir değerleri var idiyse bu değeri, o bir damla kana borçluydular.</p>
			<p>Zorba kolları aşağıda, şaşkın bir halde birden ortaya çıktığı zaman, başımı uzatmış, ateşli külü karıştırıyordum.</p>
			<p>“Patron,” dedi, “sakın korkmayasın ha...”</p>
			<p>Ayağa fırladım.</p>
			<p>“Keşiş öldü!..” dedi.</p>
			<p>“Öldü mü?”</p>
			<p>“Onu, bir kayanın üzerine uzanmış halde buldum. Ay ışığı onu aydınlatıyordu, diz çöküp sakallarıyla bıyığının geri kalanını kesmeye başladım. Kesiyor, kesiyordum ama, o hiç kımıldamıyordu; hızlanıp saçlarını da kökünden kestim; yarım okka kadar saç çıkarıp onu yumurta gibi yaptım. O zaman bir gülmedir tuttu beni; ‘Bre Sinyor Zaharias!’ diye bağırıp dürtükledim. ‘Uyan da Meryem’in mucizesini gör!’ Ama o kımıldamıyordu. Bir daha dürttüm, hiçbir şey yok! ‘Zavallı kıkırdamış olmasın?’ diye düşündüm. Cüppesini açtım, göğsünü buldum, elimi kalbinin üstüne koydum. Tak! Tak! Tak! Hiçbir şey! Sessizlik! Makine işlemiyordu artık.”</p>
			<p>Zorba konuştukça keyiflenmekteydi. Ölüm, bir an için onu şaşırtmıştı, ama kendisini çabuk toparladı.</p>
			<p>“Şimdi ne yapacağız onu patron? Ben diyorum ki, yakalım. Parafinle yok etti, parafinle yok olsun! İncil’de de buna benzer bir söz yok muydu? Hem görsen, cüppesi yağdan kolalanmış halde, üstelik parafine de bulanmış. Büyük Perşembe’nin Yuda’sı gibi yanar.”</p>
			<p>Ben, ilgisizce, “Ne istersen onu yap!” dedim.</p>
			<p>Zorba düşünceye daldı. Sonunda, “Bela be,” dedi, “büyük bela... Onu ateşlersem elbisesi meşale gibi yanacak, ama kendisi zavallı, bir deri bir kemik, kül olması uzun sürecek; fukaranın yağı yok ki ateşe yardım etsin!..”</p>
			<p>Kafasını salladı.</p>
			<p>“Eğer Tanrı var olsaydı, bütün bunları önceden görüp onu şişman, bol yağlı yaratırdı; bizi de bu beladan kurtarmış olurdu. Sen ne dersin?”</p>
			<p>“Beni karıştırma, diyorum sana! Ne istersen yap. Ama elini çabuk tut!”</p>
			<p>“En iyisi, bütün bunlardan bir mucizenin doğması olurdu. Keşişler, manastıra zarar verdiği için, Tanrı’nın berber biçimine girip onu tıraş ettiğine, sonra da öldürdüğüne inanırlardı...”</p>
			<p>Yine kocaman kafasını kaşıdı.</p>
			<p>“Ama, nasıl bir mucize,” dedi, “nasıl bir mucize? Göster kendini Zorba.”</p>
			<p>Yarım olan ay neredeyse batacaktı; gökle denizin birleştiği yere dokunuyordu. Kızgın bir kazan gibi, sarı-kırmızı bir renk almıştı.</p>
			<p>Yorgundum, uzandım.</p>
		</div>
		<div class="double html5_section">
			<p>Gün doğarken uyandığımda, Zorba’nın yanımda oturmuş, kahve pişirdiğini gördüm. Sapsarıydı; uykusuzluktan gözleri şişmiş, kıpkırmızı olmuştu. Ama, kalın teke dudakları muzipçe gülümsüyordu.</p>
			<p>“Bütün gece uyumadım patron,” dedi. “İşim vardı.”</p>
			<p>“Ne işiymiş o, Allah’tan korkmaz herif?”</p>
			<p>“Mucizeyi gerçekleştirdim.”</p>
			<p>Güldü, parmağını ağzına götürdü.</p>
			<p>“Söylemem!” dedi. “Yarın, hava yolunun açılış töreni var; azgın boğalar gelip kutsayacaklar; o zaman sen de Öç Alıcı Meryem’in (yardımları sonsuzdur) yeni mucizesini öğrenirsin gayri!”</p>
			<p>Kahve servisini yaptı, sonra, “Ben iyi başpapaz olurdum be!” dedi. “Manastır açsaydım, bahse girerim ki, öbürlerinin hepsini kapatır, bütün müşterilerini alırdım. Gözyaşı mı istiyorsun? Islak bir süngercik ve bütün tasvirler ağlamaya başlardı. Gök gürültüsü mü istiyorsun? Mihrabın altına sokacağım bir makine ulurdu. Hayalet mi istiyorsun? İki sadık keşiş, bütün gece çarşaflarla manastırın damlarında dolanırdı. Ve her yıl, Meryem Ana Panayırı’nda, gözleri görecek ve ayağa fırlayıp raksa başlayacak topallar, körler, inmeliler hazırlardım... Gülme patron! Benim bir amcam vardı, bir gün ölmek üzere olan bir katır buldu; gebersin diye ıssız bir yere bırakmışlardı. Amcam onu aldı; her sabah otlatmaya çıkıyor, akşamüstü de eve getiriyordu. Köylüler ona, ‘Ey, Haralambi Amca,’ diyorlardı, ‘ne yapacaksın bu külüstür katırı?’ Amcam, ‘Onu fışkı fabrikası olarak kullanıyorum!’ diye karşılık veriyordu. Ben de manastırı, mucize fabrikası olarak kullanacaktım patron!”</p>
		</div>
		<div class="double html5_section">
			<p>Bugünkü 1 Mayıs öncesini hayatımda unutmayacağım. Hava yolu hazırdı; direkler, tel ve makaralar sabah güneşi altında parlıyordu, dağın tepesinde, dizilen yontma, iri çamları yukarıdaki işçiler tele asıp denize salıvermek için bekliyorlardı.</p>
			<p>Hava yolunun dağdaki tepesinde, bir de deniz kıyısındaki ucunda büyük birer bayrak dalgalanıyordu. Zorba, barakanın dışına bir fıçı şarap yerleştirmişti ve bir işçi, şişteki, alabildiğine yağlı bir kuzuyu çeviriyordu. Kutsama ve açılış töreninden sonra çağrılılar, birer bardak şarapla biraz mezecik alıp iyi kârlar dileğinde bulunacaklardı.</p>
			<p>Zorba, barakadan, kafesiyle papağanı da çıkarmış, ilk direğin yakınında, yüksek bir taşın üstüne yerleştirmişti.</p>
			<p>Acıyan gözlerle ona bakarak mırıldandı:</p>
			<p>“Hanımını görür gibi oluyorum!”</p>
			<p>Ve cebinden bir avuç yerfıstığı çıkararak ona yedirdi.</p>
			<p>Bayramlıklarını giymişti; düğmeleri açık, beyaz bir gömlek, gri ceket, yeşil pantolon ve lastikli iyi pabuçlarını... Bıyığının boyası da kaçmaya başladığı için kozmetikle boyamıştı.</p>
			<p>Büyük bir <em>arhont</em>’un büyük arnonları karşılayışı gibi, koşarak eşrafı karşıladı. Onlara hava hattının ne olduğunu, köye ne gibi zenginlikler getireceğini ve Meryem’in (yardımı büyüktür) bunu bu derece noksansız yapma yolunda kendisine nasıl ilham verdiğini anlatmaya başladı.</p>
			<p>“Bu eser önemlidir,” diyordu. “Doğru eğimi bulmak gerekir; bu da tam bir bilim işidir! Aylarca uğraştım, ama boşuna; büyük eserlerde insanın aklı yetmiyor, Tanrı’nın ilhamı da gerekli! İşte, Yardımı Büyük, benim uğraşmamı görerek acıdı: ‘Zavallı Zorba,’ dedi, ‘iyi adamdır, köyün iyiliğini istiyor, yardım edeyim ona!..’ Ve ey mucize!”</p>
			<p>Zorba durdu, üç kez istavroz çıkardı.</p>
			<p>“Ey mucize! Bir gece düşümde siyahlı bir kadın gördüm; Yardımı Büyük Meryem’di bu! Elinde küçük, nah şu kadarcık bir hava treni tutuyordu. ‘Zorba,’ dedi, ‘sana göklerden örneğini getiriyorum, nah şu eğimi al ve hayırduam seninle olsun!’ Böyle dedi ve kayboldu; ben de uyanıp fırladım, provaları yaptığım yere koştum, bir de ne göreyim? Sicim doğru eğimi almış, günlük kokuyordu; kesinlikle Meryem’in eli dokunmuştu ona!”</p>
			<p>Kodomanolios, bir şey sormak için ağzını açtı ama, taşlı patikadan, dişi katırlara binmiş beş keşişin indikleri görüldü. Bir keşiş, omzunda kocaman bir tahta haç olduğu halde önden koşuyordu. Bağırıyordu, ama neden bağırıyordu? Anlayamıyorduk.</p>
			<p>Sonra ilahiler duyuldu, keşişler ellerini sallıyor, istavroz çıkarıyor, taşlardan kıvılcımlar saçılıyordu.</p>
			<p>Yaya keşiş sonunda geldi, vücudu ter içindeydi; haçı havaya kaldırıp bağırdı:</p>
			<p>“Hıristiyanlar, mucize! Hıristiyanlar mucize! Pederler, Yardımı Büyük Meryem’i getiriyorlar... Diz çökün!..”</p>
			<p>Köylüler –eşraf ve işçiler– heyecanla koşup keşişin çevresini sardılar, istavroz çıkarmaya başladılar. Kenarda duruyordum; Zorba şimşek hızıyla bana bir göz attı.</p>
			<p>“Sen de yaklaş patron,” dedi. “Sen de yaklaş da Yardımı Büyük’ün mucizesini dinle!”</p>
			<p>Keşiş aceleyle ve soluyarak anlatmaya başladı:</p>
			<p>“Dinleyin, Hıristiyanlar! Tanrı’nın belirişi, Tanrısal mucize! Dinleyin, Hıristiyanlar! Şeytan, lanetini Zaharias’ın ruhuna yüklemiş, geçen gece Kutsal Manastır’ı çepeçevre gazlatmıştı. Ama uyardı Tanrı bizi; başpapazlık ve hücreler ateş almıştı. Kampanaları çalıp, ‘Yardım et Meryemimiz!’ diye bağırdık, testiler ve kovalarla koştuk; onun yardımıyla sabaha karşı ateş sönmüştü. Meryem’in mucizeli tasvirinin bulunduğu küçük kiliseye gittik, diz çökerek, ‘Öç Alıcı Meryem,’ diye bağırdık, ‘mızrağını kaldır ve suçluyu vur!’ Dış avluda toplandık, baktık ki o Yahuda olan Zaharias yok. Hepimiz, ‘Bizi o yaktı, o!’ diye bağırarak onu bulmak üzere dağıldık. Bütün gün aradık, yok; bütün gece aradık, yok. Bu sabah, gün ağaracağına yakın yine küçük kiliseye gittik; bir de ne görelim, Hıristiyanlarım? Tanrı’nın belirişi, Tanrısal mucize! Zaharias, Meryem’in ayakları dibinde ölü yatıyordu; Meryem’in tuttuğu mızrağın ucunda da, iri bir damla kan vardı.”</p>
			<p>Köylüler “Ulu Tanrı! Ulu Tanrı!” diye mırıldanıyor, yere yatıyor ve veryansın ediyorlardı tapınmayı.</p>
			<p>Keşiş, yutkunarak konuşmasını sürdürdü:</p>
			<p>“Daha korkuncu da var! Şeytan’ın götürdüğü herifi kaldırmak için eğildiğim zaman, hepimizin ağzı açık kaldı: Meryem saçını, sakalını ve bıyıklarını Frenk papazı gibi tıraş etmişti.”</p>
			<p>Gülmemek için kendimi zor tutarak döndüm, Zorba’ya baktım. Alçak sesle, “Allah’tan korkmaz herif!” dedim.</p>
			<p>Zorba, gözleri sulanmış bir halde keşişe bakıyor, coşku içinde birbiri arkasına istavroz çıkarıyordu. Üstelik de şöyle mırıldanmaktaydı:</p>
			<p>“Büyüksün Tanrım, büyüksün Tanrım ve yarattıkların mucizelidir!”</p>
			<p>O sırada keşişler gelip hayvanlarından indiler, teşrifatçı papaz, mucizeli tasviri kucağında taşıyordu; bir taşın üstüne çıktı; herkes tapınmak için itişe kakışa koştu. Daha arkada şişko Dometios bir tepsiyle duruyor ve sert köylü alınlarına gülsuyu serpiyordu; kıllı elleri göbeklerinin üstünde, tere batmış üç keşiş de ilahi okuyordu.</p>
			<p>Şişko Dometios, “İnananların tapınması ve Büyük Yardımcı’nın uygun göreceği kadarını vermeleri için Girit köylerinde bir tur yapacağız!” dedi. “Kutsal Manastır’ı yenilemek için...”</p>
			<p>Zorba mırıldandı:</p>
			<p>“Vay azgın boğalar vay! Yine onlar kârlı çıkacak be...”</p>
			<p>Başpapaza yaklaştı, “Kutsal Peder,” dedi, “kutsama töreni için her şey hazır: Büyük Yardımcımız, eserimizi kutsasın!”</p>
			<p>Güneş yükselmişti, rüzgâr esmiyordu, çok sıcak vardı. Pederler bayrağın bulunduğu birinci direğin çevresinde durdular; kollarının geniş yenleriyle alınlarını sildiler ve “Yapı Temelleri’ne ait hayırduasını” okumaya başladılar:</p>
			<p>“Tanrım! Tanrım! Bu makineyi sağlam kayaya oturt; ne rüzgâr ne yağmur ne de su zarar versin!”</p>
			<p>Serpeceği, bakır kaba daldırdılar, direği, teli, makaraları, Zorba ile beni, sonra köylüleri, işçileri ve denizi ıslattılar.</p>
			<p>Sonra, hasta bir kadınmış gibi, dikkatle tasviri kaldırdılar, papağanın yanındaki yüksek taşın üstüne diklemesine koydular ve açılış törenini seyretmek için kenarda durdular. Direğin öteki yanında, ortalarında Zorba olmak üzere eşraf durdu. Ben denizden yana çekilmiş, bekliyordum.</p>
			<p>Deneme yalnız üç ağaç gövdesiyle yapılacaktı; Kutsal Üçlü. Fakat Öç Alıcı Meryem’in onuruna dördüncü bir çam daha koyduk.</p>
			<p>Keşişler, köylüler, işçiler istavroz çıkardılar, “Tanrı’nın ve Meryem’in adına!” diye mırıldandılar.</p>
			<p>Zorba, bir adımda birinci direğin yanına geldi, ipi çekip bayrağı indirdi. Bu, dağın tepesindeki işçilerin beklediği işaretti. Geriye çekilip gözlerimizi oraya diktik.</p>
			<p>Başrahip bağırdı:</p>
			<p>“Tanrı adına!”</p>
			<p>O sırada olanı anlatmaya olanak yok. Felaket, yıldırım gibi geldi ve zor kurtulabildik. Bütün hava yolu sarsıldı; işçilerin tele asmış oldukları çam, şeytanca bir atılımla aşağı doğru fırladı; kıvılcımlar saçıyor, parça parça koparak havaya fırlıyordu; birkaç saniye sonra aşağı varınca, geriye yarı yanık bir kütükten başka bir şey kalmamıştı.</p>
			<p>Zorba, dayak yemiş köpek gibi bana baktı; keşişlerle köylüler daha uzağa çekildiler. Bağlı duran katırlar çifte atmaya başladı. Şişko Dometios yere kapandı; korku içinde mırıldanıyordu:</p>
			<p>“Tanrım, acı bana!”</p>
			<p>Zorba, elini kaldırdı.</p>
			<p>“Bir şey değil,” dedi. “İlk odun her zaman böyle yapar; makine şimdi yoluna girecek, bakın!”</p>
			<p>Bayrağı çekti, işareti verdi ve koşarak kaçtı.</p>
			<p>“Oğlu’nun<a class="si-noteref epub-type_noteref" href="#f43" id="backlink-43">43</a> adına da!..”</p>
			<p>Sesi biraz titriyordu.</p>
			<p>İkinci odun da salıverildi; direkler sarsıldı, odun hızlandı; yunus gibi sıçrıyordu, üzerimize doğru gelmekteydi, ama aşağı inmeye vakit bulamadı, dağın orta yerinde tuzla buz olup dağıldı.</p>
			<p>Zorba koca bıyıklarını ısırarak homurdandı:</p>
			<p>“Hay kör şeytan hay be! Eğim, denk gelmedi!”</p>
			<p>Kudurmuş gibi direğe doğru fırladı, bayrağı indirdi, yine işaret verdi. Eşraf, kaçmaya hazır bekliyordu.</p>
			<p>Başrahip, cüppesini toplayıp kesik kesik soludu:</p>
			<p>“Ve Kutsal Ruh adına!..”</p>
			<p>Üçüncü odun, koskoca bir çamdı; salıverilince büyük bir uğultu duyuldu.</p>
			<p>Zorba, kaçarken bağırıyordu:</p>
			<p>“Yere yatın be zavallılar!”</p>
			<p>Keşişler burunüstü yere kapandı, köylüler tabanları kaldırdılar.</p>
			<p>Çam, bir atılım yaptı, tele asıldı, kıvılcımlar çıkardı. Bizim görmemize zaman kalmadan, dağ ile kıyıyı geçmiş, uzakta köpükler saçarak açık denize dalmıştı.</p>
			<p>Direklerin çoğu eğilmiş titriyordu; katırlar iplerini koparmış kaçmaktaydı.</p>
			<p>Zorba, zıvanadan çıkmış bir halde bağırdı:</p>
			<p>“Bir şey değil! Bir şey değil! Makine şimdi yoluna girecek! İleri!”</p>
			<p>Yine bayrağı kaldırdı; insan, onun umudunu yitirdiğini ve artık her şeyin bitmesi için acele ettiğini anlıyordu.</p>
			<p>Bir kayanın arkasına saklanmış olan başrahip kekeledi:</p>
			<p>“Ve Öç Alıcı Bakire Meryem adına!..”</p>
			<p>Dördüncü odun bırakıldı; korkunç bir çatırtı duyuldu; ikinci “Krak!” sesinde bütün direkler birbiri arkasına, iskambil kâğıtları gibi yıkıldı.</p>
			<p>İşçiler, köylüler ve keşişler bağırdılar:</p>
			<p>“Ulu Tanrı! Ulu Tanrı!”</p>
			<p>Ve kaçan kaçana...</p>
			<p>Bir kütük yarması Dometios’u baldırından yaraladı. Başka bir yarmanın, başrahibin gözünü çıkarmasına ramak kaldı. Köylüler yok olmuştu. Yalnız tasvirdeki Meryem, elinde mızrakla taşın üstünde, ayakta duruyor, ciddi gözlerle insanlara bakıyordu; onun yanında da, zavallı papağan, kabarmış yeşil tüyleriyle titremekteydi.</p>
			<p>Keşişler Meryem’i kucaklarına aldılar, ağrıdan böğüren Dometios’u kaldırdılar, katırları topladıktan sonra üstlerine binerek kaçtılar. Şişteki işçi de bırakıp kaçtığı için kuzu yanıyordu. Zorba bağırdı:</p>
			<p>“Kuzu kömür olacak be!”</p>
			<p>Ve şişi döndürmek üzere koştu.</p>
			<p>Yanına oturdum. Artık kıyıda kimse kalmamıştı, yapayalnızdık. Döndü, kararsız, biçimsiz bir bakışla bana baktı. Felaketi nasıl kabul edeceğini, bu bozgunun nereye varacağını bilmiyordu.</p>
			<p>Yine kuzuya doğru eğildi, bir bıçak aldı, bir parça kesip tadına baktı; hemen kuzuyu ateşten çıkardı, dikine oturttu.</p>
			<p>“Lokum,” dedi, “lokum patron! Zatın da bir mezecik ister mi?”</p>
			<p>“Şarabı da, ekmeği de getir, acıktım.”</p>
			<p>Zorba çabuk bir hareketle fırladı, küçük fıçıyı kuzunun yanına yuvarladı, büyük bir buğday somunuyla iki bardak getirdi.</p>
			<p>Her birimiz birer bıçak alıp iki büyük parça etle kalın iki dilim ekmek kestik ve doymak bilmeden yedik, yedik.</p>
			<p>Zorba, “Görüyor musun, ne tatlı patron?” dedi. “İnsanın ağzında lokum gibi eriyor. Burada, bilirsin, geniş otlak yoktur, hayvanlar kuru ot yer ve etleri de sırf tat olur. Bunun kadar tatlı eti, yalnız bir kez yediğimi hatırlarım. Bilirsin, hani Ayasofya’yı saçımla örüp muska gibi taşıdığım dönemdi. Eski hikâye...”</p>
			<p>“Söyle! Söyle!”</p>
			<p>“Eski hikâye diyorum sana, patron! Yunanlık, delilik hevesleri işte...”</p>
			<p>“Söyle be Zorba, hoşuma gidiyor!”</p>
			<p>“Senin anlayacağım, Bulgarlar bizi abluka altına almıştı. Gece olmuştu. Çevremizdeki dağ sırtlarında, ateşler yakıp bizi korkutmak için kurtlar gibi uluduklarını görüyorduk. Üç yüz kadar vardılar; biz yirmi sekiz kişiydik ve Kaptan Ruvas –öldüyse Tanrı günahlarını bağışlasın– başkanımızdı. ‘Ee Zorba, geçir bakalım kuzuyu şişe!’ dedi. ‘Çukurda daha lezzetli olur Kaptanım!’ dedim. ‘Nasıl istersen öyle yap ama, çabuk ol; karnımız aç!’ dedi. Bir çukur kazdık, kuzuyu postuyla içine soktum; üzerine büyük bir yığın köz yığdık, çevresine oturduk. Kaptan Ruvas, ‘Belki de sonumuzdur!’ dedi. ‘İçinizde korkan var mı be çocuklar?’ Hepimiz güldük, kimse yanıtlamak istemedi. Tahta matarayı yakaladık. ‘Sağlığına Kaptan, iyi kurşunlar!’ dedik. Bir içtik, iki içtik, kuzuyu gömülü olduğu yerden çıkardık. Neydi o be patron? Hatırladıkça hâlâ salyalarım akıyor; erimiş, ilik olmuştu! Hepimiz erkekçe yumulduk. Kaptan, ‘Hayatımda bundan lezzetli et yemedim!’ dedi. ‘Tanrı yardımcımız olsun!’ Hiç içmediği halde, o da çekti kafayı. ‘Bir hırsız havası söyleyin çocuklar!’ diye emretti. ‘Şunlar orada kurtlar gibi uluyor, biz, insan gibi şarkı söyleyeceğiz. ‘İhtiyar Dimo’yu söyleyelim.’ Çabucak ağzımızdakini yuttuk; birer tane daha attık, şarkı başladı; bayırlar yankılandı: ‘Ben kırk yıllık hırsız, ihtiyarladım be çocuklar!’ Katmerli bir keyifti bu. Kaptan, ‘Pöh!’ dedi. ‘Tanrı hayrımıza çıkarsın, ne keyif bu be? Kürekkemiğine bir bak bakalım be Aleksi... Ne diyor?’ Kuzunun kürekkemiğini çakıyla temizledim, ateşe yaklaştım: ‘Mezar görmüyorum Kaptan; ölüm görmüyorum. Sanırım bu kez de paçayı kurtaracağız!’ Yeni evli olan birinci yiğit, ‘Tanrı sözlerini işitsin!’ dedi. ‘Yetişeyim, bir oğlum olsun da, sonra ne isterse olsun!’”</p>
			<p>Zorba, böbrek yatağından iri bir parça kesti:</p>
			<p>“O kuzu iyiydi ama, bunun da, hayrını göreyim geri teptiği yok.”</p>
			<p>“Doldur Zorba içelim; zarar yok, bardaklar taşsın da dip görünsün!”</p>
			<p>Kadeh tokuşturup içtik. Olağanüstü, tavşan kanı gibi siyah, seçme bir şaraptı bu; insan bunu içince toprağın kanını içmiş gibi canavarlaşıyordu. İnsanın damarlarından güç, yüreğinden de iyilik taşıyor, alçaksa kahraman, kahramansa canavar oluyordu. Alçakgönüllü küçüklükler unutuluyor, dar sınırlar yıkılıyor, insanlar, hayvanlar Tanrı’yla yakınlaşıyor, onunla bir oluyordu.</p>
			<p>“Haydi biz de, kuzunun kürekkemiğine bakalım, ne diyor?” dedim. “Gel, fora et kehanetleri, Zorba!”</p>
			<p>Kürekkemiğini iyice yaladı; sonra bıçakla temizledi, ışığa doğru kaldırıp dikkatle baktı.</p>
			<p>“Her şey iyi,” dedi, “bin yıl yaşayacağız patron; dağ gibi yüreğimiz var; büyük bir yolculuk görünüyor; yolculuğun sonunda da, çok kapılı, büyük, kocaman bir ev. Bir kent olmalı patron; ama belki, benim kapıcılığını yapıp kaçakçılıkla uğraşacağımı söylediğimiz manastırdır bu!”</p>
			<p>“Doldur içelim Zorba. Kehanetleri bir yana bırakalım da, çok kapılı evin ne olduğunu söyleyeyim sana: Mezarlar ve topraktır; yolculuğun sonu budur; sağlığına, Tanrı’dan korkmaz herif!”</p>
			<p>“Sağlığına patron! Derler ki, talih Tanrı’nın körüdür; nereye gittiğini bilmez, yolculara çarpar; kime çarparsa ona da talihli derler. Şeytan alsın böyle talihi; biz istemeyiz onu patron!”</p>
			<p>“İstemeyiz Zorba, vira!”</p>
			<p>İçerek kuzuyu didikliyorduk. Dünya hafiflemeye başlıyor, deniz gülüyor, toprak, gemi güvertesi gibi sallanıyordu. İki martı, çakılların üzerinde yürüyor, sanki insan gibi konuşuyorlardı.</p>
			<p>Kalktım.</p>
			<p>“Gel Zorba,” diye bağırdım, “bana raks etmesini öğret!”</p>
			<p>Zorba silkindi, yüzünde şimşekler çakmıştı.</p>
			<p>“Raks mı patron?” dedi. “Raks ha? Gel!”</p>
			<p>“İleri Zorba, hayatım değişti, vira!”</p>
			<p>“Sana en önce zeybeği öğreteceğim; vahşi bir yiğit raksıdır. Biz komitacılar savaştan önce bunu oynardık.”</p>
			<p>Pabuçlarını çıkardı, patlıcan rengi çoraplarını attı, gömlekle kaldı; ama sıkıldığı için onu da fora etti. Sonra buyurdu:</p>
			<p>“Ayağıma bak patron! Aklını başına topla!”</p>
			<p>Ayağını uzattı, hafifçe yere dokundu, ötekini uzattı, adımlar vahşi ve neşeli, birbirine dolandı; toprakta yankılar yaptılar. Zorba beni omzumdan tuttu.</p>
			<p>“Gel yiğitçiğim, ikimiz birden!..”</p>
			<p>Horaya başladık. Zorba ciddi, sabırla ve sevgiyle yanlışlarımı düzeltiyordu; gayret veriyordu; ağır olan ayaklarımın kanatlandığını duyuyordum.</p>
			<p>Zorba tempoyu sürdürmek için el çırparak bağırdı:</p>
			<p>“Yaşşa şahinim! Yaşşa yiğitçiğim! Şeytan alsın kâğıtları da, divitleri de! Şeytan alsın iyiliklerle çıkarları! Eh bee! Artık zatın da oynuyor ve benim dilimi öğreniyorsun ya. Daha ne isteriz be!..”</p>
			<p>Çıplak tabanlarıyla çakılları itti, ellerini çırptı.</p>
			<p>“Patron!” diye bağırdı. “Sana çok söyleyeceklerim var! Senin kadar kimseyi sevmedim! Sana çok söyleyeceklerim var ama, dilim beceremiyor! Öyleyse, ben de onları oynayacağım! Kenarda dur da basmayım! Vira! Hop! Hop!”</p>
			<p>Bir hamle yaptı, el ve ayakları kanat oldu; toprağın üstünde dimdik fırlıyor, böyle gökyüzüyle denizin derinliğinde ona baktıkça, bana birden ihtiyar bir başmelek gibi görünüyordu. Çünkü Zorba’nın bu raksı sadece kışkırtma, inat ve isyandı. Sanki şöyle bağırıyordu: “Ne yapabilirsin bana Kadir-i Mutlak! Bana hiçbir şey yapamazsın! Yalnızca beni öldürürsün! Öldür beni! Kılım bile kıpırdamaz! Hırsımı aldım! Söylemek istediğimi söyledim! Oynayacak vakit de buldum! Artık sana ihtiyacım yok!”</p>
			<p>Zorba’nın oynayışına bakıyor, ilk kez insanın, şeytanca isyanının ağırlığıyla ve maddesiyle, üvey çocuğunun lanetini yenişini hissediyordum. Onun karşı koymasını, inceliğini, gururunu hazla seyretmekteydim. Aşağıda, kumun üstünde, Zorba’nın cesur ve hepsi de çok usta olan yere basışları, insanın sabah yıldızına özgü şeytani tarihini çiziyordu.</p>
			<p>Durdu, küme küme yıkılmış hava yoluna baktı. Güneş batmaya hazırlanıyordu. Gölgeler büyümüştü. Zorba birden hatırlamış gibi gözlerini açtı. Dönüp bana baktı; âdeti olduğu üzere avucuyla ağzını kapadı.</p>
			<p>“Pa pa patron!” dedi. “Gördün mü ne kıvılcımlar saçıyordu namussuz?”</p>
			<p>İkimiz de kahkahayı bastık.</p>
			<p>Zorba üzerime atıldı, beni kucaklayıp öpmeye başladı.</p>
			<p>Tatlı bir sesle bağırıyordu:</p>
			<p>“Zatın da gülüyor musun? Zatın da gülüyor musun patron? Yaşşa levendim benim!”</p>
			<p>İkimiz de gülmekten kırılıyorduk. Uzun zaman çakılların üstünde güreştik. Birden ikimiz de yere düştük, denizin kenarına uzandık ve birbirimize sarılmış halde uyuduk.</p>
			<p>Hafiften gün ağarırken kalktım, kıyıdan kıyıdan köye doğru hızlı adımlarla yürümeye başladım; kalbim uçuyordu. Bu kadar sevinci hayatımda pek seyrek tatmışımdır. Bu sevinç değil, yüksek, saçma ve hak edilmemiş bir keyifti. Yalnız hak edilmemiş değildi, aynı zamanda bütün haklılıklara da karşıttı. Bütün paramı yitirmiştim. İşçiler, hava yolu, vagonlar... Taşıma için küçük bir liman da yapmıştık, ama şimdi taşıyacağımız bir şey yoktu, elden gitmişti.</p>
			<p>Tam bu anda beklenmedik bir kurtuluş duyuyordum. Sanki, gereksinmenin sert ve aldatılması olanaksız kafatasının içinde, küçük bir köşede oynayan özgürlüğü bulmuş, onunla birlikte oynamaktaydım.</p>
			<p>Her işimiz ters gittiği zaman, ruhumuzun karşı koyuşu ve değeri olup olmadığını denememiz ne mutlu şeydir! İnsan; görünmez, sonsuz kuvveti olan bir düşmanın –buna bazıları Tanrı, bazıları da Şeytan der– bizi yıkmak için saldırdığını, fakat bizim ayakta durduğumuzu sanır. Böylece de, içten her yenişimde, dıştan yenilmiş olsak bile, gerçek insan, söylenmeyen bir gurur ve sevinç duyar; dış mutsuzluk, daha yüksek, daha güç bir mutluluk halini alır.</p>
			<p>Bir akşam Zorba bana demişti ki:</p>
			<p>“Bir gece, karlı bir Makedonya dağında, korkunç bir rüzgâr çıktı; içine dalmış olduğum küçük kulübeyi sallıyor, yıkmak istiyordu. Ama ben, onu iyice sağlamlamıştım, yanan ocağın önünde yalnız başıma oturuyor, gülerek rüzgârı kışkırtıyor ve diyordum ki: ‘Kulübeme girmeyeceksin, sana kapıyı açmayacağım, ocağımı söndürmeyecek, beni yıkamayacaksın!’”</p>
			<p>Zorba’nın bu sözleri ruhumu erkekleştirmişti; insanın duruma göre nasıl hareket etmesi ve nasıl konuşması gerektiğini anlamıştım.</p>
			<p>Deniz kıyısında hızlı hızlı yürüyor, ben de görünmeyen düşmanla konuşarak bağırıyordum:</p>
			<p>“Ruhuma girmeyeceksin, sana kapıyı açmıyorum, ocağımı söndürmeyecek, beni yıkamayacaksın!”</p>
			<p>Güneş dağdan burnunu çıkarmamıştı daha. Mavi, yeşil, pembe ve sedef renkli ışıklar, gökle deniz karışımı içinde oynaşıyor, ötede zeytin ağaçları arasında, küçük bülbül yavruları uyanarak pırpırlanıyorlardı.</p>
			<p>Bu ıssız deniz kıyısına veda etmek, onu kafama işlemek, kaçarken yanımda götürmek için kıyıdan kıyıdan gidiyordum.</p>
			<p>Bu denizde çok hazlar duymuştum; Zorba’yla geçen hayatım, yüreğimi genişletmiş, onun söylediği bazı sözler, içimdeki çok düğümlü kaygılara basit bir çözüm vererek aklımı yatıştırmıştı. Kusursuz içgüdüsü ve o ilkel kartal bakışıyla bu adam, sağlam ve kısa yollardan kestirme gidiyor, çabanın doruğuna –çabasızlığıyla– yorulmadan, kolayca varıyordu.</p>
			<p>Yanımdan kadınlı erkekli bir küme geçti; sepetleri meze ve kocaman şişelerle dolu, 1 Mayıs Bayramı’nı kutlamak için bahçelere gidiyorlardı. Kırk fıskıye gibi, bir genç kız sesi yükselip şarkı söylemeye başladı. Kabarık göğüslü küçük bir kız koşa koşa, soluyarak önümden geçti, kurtulmak için yüksek bir taşın üstüne çıktı. Arkasından kara sakallı, soluk benizli ve azgın bir erkek onu kovalıyordu.</p>
			<p>“İn... İn!..” diye bağırdı.</p>
			<p>Sesi soğuktu.</p>
			<p>Fakat, yanakları al al olmuş kız, ellerini kaldırdı, başının üstünde kavuşturdu ve yavaş yavaş, yukarıdan aşağı yanan vücudunu sallayarak şarkıya başladı:</p>
			<blockquote class="poem">
				<p>Şakacıktan söyle, nazla söyle bana,</p>
				<p>Aldırmam ben, sevmediğini söyle bana!..</p>
			</blockquote>
			<p>Kara sakallı erkek ona bağırdı:</p>
			<p>“İn... İn!..”</p>
			<p>Kısık sesi hem yalvarıyor hem korkutucu olmaya çalışıyordu.</p>
			<p>Birdenbire bir sıçrayışta ayağını yakalayıp sıktı, kız da hafiflemek için bunu bekliyormuş gibi ağlamaya başladı.</p>
			<p>Bütün bu amansız istekler yüreğimi zehirlediği için, hızla yürüyüp geçtim, bir akşam soğuklayan ve toprağın yarılıp kendisini yuttuğu, doymuş ve öpülmüş, tombul, parfümlü, kart dilber aklıma geldi; şimdi artık şişmiş, yeşil bir renk almış, patlamış, suları dökülmüş, kurtlar görünmüş olmalıydı.</p>
			<p>Köyün giriş yerinde, borusunu ağzına götürmeye hazırlanan posta dağıtıcısını gördüm. Bana büyük bir zarfı verirken bağırdı:</p>
			<p>“Bir mektup patron!”</p>
			<p>İnce, nazik yazıyı tanıyarak sevinçle sıçradım; köyü hızla geçtim, zeytinliğe girdim, sabırsızlıkla mektubu açtım. Kısa ve acele yazılmıştı, bir solukta okudum:</p>
			<div class="letter html5_article">
				<p>Gürcistan sınırına girdik, Kürtlerden kurtulduk, her şey iyi gidiyor; mutluluğun ne demek olduğunu, sanırım ki yalnız şimdi öğrenmeye başladım. O çok eski, bilgece sözü neden yaşadığımı ancak şimdi anlıyorum: Mutluluk, borcunu yerine getirmek demektir; borç ne kadar güç olursa, mutluluk da o kadar büyük olur...</p>
				<p>Kovalanan ve ölmek üzere olan Rumlar, birkaç güne kadar Batum’da olacak, bugün şu telgrafı aldım: “İlk vapurlar göründü.”</p>
				<p>Bu binlerce, cin gibi çalışkan Rum’la geniş kalçalı karı ve çocukları, çabucak Makedonya ve Trakya’ya yerleşecekler. Yunanistan’ın damarlarına, yeni bir kahraman kanı akıtıyoruz.</p>
				<p>Biraz yoruldum ama, zararı yok; yendik hocam, yakında görüşürüz!</p>
			</div>
			<p>Mektubu sakladım, adımlarımı sıklaştırdım, ben de mutluydum. Yürüyor, yürüyordum. Dağa çıkan patikaya saptım. Çiçek açmış, dikenli bir kekik dalını parmaklarımın arasında ufalayıp duruyordum. Öğle vakti yaklaşıyordu. Gölgem, ayaklarımın dibinde, simsiyah toplanmaktaydı. Yüksekte bir şahin denge aradı, kanatları o kadar çabuk hareket ediyordu ki, hareketsizmiş gibi görünüyordu. Bir keklik, yürüyüşümü duydu, bodur ağaçların arasından fırladı ve madeni uçuşu havada gümbürdedi.</p>
			<p>Mutluydum. Bilseydim, hafiflemek için şarkı söyleyecektim. Oysa sadece anlamsız çığlıklar çıkarıyordum. Kendi kendimle alay ederek, “Ne oldun?” diyordum. “Yoksa, bu kadar yurtseverdin de, ben bilmiyor muydum? Dostunu o kadar çok mu seviyorsun? Uslu dur. Utanmıyor musun?”</p>
			<p>Fakat kimse karşılık vermiyordu. Ben de yine çığlıklar atarak yokuşa devam ediyordum. Sonra çıngırak sesleri duyuldu; kayaların üzerinde siyah tarçın renginde ve gri keçiler göründü: Teke dik boynu ile önde, yavaş yavaş yürüyordu; hava teke koktu.</p>
			<p>Bir çoban, bir kayanın üstüne fırlamıştı, parmakları ve ağzıyla ıslık çalarak bana sesleniyordu:</p>
			<p>“Ey sağdıç! Nereye böyle? Kimi kovalıyorsun?”</p>
			<p>“İşim var!” diye karşılık vererek tırmanmaya devam ettim.</p>
			<p>Çoban, bana yaklaşmak için kayadan kayaya atlayarak yine bağırdı:</p>
			<p>“İşim var!”</p>
			<p>Çoban gücenmiş bir halde, “Sütümü hor mu görüyorsun yoksa?” dedi. “Güle güle öyleyse!”</p>
			<p>Parmaklarını ağzına soktu, sürüye bir ıslık çaldı, hayvanlar kayaların arkasında kayboldular.</p>
			<p>Biraz sonra, dağın tepesine varmıştım. Yürüyüşün amacı bu tepeymiş gibi de rahatladım. Bir kayanın altında gölgeye uzandım, uzaktaki ovaya, denize bakıyor, derin derin soluk alıyordum. Hava, adaçayı ve kekik kokuyordu.</p>
			<p>Kalktım, bir kucak adaçayı topladım, bunları yastık yapıp uzandım; yorgundum, gözlerimi yumdum.</p>
			<p>Bir ara aklım uzakta, karlar altındaki yaylalara gitti, kuzeye doğru koşan sürü sürü insanlarla öküzleri ve ileride giden öncü dostumu hayalimde canlandırmaya çalıştım. Ama beynim çabuk bulandı, yenilmez bir uyku bastı üstüme.</p>
			<p>Karşı koymak, uyumamak istedim, gözlerimi açtım. Karşımdaki kayanın üstüne, tam dağın tepesine bir karga tünemişti. Mavimsi siyah kanatları güneşte parlıyordu. Büyük ve sarı gagasını iyice fark ettim. Kızdım, bu bana kötü belirtiymiş gibi geldi. Bir taş alıp attım; karga sakin ve ağır ağır kanatlarını açıp havalandı.</p>
			<p>Karşı koymayarak yine gözlerimi yumdum ve birden, yıldırım hızıyla uykuya daldım.</p>
			<p>Fakat, bir çığlık atıp ayağa fırladığımda, uykuya dalışım ancak birkaç saniye olmalıydı; karga hâlâ başımın üstünde süzülüyordu. Titreyerek kayanın üstüne oturdum; ilhama benzer keskin bir düş, beynimi yırtmıştı.</p>
			<p>Düşümde Atina’daydım, Ermos Caddesi’ni yapayalnız çıktığımı görmüştüm. Bol güneş vardı. Yol ıssız, dükkânlar kapalıydı. Ortalıkta bir ölüm sessizliği. Tam Kapnikalarea’yı geçtiğim anda, birden dostumun, Sindagma’dan, benzi solmuş, soluk soluğa, önünde dev adımlarıyla koşan, çok uzun boylu bir adamın arkasından koştuğunu gördüm. Dostumun sırtında büyük diplomat üniforması vardı, beni gördü ve uzaktan uzağa bağırdı:</p>
			<p>“Ey hocam, ne yapıyorsun? Yıllardır seni görmedim; gel bu akşam konuşalım!”</p>
			<p>Çok uzaktaymış da, duyması için bütün gücümü harcamam gerekmiş gibi, ben de olanca sesimle bağırdım:</p>
			<p>“Nereye?”</p>
			<p>“Akşam altıda Omonia’ya. Cennet Çeşmesi Kahvesi’ne!..”</p>
			<p>“Peki,” diye karşılık verdim, “geleceğim!”</p>
			<p>Bu kez sesi şikâyetçi bir tonda işitildi:</p>
			<p>“Öyle diyorsun, öyle diyorsun ama, gelmezsin!”</p>
			<p>Ben bağırdım:</p>
			<p>“Geleceğim! Ver elini!”</p>
			<p>“Acelem var.”</p>
			<p>“Neden? Niye acele ediyorsun?”</p>
			<p>Elini uzattı; birden eli omzunun dibinden koptu ve havadan gelip elimi tuttu. O soğuk dokunuştan korktum, bir çığlık atıp uykumdan uyandım.</p>
			<p>Karganın hâlâ başımın üstünde dolandığını gördüm; dudaklarımdan sanki zehir damlıyordu.</p>
			<p>Başımı doğuya çevirdim, uzaklıkları delip görmek istiyormuşum gibi gözlerimi havaya diktim; güvenliydim, dostum tehlikedeydi. Üç kez adını haykırdım:</p>
			<p>“Stavridakis! Stavridakis! Stavridakis!”</p>
			<p>Sanki onu yüreklendirmek istiyordum; fakat sesim, birkaç kulaç ötede, havada dağıldı.</p>
			<p>İniş yolunu tuttum, dağdan aşağı yuvarlanıyordum, vücudumu yorarak, acının yerini değiştirmeye çalışıyordum. Beynim, bazen insanın ruhuna ulaşabilen esrarengiz mezarlarla alay etmek için boş yere çabalıyordu; içimde mantıktan daha derin, tümüyle hayvansı, ilkel bir kesinlik beni korkuya boğmaktaydı. Hiç kuşkusuz koyunlar ve sıçanlar gibi bazı hayvanlar da, depremden önce, aynı kesinliğe sahip olurlar. İçimde daha topraktan kopmamış, kendi başına ve mantığın biçim değiştirici aracılığına kapılmadan duyan insan öncesi ruh uyandı.</p>
			<p>“Tehlikede, tehlikede,” diye mırıldanıyordum, “ölecek. Kendisi belki daha bilmiyordur, ama ben biliyorum.”</p>
			<p>Dağdan aşağı koşarak iniyordum. Bir çakıl yığınına rastladım ve çakıllarla birlikte yuvarlandım. Ellerim, ayaklarım kan içinde, çiziklerle dolu ve gömleğim yırtıktı.</p>
			<p>“Ölecek... Ölecek...” diyordum ve boğazım düğümleniyordu.</p>
			<p>Zavallı insan, ruhunun çevresine, yüksek ve aşılmaz bir çit örmüş, içinde günübirlik vücut ve ruh hayatçığına düzen ve güvenlik sağlamaya çalıştığı küçük bir harman yapmıştır. Bu harmanın içinde her şey çizilmiş yolları, kutsal göreneği izlemeli; basit, kolay anlaşılır yasalara uymalıdır. Böylece, ne olabileceğini ve nasıl davranmamız gerektiğini belirli bir güvenle önceden görmeyi isteriz. Korku istilalarının hükmü altındaki bu esrarengiz harmanın içinde, küçük, kırkayaklı kesinlikler hüküm sürer. Herkesin ve her şeyin binlerce yıldan beri kovmak için örgütlendiği utanç verici, öldüren düşman aynıdır: Büyük Kesinlik. Bu Büyük Kesinlik de, şimdi çiti aşmış, benim üzerime saldırmıştı.</p>
			<p>Kıyıma varınca, biraz soluk aldım, sanki harmanın ikinci korunaklı hattına varmış da korugana girmiştim.</p>
			<p>“Bütün bunlar,” diye düşündüm, “bizim huzursuzluğumuzun çocuklarıdır ve uykuda simgenin en parlak süsüne bürünürler. Onları biz kendimiz yaratırız; bizi bulmak için uzaktan hareket etmezler; bunlar, sonsuz güçlü, karanlık bölgelerden bize gelen bakışlar değildir; bizim dışımızda hiçbir değerleri olmayan, bize ait yayımlardır. Ruhumuz alıcı değil, vericidir; onun için korkmamalıyız.”</p>
			<p>Yatıştım; karanlık haber yüzünden ayaklanmış olan yüreğimi mantık yine düzene soktu, kanatlarını makasladı; garip köstebeği kesti, dikti, onardı ve tanınan bir fare haline soktu; böylece de yatıştı.</p>
			<p>Artık barakaya yaklaştığım zaman, sağlığıma gülüyor ve aklımın bu kadar çabuk şaşırmasından utanıyordum; göreneğin kutsal yoluna dönmüştüm bile; acıkmış, susamıştım. Bitkindim. Taşların vücudumdaki yerleri sızlıyordu; fakat hepsinin üstünde bir ruh avuntusu duyuyordum: Çiti atlamış olan korkunç düşman, ruhumun ikinci korunaklı hattında durmuştu.</p>
		</div>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f43"><a class="si-backref" href="#backlink-43">43</a><span class="si-footnote-text">. Bu oğul, Hıristiyanlığa göre, Tanrı’nın oğlu İsa’dır. (Ç.N.)</span></div>
	</div>
</body>
</html>