<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2><b>Çello</b><br /></h2>

  <p>Tackler’in smokini açık mavi, gömleği pembeydi. Gerdanı, gömleğin yakasının ve papyonunun üzerine sarkmıştı, ceketi göbeğinde kasmış ve göğüs kısmında kat yapmıştı. Tackler’in bir yanında kızı Theresa, diğer yanında dördüncü karısı duruyordu; ikisinin de boyu ondan uzundu. Tackler, sol elinin siyah kıllı parmaklarıyla, kızının kalçasını sıkıca kavramıştı. Parmakları orada yatan bir hayvan gibi görünüyordu.&nbsp;</p>

  <p>Resepsiyon ona çok pahalıya patlamıştı, ama bu paraya değdiğine inanıyordu Tackler, çünkü herkes gelmişti: Başbakan, bankacılar, önemli ve güzel insanlar, ama her şeyden önemlisi en tanınmış müzik eleştirmeni. Tackler daha fazlasını düşünmek istemiyordu. Bu, Theresa’nın kutlamasıydı.&nbsp;</p>

  <p>Theresa o zamanlar yirmi yaşındaydı, neredeyse tamamen simetrik yüzüyle, klasik, ince bir güzelliğe sahipti. Rahat ve sakin duruyordu; sadece boynundaki ince damardan, kalbinin heyecanlı çarpışı belli oluyordu.&nbsp;</p>

  <p>Babasının kısa bir konuşmasının ardından, Theresa kırmızı halı kaplı sahneye çıktı ve çellosunun akordunu yaptı. Erkek kardeşi Leonhard, yanında, bir taburenin üzerinde oturuyordu. Leonhard nota sayfalarını çevirecekti. İki kardeş birbirlerinden çok farklıydı. Leonhard, Theresa’nın ancak omzuna kadar geliyordu, vücut yapısı ve yüzü babasına çekmişti, ama onun katılığını almamıştı. Kıpkırmızı kesilmiş yüzünden gömleğine ter akıyordu, yakasının kenarı koyulaşmıştı. İçten ve yumuşak bir ifadeyle seyircilere gülümsüyordu.&nbsp;</p>

  <p>Misafirler ufacık sandalyelerde oturuyorlardı. Sesler giderek kesildi, ışık kısıldı. Ve ben, bahçeden salona dönüp dönmemeye hâlâ karar vermeye çalışırken, Theresa çalmaya başladı. Bach’ın altı çello sonatının ilk üçünü çaldı ve daha ilk birkaç notada, Theresa’yı bir daha hiç unutmayacağımı anladım. O sıcak yaz akşamında, 19. yüzyılda Avrupa’daki endüstrileşme döneminden kalma, camlı kapıları ışıklı bahçeye açılan villanın büyük salonunda, sadece müziğin mümkün kıldığı o garip mutlak mutluluk anlarından birini yaşadım.</p>

  <p><br /></p>

  <p style="text-align: center;">* * *</p>

  <p style="text-align: center;"><br /></p>

  <p>Tackler, babası gibi müteahhitti. İkisi de sözünü dinletmeyi bilen zeki adamlardı, servetlerini Frankfurt’ta emlak işiyle kazanmışlardı. Babası hayatı boyunca, pantolonunun sağ cebinde bir tabanca, sol cebinde ise bir tomar parayla gezmişti. Tackler’in artık silaha ihtiyacı yoktu.&nbsp;</p>

  <p>Annesi Leonhard’ın doğumundan üç yıl sonra bir gün, Tackler’in yeni inşa ettiği yüksek bir binayı ziyaret etmişti. Kaba inşaatın 18. katında, çatı yerleştirildiği için bir kutlama yapılıyordu. Biri, korkuluklardan birini sabitlemeyi unutmuştu. Tackler’in karısına ait son gördüğü manzara, onun ayakta dururken kokteyl masasının üzerine bıraktığı çantası ile şampanya kadehiydi.&nbsp;</p>

  <p>Sonraki yıllarda, çocukların hayatından çok sayıda “anne” geçip gitti. Hiçbiri üç yıldan uzun kalmadı. Tackler refah içinde yaşıyordu, evde bir şoför, bir aşçı kadın, çok sayıda temizlikçi ve büyük bahçe için iki bahçıvan vardı. Tackler’in çocukların eğitimiyle ilgilenecek vakti yoktu, dolayısıyla çocukların hayatındaki değişmeyen tek kişi yaşlıca bir hemşireydi. Tackler’i de o büyütmüştü, lavanta kokardı ve herkes ona kısaca Etta derdi. En büyük merakı ördeklerdi. Tackler’in evindeki iki odalı çatı dairesinin duvarlarına beş tane içi doldurulmuş ördek asmıştı ve yanına almadan kapıdan adımını atmadığı şapkasının şeridinde bile iki tane erkek ördek tüyü takılıydı. Çocuklar onu pek sevmezdi.&nbsp;</p>

  <p>Etta hep oradaydı, çoktan ailenin bir üyesi olmuştu. Tackler, çocukluğun zaman kaybı olduğunu düşünürdü, kendi çocukluğunu pek hatırlamazdı. Eğitimin temel prensipleriyle ilgili hemfikir oldukları için, Etta’ya güvenirdi. Disiplinli ve Tackler’in tabiriyle “kibirsiz” yetişmeliydi çocuklar. Katılık bazen gerekliydi.&nbsp;</p>

  <p>Theresa ve Leonhard, cep harçlıklarını kendileri kazanmak zorundaydılar. Yazları bahçede karahindiba toplarlar ve her bir bitki için yarım fenik kazanırlardı – “ama sadece köklü olanlar, yoksa para yok” derdi Etta. Her bir bitkiyi, fenikleri saydığı titizlikle sayardı. Kışları, çocukların kar küremeleri gerekirdi. Etta metre hesabıyla öderdi.&nbsp;</p>

  <p>Leonhard dokuz yaşına geldiğinde evden kaçtı. Büyük bahçenin içindeki çamlardan birinin üzerine tırmandı ve onu aramaya gelmelerini bekledi. Önce Etta’nın sonra da babasının nasıl ümitsizliğe kapılacağını ve kaçışına üzüleceklerini hayal etti. Ümitsizliğe kapılan kimse olmadı. Akşam yemeğine oturmadan önce, Etta seslenerek, eğer hemen gelmezse yemekte zırnık ve poposuna şaplak yiyeceğini söyledi. Leonhard pes etti, kıyafetleri reçine içindeydi ve suratına bir tokat yedi.&nbsp;</p>

  <p>Noel’de Tackler çocuklara sabun ve kazak hediye ederdi. Sadece bir keresinde, Tackler’le birlikte o yıl içinde çok para kazanan bir iş ortağı, Leonhard’a bir oyuncak tüfek, Theresa’ya da bir oyuncak bebek mutfağı hediye etti. Etta oyuncakları bodruma kaldırdı. “Böyle şeylere ihtiyaçları yok” dedi. Tackler, Etta’nın sözlerini dinlememişti ama başıyla onayladı.&nbsp;</p>

  <p>Kardeşler masa adabını ve yüksek Almancayı öğrendiğinde, bunun dışında da sessiz sakin durmaya alıştıklarında, Etta için eğitimleri bitmişti. Tackler’e bu çocukların sonunun iyi olmayacağını söyledi. Fazlasıyla yumuşaklardı, o ya da babası gibi gerçek Tackler’ler değillerdi. Tackler bu cümleyi hiç unutmadı.&nbsp;</p>

  <p>Etta Alzheimer hastalığına yakalandı, giderek çocuklaştı ve yumuşadı. Ördeklerini bir yerel müzeye bağışladı; müzenin bu ördekleri kullanması mümkün değildi. Müze yönetimi içi doldurulmuş hayvanların imha edilmesini sağladı. Etta’nın cenazesinde sadece Tackler ve iki çocuk vardı. Tackler, dönüş yolunda şöyle söyledi: “Evet, bunu da hallettik.”&nbsp;</p>

  <p>Leonhard tatillerde Tackler için çalışıyordu. Arkadaşlarıyla seyahat etmeyi tercih ederdi, ama parası yoktu. Tackler böyle olmasını istiyordu. Oğlunu şantiyelerden birine götürdü, ustabaşına teslim etti ve “eti senin kemiği benim” dedi. Ustabaşı elinden geleni yaptı, ikinci akşam Leonhard bitkinlikten kustuğunda, Tackler zamanla alışacağını söyledi. Kendisi Leonhard’ın yaşındayken, babasıyla birlikte şantiyelerde uyumuş, demir ustaları gibi “yere çömelerek sıçmak” zorunda kalmıştı. Leonhard kendisini “özel” bir şey sanmamalıydı.&nbsp;</p>

  <p>Theresa’nın da tatilde işi vardı, şirketin muhasebesinde çalışıyordu. Leonhard gibi o da, ortalama ücretin yüzde otuzunu alıyordu. “Faydanız dokunmuyor, bilakis başkalarının işini zorlaştırıyorsunuz. Aldığınız ücret hak ettiğiniz para değil, hediye” diyordu Tackler. Çocuklar sinemaya gitmek istediklerinde, Tackler onların ikisine toplam 10 euro veriyordu ve otobüse binmeleri gerektiği için bu para ancak bir bilete yetiyordu. Babalarına bunu söylemeye cesaret edemiyorlardı. Bazen Tackler’in şoförü onları gizli gizli şehir merkezine götürür, onlara biraz para verirdi – adamın da çocukları vardı ve patronunu iyi tanıyordu.&nbsp;</p>

  <p>Tackler’in, şirkette çalışan ve çocukların bütün sırlarını ağabeyine anlatan kız kardeşi dışında başka akrabaları yoktu. Çocuklar ilk başta Tackler’den korkuyordu, sonra ondan nefret etmeye başladılar ve en sonunda da babalarının dünyası onlara o kadar uzaklaştı ki, ona söyleyecek hiçbir şeyleri kalmadı.&nbsp;</p>

  <p>Tackler, Leonhard’ı hakir görüyor değildi, ama onun içindeki yumuşaklıktan tiksiniyordu. Onu katılaştırması, kendi deyimiyle “demir döver gibi işlemesi” gerektiğini düşünüyordu. Leonhard on beş yaşındayken, sınıfıyla birlikte seyrettiği bir bale gösterisinin afişini asmıştı odasına. Tackler afişi duvardan indirip yırttı ve Leonhard’ın dikkat etmesi gerektiğini, ibne olacağını haykırdı. Tackler, Leonhard’a fazlasıyla şişko olduğunu, böyle giderse asla bir sevgili bulamayacağını söyledi.&nbsp;</p>

  <p>Theresa bütün vaktini, çellosuyla birlikte Frankfurt’taki bir müzik hocasında geçiriyordu. Tackler onu anlamıyordu; bu yüzden onu rahat bırakıyordu. Sadece bir keresinde, farklı bir şey yaşandı. Bir yaz günüydü, Theresa’nın on altıncı yaş gününden kısa bir süre sonraydı. Bulutsuz bir gündü. Theresa havuzda çıplak yüzüyordu. Sudan çıktığında, Tackler havuzun kenarında duruyordu. İçkiliydi. Tackler kızına yabancı birine bakar gibi baktı. Havluyu aldı ve onu kurulamaya başladı. Göğüslerine dokunduğunda nefesi viski kokuyordu. Theresa eve koştu. Bir daha da havuza girmedi.&nbsp;</p>

  <p>Nadiren birlikte yenen akşam yemeklerinde, “onun” konuları hakkında sohbet edilirdi: saatler, yemek ve arabalar. Theresa ve Leonhard her arabanın ve markalı saatin fiyatını bilirdi. Soyut bir oyundu bu. Bazen babaları onlara banka hesap özetlerini, hisse senetlerini ve şirket raporlarını gösterirdi. “Günün birinde bunlar sizin olacak” derdi. Theresa ise Leonhard’a onun bir filmden alıntı yaptığını söylerdi fısıldayarak. “Ruh” derdi Tackler, “saçmalıktır, hiçbir işe yaramaz.”&nbsp;</p>

  <p>Çocukların kendilerinden başka kimsesi yoktu. Theresa konservatuara kabul edildiğinde, Tackler’i birlikte terk etmeye karar verdiler. Akşam yemeğinde bunu ona söylemek istiyorlardı ve nasıl ifade edeceklerini çalışmışlardı, babalarının ne tepki vereceğini düşünmüşler ve cevaplarını hazırlamışlardı. Konuşmaya başladıklarında, Tackler bugün vakti olmadığını söyledi ve ortadan kayboldu. Çocukların üç hafta beklemesi gerekti; Theresa sonunda konuyu açtı. Çocukları, Tackler’in onları en azından dövmeyeceğine inanıyordu. Theresa, ikisinin de Bad Homburg’dan artık ayrılacaklarını söyledi. Dosdoğru söylemektense “Bad Homburg’dan ayrılmak” sözünün kulağa daha iyi geldiğini düşünüyordu çocuklar. Theresa, Leonhard’ı da yanında götüreceğini, bir şekilde üstesinden geleceklerini söyledi.&nbsp;</p>

  <p>Tackler onları anlamadı, yemeğine devam etti. Theresa’dan ekmeği uzatmasını rica ettiğinde, Leonhard bağırdı: “Bize yeterince işkence ettin.” Theresa ise daha alçak sesle ekledi: “Asla senin gibi olmak istemiyoruz.” Tackler elindeki bıçağı tabağının üzerine fırlattı. Bıçak zangırdadı. Sonra tek kelime etmeden ayağa kalktı, arabasına bindi ve sevgilisine gitti. Sabaha doğru saat üçte ancak eve döndü.&nbsp;</p>

  <p>Gecenin ilerleyen saatlerinde, Tackler kütüphanede tek başına oturdu. Kitaplığın içine yerleştirilmiş olan ekranda, kendi çektiği bir sessiz film oynuyordu. Bir süper 8 milimetre filmden videoya aktarılmıştı. Görüntüler fazla pozlanmıştı:&nbsp;</p>

  <p>Tackler’in ilk karısı iki çocuğun da elinden tutuyor; Theresa üç, Leonhard iki yaşında olmalıydı. Karısı bir şey diyor, dudakları sessiz hareket ediyor, Theresa’nın elini bırakıyor, uzağı işaret ediyor. Kamera elini takip ediyor, flu arkaplanda bir kale harabesi var. Kamera Leonhard’a geri dönüyor, Leonhard annesinin bacağının arkasına saklanıyor ve ağlıyor. Kayalar ve çimenler yakın çekimde net değil, kamera açıkken el değiştiriyor. Tekrar yukarı doğru kalkıyor; Tackler’in üzerinde kot pantolon ve önü açık bir gömlek var, göğsü kıllı, geniş geniş ve sessiz gülüyor, Theresa’yı güneşe doğru kaldırıyor, onu öpüyor, kameraya el sallıyor. Görüntü beyazlaşıyor, film kopuyor.&nbsp;</p>

  <p>O gece, Theresa için bir veda konseri düzenlemeye karar verdi Tackler. Önemli insanlarla ilişkileri vardı, Theresa’yı “en yükseğe” çıkaracaktı. Tackler kötü bir insan olmak istemiyordu. Çocukların her birine 250 bin euro’luk bir çek yazdı ve çekleri kahvaltı masasına bıraktı. Bunun yeterli olduğunu düşünüyordu.</p>

  <p><br /></p>

  <p style="text-align: center;">* * *</p>

  <p style="text-align: center;"><br /></p>

  <p>Konserin ertesi günü, ulusal gazetelerden birinde, neredeyse coşku dolu bir yazı yer aldı. Büyük müzik eleştirmeni Theresa’nın çellist olarak “pırıltılı bir geleceği” olacağını onaylıyordu.&nbsp;</p>

  <p>Theresa konservatuara kaydolmadı. Yeteneğinin, bekleyebilecek kadar büyük olduğuna inanıyordu. İki kardeş, neredeyse üç yıl boyunca Avrupa ve Amerika’yı gezdiler. Theresa, birkaç özel konserde sahneye çıktı, bunun dışında da sadece kardeşi için çaldı. Tackler’in verdiği para kardeşleri en azından bir süreliğine bağımsız kılmıştı. Sıkı sıkıya bağlı kaldılar. Yaşadıkları aşk ilişkilerini ciddiye almadılar ve bu yıllar içinde, birbirlerinden ayrı geçirdikleri neredeyse hiçbir gün olmadı. Özgürmüş gibi görünüyorlardı.</p>

  <p><br /></p>

  <p style="text-align: center;">* * *</p>

  <p style="text-align: center;"><br /></p>

  <p>Bad Homburg’daki konserden neredeyse günü gününe iki yıl sonra, Floransa yakınlarında bir kutlamada iki kardeşle karşılaştım. Üzüm bağlarının arasında, zeytin ve servi ağaçlarıyla çevrili, 11. yüzyıldan kalma Castello di Tornano adlı bir kale harabesindeydi kutlama. Ev sahibi, altmışlı yıllardan kalma, üstü açık bir arabayla gelen kardeşlere “jeunesse dorée”<a href="../Text/DiPNOTLAR.xhtml#a3" id="k3"><sup>[3]</sup></a>&nbsp;diyordu. Theresa ev sahibini öptü, Leon ise saçma hasır fötr şapkasını abartıyla çıkararak selamladı.&nbsp;</p>

  <p>Akşamın ilerleyen saatlerinde Theresa’ya, bir daha asla babasının evindeki gibi dokunaklı çello sonatları dinlemediğimi söylediğimde, şöyle cevap verdi. “İlk sonatın prelüdüdür. Herkesin en önemli ve en zoru zannettiği altıncı sonat değil. Hayır, ilkidir.” Bardağından bir yudum aldı, öne eğildi ve kulağıma fısıldadı: “Anlıyor musun, ilk sonatın prelüdü. O, üç dakikada bütün hayatı anlatır.” Sonra güldü.</p>

  <p><br /></p>

  <p style="text-align: center;">* * *</p>

  <p style="text-align: center;"><br /></p>

  <p>Ertesi yazın sonunda, iki kardeş Sicilya’daydı. Birkaç günlüğüne, orada yaz için ev kiralamış olan bir hammadde tüccarının yanında kaldılar. Adam Theresa’ya âşık olmuştu.&nbsp;</p>

  <p>Leonhard hafif ateşle uyandı. Son gece içtiği içkilerden olduğunu düşündü. Böylesine pırıl pırıl bir günde, bu mutlu dönemde hasta olmak istemiyordu. E-koli bakterileri vücudunda çabuk yayıldı. Hastalığı, iki gün önce, bir benzin istasyonunda içtiği sudan kapmıştı.&nbsp;</p>

  <p>Kardeşler, garajda eski bir Vespa buldular ve denize doğru yola koyuldular. Elma asfaltın ortasında duruyordu, hasadı taşıyan bir kamyondan düşmüştü. Elma neredeyse yuvarlaktı ve öğle güneşinde pırıl pırıl parlıyordu. Theresa bir şey söylediğinde, Leonhard onu anlayabilmek için başını çevirdi. Ön tekerlek elmanın üzerinden kaydı ve yan döndü. Leonhard kontrolü kaybetti. Theresa şanslıydı; omzu burkuldu, birkaç sıyrık yarası vardı. Leonhard’ın başı, arka tekerlek ile bir kaya arasında sıkıştı ve yarıldı.&nbsp;</p>

  <p>Hastanedeki ilk gece Leonhard’ın durumu ağırlaştı. Kimse kan tahlili yapmıyordu, yapacak başka işler vardı. Theresa babasını aradı, Tackler de şirketin özel jetiyle Frankfurt’tan bir doktor yolladı; doktor geç kaldı. Leonhard’ın vücudunda, böbreklerden gelen zehirler kana karışmıştı. Theresa, ameliyathanenin önündeki koridorda oturuyordu. Doktor, onunla konuşurken elini tutuyordu. Klima yüksek sesle çalışıyordu. Theresa’nın saatlerdir gözlerini dikerek baktığı cam, tozdan şeffaflığını yitirmişti. Doktor, ürosepsis nedeniyle çoklu organ yetmezliği olduğunu söyledi. Theresa onun ne dediğini anlamadı. Doktor, Leonhard’ın vücudunda idrar olduğunu, hayatta kalma şansının yüzde yirmi olduğunu anlattı. Durmadan konuşuyordu, kelimeleri mesafe yaratıyordu. Theresa neredeyse kırk saattir uyumamıştı. Doktor tekrar ameliyathaneye döndüğünde, Theresa gözlerini kapattı. Doktor “vefat etmek” demişti ve Theresa bu kelimeyi siyah harflerle önünde görüyordu. Bu kelimenin kardeşiyle bir alakası yoktu. Theresa “Hayır” demişti. Sadece “Hayır”. Başka hiçbir şey.&nbsp;</p>

  <p>Hastaneye getirilişin altıncı gününde Leonhard’ın durumu artık stabildi. Uçakla Berlin’e götürülebilirdi. Berlin’deki Charité Hastanesi’ne getirildiğinde, vücudu, hücrelerin öldüğünü gösteren nekrozlarla, siyah renkli, kösele görünümde dokularla kaplıydı. On dört kez ameliyata alındı. Sol elinin başparmağı, işaret ve yüzük parmağı kesildi. Sol ayak parmakları eklemden kesildi, sağ ayağının ön kısmı ve arka kısımları çıkarıldı. Geriye işlev görmesi neredeyse imkansız, deforme bir yığın kaldı; kemikler ve kıkırdak gözle görülür şekilde deriye baskı yapıyordu. Leonhard yapay komada tutuluyordu. Hayatta kalmıştı, başındaki yaralanmaların sonuçlarını kestirmek henüz mümkün değildi.&nbsp;</p>

  <p>Hipokampus, Poseidon’un arabasını çeken hayvandı, yarı at, yarı solucandı. Beynin şakak bölgesindeki bir bölüm bu adla anılır. Orada hafıza bilgileri kısa süreli hafızadan uzun süreli hafızaya dönüştürülür. Leonhard’ın hipokampus bölgeleri hasar görmüştü. Dokuz hafta sonra komadan uyandırıldığında, Theresa’ya kim olduğunu sordu. Sonra da kendisinin kim olduğunu. Hafızasını tamamen yitirmişti ve üç ya da dört dakikadan uzun bir süreyi hatırlayamıyordu. Doktorlar, sayısız testten sonra, ona bunun amnezi olduğunu anlatmaya çalıştılar; hafıza kaybı hem ileriye dönük hem de geriye dönüktü. Leonhard doktorların açıklamalarını anlıyordu, ama üç dakika kırk saniye sonra tekrar unutuyordu. Kendi unutkanlığını da unutuyordu.&nbsp;</p>

  <p>Ve Theresa onun hasta bakıcılığını yaparken, o karşısında sadece güzel bir kadın görüyordu.</p>

  <p><br /></p>

  <p style="text-align: center;">* * *</p>

  <p style="text-align: center;"><br /></p>

  <p>İki ay sonra, kardeşler babalarının Berlin’deki apartman dairesine taşınabildiler. Her gün üç saatliğine bir hemşire geliyordu, bunun dışında her şeyle Theresa ilgileniyordu. İlk zamanlar arkadaşlarını akşam yemeklerine davet ediyordu, sonra onların Leonhard’a bakışlarına dayanamaz oldu. Tackler onları ayda bir kez ziyaret ediyordu.&nbsp;</p>

  <p>Yalnızlık içinde geçen aylardı. Theresa giderek çöküyordu, saçları parlaklığını yitirdi, teni soldu. Bir akşam, aylardır elini sürmediği çellosunu kılıfından çıkardı. Odanın loş ışığında çaldı. Leonhard yatakta uyukluyordu. Sonra üzerindeki yorganı attı ve mastürbasyon yapmaya başladı. Theresa çalmayı bıraktı ve pencereye döndü. Leonhard yanına gelmesini rica etti. Theresa ona baktı. Leonhard yatakta doğruldu ve onu öpmek istedi, Theresa hayır anlamında başını salladı. Leonhard kendini geriye attı ve Theresa’ya en azından bluzunu açmasını söyledi. Yara izi dolu, kesik sağ ayağı, beyaz çarşafın üzerinde bir et parçası gibi duruyordu. Theresa Leonhard’ın yanına gidip yanağını okşadı. Sonra soyundu ve kapalı gözlerle çello çaldı. Leonhard’ın uykuya dalmasını bekledi, ayağa kalktı, bir havluyla karnındaki spermleri temizledi, üzerini örttü ve alnından öptü.&nbsp;</p>

  <p>Theresa banyoya gidip kustu.&nbsp;</p>

  <p>Doktorlar Leonhard’ın hafızasına kavuşmasının mümkün olmadığını söylemiş olsalar da, çello ona bir şekilde dokunuyor gibi görünüyordu. Theresa çalarken, geçmiş hayatlarına dair solgun, zar zor sezilir bir bağ, o çok özlediği içtenliğin zayıf bir yansımasını hissettiğine inanıyordu. Leonhard, bazen çelloyu ertesi gün de hatırlıyordu. Ondan bahsediyordu ve herhangi bir bağ kuramasa da hafızasında bir şey kalıyordu sanki. Theresa artık her akşam çalıyordu kardeşi için, Leonhard ise neredeyse her seferinde mastürbasyon yapıyordu, Theresa ise neredeyse her seferinde banyoda yığılıp kalıyor ve ağlıyordu.&nbsp;</p>

  <p>Son ameliyattan altı ay sonra, Leonhard’ın yaraları ağrımaya başladı. Doktorlar başka uzuvları da kesmeleri gerektiğini söylediler. Bilgisayarlı tomografiden sonra, Leonhard’ın yakında konuşma yeteneğini de kaybedeceğini açıkladılar. Theresa buna dayanamayacağını biliyordu.</p>

  <p><br /></p>

  <p style="text-align: center;">* * *</p>

  <p style="text-align: center;"><br /></p>

  <p>26 Kasım, soğuk, gri bir sonbahar günüydü. Theresa masanın üzerine mumlar koymuştu ve Leonhard’ı tekerlekli sandalyesiyle yerine itti. Balık çorbasının malzemelerini KaDeWe’den<a href="../Text/DiPNOTLAR.xhtml#a4" id="k4"><sup>[4]</sup></a>&nbsp;almıştı, Leonhard eskiden balık çorbasını severdi. Çorbada, bezelyede, kızarmış geyik etinde, mousse au chocolat’da ve hatta şarapta, Leonhard’ın ağrıları sebebiyle eczaneden sorunsuz satın alabildiği, luminal adlı bir barbitürat vardı. Theresa, kusmasın diye ilacı küçük dozlarda verdi ona. Kendisi hiçbir şey yemedi ve bekledi.&nbsp;</p>

  <p>Leonhard’ın uykusu geldi. Theresa onu banyoya götürdü ve büyük küveti doldurdu. Onun üzerindekileri çıkardı; Leonhard artık o kadar güçsüzleşmişti ki, tutacakların yardımıyla bile kendisini kaldırıp küvete girmesi zordu. Sonra Theresa da soyundu ve onun yanına, sıcak suya girdi. Leonhard önünde oturmuş, başını göğsüne yaslamıştı, sakin ve düzenli nefes alıp veriyordu. Çocukken, Etta fazla su harcamak istemediği için sık sık birlikte banyo yaparlardı. Theresa ona sıkıca sarıldı, başını omzuna yasladı. Leonhard uyuya kaldığında sırtını öptü ve vücudunu suyun altına kaydırdı. Leonhard derin bir nefes aldı. Can çekişme olmadı, luminal Leonhard’ı uyuşturmuştu. Akciğerleri suyla doldu, Leonhard boğuldu. Başı Theresa’nın bacaklarının arasında yatıyordu, gözleri kapalıydı ve uzun saçları suyun yüzeyine çıkıyordu. İki saat sonra, Theresa soğuk sudan çıktı, ölü kardeşinin üzerine bir havlu örttü ve beni aradı.</p>

  <p><br /></p>

  <p style="text-align: center;">* * *</p>

  <p><br /></p>

  <p>Theresa itiraf etti. Ama bir itiraftan fazlasıydı, Theresa neredeyse yedi saat boyunca iki soruşturma memurunun karşısında oturup hayatını tutanağa yazdırdı. Hesap verdi. Çocukluğundan başladı ve kardeşinin ölümüyle bitirdi. Hiçbir şeyi atlamadı. Ağlamadı, yığılıp kalmadı, dimdik oturdu ve dengeli, sakince ve bire bir kayıtlara geçecek şekilde anlattı. Aralara soru sıkıştırmaya gerek yoktu. Sorgu tutanağını yazan kişi, Theresa’nın ifadesinden çıkış alırken, yan odada bir sigara içtik. Theresa, artık konuşmayacağını, her şeyi dile getirdiğini söyledi. “Başka bir şeyim yok” dedi.&nbsp;</p>

  <p>Elbette insan öldürme suçundan tutuklama kararı verildi. Onu neredeyse her gün hapishanede ziyaret ettim. Kendisine kitaplar yollatmıştı ve serbest saatlerinde bile hücresinde kalıyordu. Okumak onun uyuşturucusuydu. Buluştuğumuz zaman kardeşi hakkında konuşmak istemiyordu. Önümüzdeki mahkeme de ilgilendirmiyordu onu. Kitaplardan, hücresinde seçtiği bölümleri okuyordu bana. Hapishanede okuma seanslarıydı bunlar. Onun sıcak sesini seviyordum, ama o zamanlar henüz anlayamamıştım: Kendisini ifade etmek için başka imkanı kalmamıştı.&nbsp;</p>

  <p>24 Aralık’ta ziyaretçi saatinin sonuna kadar yanındaydım. Sonra kurşun geçirmez camlı kapılar ardımdan kapandı. Dışarıda kar yağmıştı, her şey huzurluydu, Noel’di. Theresa tekrar hücresine götürüldü; küçük masasına oturdu ve babasına bir mektup yazdı. Sonra çarşafı yırttı, ip şeklinde doladı ve kendisini pencere koluna astı.&nbsp;</p>

  <p>25 Aralık’ta, Tackler nöbetçi savcıdan bir telefon aldı. Telefonu kapattıktan sonra kasayı açtı, babasının tabancasını çıkardı, namluyu ağzına dayadı ve tetiğe bastı.</p>

  <p><br /></p>

  <p style="text-align: center;">* * *</p>

  <p><br /></p>

  <p>Hapishane idaresi Theresa’nın eşyalarını depoda saklıyordu. Vekaletnamelerimizde biz avukatların müvekkillerimiz adına eşyaları teslim alabileceğimiz yazar. Bir zaman sonra, mahkeme bana Theresa’nın kıyafetleri ve kitaplarıyla dolu bir paket yolladı. Biz eşyaları Frankfurt’taki teyzesine ulaştırdık.&nbsp;</p>

  <p>Kitaplardan birini sakladım, Theresa kitabın ilk sayfasına benim adımı yazmıştı. Scott Fitzgerald’ın <i>Muhteşem Gatsby</i>’siydi bu. Kitap, ben onu tekrar elime alabilene dek, iki yıl boyunca hiç dokunulmadan masamda durdu. Bana okumak istediği bölümleri mavi kalemle işaretlemiş, yanlarına minik notlar yazmıştı. Sadece tek bir yer kırmızı işaretliydi; son cümle. Ve ben o cümleyi okuduğumda, hâlâ Theresa’nın sesini duyuyorum:&nbsp;</p>

  <p>“O ümitlerdir ki şimdi sefer etmekteyiz, biz o akıntıya karşı giden tekneler, durmadan geriye, geçmişe çarpılıp atılsak da ne gam...”<a href="../Text/DiPNOTLAR.xhtml#a5" id="k5"><sup>[5]</sup></a></p>

  <p><br /></p>
</body>
</html>
