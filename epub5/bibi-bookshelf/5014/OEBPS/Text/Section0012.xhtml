<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2><b>Etyopyalı</b></h2>

  <p>Soluk yüzlü adam çimlerin ortasında oturuyordu. Garip şekilde eğri büğrü bir yüzü, kepçe kulakları ve kızıl saçları vardı. Ayaklarını uzatmış, ellerini kucağına koymuş, bir deste parayı sıkı sıkı tutuyordu. Gözlerini, yanında yerde duran çürük bir elmaya dikmişti. Elmadan minicik parçalar koparıp taşıyan karıncaları izliyordu.&nbsp;</p>

  <p>Berlin’de, aklı başında hiçbir insanın kendi isteğiyle dışarıya adımını atmayacağı, şu korkunç sıcak yaz günlerinden biriydi, saat 12’yi biraz geçiyordu. Gökdelenlerin arasındaki dar alan şehir planlamacılar tarafından suni olarak yaratılmıştı; cam ve çelikten binalar güneş ışığını yansıtıyor ve sıcaklık aradaki alanda, zeminde birikiyordu. Fıskiyeler bozuktu, çimler akşama kadar yanıp kavrulmuş olacaktı.&nbsp;</p>

  <p>Kimse adama aldırış etmiyordu; karşıdaki bankanın alarmı çalmaya başladığında bile. Az sonra gelen üç polis arabası hızla adamın yanından geçti. Polisler koşarak bankaya girdi, diğer polisler olay yerini trafiğe kapattı; giderek daha çok memur bankanın çevresine akın ediyordu.&nbsp;</p>

  <p>Döpiyesli bir kadın, polislerle birlikte bankadan çıktı. Güneş ışığı gözlerini almasın diye elini yüzüne siper etti, bakışlarıyla çimleri taradı ve sonunda soluk yüzlü adamı işaret etti. Yeşil ve mavi üniformalı polis güruhu, kadının eliyle işaret ettiği yöne doğru hemen hareketlendi. Polisler adama bağırmaya başladı, biri silahını çekti ve haykırarak, adama ellerini kaldırmasını emretti.&nbsp;</p>

  <p>Adam tepki vermedi. Bütün gününü şubede rapor yazmakla geçirmiş ve sıkıntıdan patlamış olan memurlardan biri adama doğru koştu; herkesten önce davranmış olmak istiyordu. Kendini adamın üzerine attı ve adamın sağ kolunu sırtına doğru büktü. Banknotlar havada uçuşuyordu, haykırarak verilen emirler de havada uçuşuyor ve dikkate alınmıyordu. Sonunda herkes adamın çevresine toplanıp paraları toplamaya koyuldu. Adam yüzüstü yerde yatıyordu, polis memuru diziyle adamın sırtına yükleniyor ve yüzünü çimenlere bastırıyordu. Toprak sıcaktı. Adam, polis çizmelerinin arasından elmayı şimdi tekrar görebiliyordu. Karıncalar olan bitene hiç aldırış etmeden işlerine devam ediyordu. Adam çimenlerin, toprağın ve çürük elmanın kokusunu içine çekti. Gözlerini kapattı ve tekrar Etyopya’daydı.</p>

  <p><br /></p>

  <p style="text-align: center;">* * *</p>

  <p style="text-align: center;"><br /></p>

  <p>Hayatı korkunç bir masal gibi başlamıştı: Bebekken sokağa bırakılmıştı. Gieβen yakınında küçük bir köyde, papaz evinin basamaklarında parlak yeşil bir plastik leğen duruyordu. Yeni doğmuş bebek keçeleşmiş bir battaniyeye sarılıydı ve soğuktan donmak üzereydi. Onu oraya terk eden her kimse, yanında bir şey bırakmamıştı – ne bir mektup, ne bir fotoğraf, ne de bir hatıra. Leğen her mağazada bulunur türdendi, battaniye ordu malıydı.&nbsp;</p>

  <p>Papaz hemen polise haber verdi ama bebeğin annesi bulunamadı. Bebek bir çocuk esirgeme yurduna verildi. Altı ay sonra resmi makamlar çocuğun artık evlat edinilebilmesine yasal olarak izin verdi.&nbsp;</p>

  <p>Kendi çocukları olmayan Michalka’lar bebeği aldılar ve vaftiz ettirerek adını Frank Xaver koydular. Michalka’lar kendi halinde, katı insanlardı. Yukarı Frankonya’da sessiz sakin bir bölgede şerbetçi otu ekerek yaşıyorlardı, çocuklarla hiç tecrübeleri yoktu. Baba Michalka hep şöyle derdi: “Hayat güllük gülistanlık değil.” Bu sırada morumsu dilini çıkarıp dudaklarını yalardı. İnsana, davara ve şerbetçi otu bitkilerine aynı saygı ve aynı katılıkla davranırdı. Karısı çocuğa fazla yumuşak davrandığında onu azarlardı. “Bu çocuğu berbat ediyorsun” derdi ve köpeklerini asla okşamayan çobanları düşünürdü.&nbsp;</p>

  <p>Çocuk, anaokulunda alay konusuydu, altı yaşında ilkokula başladı. Hiçbir şeyi beceremiyordu. Çirkindi, fazla iriydi ve her şeyden önce fazla yabaniydi. Okul ona zor geliyordu, okuma yazması tam bir faciaydı, neredeyse her derste en kötü notları alıyordu. Kızlar ondan ya korkuyor ya da görünüşünden tiksiniyordu. Çocuğun kendine güveni azdı, bu yüzden de palavracıydı. Saçları dışlanmasına sebep oluyordu. Çoğu insan onun aptal olduğunu düşünüyordu. Sadece Almanca öğretmeni, onun başka yetenekleri olduğunu söylüyordu. Öğretmen ona bazen evinde ufak tefek tamiratlar yaptırıyordu ve ona ilk çakısını hediye etmişti.&nbsp;</p>

  <p>Michalka, Noel hediyesi olarak kendi elleriyle ahşap bir yel değirmeni yaptı öğretmenine. Yel değirmenine doğru üfleyince pervaneleri dönüyordu. Öğretmen hanım Nürnberg’den bir adamla evlendi ve yaz tatilinde köyü terk etti. Oğlana gideceğini söylememişti; Michalka onun evine gittiğinde, yel değirmenini evin önündeki moloz konteynerinde buldu. Michalka iki kere sınıfta kaldı. Ortaokul diplomasını alıp okulu bıraktı ve en yakın büyük şehirde marangoz çırağı olarak işe başladı. Artık kimse onunla dalga geçmiyordu, boyu 1.97’ydi. Kalfalık sınavından kalmamasının tek sebebi, uygulama bölümünde üstün olmasıydı. Askerliğini Nürnberg yakınında bir telekomünikasyon birliğinde yaptı. Üstüyle takıştı ve bir günü hücrede geçirdi. Tezkeresini aldıktan sonra otostopla Hamburg’a gitti. Bu şehirde geçen bir film seyretmişti; filmde güzel kadınlar, geniş sokaklar, bir liman ve gerçek bir gece hayatı vardı. Hamburg’da hayatındaki her şey kesin düzelecekti; bir yerlerde “Özgürlüğün yurdu Hamburg’dur” diye bir şey okumuştu.&nbsp;</p>

  <p>Fuhlsbüttel’de bir doğramacılık şirketinin sahibi Michalka’yı işe aldı ve ona fabrika binasının üstünde bir oda verdi. Oda temizdi, Michalka becerikliydi ve herkes ondan memnundu. Çoğu kez terimleri bilemese de, teknik çizimleri anlıyordu, düzeltiyordu ve bunları uygulamayı beceriyordu. Şirkette dolaplardan birinden para çalındığında, işten kovuldu. İşe en son alınan Michalka’ydı ve daha önce şirkette hiç hırsızlık yaşanmamıştı. Polis para kasasını iki hafta sonra bir uyuşturucu bağımlısının evinde buldu – Michalka’nın hırsızlıkla hiçbir alakası yoktu.</p>

  <p>&nbsp;Reeperbahn’da<a href="../Text/DiPNOTLAR.xhtml#a9" id="k9"><sup>[9]</sup></a>, bir askerlik arkadaşıyla karşılaştı; arkadaşı ona genelevlerden birinde kapıcı olarak iş teklif etti. Michalka genelevde her işe bakmaya başladı. Toplum kurallarının dışında yaşayan insanlarla tanıştı; pezevenkler, tefeciler, fahişeler, uyuşturucu bağımlıları, çeteler. Elinden geldiğince her şeyin dışında kalmaya çalıştı. İki sene boyunca genelevin bodrum katında karanlık bir odada yaşadı. Sonra içmeye başladı. Etrafındaki bedbahtlığa dayanamıyordu. Genelevdeki kadınlar Michalka’yı seviyor ve ona kaderlerini anlatıyorlardı. Bununla baş edemedi. Yanlış insanlardan borç para aldı. Borcunu ödeyemediği için paranın faizleri de artıyordu. Yediği dayağın ardından bir evin girişinde yığılıp kaldı, polise yakalandı. Michalka, böyle devam ederse mahvolacağını biliyordu.&nbsp;</p>

  <p>Şansını yurtdışında denemeye karar verdi. Hangi ülke olduğunun onun için hiçbir önemi yoktu. Fazla düşünüp taşınmadı ve genelevdeki kadınlardan birinden bir çorap aldı. Bankaya girdi; seyrettiği filmlerden birinde gördüğü gibi çorabı başına geçirdi, veznedeki kadını plastik bir tabancayla tehdit etti ve 12 bin mark çaldı. Polis yolları kapattı ve bütün yayaları kontrol etti; ama Michalka, neredeyse trans halinde, havaalanına giden bir otobüse binmişti. Addis Ababa’ya ekonomi sınıfı bir uçak bileti aldı, çünkü bu şehrin Asya’da, her halükarda uzak bir yerde olduğunu sanıyordu. Onu durduran kimse olmadı. Soygundan dört saat sonra uçakta oturuyordu; tek bagajı, plastik bir torbaydı. Uçak havalandığında korkuya kapıldı.&nbsp;</p>

  <p>Daha önce hiç uçağa binmemiş olan Michalka, on saatlik bir uçuştan sonra Etyopya’nın başkentine indi. Havaalanında altı aylık vize satın aldı.&nbsp;</p>

  <p>Beş milyon nüfus, sokaklarda yaşayan 60 bin çocuk, fuhuş, adi suçlar, yoksulluk, sonsuz sayıda dilenci, yol kenarlarında kendilerini acındırmak için sakatlıklarını gösteren özürlüler – üç hafta sonra Michalka emindi: Addis Ababa’daki bedbahtlığın Hamburg’dakinden bir farkı yoktu. Birkaç Almanla karşılaştı – tutunamayanlardan kurulu bir topluluktu bu. Hijyen şartları feciydi, Michalka tifoya yakalandı, ateşi çıktı, döküntü ve ishali vardı. Sonunda bir tanıdık, doktor diye birini bulup getirdi. Adam da Michalka’ya antibiyotik verdi. Michalka bir kez daha dibe vurmuştu.&nbsp;</p>

  <p>Dünyanın bir çöplük olduğundan emindi artık Michalka. Eşi dostu yoktu, umudu yoktu, destek alabileceği hiçbir şey yoktu. Addis Ababa’da altı ay geçirdikten sonra, hayatını sonlandırmaya karar verdi: bilanço intiharı. Ama hiç değilse pislik içinde ölmek istemiyordu. Soygun parasından 5000 mark kalmıştı. Cibuti’ye giden trene bindi. Dire Dawa’yı birkaç kilometre geçtikten sonra, Michalka otlak alanları arasında yürüyüşe başladı. Yerlerde ya da ufacık, ucuz otel odalarında uyuyordu. Sivrisinek sokması sonucu sıtma kaptı. Bir otobüsle dağlık bölgeye doğru yola çıktı. Yolda sıtma kendini gösterdi. Michalka titreme nöbetleri geçirdi. Bir yerlerde otobüsten indi, şaşkın ve hasta halde kahve plantasyonlarında dolaştı, dünya gözlerinin önünde bulanıklaştı. Yere düştü ve kahve ağaçlarının arasında yığılıp kaldı. Bilinci onu terk etmeden önce son düşüncesi şuydu: “Her şey çok boktandı.”&nbsp;</p>

  <p>Michalka, iki ateş nöbeti arasında ayıldı. Bir yatakta yattığını, başında bir doktor ile çok sayıda yabancı insanın durduğunu fark etti. Bütün insanlar siyahtı. Michalka, insanların ona yardım etmeye çalıştıklarını anladı ve yüksek ateş sebebiyle gördüğü kabuslara tekrar daldı. Sıtma acımasız bir hastalıktı. Burada, yaylada sivrisinek yoktu, insanlar yine de bu hastalığı tanıyor ve tedavi etmesini biliyorlardı. Plantasyonda buldukları tuhaf yabancı kurtulacaktı.&nbsp;</p>

  <p>Michalka’nın ateşi yavaş yavaş düştü. Neredeyse yirmi dört saat uyudu. Uyandığında, beyaz badanalı bir odada yatıyordu. Ceketi ve pantolonu yıkanmış ve odadaki tek sandalyenin üzerine derli toplu yerleştirilmişti. Sırt çantası sandalyenin yanında duruyordu. Michalka kalkmaya yeltendiğinde dizlerinin bağı çözülüverdi, gözleri karardı. Yatağa oturdu ve on beş dakika öyle durdu. Sonra tekrar kalkmayı denedi. Acilen tuvalete gitmesi gerekiyordu. Kapıyı açıp koridora çıktı. Bir kadın ona doğru geliyor ve el kol hareketleriyle ona bir şeyler anlatmaya çalışıyor, başını sallıyordu: “No, no, no.” Kadın Michalka’nın koluna girdi ve onu zorla tekrar odasına soktu. Michalka kadına derdini anlatmaya çalıştı. Kadın başını salladı ve yatağın altındaki kovayı gösterdi. Michalka kadının güzel olduğunu düşündü ve tekrar uykuya daldı.&nbsp;</p>

  <p>Tekrar uyandığında, kendini daha iyi hissediyordu. Sırt çantasına baktı; para eksiksiz duruyordu. Odadan çıkabiliyordu. İki oda ve bir mutfaktan ibaret küçücük evde yalnızdı. Evin her yeri tertemiz ve derli topluydu. Evden çıktığında ufak bir köy meydanına indi. Hava temiz ve serindi. Çocuklar koşarak ona doğru geldi. Hepsi gülüyordu. Onun kızıl saçlarına dokunmak istiyorlardı. Michalka çocukların ne istediğini anladığında, bir taşın üzerine oturdu ve onların saçlarını ellemelerine karşı koymadı. Çocuklar çok eğleniyordu. Bir ara, evinde kaldığı o güzel kadın geldi. Çocukları azarlayıp Michalka’yı zorla çekerek eve soktu. Ona buğdaydan yapılmış pide verdi. Michalka her şeyi son kırıntısına kadar yedi. Kadın ona gülümsedi. Zamanla, kahve ekerek yaşayan bu köyü tanımaya başladı Michalka. Köylüler onu plantasyonda bulmuşlar ve yaylaya, köylerine taşıyıp şehirden bir doktor getirmişlerdi. Ona sıcak davranıyorlardı. Michalka tekrar sağlığına kavuşunca onlara yardım etmek istedi. Köylüler şaşırdılar, sonra yardım teklifini kabul ettiler.&nbsp;</p>

  <p>Altı ay sonra, Michalka hâlâ o kadının yanında yaşıyordu. Yavaş yavaş dillerini öğreniyordu. Önce kadının adını öğrendi: Ayana. Michalka not defterine kelimeleri okundukları gibi yazıyordu. Telaffuzda hata yaptığında köylüler gülüyorlardı. Kadın bazen Michalka’nın kızıl saçlarını okşuyordu. Günün birinde öpüştüler. Ayana yirmi bir yaşındaydı. Kocası iki yıl önce yaşadıkları eyaletin başkentinde bir kazada ölmüştü.&nbsp;</p>

  <p>Michalka kahve ekimine kafa yoruyordu. Mahsul almak meşakkatliydi ve Ekim ile Mart arasında elle yapılıyordu. Michalka sorunu çabuk kavradı: Köy, ticaret zincirinin son halkasıydı. Kurutulmuş kahve çekirdeklerini alıp götüren adamın işi daha azdı fakat daha fazla para kazanıyordu. Ama adamın eski bir kamyonu vardı, oysa köyde kimse araba kullanamıyordu. Michalka 1400 dolara adamınkinden daha iyi bir kamyon satın aldı ve mahsulü kendisi fabrikaya götürdü. Kahve çekirdeklerini eski fiyatın dokuz katına sattı ve kazandığı parayı köylülere dağıttı. Sonra köyden genç bir adam olan Dereje’ye araba kullanmayı öğretti. Dereje ve Michalka çevre köylerdeki çekirdekleri de toplamaya başladılar. Çevre köylerdeki insanlara da o güne dek kazandıklarının üç katını ödüyorlardı. Çok geçmeden ikinci bir kamyon satın alacak para birikmişti.&nbsp;</p>

  <p>Michalka işi nasıl kolaylaştırabileceklerini düşünüyordu. Eyalet başkentine gidip hurda bir dizel jeneratör satın aldı, eski araba jantları ve çelik halatlarla plantasyondan köye kadar bir teleferik inşa etti. Taşıma haznesi olarak kullanmak için büyük tahta kasalar yaptı. Tahta haznelerin doğru aralığını bulup da onları çelik desteklerle güçlendirene dek, teleferik iki kez çöktü. Köyün en yaşlısı, Michalka’nın çabalamasını şüpheyle izliyordu, ama teleferik işlemeye başladığında Michalka’nın sırtını sıvazlayan ilk kişi o oldu. Kahve çekirdeklerini çok daha hızlı nakletmek artık mümkündü. Köylülerin çekirdekleri sırtlarında taşımaları gerekmiyordu. Daha hızlı mahsul toplayabiliyorlardı, iş artık daha kolaydı. Çocuklar teleferiğe bayılıyordu, tahta kasalara suratlar, hayvanlar ve kızıl saçlı bir adam resmi çizmişlerdi.&nbsp;</p>

  <p>Michalka verimi daha da arttırmak istiyordu. Köylüler, çekirdekleri tezgahların üzerine yayıyor ve beş hafta boyunca, çekirdekler neredeyse kuruyana kadar, sürekli çeviriyorlardı. Tezgahlar kulübelerinin önünde ya da damlarda duruyordu. Çekirdekler, ıslanınca bozuluyordu, ince katlar halinde yaymak gerekiyordu; yoksa hepsi çürüyordu. Herkesin tek başına yapması gereken, meşakkatli bir işti bu. Michalka çimento satın aldı ve beton kardı. Köyün önüne, mahsulün depolanabileceği, boş ve düz bir alan hazırladı. Büyük tırmıklar tasarladı; böylece köylüler çekirdekleri artık hep birlikte çevirebiliyordu. Alanın üzerine, mahsulü yağmurdan korumak için naylon gerdiler. Çekirdekler naylonun altında daha çabuk kuruyordu. Köylüler hoşnuttu, iş yükleri azalmıştı ve çekirdekler artık çürümüyordu.&nbsp;</p>

  <p>Michalka, çekirdekleri sadece kurutmakla kalmazsa kahvenin kalitesini arttıracağını anlamıştı. Köyün yakınında, temiz memba suyu taşıyan küçük bir dere akıyordu. Michalka taze çekirdekleri elle yıkadı ve bunları üç su tankına tasnif etti. Bir satıcıdan düşük bir meblağ karşılığında, meyvelerin çekirdekleriyle etini ayıran bir makine satın aldı. İlk denemeler başarısız oldu. Bu şekilde ayrılan çekirdekler fazla uzun süre mayalanıyor ve fazlasıyla fermente oluyordu. Michalka, işin püf noktasının makineleri tamamen temiz tutmak olduğunu anladı. Makinelerde kalan tek bir çekirdek bütün süreci mahvedebiliyordu. Michalka sonunda başardı. Yaş işlediği kahveyi yıkadı ve çekirdeklerin kalan zarlarını çıkardı. Betondan yaptığı alanın bir kısmını ayırıp orada çekirdekleri kuruttu. Alıcıya bu çekirdeklerden bir çuval götürdüğünde normal fiyatın üç katını kazandı. İşlemi köylülere öğretti. Teleferik sayesinde mahsul o kadar çabuk getirilebiliyordu ki, çekirdekler on iki saat içinde yaş işlemden geçmiş oluyordu. İki yıl sonra köy, bütün civarın en iyi kahve çekirdeklerini üretiyordu.&nbsp;</p>

  <p>Ayana hamile kaldı. İkisi de dört gözle bebeği bekliyordu. Küçük kızları doğduğunda, ona Tiru adını koydular. Michalka gururlu ve mutluydu. Ayana’ya hayatını borçlu olduğunu biliyordu.&nbsp;</p>

  <p>Köy refaha erdi. Üç yıl sonra köyde beş kamyon vardı. Üretim kusursuz organize edilmişti, köylülerin plantasyonları giderek büyüyordu. Sulama sistemi inşa etmişler ve meyveleri rüzgardan korumak için ağaçlar dikmişlerdi. Michalka saygı görüyor ve bütün çevrede tanınıyordu. Köylüler kazançlarının bir kısmını ortak bir kasaya ödüyorlardı. Michalka şehirden genç bir kadın öğretmen getirtmiş ve köy çocuklarının okuma yazma öğrenmesini sağlamıştı.&nbsp;</p>

  <p>Köyden biri hastalandığında, onunla Michalka ilgileniyordu. Doktor acil durumlar için bir ecza dolabı hazırlayıp köye getirmişti ve Michalka’ya tıbbi ana bilgileri öğretiyordu. Michalka çabuk öğreniyordu, kan zehirlenmelerinde nasıl tedavi edildiğini izliyor ve doğumlarda yardım ediyordu. Akşamları, doktor, Michalka ve Ayana ile oturuyor, Kitab-ı Mukaddes’te adı geçen toprakların uzun hikayesini anlatıyordu. Dost olmuşlardı.&nbsp;</p>

  <p>Anlaşmazlık durumlarında, insanlar kızıl saçlı adama akıl danışıyorlardı. Michalka para yemiyor, kabilelerin ve köylerin nüfuzunu gözetmeksiniz adil bir yargıç gibi karar veriyordu. İnsanlar ona güveniyordu.&nbsp;</p>

  <p>Hayatını bulmuştu. Ayana ile birbirlerini seviyorlardı. Tiru büyüyordu ve sağlıklıydı. Michalka yaşadığı mutluluğa inanamıyordu. Sadece bazen, giderek daha nadiren, kabuslar görüyordu. O zaman Ayana uyanıyor, Michalka’ya şefkatle dokunuyordu. Kendi dilinde geçmiş zaman kavramı olmadığını söylüyordu. Yıllar geçtikçe, Michalka daha sakin ve yumuşak huylu bir insana dönüşmüştü.</p>

  <p><br /></p>

  <p style="text-align: center;">* * *</p>

  <p><br /></p>

  <p>Günün birinde resmi makamlar Michalka’yı fark etti. Pasaportunu görmek istediler. Vizesi çoktan bitmişti; altı yıldır Etyopya’da yaşıyordu. Resmi makamlar kibar davrandılar ama durumu açıklığa kavuşturmak için başkente gitmesi gerektiği konusunda ısrar ettiler. Michalka vedalaşırken, içinde kötü bir his vardı. Onu havaalanına Dereje bıraktı; ailesi arkasından el salladı, Ayana ağladı.&nbsp;</p>

  <p>Addis Ababa’ya vardığında Alman Konsolosluğu’na yollandı. Konsoloslukta bir memur bilgisayara bakıp, elinde Michalka’nın pasaportuyla gözden kayboldu. Michalka bir saat beklemek zorunda kaldı. Memur döndüğünde, yüzünde ciddi bir ifade, yanında da iki güvenlik görevlisi vardı. Michalka tutuklandı, memur ona Hamburg’daki bir yargıcın tutuklama emrini okudu: banka soygunu. Suçu, bankadaki gişenin bankosunda bıraktığı parmak iziyle kanıtlanmıştı. Daha önce bir kavgaya karıştığı için parmak izi kayıtlara geçmişti. Michalka kaçmaya çalıştı. Yere yatırıldı, ellerine kelepçeler takıldı. Konsolosluk binasının bodrum katındaki hücrede bir gece geçirdikten sonra, iki güvenlik memuruyla birlikte uçakla Hamburg’a getirildi ve orada sorgu yargıcının karşısına çıkarıldı. Üç ay sonra, en hafif cezayı alarak beş yıl hapis cezasına çarptırıldı. Suçun işlenmesinin üzerinden uzun zaman geçmesi ve Michalka’nın sabıkası olmaması nedeniyle, mahkemenin kararı merhametliydi.&nbsp;</p>

  <p>Michalka Ayana’ya mektup yazamıyordu, çünkü elinde bir adres bile yoktu. Addis Ababa’daki Alman Konsolosluğu yardım edemiyor ya da etmek istemiyordu. Ayana’nın köyünde elbette telefon da bulunmuyordu. Michalka’da ailesinin fotoğrafları bile yoktu. Hapis cezası boyunca, Michalka pek konuşmadı ve diğer mahkumlarla ilişkisini giderek kesti. Günler günleri, aylar ayları, yıllar yılları kovaladı.</p>

  <p><br /></p>

  <p style="text-align: center;">* * *</p>

  <p><br /></p>

  <p>Üç yıl sonra, Michalka’nın tutukluluk durumuna ilk kez bir yumuşama getirildi ve yanında refakatçi olmadan dışarı çıkmasına izin verildi. O hemen evine gitmek istedi, hapishaneye geri dönemezdi. Ama ne uçak bileti için parası ne de pasaportu vardı. İkisini de nereden bulabileceğini biliyordu. Hapisteyken, Berlin’de sahte belgeler düzenleyen birinin adresini öğrenmişti. Böylece o adrese doğru yola koyuldu. Bu sırada polis tarafından tekrar aranıyordu. Michalka sahte belgeler düzenleyen adamı buldu, ama adam önce parayı görmek istedi. Michalka’nın neredeyse hiç parası yoktu.&nbsp;</p>

  <p>Çaresizdi. Üç gün boyunca tek bir lokma yemeden, bir yudum su içmeden şehirde dolanıp durdu. Kendiyle savaşıyordu, tekrar suç işlemek istemiyordu, ama evine, ailesine, Ayana ve Tiru’ya dönmek zorundaydı.&nbsp;</p>

  <p>Nihayet, izin harcırahından elinde kalan son parayla tren istasyonundan bir oyuncak tabanca satın aldı ve gördüğü ilk bankaya girdi. Veznedar kadına baktı, tabancayı namlusu aşağıya doğru tutuyordu. Dili damağı kurumuştu. Çok cılız sesle şöyle dedi: “Paraya ihtiyacım var, lütfen affedin, paraya gerçekten çok ihtiyacım var.” Veznedar kadın onu önce anlayamadı, sonra da parayı verdi. Kadın sonradan, ona “acıdığını” söyledi. Parayı soygun durumu için özel hazırlanmış destelerden verdi, böylece sessiz bir alarmı çalıştırdı. Michalka parayı aldı, plastik tabancayı veznenin üzerine bıraktı ve şöyle dedi: “Çok üzgünüm. Lütfen beni affedin.” Bankanın önünde ufak bir çimenlik vardı. Michalka’nın kaçacak mecali kalmamıştı. Yavaş adımlarla çimenliğe kadar gitti. Sonra oraya oturdu ve beklemeye başladı. Michalka üçüncü kez dibe vurmuştu.</p>

  <p><br /></p>

  <p style="text-align: center;">* * *</p>

  <p><br /></p>

  <p>Michalka’nın bir hücre arkadaşı, benden davayı üstlenmemi rica etti. Onu Hamburg’dan tanıyordu ve savunma masraflarını karşılayacağını söyledi. Michalka’yı Moabit Cezaevi’nde ziyaret ettim. Tutuklama emrini, yargının hep kullandığı kırmızı kağıtların üzerine koydu: Banka soygunu ve Hamburg’daki eski hükümden üzerine eklenen 20 ay. Bir savunma yapmak faydasız görünüyordu, Michalka suçüstü yakalanmıştı ve aynı suçtan daha önce de hüküm giymişti. Yani artık sözkonusu olan, alacağı cezanın miktarıydı ve bu elbette müthiş yüksek olacaktı. Ama Michalka’da beni etkileyen bir şey vardı, bu davada farklı olan bir şey vardı. Bu adam tipik bir banka soyguncusu değildi. Savunmasını kabul ettim.&nbsp;</p>

  <p>İleriki haftalarda Michalka’yı sık sık ziyaret ettim. Başlangıçta benimle pek konuşmadı. Her şeyle hesabını kapatmış gibi duruyordu. Zamanla biraz açıldı ve yavaş yavaş hikayesini anlatmaya başladı. Hiçbir şeyi dile getirmek istemiyordu, hapishanede karısının ve kızının adını ağzına alırsa, onlara ihanet etmiş olacağına inanıyordu.&nbsp;</p>

  <p>Savunma, sanığın bir psikiyatr ya da psikolog tarafından incelenmesini talep edebilir. Sanığın psişik bir hastalıktan, rahatsızlıktan ya da anomaliden muzdarip olduğunu akla getiren bulguları ortaya koymak mümkün olursa, mahkeme bu tür bir talebi kabul eder. Bilirkişinin raporu mahkeme için elbette bağlayıcı değildir – bir sanığın cezai ehliyeti olup olmadığına ya da cezasının hafifletilmesi gerektiğine psikiyatr karar veremez. Bu hükmü sadece mahkeme verebilir. Ama bilirkişi raporu mahkemeye yardımcı olur, yargıçlara gerekli bilimsel dayanakları sunar. Michalka’nın suçu işlerken bir rahatsızlıktan muzdarip olduğu açıktı. Kimse banka soyarken özür dilemez, sonra da ele geçirdiği paralarla çimenlerin üzerine oturup tutuklanmayı beklemez. Mahkeme psikiyatri dalından bir bilirkişi talep etti ve iki ay sonra bilirkişi raporu hazırdı. Psikiyatr, sanığın kendini kontrol etme yetisinde azalma bulunduğu sonucuna vardı. Diğer detayları duruşmada aktaracaktı.</p>

  <p><br /></p>

  <p style="text-align: center;">* * *</p>

  <p><br /></p>

  <p>Dava, Michalka’nın tutuklanmasından beş ay sonra görüldü. Ceza mahkemesine, mahkeme başkanının yanısıra genç bir yargıç ve meslekten olmayan iki kadın yargıç katıldı. Mahkeme başkanı, duruşma için sadece bir gün koymuştu.&nbsp;</p>

  <p>Michalka banka soygununu itiraf etti. Tereddütlü ve çok alçak sesle konuşuyordu. Polisler, Michalka’yı nasıl tutukladıklarını bildirdiler. Michalka’nın nasıl çimenlerin üzerinde oturduğunu anlattılar. Onu “etkisiz hale getiren” memur, Michalka’nın direnmediğini söyledi.&nbsp;</p>

  <p>Veznedar kadın, korkmadığını, hırsıza aslında acıdığını, onun çok hüzünlü göründüğünü söyledi. “Köpek gibiydi” dedi. Savcı veznedar kadına, işte korkular yaşayıp yaşamadığını, rahatsızlık yaşayıp izin alması gerekip gerekmediğini, bu tür olaylarda travma yaşayanlar için kurulan terapi gruplarına katılmak zorunda kalıp kalmadığını sordu. Kadın her şeye “hayır” cevabını verdi. Hırsızın garibanın teki olduğunu, çoğu banka müşterisinden daha kibar davrandığını söyledi. Savcı bu soruları sormak zorundaydı: Tanık kadın gerçekten korkmuş olsaydı, bu Michalka’nın daha yüksek bir ceza alması için sebep oluştururdu.&nbsp;</p>

  <p>Plastik tabanca incelendi; Çin malı ucuz bir oyuncaktı. Birkaç gram ağırlığındaydı ve gerçekten pek ürkütücü görünmüyordu. Meslekten olmayan yargıç hanımlardan biri tabancayı incelerken, oyuncak, kadının elinden kayıp düştü ve bir parçası kırıldı. Bu tür bir silahı ciddiye almak pek mümkün değildi.&nbsp;</p>

  <p>Suç fiili duruşma esnasında açıklığa kavuşturulduktan sonra, genellikle sanığa “kişisel durumuna” dair sorular sorulur.&nbsp;</p>

  <p>Michalka bütün duruşma boyunca neredeyse hiç orada değilmiş gibi dalgındı; onu, en azından bir nebze olsun hayatından bahsetmeye teşvik etmek çok zordu. Ancak yavaş yavaş, bölük pörçük, hikayesini anlatmayı denedi. Ama pek başaramıyordu, kelimeleri bulamıyordu. Birçok insan gibi, o da hislerini ifade etmekte zorluk yaşıyordu.&nbsp;</p>

  <p>Psikiyatr bilirkişiye sanığın hayat hikayesini naklettirmek daha kolay görünüyordu. Psikiyatr iyi hazırlanmıştı, Michalka’nın hayatını bütün detaylarıyla anlattı. Mahkeme yazılı bilirkişi raporunu biliyordu ama meslekten olmayan yargıçlar için her şey yeniydi. Dikkatle dinlediler. Psikiyatr, Michalka’yla normalden çok daha fazla görüşme yapmış ve ona sorular yöneltmişti. Psikiyatr sözlerini bitirdiğinde, mahkeme başkanı Michalka’ya dönüp, bilirkişinin her şeyi doğru aktarıp aktarmadığını sordu. Michalka başıyla onayladı: “Evet, aktardı.”&nbsp;</p>

  <p>Sonra bilirkişiye, sanığın banka soygunu sırasında nasıl bir psikolojik durumda olduğuna dair bilimsel düşüncesi soruldu. Psikiyatr, Michalka’nın üç gün boyunca aç ve susuz şehrin sokaklarında amaçsızca dolaşıp durduktan sonra kendini kontrol edebilme yetisinin büyük ölçüde azaldığını açıkladı. Michalka’nın ne yaptığını pek bilmediğini ve davranışlarını artık neredeyse hiç kontrol edemez hale geldiğini söyledi. Delillerin toplanması sonlandı.&nbsp;</p>

  <p>Bir duruşma arasında, Michalka, her şeyin anlamsız olduğunu, öyle ya da böyle nasılsa mahkum olacağını, insanların onun için bu kadar çaba harcamasının sebebini anlamadığını söyledi.&nbsp;</p>

  <p>Ceza davalarında önce savcı son konuşmasını yapar. ABD ve İngiltere’nin aksine, savcı Almanya’da taraf değildir, nötr davranır. Yansızdır, sanığın lehine olan durumları da soruşturur; bu yüzden de, ne kazanır ne de kaybeder – savcılığın tek tutkusu kanunlardır. Sadece hukuk ve adalete hizmet eder. En azından durum teoride budur. Ve soruşturma sırasında durum genellikle böyledir de. Ama davanın heyecanı içinde, koşullar çoğu kez değişir ve tarafsızlıktan ödün verilmeye başlanır. Bu çok insanca bir şeydir, çünkü iyi bir iddia makamı sonuçta hep iddia makamıdır ve hem suçlayıp hem de tarafsız kalmak zordan da ötedir. Belki de bu, ceza muhakemeleri usulümüzün bir dokuma hatasıdır; belki de kanunlar mümkün olandan fazlasını talep ediyordur.&nbsp;</p>

  <p>Savcı Michalka için dokuz yıl hapis cezası istedi. Michalka’nın anlattığı hikayenin doğru olduğuna inanmadığını söyledi. Hikayenin “fazlasıyla fantastik ve büyük ihtimalle uydurma” olduğunu düşündüğünü ifade etti. Cezai ehliyetini hafifleten sebepleri de kabul etmediğini, çünkü psikiyatrın ifadelerinin de sadece sanığın anlattıklarına dayandığını ve bunların başka hiçbir kanıtı olmadığını belirtti. Tek gerçeğin, Michalka’nın bir bankayı soyduğu olduğunu söyledi. “Kanunda banka soygunu için en düşük ceza beş yıldır” dedi. “Sanık aynı suçu ikinci kez işliyor. Cezayı hafifletici tek sebep olarak, paranın bulunması ve sanığın suçu itiraf etmesi kabul edilebilir. Bu yüzden, dokuz yıl hapis cezası fiile ve sanığın suçuna uygundur.”&nbsp;</p>

  <p>Elbette, konu sanığın ifadelerine inanmak değil. Mahkemede önemli olan delillerdir. Bu anlamda sanık avantajlıdır: O hiçbir şey kanıtlamak zorunda değildir. Ne suçsuzluğunu ne de ifadelerinin doğruluğunu. Ama savcılık ve mahkeme için kurallar farklıdır: Kanıtlayamadıkları hiçbir şeyi iddia etmemeleri gerekir. Kulağa olduğundan çok daha kolaymış gibi geliyor. Kimse, varsayım ile kanıtı her zaman birbirinden ayırabilecek kadar tarafsız değildir. Bir şeyi kesinkes bildiğimize inanırız, kendimizi kaptırıp yanlış yollara saparız ve tekrar doğru noktaya dönmek hiç de kolay değildir.&nbsp;</p>

  <p>Zamanımızda, mahkemelerde son konuşmalar artık sonucu belirleyecek kadar etkili değil. Savcı ve savunma, jüri üyelerine değil, yargıçlara ve meslekten olmayan yargıçlara hitap eder. Hiçbir yanlış konuşma biçimine, ciğer paralamaya ve yapmacık ifadelere tahammül edilemez. Mahkemelerde o büyük son konuşmalar geçmiş yüzyıla aittir. Almanlar artık coşkulu konuşmaları sevmiyor, tarihlerinde bunlardan haddinden fazla var.&nbsp;</p>

  <p>Ama bazen ufak bir sahne sergilemek göze alınabilir; son, beklenmedik bir talepte bulunulabilir. Michalka da yapacaklarımdan habersizdi.&nbsp;</p>

  <p>Tanıdığım bir hanım diplomatlıkta görevliydi, Kenya’ya atanmıştı ve bana yardım etti. Dolambaçlı yollardan,&nbsp;</p>

  <p>Michalka’nın eyalet başkentinde yaşayan doktor arkadaşına ulaşmıştı. Doktor kusursuz İngilizce biliyordu. Onunla telefonda görüşmüş ve mahkemede ifade vermesini rica etmiştim. Ona yol masraflarını karşılamayı teklif ettiğimde, bana gülmüştü. Arkadaşının hâlâ hayatta olmasından dolayı o kadar mutluydu ki, onu görmek için her yere gelmeye hazır olduğunu söylemişti. Şimdi de mahkeme salonunun kapısında durmuş bekliyordu. Michalka birden kendine geldi. Doktor salona girdiğinde, Michalka ayağa fırladı ve ona doğru gitmek istedi, gözlerinden yaşlar süzülüyordu. Polisler onu tuttu, ama mahkeme başkanı eliyle işaret ederek izin verdi. Michalka ile doktor, mahkeme salonun ortasında kucaklaştılar, Michalka çelimsiz doktoru havaya kaldırıp göğsüne bastırdı. Doktor yanında bir video kaset getirmişti, kaseti oynatabilmek için bir video aleti bulmak üzere bir polis memuru gönderildi. Şimdi köyü, teleferiği, kamyonu, kameraya gülerek el sallayan ve “Frrooank, Frrooank” diye seslenen çocukları ve yetişkinleri kendi gözlerimizle görüyorduk. Sonunda Ayana ve Tiru’yu gördük. Michalka ağlıyor, gülüyor ve tekrar ağlıyordu. Kendini tamamen kaybetmişti. Arkadaşının yanında oturmuş, kocaman elleriyle onun parmaklarını sıkıyor, neredeyse eziyordu. Mahkeme başkanı ve meslekten olmayan yargıçların gözlerinde yaşlar vardı. Durumun tipik bir mahkeme sahnesiyle uzaktan yakından hiç alakası yoktu.&nbsp;</p>

  <p>Ceza sistemimiz suçu cezalandırmak üzerine kurulu bir sistemdir. İnsanları suçlarına göre cezalandırıyoruz, onları yaptıklarının ne kadarı için sorumlu tutabileceğimizi sorguluyoruz. Bu karmaşık bir şey. Ortaçağ’da bu iş daha kolaydı, insanlar eylemleri için cezalandırıldı: Bir hırsızın eli kesilirdi. Hem de hep. Hırsızın para hırsından mı, yoksa açlıktan ölmemek için mi çaldığının hiç önemi yoktu. O zamanlar cezalar bir tür matematikti, her türlü fiilin karşılığı olan belirlenmiş bir ceza vardı. Bugünkü ceza sistemimiz çok daha özenli, hayata karşı daha adil, ama aynı zamanda daha zor. Bir banka soygunu her zaman sadece bir banka soygunundan ibaret değildir. Michalka’yı neyle suçlayabilirdik ki? Hepimizin içinde olan bir şey yapmamış mıydı aslında? Onun yerinde olsak, gerçekten farklı mı davranırdık? Bütün insanların özlemi, sevenlerinin yanına dönmek değil midir?&nbsp;</p>

  <p>Michalka iki yıl hapis cezasına çarptırıldı. Davanın görülmesinden bir hafta sonra, Moabit Adliyesi’nin uzun koridorlarından birinde Michalka’nın davasında mahkeme başkanlığı yapan yargıç hanımla karşılaştım. Meslekten olmayan yargıçların Michalka’ya bir uçak bileti almak için kendi aralarında para topladığını anlattı.&nbsp;</p>

  <p>Michalka cezasının yarısını yattıktan sonra, şartlı tahliye edildi. İnfaz yargıcı, Fontane’nin Der Stechlin romanındakine benzer bir adam, bütün hikayeyi anlattırdı ve sadece şöyle gürledi: “Vay be!” Sonra da tahliyeyi imzaladı. Michalka şimdilerde tekrar Etyopya’da yaşıyor ve o ülkenin vatandaşlığına geçti. Tiru’nun artık biri erkek, biri kız, iki kardeşi var. Michalka beni zaman zaman telefonla arıyor. Hâlâ çok mutlu olduğunu söylüyor.</p>

  <p><br /></p>
</body>
</html>
