<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2><b>Diken</b><br /></h2>

  <p>Feldmayer hayatı boyunca birçok işte çalışmıştı. Mektup dağıtmış, garsonluk, fotoğrafçılık yapmış, bir pizzacıda fırıncı olarak çalışmış, hatta altı ay boyunca demircilik yapmıştı. 35 yaşında, belediyenin Arkeoloji Müzesi’nde bekçi olmak için başvurdu ve kendisi şaşırmış olsa da, işe kabul edildi.&nbsp;</p>

  <p>Bütün evrakları doldurup soruları cevapladıktan, güvenlik kartı için vesikalık fotoğraflarını da verdikten sonra, giyinme odasında ona üç adet gri üniforma, altı adet uçuk mavi gömlek ve iki çift siyah ayakkabı teslim edildi. Müstakbel iş arkadaşlarından birisi ona binayı gezdirip kantini, dinlenme odasını ve tuvaletleri gösterdi, kontrol saatini nasıl kullanacağını açıkladı. Son olarak da, Feldmayer bekçiliğini yapacağı salonu gördü.&nbsp;</p>

  <p>Feldmayer müzeyi gezerken personel bölümündeki iki çalışandan biri olan Bayan Truckau da onun evraklarını düzenledi, kağıtların bir kısmını muhasebeye yolladı ve bir dosya hazırladı. Bekçilerin isimleri ufak kartlara yazılıp bir kartoteks kutusuna yerleştiriliyordu. Çalışanlar, bu kartlara bakılarak, altı haftalık rotasyonlarla diğer belediye müzelerinde görevlendiriliyorlardı; amaç, onları yaptıkları işin monotonluğundan kurtarmaktı.&nbsp;</p>

  <p>Bayan Truckau sevgilisini düşünüyordu. Neredeyse sekiz aydır iş çıkışı buluştukları kafede, sevgilisi ona dün evlilik teklifinde bulunmuştu. Yüzü kızarmış, kekelemeye başlamış, elleri terlemiş, mermer masanın üzerinde terden izler oluşmuştu. Bayan Truckau sevinçten ayağa fırlamış, sevgilisini herkesin önünde öpmüştü, sonra da sevgilisinin evine doğru koşar adım yola koyulmuşlardı. Şimdi Bayan Truckau pestil gibiydi, kafası gelecek planlarıyla dolup taşıyordu ve birazdan sevgilisini tekrar görecekti; adam onu işten almaya söz vermişti. Bayan Truckau tuvalette bir yarım saat geçirdi, sonra kurşun kalemlerini açtı, ataşlarını düzenledi, koridorda vakit öldürdü ve nihayet mesai saatini doldurmayı başardı. Ceketini omzuna attığı gibi merdivenlerden çıkış kapısına kadar koşarak indi ve sevgilisinin kollarına atladı. Bayan Truckau pencereyi kapatmayı unutmuştu.&nbsp;</p>

  <p>Daha sonra temizlik görevlisi kadın büronun kapısını açtığında, yarısına kadar dolu olan kartoteks kutusu cereyandan devrildi. Yere düştü ve kartlar rüzgarla dağıldı. Ertesi gün, Bayan Truckau’nun aklından Feldmayer’in kartından başka her şey geçiyordu. Feldmayer rotasyon kutusuna dahil edilmedi ve bir yıl sonra, Bayan Truckau bebeğinden dolayı işten ayrıldığında, Feldmayer unutulmuştu.&nbsp;</p>

  <p>Feldmayer hiç şikayet etmedi.</p>

  <p><br /></p>

  <p style="text-align: center;">* * *</p>

  <p style="text-align: center;"><br /></p>

  <p>Salon neredeyse tamamen boştu, sekiz metre yüksekliğinde ve yaklaşık 150 metrekareydi. Duvarlar ve beşik tonoz şeklindeki tavanlar tuğladan örülüydü; tuğlaların kızıl rengi, üzerinde biriken kireç nedeniyle biraz donuk duruyor ve mekana sıcak bir görüntü veriyordu. Zemin gri-mavi mermerle kaplıydı. Salon, müzenin yan binalarından birinde, arka arkaya sıralı on iki salonun sonuncusuydu. Heykel, salonun ortasında, gri bir taş kaidenin üzerine oturtulmuştu. Üç yüksek pencereden ortadakinin altında sandalye duruyordu, sol pencerenin alt kenarında yer alan nemölçer cam bir haznenin içine yerleştirilmişti. Nemölçerden hafif hafif tik-tak sesleri geliyordu. Pencere, içinde tek bir kestane ağacı olan bir içavluya açılıyordu. Diğer bekçi dört salon ileride görevliydi; Feldmayer bazen onun lastik ayakkabılarının taş zeminde çıkardığı gıcırtıları duyabiliyordu. Bunun dışında çıt çıkmıyordu. Feldmayer oturdu ve bekledi.&nbsp;</p>

  <p>İlk haftalarda, Feldmayer huzursuzdu. Beş dakikada bir kalkıyor, salonu turluyor, adımlarını sayıyor ve her ziyaretçiye seviniyordu. Yapacak iş arıyordu. Salonunu ölçtü; tek yardımcısı, evden getirdiği tahta bir cetveldi. Önce tek bir mermer plakanın enini boyunu aldı ve zeminin büyüklüğünü hesapladı. Sonra derzleri unuttuğunu fark etti, bunları da ölçtü ve onları da hesaba dahil etti. Duvarlar ve tavanı hesaplamak daha zordu, ama Feldmayer’in yeterli vakti vardı.&nbsp;</p>

  <p>Bütün hesaplarını bir okul defterine kaydediyordu. Kapıları ve üzerlerindeki küçük dörtgen motifleri ölçtü, kilitlerin oyuklarını, kapı mandalının uzunluğunu, süpürgelikleri, radyatör kaplamalarını, pencere kollarını, çift camların kalınlıklarını, nemölçerin çevresini ve elektrik şalterini ölçtü. Salonun içinde kaç metreküp hava olduğunu, güneş ışıklarının senenin hangi gününde zemindeki mermer plakaların hangisinin neresine kadar uzandığını, ortalama nemi, sabah, öğlen ve akşam saatlerinde nemin ortalamadan ne kadar saptığını biliyordu. Girişten itibaren sayıldığında on ikinci derzin diğerlerinden yarım milimetre daha ince olduğunu defterine kaydetmişti. Soldan ikinci pencerenin kolunun altında ufak bir mavi boya lekesi vardı; Feldmayer bu lekenin sebebini çözememişti, zira salonda mavi olan hiçbir şey yoktu. Radyatör kaplamalarının bir yeri tam boyanmamıştı ve arka duvarın tuğlalarında üç adet, toplu iğne başı büyüklüğünde delik vardı.&nbsp;</p>

  <p>Feldmayer ziyaretçileri sayıyordu. Salonunda ne kadar kaldıklarını, heykele hangi taraftan baktıklarını, kaç kere pencereden dışarıya göz attıklarını, kimin ona başıyla selam verdiğini kaydediyordu. Kadın ve erkek ziyaretçiler, çocuklar, sınıf gezileri ve öğretmenler, ziyaretçilerin ceketlerinin, gömleklerinin, paltolarının, kazaklarının, pantolonlarının, eteklerinin ve çoraplarının rengi hakkında istatistikler hazırladı. Ziyaretçilerin kaç kere nefes alıp verdiğini saydı, zemindeki hangi mermer plakaya kaç kere basıldığını, kaç kere konuşulduğunu ve hangi kelimelerin kullanıldığını not etti. Bir istatistik saç, göz ve ten rengiyle ilgiliydi, bir diğeri ise atkılar, el çantaları ve kemerlerle ilgili. Keller, sakallar ve alyanslarla ilgili de bir istatistiği vardı. Sinekleri sayıyor ve bunların uçuş hareketleri ve kondukları noktalarla ilgili sistemi kavramaya çalışıyordu.</p>

  <p><br /></p>

  <p style="text-align: center;">* * *</p>

  <p style="text-align: center;"><br /></p>

  <p>Müzedeki hayatı Feldmayer’i değiştirdi. Her şey, akşamları televizyonun sesine artık tahammül edememesiyle başladı. Televizyonu altı ay kadar hep sesini kapatarak çalıştırdı, sonra artık hiç açmamaya başladı ve en sonunda karşı daireye taşınan üniversite öğrencisi çifte hediye etti. Sırada resimler vardı. Evinde birkaç kopya tablo vardı; “elmalar ve örtü”, “ayçiçekleri” ve Almanya’daki Watzmann dağlarını gösteren bir resim. Günün birinde renkler Feldmayer’i rahatsız etmeye başladı, o da tabloları indirip çöpe attı. Yavaş yavaş evini boşalttı: Dergiler, vazolar, işlemeli kül tablaları, bardak altlıkları, eflatun bir battaniye ve üzerinde İspanya’nın Toledo bölgesinden motifler olan iki tabak. Feldmayer her şeyi attı. Duvar kağıtlarını söktü, duvarları macunla düzledi ve beyaz badana yaptı. Halıyı kaldırdı ve yer tahtalarını zımparaladı.&nbsp;</p>

  <p>Birkaç yıl sonra, Feldmayer’in hayatı hep aynı ritim içinde ilerler olmuştu. Her sabah saat altıda kalkıyordu. Sonra, havaya hiç aldırış etmeden, şehir parkından geçen yolda beş bin dört yüz adım atıyordu. Yavaş yavaş yürüyor ve dört yol ağzındaki trafik ışıklarının ne zaman yeşile geçeceğini biliyordu. Olur da bu ritmi tutturamazsa, günün gerisini huzursuzluk içinde geçiriyordu.&nbsp;</p>

  <p>Her akşam, üzerine eski bir pantolon geçiriyor ve dizlerinin üzerinde evinin yer tahtalarını cilalıyordu; yaklaşık yarım saat süren ve onu tatmin eden bir işti bu. Evinin işlerini özenle görüyor ve geceleri sakin, derin bir uyku uyuyordu. Pazar günleri hep aynı restorana gidip kendine tavuk söylüyor ve yemeğin yanında iki bira içiyordu. Genellikle lokantacıyla sohbet ediyordu; birlikte okula gitmişlerdi.&nbsp;</p>

  <p>Müzede işe başlamadan önce Feldmayer’in hep sevgilileri olmuştu; sonra, sevgililer artık onu ilgilendirmemeye başladı. Lokantacıya anlattığı gibi, ona kısaca “fazla” geliyorlardı. “Çok gürültü yapıyorlar ve cevaplarını bilemediğim sorular soruyorlar, işten de anlatacak bir şeyim yok zaten.”&nbsp;</p>

  <p>Feldmayer’in tek hobisi fotoğrafçılıktı. İkinci el ucuza aldığı Leica marka bir fotoğraf makinesi vardı. Yaptığı işlerden birinde fotoğraf basmayı öğrenmiş, evinin sandık odasında kendine bir karanlık oda hazırlamıştı. Ama müzede çalıştığı yıllar içinde, fotoğraflayacak konular onun için tükenmişti.&nbsp;</p>

  <p>Annesiyle düzenli olarak telefonda konuşuyor, üç haftada bir ziyaretine gidiyordu. Annesinin ölümünden sonra hiç akrabası kalmadı. Feldmayer telefon hattını iptal ettirdi.&nbsp;</p>

  <p>Hayatı sakin bir şekilde akıp gidiyordu; Feldmayer her türlü heyecandan kaçınıyordu. Ne mutluydu ne de mutsuz – Feldmayer hayatından memnundu.&nbsp;</p>

  <p>Ta ki heykelle ilgilenmeye başlayana dek...</p>

  <p><br /></p>

  <p style="text-align: center;">* * *</p>

  <p style="text-align: center;"><br /></p>

  <p>Heykel, “ayağındaki dikeni çıkaran oğlan çocuğu” heykeliydi; antik bir figürdü. Bir kaya parçasının üzerinde oturan çıplak bir oğlan çocuğu, sırtını öne doğru eğmiş, sol bacağını sağ baldırının üzerine koymuştu. Sol eliyle sol ayağının üstünü tutuyor ve sağ eliyle ayaktabanındaki dikeni çıkarıyordu. Feldmayer’in salonundaki mermer heykel, Antik Yunan orijinalin stilize edilmiş bir replikasıydı. Pek değerli sayılmazdı; heykelin sayısız kopyası vardı.&nbsp;</p>

  <p>Feldmayer heykelin ölçülerini çoktan çıkarmıştı, hakkında bulabildiği her şeyi okumuştu ve gözleri kapalı, heykelin yere düşen gölgesini bile birebir çizebilir haldeydi. Her şey müzede geçirdiği yedinci yıl ile sekizinci yıl arasında bir zamanda başladı ama tam ne zaman olduğunu o da artık hatırlamıyordu. Feldmayer sandalyesine oturmuş heykele boş boş bakıyordu ki, birden, oğlanın dikeni bulup bulamadığını sordu kendine. Sorunun nereden çıktığını bilmiyordu, ama soru bir kere aklına düşmüştü ve artık aklından çıkmıyordu.&nbsp;</p>

  <p>Feldmayer heykelin yanına gidip onu dikkatle inceledi. Oğlanın ayağındaki dikeni bulamıyordu. Telaşlandı; bu, senelerdir yaşamadığı bir histi. Heykele baktıkça, oğlanın dikeni bulup bulamadığına dair aklı giderek daha çok karışıyordu. O gece rahatsız uyudu Feldmayer. Ertesi sabah, şehir parkındaki yürüyüşünü yapmadı ve kahvesini döktü. Müzeye her zamankinden daha erken geldi ve personel girişinin açılış saatine kadar yarım saat orada beklemek zorunda kaldı. Cebinde bir büyüteç getirmişti. Salonuna doğru neredeyse koşarak gitti, heykeli büyüteçle milim milim inceledi. Dikeni bulamadı; ne oğlanın başparmağıyla işaret parmağı arasında ne de ayağında. Feldmayer, oğlanın dikeni belki de düşürdüğünü düşündü. Dizlerinin üzerinde sürüne sürüne heykelin etrafında zemini taradı. Sonra midesi bulandı ve tuvalete koşup kustu.&nbsp;</p>

  <p>Feldmayer, diken mevzuunun aklına hiç gelmemiş olmasını diledi.&nbsp;</p>

  <p>Sonraki haftalarda Feldmayer’in durumu iyice sarpa sardı. Her gün heykel oğlanla birlikte salonda oturup kafa patlatıyordu. Oğlanın nasıl oynadığını hayal etti; belki saklambaç ya da futbol. “Hayır” diye düşündü sonra; bu konuda okumuştu: “Bir koşu yarışı olmalıydı. Antik Yunan’da böyle şeyleri sürekli yapıp durmuşlardı.” Sonra oğlan minicik bir dikene basmıştı. Canı yanmıştı, ayağının üzerine basamıyordu. Diğerleri çoktan onu geçmişti, o bir kayanın üzerine oturmak zorunda kalmıştı. Ve bu lanet olası görünmez diken şimdi yüzyıllardır ayağındaydı ve bir türlü çıkmıyordu. Feldmayer giderek huzursuzlaşıyordu. Birkaç ay sonra, sabahları uyanırken bile sıkıntı hisseder oldu. Sabahları, müzedeki dinlenme odasında vakit öldürmeye başladı. İş arkadaşlarının arkasından “keşiş” diye bahsettiği Feldmayer, artık kantinde herkesle sohbet ediyor ve salonuna mümkün olduğu kadar geç dönebilsin diye elinden geleni yapıyordu. Sonra, heykelden oğlanın yanına geldiğinde, ona bir türlü bakamıyordu.&nbsp;</p>

  <p>İşler daha da kötüleşti. Feldmayer’i ter basıyordu, çarpıntı hissediyor ve tırnaklarını yiyordu. Zar zor uyuyordu ve uykuya dalınca da kabuslar görüyor, kan ter içinde uyanıyordu. Görünen hayatı sadece bir kabuktan ibaretti. Çok geçmeden, dikenin kendi başının içinde olduğuna, orada büyümeye devam ettiğine inanmaya başladı. Diken kafatasının içini tırmalıyordu; Feldmayer dikenin sesini duyabiliyordu. Hayatında o zamana dek boş, sakin ve düzenli olan her şey, sivri dikenlerden bir keşmekeşe dönüşmüştü. Kurtuluşu da yoktu. Hiçbir şeyin kokusunu duyamıyordu ve soluk almakta güçlük çekiyordu. Bazen nefesi o kadar daralıyordu ki, kesinlikle yasak olmasına rağmen, salonun pencerelerinden birini sonuna kadar açıyordu. Yemekleri artık birkaç lokmadan ibaretti, çünkü yediklerinden boğulmaktan korkuyordu. Heykel oğlanın ayağının iltihaplandığına inanıyordu ve oğlana bir bakış atması bile, onun her geçen gün biraz daha büyüdüğünden emin olmasına yetiyordu. Oğlanı kurtarmalıydı, onun acılarını dindirmeliydi. Böylece, Feldmayer’in aklına raptiyelerle ilgili o fikir geldi.</p>

  <p><br /></p>

  <p style="text-align: center;">* * *</p>

  <p style="text-align: center;"><br /></p>

  <p>Kırtasiye malzemeleri satan bir dükkandan, başları göze çarpan parlak sarı renkte raptiyelerden bir kutu aldı. Bulabildiği en küçük boyu seçti; çok acı vermemeliydi. Üç sokak ileride bir ayakkabı mağazası vardı. Feldmayer’in fazla beklemesi gerekmedi: Zayıf bir adam içinde raptiye olan ayakkabıyı denedi, acı içinde bağırdı, tek ayak üstünde seke seke gidip kanepeye oturdu ve bir küfür savurarak topuğundan sarı renkte bir raptiye çıkardı. Bir süre raptiyeyi başparmağıyla işaret parmağı arasında ışığa doğru tuttu ve mağazadaki diğer müşterilere gösterdi. Adamın ayağından çıkardığı raptiyeyi görünce Feldmayer’in beyni o kadar çok endorfin salgıladı ki, neredeyse olduğu yere yığılıyordu. Saatlerce katıksız bir mutluluk hissetti; bütün sıkıntıları ve güçsüzlüğü birden bire geçti. Ayağı yaralanan adamı ve bütün dünyayı kucaklamak geliyordu içinden. Bu coşku halinin ardından, aylar sonra ilk kez tekrar bütün bir gece kesintisiz uyudu ve tekrar tekrar aynı rüyayı gördü: Oğlan ayağından dikeni çıkarıyor, ayağa kalkıyor, gülüyor ve ona el sallıyordu. Heykel oğlanın sitem ederek Feldmayer’e yaralı ayağını tekrar uzatması sadece on gün sürdü. Feldmayer iç çekti, ama ne yapması gerektiğini biliyordu. Ufak raptiye kutusu hâlâ cebindeydi.</p>

  <p>* * *</p>

  <p>Artık 23 yıldır müzede görevliydi ve birkaç dakika sonra vaktini dolduracak, emekli olacaktı. Feldmayer ayağa kalkıp bacaklarını şöyle bir salladı; son zamanlarda oturmaktan bacakları sık sık uyuşuyordu. İki dakika kalmıştı; sonra her şey bitecekti. Sandalyesini, işe başladığı ilk günkü yerine, orta pencerenin önüne yerleştirdi, ceketinin koluyla sandalyenin üzerini sildi. Sonra son bir kez heykelin yanına gitti.&nbsp;</p>

  <p>Orada geçirdiği 23 sene içinde heykele bir kez bile dokunmamıştı. O andan sonra olan bitenlerin hiçbirini planlamamıştı Feldmayer. Kendini heykeli iki eliyle kavrarken buldu. Heykeli kaidesinden kaldırdığında pürüzsüz soğuk mermeri hissetti. Oğlan düşündüğünden ağırdı. Onu yüzüne doğru tuttu, heykelle burun burunaydı, sonra onu kaldırabildiği kadar başının üzerine doğru kaldırdı ve ayak parmaklarının üzerinde dikildi. Bu halde yaklaşık bir dakika kadar durdu, sonra eli ayağı titremeye başladı. Elinden geldiğince derin nefes aldı, bütün gücüyle heykeli yere fırlattı ve bağırdı. Feldmayer hayatında hiç bu kadar yüksek sesle bağırmamıştı. Sesi salonlarda yankılandı, duvardan duvara çarptı ve o kadar ürkütücüydü ki dokuz salon ilerideki müze kafeteryasında, garson kadın elindeki dolu tepsiyi yere düşürdü. Heykel boğuk bir sesle yerde parçalandı, zemindeki mermer plakalardan biri çatladı.&nbsp;</p>

  <p>Sonra garip bir şey oldu. Damarlarındaki kan renk değiştiriyormuş, açık kırmızıya dönüyormuş gibi hissetti Feldmayer. Kanının midesinden itibaren zonklayarak el ve ayak parmaklarının uçlarına kadar bütün vücuduna nasıl yayıldığını, onu içeriden aydınlattığını hissetti. Kırılan mermer plaka, tuğla duvarlardaki girinti çıkıntılar ve toz zerrecikleri büyüdü, boyut kazandı; her şey ona doğru yükseldi, etraftaki mermer parçaları havada asılı duruyor gibiydi. Sonra o dikeni gördü Feldmayer; diken benzersiz parlaklıkla ışıldıyordu. Feldmayer onun her tarafını aynı anda görebiliyordu, sonra da diken dağılıp yok oldu.&nbsp;</p>

  <p>Feldmayer dizlerinin üzerine çöktü. Yavaşça başını kaldırdı ve pencereden dışarıya baktı. Kestane ağacı, sadece baharın ilk günlerine has bir yeşile bürünmüştü. Öğle sonrası güneşi, salonun zemininde hareketli gölgeler oluşturuyordu. Artık acı yoktu. Feldmayer yüzündeki sıcaklığı hissetti, burnu kaşındı ve gülmeye başladı. Güldükçe gülüyor, gülmekten katılıyor, kendini durduramıyordu.</p>

  <p><br /></p>

  <p style="text-align: center;">* * *</p>

  <p style="text-align: center;"><br /></p>

  <p>İki polis memuru, Feldmayer’i evine getirdiklerinde, evin boşluğunu yadırgadılar. Onu mutfaktaki iki sandalyeden birine oturttular, sakinleşmesini ve belki bir açıklama yapmasını beklemeye niyetliydiler.&nbsp;</p>

  <p>Memurlardan biri banyoyu aradı. Yanlışlıkla yatak odasının kapısını açtı, karanlık odaya girdi ve el yordamıyla elektrik düğmesini buldu. Sonra da her şeyi gördü: Duvarlara ve tavana binlerce fotoğraf yapıştırılmıştı; milim yer kalmamıştı. Zeminde ve komodinin üzerinde bile fotoğraflar vardı. Fotoğrafların hepsinin üzerindeki motif aynıydı, sadece mekanlar değişiyordu: Adamlar, kadınlar ve çocuklar, basamaklara, sandalyelere, koltuklara, pencere kenarlarına oturmuşlardı; yüzme havuzlarında, ayakkabı mağazalarında, çimenlerde ve nehir kenarlarındaydılar. Ve hepsi ayaklarından sarı bir raptiye çıkarıyordu.</p>

  <p><br /></p>

  <p style="text-align: center;">* * *</p>

  <p style="text-align: center;"><br /></p>

  <p>Müze yönetimi, Feldmayer için mala zarar vermekten suç ihbarında bulundu ve tazminat davası açmaya niyetliydi. Savcılık yüzlerce ağır yaralama olayını soruşturmakla meşguldü. Yetkili savcı, Feldmayer’in psikiyatr bilirkişi tarafından incelenmesine karar verdi. Ortaya tuhaf bir bilirkişi raporu çıktı. Psikiyatr karar verememişti: Bir yandan, psikiyatrın fikrince, Feldmayer bir psikoz geçirmişti, diğer yandan ise, yine psikiyatrın fikrince, heykele zarar vererek kendi kendini iyileştirmiş de olabilirdi. Feldmayer belki tehlikeliydi ve raptiyeler yerini bir gün bıçaklara bırakabilirdi. Belki de öyle olmazdı.&nbsp;</p>

  <p>Sonunda savcılık, bir yargıç ve hukukçu olmayan iki üyeden oluşan mahkemede dava açtı. Bu, savcılığın iki ila dört yıllık bir hapis cezasından yola çıktığı anlamına geliyordu.&nbsp;</p>

  <p>Savcılık dava açtığı zaman, mahkemenin, davanın görüşülmesinin kabul edilip edilmeyeceğine karar vermesi gerekir. Yargıç, beraat kararı yerine mahkumiyet kararı verilmesinin daha olası olduğu durumlarda davanın görüşülmesini kabul eder. En azından hukuk kitaplarında böyle yazar. Ama gerçek hayatta çoğu kez başka faktörler rol oynar. Hiçbir yargıç, kararının bir üst mahkeme tarafından bozulmasını istemez ve bu yüzden de sanığın aslında beraat edeceğini düşünmesine rağmen çok defa davayı kabul eder. Yargıç davanın görüşülmesini kabul etmek istemezse, savcılığın itirazda bulunmayacağından emin olmak için, bazen savcılıkla görüşmeye çalışır.&nbsp;</p>

  <p>Yargıç, savcı ve ben, yargıcın odasında oturmuş davayı konuşuyorduk. Savcılığın delilleri bana yetersiz göründü. Elde fotoğraflardan başka bir şey yoktu, savcılık tanık gösteremiyordu ve fotoğrafların kaç yıllık olduğu belli değildi –fotoğraflar belki de çok eski zamanlara aitti, bunu kimse bilemezdi. Bilirkişi raporundan pek sonuç çıkmıyordu ve Feldmayer itirafta bulunmamıştı. Ortada olan tek şey, heykele verilen zarardı. Asıl suçun müze idaresinde olduğu benim için çok açık görünüyordu. Feldmayer’i 23 yıl boyunca bir odaya kapatıp onu orada unutmuşlardı.&nbsp;</p>

  <p>Y<span style="text-indent: 1em;">argıç benimle aynı fikirdeydi. Öfkeliydi. Sanık sandalyesinde müze yönetimini görmeyi tercih ettiğini, ne de olsa burada bir insanı mahvedenin belediye idaresi olduğunu söyledi. Davanın delil yetersizliğinden düşmesini istiyordu yargıç. Bunu da açıkça ifade etti. Ama davanın düşmesi savcılığın onayını gerektirir ve bizim savcımız da buna yanaşmıyordu.&nbsp;</span></p>

  <p><span style="text-indent: 1em;">Birkaç gün sonra, davanın düştüğüne dair karar yine de elime ulaştı. Yargıca telefon ettiğimde, savcılık makamının davanın düşmesini beklenmedik bir şekilde onayladığını anlattı bana. Bunun sebebi elbette hiçbir zaman resmen açıklanmadı ama çok açıktı: Davaya devam edilmesi halinde, müze yönetimi, kamuya açık bir duruşmada hiç de hoş olmayan sorulara cevap vermek zorunda kalacaktı. Ayrıca öfkeli bir yargıç, savunmaya çok fazla hak tanıyacaktı. Feldmayer ufacık bir cezayla paçayı kurtaracak ama belediye ve müzenin foyası ortaya çıkacaktı.&nbsp;</span></p>

  <p><span style="text-indent: 1em;">Ayrıca müze yönetimi de kendisine dava açılmasından çekindi. Birlikte yediğimiz öğle yemeğinde, müze müdürü, Feldmayer’in sonuçta ne de olsa “Salome tablosunun bulunduğu salonun bekçisi” olmadığını söyledi.&nbsp;</span></p>

  <p><span style="text-indent: 1em;">Feldmayer emeklilik haklarını kaybetmedi. Müze, heykellerden birinin bir kaza sonucu zarar gördüğüne dair pek göze çarpmayan bir açıklama yaptı. Feldmayer’in adı hiç anılmadı ve o da eline bir daha hiç raptiye almadı.</span></p>

  <p><span style="text-indent: 1em;"><br /></span></p>

  <p style="text-align: center;">* * *</p>

  <p style="text-align: center;"><br /></p>

  <p>Heykelin kırık parçaları bir kartona konmuş ve müzenin atölyesine kaldırılmıştı. Restorasyon uzmanı bir hanım, heykelin parçalarını tekrar biraraya getirmekle görevlendirildi. Restoratör, parçaları, siyah kumaşla örtülü bir masanın üzerine yaydı. Her bir parçacığı tek tek fotoğrafladı ve dosyaya iki yüzden fazla parça kaydetti.&nbsp;</p>

  <p>Restorasyon uzmanı hanım işe giriştiğinde atölyenin içinde çıt çıkmıyordu. Pencerelerden birini açmıştı, ilkbaharın ılık havası atölyenin içine yayılıyordu ve kadın parçalara dikkatle bakarken, bir yandan da sigarasını içiyordu. Üniversiteden sonra burada iş bulmuş olmaktan mutluydu, “ayağındaki diken çıkaran oğlan” ona şimdiye dek verilmiş görevlerin en büyüğüydü. Uzun süreceğini, belki de yıllarını alacağını biliyordu.&nbsp;</p>

  <p>Masanın karşısında, Kyoto’dan gelme ufak ahşap bir Buda kafası duruyordu. Çok eskiydi ve alnında bir çatlak vardı. Buda gülümsüyordu.</p>
</body>
</html>
