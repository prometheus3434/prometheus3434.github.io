<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2><b>Şans</b></h2>

  <p>Genç kadının müşterisi 25 yıldır politikanın içindeydi. Adam bir yandan soyundu, bir yandan da nasıl yükseldiğini anlattı. Afişler yapıştırmış, küçük birahanelerin arka odalarında konuşmalar yapmış, seçmen çevresini genişletmiş ve üçüncü seçim döneminde listenin ortalarından tekrar milletvekili seçilmeyi başarmıştı. Birçok arkadaşı olduğunu, hatta bir soruşturma komisyonuna başkanlık yaptığını söyledi. Elbette önemli bir komisyon değildi ama başkanı oydu. Adam iç çamaşırlarıyla kadının önünde duruyordu. İrina soruşturma komisyonunun ne anlama geldiğini bilmiyordu.&nbsp;</p>

  <p>Şişman adama oda dar geliyordu. Terliyordu. Bugün o işi sabah yapmak zorundaydı, saat onda toplantısı vardı. Kız bunun sorun olmayacağını söylemişti. Yatak temiz duruyordu ve kız güzeldi. 20 yaşından fazla değildi, göğüsleri güzeldi, dolgun dudakları vardı, boyu en azından 1.75’ti. Doğu Avrupalı birçok kız gibi makyajı abartılıydı. Bu, şişman adamın hoşuna gidiyordu. Adam cüzdanından yetmiş euro çıkardı ve yatağa oturdu. Giyeceklerini özenle sandalyenin üzerine koymuştu, ütü çizgisinin bozulmaması onun için önemliydi. Kız adamın donunu çıkardı. Yağdan kat kat olmuş göbeğini yukarı kaldırdı, adam artık kızın sadece saçlarını görebiliyordu ve kızın işinin uzun süreceğini biliyordu. “Ne de olsa işi bu” diye geçirdi içinden ve arkasına yaslandı. Şişman adamın son hissettiği şey, göğsüne giren keskin bir ağrıydı; ellerini kaldırıp kıza durmasını söylemek istedi, ama ağzından sadece bir hırıltı çıktı.&nbsp;</p>

  <p>İrina bu hırıltıyı yaptığı işin onaylanması olarak algıladı ve adamın sessiz kaldığını fark edene kadar birkaç dakika daha devam etti. Yukarıya doğru baktı. Adam başını yana çevirmiş, salyaları yastığa akmış, gözlerini tavana dikmişti. Kız adama bağırdı ve adam hâlâ kıpırtısız durduğunda mutfaktan bir bardak su alıp adamın yüzüne döktü. Adam hareket etmiyordu. Çorapları hâlâ ayaklarındaydı. Adam ölmüştü.</p>

  <p style="text-align: center;"><br /></p>

  <p style="text-align: center;">* * *</p>

  <p style="text-align: center;"><br /></p>

  <p>İrina bir buçuk yıldır Berlin’de yaşıyordu. Memleketinde, yuvaya ve okula gittiği, dostlarının ve ailesinin yaşadığı ve konuştuğu dilin yurdu olan yerde kalmayı tercih ederdi. İrina orada terzilik yapmıştı, güzel bir dairede yaşamıştı, evinde her şeyi vardı: mobilyalar, kitaplar, CD’ler, bitkiler, fotoğraf albümleri, kendiliğinden kapıya gelip kendini sahiplendiren siyah beyaz bir kedi. Önünde kocaman bir hayat vardı ve İrina bu hayatı yaşamak için can atıyordu. Kadın kıyafetleri tasarlıyordu, birkaç elbise dikmiş, hatta bunlardan iki tanesini satmıştı. Çizimleri hafif ve şeffaftı. Ana caddede küçük bir dükkan açmanın hayalini kuruyordu.&nbsp;</p>

  <p>Ama ülkesinde savaş vardı.&nbsp;</p>

  <p>Bir hafta sonu, İrina ağabeyinin yanına, şehir dışına gitti. Ağabeyi, anne babasının çiftliğinin işletmesini üstlenmiş, bu yüzden askerlik görevinden muaf tutulmuştu. Ağabeyi İrina’yı çiftliğin hemen yanındaki küçük göle bir gezintiye ikna etti. Akşamüstü güneşinde, kayıkların bağlandığı iskelede oturdular. İrina planlarını anlattı ve yeni tasarımlarının bulunduğu defteri gösterdi. Ağabeyi çok sevindi ve kolunu İrina’nın omzuna koydu.&nbsp;</p>

  <p>Döndüklerinde, çiftlikte askerler vardı. Askerler önce ağabeyini kurşuna dizdiler, sonra İrina’ya tecavüz ettiler. Askerler dört kişiydi. Biri, İrina’nın üzerindeyken onun yüzüne tükürdü. Ona fahişe dedi ve gözlerine vurdu. Ondan sonra İrina karşı koymayı bıraktı. Askerler gittiğinde, mutfak masasının üzerinde öylece yatmaya devam etti. Kırmızı beyaz masa örtüsüne sarındı ve gözlerini kapattı. Sonsuza dek gözlerini kapatmış olmayı umdu.&nbsp;</p>

  <p>Ertesi sabah, tekrar göl kenarına gitti. Boğularak intihar etmenin kolay olacağını düşünüyordu, ama başaramadı. Tekrar su yüzeyine çıktığında ağzını sonuna kadar açtı, ciğerleri oksijenle doldu. Suyun içinde çırılçıplak durdu. Etrafında sadece kıyıdaki ağaçlar, sazlar ve gökyüzü vardı. Sonra çığlık attı. Takati kalmayana dek haykırdı, ölüme ve yalnızlığa ve acıya karşı haykırdı. Hayatta kalacağını biliyordu, ama orasının artık memleketi olmadığını da biliyordu.&nbsp;</p>

  <p>Bir hafta sonra ağabeyini gömmüştü. Üzerinde tahta bir haçla, sade bir mezardı. Belediye başkanı gözlerini yere dikip yumruklarını sıkarken, papaz suç ve bağışlamayla ilgili bir şeyler söyledi. İrina çiftliğin anahtarını en yakın komşuya verdi, onlara ahırdaki birkaç hayvanla evin içindeki her şeyi hediye etti. Sonra küçük bir bavulla el çantasını aldı ve otobüse binip başkente gitti. Çizim defterini yanına almamıştı. Sokaklarda ve birahanelerde, onu Almanya’ya götürebilecek, kaçak göçmenleri taşıyan birilerini aradı. Aracı adam marifetliydi, İrina’nın bütün parasını aldı. Onun kendisini güvende hissetmeye ihtiyaç duyduğunu ve bunun bedelini ödemeye hazır olduğunu biliyordu – İrina gibi çok insan vardı, onlar kârlı bir işti. İrina ve diğerleri bir minibüsle Batı’ya doğru yola çıktılar. İki gün sonra, ormanda ağaçsız bir alanda durdular, minibüsten çıkıp karanlığın içinde koşarak devam ettiler. Onları derelerden ve bir bataklıktan geçiren adam pek konuşmuyordu ve İrina ile diğerlerinin takati tükendiğinde, artık Almanya’ya vardıklarını söyledi. Başka bir otobüsle Berlin’e geldiler. Otobüs şehrin dışında bir yerde durdu. Hava soğuk ve sisliydi, İrina yorgundu ama artık güvende olduğunu sanıyordu.&nbsp;</p>

  <p>Ertesi sabah, memleketinden başka kadınlar ve erkeklerle tanıştı. Onlar İrina’ya Berlin’i, resmi daireleri ve yasaları anlattılar. İrina’nın paraya ihtiyacı vardı. Yasal olarak çalışma izni yoktu, Almanya’da bulunmaya bile izni yoktu. İlk haftalarda kadınlar ona yardım ettiler. İrina Kurfürsten Caddesi’nde durmaya başladı, oral ve vajinal seksin fiyatlarını öğrendi. Bedeni ona artık yabancıydı, bedenini alet olarak kullanıyordu, ne için hayatta kalmak istediğini bilmese de hayatta kalmak istiyordu. Kendisini artık hissetmiyordu.</p>

  <p><br /></p>

  <p style="text-align: center;">* * *</p>

  <p style="text-align: center;"><br /></p>

  <p>Genç adam her gün kaldırımda oturuyordu. İrina, erkeklerin arabalarına binerken de, sabahları eve dönerken de görüyordu onu. Genç adam önüne bir plastik bardak koymuştu, insanlar bazen bu bardağa para atıyorlardı. İrina adamı görmeye alıştı, adam hep oradaydı. Ona gülümsüyordu – birkaç hafta sonra İrina da ona bir gülümsemeyle karşılık verdi.&nbsp;</p>

  <p>Kış geldiğinde, İrina ona ikinci el eşyalar satan bir mağazadan bir battaniye getirdi. Adam sevindi. “Adım Kalle” dedi ve köpeğini battaniyenin üzerine oturttu. Kendisi tekrar birkaç gazetenin üzerine çömelip otururken, köpeği battaniyeye sardı ve hayvanın kulaklarının arkasını okşadı. Kalle’nin üzerinde ince bir pantolon vardı, köpeğini ısıtırken kendisi donuyordu. İrina’nın soğuktan bacakları titredi, aceleyle yoluna devam etti. Köşeyi döndükten sonra bir bankın üzerine oturdu, bacaklarını göğsüne çekti ve başını dizlerinin arasına gömdü. On dokuz yaşındaydı ve bir yıldır kimse ona sarılmamıştı. Memleketinde yaşadığı o öğleden sonradan beri ilk kez ağladı.&nbsp;</p>

  <p>Kalle’nin köpeği ezildiğinde, İrina yolun diğer tarafında duruyordu. Sanki ağır çekimde, Kalle’nin yola koştuğunu gördü. Kalle arabanın önünde dizlerinin üzerine çöktü. Köpeği yerden kaldırdı. Arabanın şoförü ona bağırdı, ama Kalle, kucağında köpekle yolun ortasına kadar gitti. Dönüp arkasına bakmadı. İrina, Kalle’nin peşinden koştu. Onun acısını hissediyordu ve birden ikisinin de kaderinin aynı olduğunu anladı. Birlikte köpeği şehir parkına gömdüler. İrina, Kalle’nin elini tuttu.&nbsp;</p>

  <p>Her şey böyle başlamıştı. Bir zaman sonra, birlikte denemeye karar verdiler. İrina pislik içindeki pansiyondan taşındı, tek göz bir ev buldular. Bir çamaşır makinesi, bir televizyon ve zamanla diğer ihtiyaçlarını aldılar. Bu Kalle’nin ilk eviydi. On altı yaşında evden kaçmıştı, o zamandan beri sokaklarda yaşıyordu. İrina onun saçlarını kesti, ona pantolon, tişörtler, kazak ve iki çift ayakkabı aldı. Kalle broşür dağıtım elemanı olarak iş buldu ve bazen akşamları bir birahanede işlere yardım ediyordu.&nbsp;</p>

  <p>Artık erkekler eve geliyordu, İrina’nın sokaklara çıkmasına gerek yoktu. İrina ve Kalle, sabahları tekrar yalnız kaldıklarında, dolaptan kendi yatak çarşaflarını, nevresimlerini çıkarıyor, uzanıp birbirlerine sarılıyorlardı. İç içe yatıyorlar, çıplak, sessiz ve hareketsiz, sadece birbirlerinin nefesini dinliyorlar ve dünyayı dışarıda bırakıyorlardı. Geçmiş hakkında asla konuşmuyorlardı.</p>

  <p><br /></p>

  <p style="text-align: center;">* * *</p>

  <p style="text-align: center;"><br /></p>

  <p>İrina şişman ölü adamdan korktu, sınırdışı edilmek üzere gözaltına alınmaktan ve Almanya’dan yollanmaktan korktu. Kız arkadaşına gidip orada Kalle’yi beklemeye karar verdi. Çantasını aldı ve basamakları koşarak indi. Cep telefonunu mutfakta unuttu.&nbsp;</p>

  <p>Kalle, her sabahki gibi bisikleti ve arkasına bağladığı ufak römorkuyla sanayi sitesine geldi ama görev dağılımını yapan adamın o gün Kalle’ye verecek işi yoktu. Kalle’nin eve dönmesi otuz dakikayı buldu. Asansörle yukarı çıktı. Merdivenden İrina’nın ayakkabılarının sesini duyar gibi oldu. Kalle dairenin kapısını açtığında, İrina apartmandan çıkıp otobüs durağına doğru yürümeye başladı.&nbsp;</p>

  <p>Kalle iki sandalyeden birine oturup gözlerini şişman ölü adama ve parlak beyaz gömleğine dikti. Kalle’nin getirdiği ufak ekmekler yerlere saçılmıştı. Mevsimlerden yazdı, oda sıcaktı.&nbsp;</p>

  <p>Dikkatini toplamaya çalıştı Kalle. İrina hapse girecek sonra da sınırdışı edilecekti. Şişman adam belki ona vurmuştu; İrina sebepsiz hiçbir şey yapmazdı. Kalle, İrina’yla birlikte trenle şehirdışına gittikleri günü düşündü, yaz sıcağında çayırlara uzanmışlardı ve İrina bir çocuk gibi görünmüştü. Kalle mutlu olmuştu. Şimdi de bunun bedelini ödemesi gerektiğine inanıyordu. Kalle köpeğini de düşündü. Bazen, bir şeyler değişmiş mi diye, parkta köpeği gömdükleri yere gidip bakıyordu.&nbsp;</p>

  <p>Yarım saat sonra, Kalle yönteminin yanlış olduğunu anladı. Üzerindeki donu hariç çıplaktı. Teri küvetteki kana karışıyordu. Adamın başına plastik bir torba geçirmişti; adamla uğraşırken, onun yüzünü görmek istemiyordu. Önce hata yapmış ve kemikleri ayırmayı denemişti. Sonra, piliç yerken nasıl böldüklerini hatırladı ve şişman adamın kolunu omzundan çevirip çıkardı. Şimdi işi kolaylaşmıştı, sadece kasları ve lifleri kesmesi gerekliydi. Bir süre sonra kol, sarı yer fayanslarının üzerinde duruyordu, adamın saati hâlâ bileğindeydi. Kalle tuvalete doğru döndü ve tekrar kustu. Lavaboya su doldurdu, başını suya soktu ve ağzını çalkaladı. Su soğuktu, dişleri sızladı. Aynaya baktı ve aynanın önünde mi arkasında mı durduğunu bilemedi. Hareket edebilmesi için, aynada karşısında duran adam hareket etmeliydi. Su lavabodan taştı ve ayaklarına sıçradı, Kalle kendine geldi. Yere diz çöküp testereyi eline aldı.&nbsp;</p>

  <p>Üç saat sonra adamın kollarını ve bacaklarını ayırmıştı. Bir bakkaldan siyah renkte çöp torbaları aldı. Satıcı kadın ona tuhaf tuhaf baktı. Kalle adamın başını ne yapacağını düşünmemeye çalıştı – başaramadı. “Başı boynunda kalırsa, adamı römorka sığdıramam” diye düşündü. “Yapamam ki.” Bakkaldan çıktı, kaldırımda iki ev kadını laflıyordu, tramvay Kalle’nin yanından geçti, bir oğlan çocuğu yoldaki elmaya bir tekme çaktı. Kalle öfkelendi. “Ben katil değilim ki” dedi yüksek sesle, çocuk arabasıyla yürüyen bir kadının yanından geçerken. Çocuğun annesi dönüp ona baktı.&nbsp;</p>

  <p>Kalle kendini topladı. Testerenin sapı ayrılmıştı, Kalle parmağını kesti. Çocuk gibi ağlamaya başladı, burun deliklerinden kabarcıklar çıkıyor, adamı gözleri kapalı kesiyordu. Ağladıkça kesti, kestikçe ağladı. Şişman adamın başını koltuğunun altına sıkıştırıp tuttu, plastik torba ıslanmıştı, sürekli elinden kayıyordu. Başı nihayet bedenden ayırdığında, bunun ne kadar da ağır olduğuna şaşırdı. Bir çuval mangal kömürü gibi diye düşündü ve aklına neden mangal kömürü geldiğine şaşırdı. Kalle ömründe hiç mangal yapmamıştı.&nbsp;</p>

  <p>Büyük torbayı asansöre kadar sürükleyerek götürdü ve otomatik kapı kapanmasın diye torbayı araya sıkıştırdı. Sonra geri kalanları aldı. Torbalar dayanıyordu, üst gövde için çift torba kullanmıştı. Bisikletinin römorkunu apartmanın girişine getirdi, onu gören olmadı. Dört siyah çöp torbası vardı. Sadece kolları sırt çantasına koymak zorunda kalmıştı Kalle, römork dolmuştu, kollar düşerdi.&nbsp;</p>

  <p>Kalle temiz bir gömlek giymişti. Şehir parkına varması yirmi dakika tuttu. Adamın başını, ince saçlarını ve kollarını düşündü. Şişman adamın parmaklarını sırtında hissediyordu. Parmaklar yaştı. Kalle sırt çantasıyla birlikte bisikletten düştü; sonra kendini çimenlerin üzerine attı. İnsanların ona doğru koşmasını ve bağırmasını bekledi ama böyle bir şey olmadı. Hiçbir şey olmadı.&nbsp;</p>

  <p>Kalle oraya uzanıp gökyüzüne baktı ve bekledi.&nbsp;</p>

  <p>Şişman adamı şehir parkına gömdü. Küreğin sapı kırıldı, Kalle dizlerinin üzerine çöküp küreğin sağlam kısmını ellerine aldı. Her şeyi, ölü köpeğinden sadece birkaç metre mesafede açtığı çukura sokuşturdu. Çukur yeterince derin değildi, Kalle torbaları sığdırabilmek için ayağıyla çiğnedi. Temiz gömleği kirlenmişti, parmakları kapkara ve kanlıydı, derisi kaşınıyordu. Kırık küreği bir çöp kutusuna attı. Sonra, bir saate yakın bir süre parktaki banklardan birinde oturdu. Frizbi oynayan üniversite öğrencilerini seyretti.</p>

  <p><br /></p>

  <p style="text-align: center;">* * *</p>

  <p style="text-align: center;"><br /></p>

  <p>İrina kız arkadaşından eve döndüğünde, yatak boştu. Şişman adamın ceketi ve düzgünce katlanmış pantolonu hâlâ sandalyenin üzerinde duruyordu. İrina banyoya baktı ve çığlık atmamak için eliyle kendi ağzını kapattı. Hemen anladı: Kalle onu kurtarmaya çalışmıştı. Polis Kalle’yi bulacaktı. Şişman adamı onun öldürdüğünü zannedeceklerdi. Almanlar bütün cinayetleri çözer, televizyonda sürekli gösteriyorlar, diye düşündü İrina. Kalle hapse girecekti. Şişman adamın ceketinin cebindeki telefon durmaksızın çalıyordu. İrina harekete geçmek zorundaydı.&nbsp;</p>

  <p>İrina mutfağa geçti ve polisi aradı. Polis memurları, İrina’nın söylediklerini pek anlayamadılar. Geldiklerinde banyoya baktılar ve İrina’yı tutukladılar. Cesedin nerede olduğunu sordular, İrina’nın cevabı yoktu. Sürekli, şişman adamın “normal” öldüğünü, adamın “ölükalp” olduğunu söyleyip durdu. Memurlar tabii ki inanmadılar. İrina ellerinde kelepçelerle apartmandan çıkarılırken Kalle geldi. İrina, Kalle’nin yüzüne baktı ve başını salladı. Kalle anlamadı, bisikletinden atladı ve ona doğru koştu. Ayağı takılıp düştü. Polis memurları onu da tutukladı. Sonrasında, bunun iyi olduğunu söyledi Kalle, İrina’sız ne yapacağını zaten bilmiyordu.</p>

  <p><br /></p>

  <p style="text-align: center;">* * *</p>

  <p style="text-align: center;"><br /></p>

  <p>Kalle konuşmadı. Susmayı öğrenmişti ve hapishane onu korkutmuyordu. Hırsızlıktan daha önce sık sık hapse girmişti. Hapishanede adımı duymuştu ve savunmasını üstlenmemi rica etti. İrina’nın başına neler geleceğini bilmek istiyordu, kendisine neler olacağıyla ilgilenmiyordu. Parası olmadığını, onunla ve sevgilisiyle ilgilenmemi söyledi.&nbsp;</p>

  <p>Kalle olanları anlatsa kurtulurdu, ama onu buna ikna etmek zordu. Hiç durmadan, ifade vermesinin İrina’ya zararı olup olmayacağını soruyordu. Kollarıma yapışıyor, titriyordu, hata yapmak istemediğini söylüyordu. Onu sakinleştirdim ve İrina için bir avukat bulacağıma söz verdim. Sonunda ikna oldu.&nbsp;</p>

  <p>Kalle polis memurlarını şehir parkındaki çukura götürdü ve polisler şişman adamı çıkarıp vücut parçalarını toplarken yanlarında durdu. Memurlara, köpeğini gömdüğü yeri de gösterdi. Bir yanlış anlama oldu, polisler köpeğin iskeletini de çıkarıp soran gözlerle Kalle’ye baktılar.&nbsp;</p>

  <p>Adli tabipler, bütün yaraların ölümden sonra gerçekleştiğini saptadılar. Şişman adamın kalbi incelendi: Adam kalp krizinden ölmüştü; buna hiç şüphe yoktu. Cinayet şüphesi ortadan kalkmıştı.&nbsp;</p>

  <p>Sonunda suçlamalar cesedin parçalanmasıyla sınırlı kaldı. Savcı, ölüye saygısızlıktan dava açmayı düşündü. Kanunlar der ki, cesede “uygunsuz” davranmak yasaktır. Bir cesedi testereyle parçalayıp gömmenin büyük bir uygunsuzluk olduğunu söyledi savcı.&nbsp;</p>

  <p>Savcı haklıydı. Ama mevzu bu değildi. Sadece ve sadece, suçlanan kişinin amacıdır önemli olan. Kalle’nin amacı, İrina’yı kurtarmaktı, cesede zarar vermek değil. “Aşktan uygunsuzluk” dedim. Federal Yüksek Mahkeme’nin Kalle’ye hak veren bir kararını savcının önüne koydum. Savcı kaşlarını çattı, ama dosyayı kapadı.&nbsp;</p>

  <p>Tutuklama emirleri kaldırıldı ve ikisi de serbest bırakıldı. İrina avukatı aracılığıyla, iltica dilekçesi verdi ve ikinci bir karara kadar Berlin’de kalmak için izin aldı. Sınırdışı edilmek amacıyla gözaltına alınmadı.</p>

  <p><br /></p>

  <p style="text-align: center;">* * *</p>

  <p style="text-align: center;"><br /></p>

  <p>İrina ve Kalle, yan yana, yatağın üzerinde oturuyorlardı. Polisler evi aradığı sırada, dolap kapaklarından birinin menteşesi kırılmıştı; kapak eğri duruyordu. Bunun dışında hiçbir şey değişmemişti. İrina Kalle’nin soğuk elini tutuyordu, birlikte pencereden dışarı bakıyorlardı.&nbsp;</p>

  <p>“Artık bir şeyleri farklı yapmak zorundayız” dedi Kalle. İrina onaylayarak başını salladı ve ne kadar da şanslı olduklarını düşündü.</p>
</body>
</html>
