<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2><b>Fähner</b><br /></h2>

  <p>Friedhelm Fähner hayatı boyunca Rottweil’da pratisyen hekimlik yapmıştı, her yıl ortalama 2800 hastaya rapor yazmış, ana caddede bir muayenehane işletmiş, Mısır Kültürü Derneği’nin başkanı, Lions Kulübü üyesi olmuştu, tek bir suç bile işlememiş, genel düzene aykırı bir davranışta bile bulunmamıştı. Oturduğu evin yanısıra kiraya verdiği iki evi daha vardı, üç yaşında, içi deri kaplı ve otomatik klimalı E-sınıfı Mercedes marka bir arabaya, hisse senedi ve tahvil şeklinde yaklaşık 750 bin euro’ya ve bir hayat sigortasına sahipti. Fähner’in çocuğu yoktu. Hayatta olan tek akrabası, kocası ve çocuklarıyla Stuttgart’ta yaşayan, kendisinden altı yaş küçük kız kardeşiydi. Fähner’in hayatı hakkında anlatılacak bir şey yoktu aslında.&nbsp;</p>

  <p>Ingrid’le ilgili o mesele hariç.</p>

  <p><br /></p>

  <p style="text-align: center;">* * *</p>

  <p><br /></p>

  <p>Fähner, Ingrid’le 24 yaşındayken, babasının altmışıncı yaş gününde tanışmıştı. Babası da Rottweil’da doktorluk yapmıştı.&nbsp;</p>

  <p>Rottweil tam bir burjuva kasabasıdır. Her yabancıya, sorsun ya da sormasın, kasabanın Hohenstaufen<a href="../Text/DiPNOTLAR.xhtml#a16" id="k16"><sup>[16]</sup></a>&nbsp;ailesi tarafından kurulduğu ve Baden-Würtenberg eyaleti içindeki en büyük kasaba olduğu anlatılır. Burada gerçekten de Ortaçağ’dan kalma cumbalar ve 16. yüzyıldan kalma kalkanlar görmek mümkündür. Fähner ailesi oldum olası burada yaşamıştı. Kasabanın ilkleri olarak adlandırılan ailelerdendi; tanınmış doktorlar, yargıçlar ve eczacılardan oluşan bir aileydi.&nbsp;</p>

  <p>Friedhelm Fähner genç John F. Kennedy’ye benziyordu. Sempatik bir yüzü vardı, tasasız bir insan olduğu düşünülürdü, neye elini atsa başarılı olurdu. Sadece yüzüne dikkatlice bakınca, hatlarında hüzünlü, yaşlı ve karanlık bir şey fark edilirdi ve bu, Kara Orman ile Suab Alpleri arasındaki bölgede nadiren görülen bir şey değildi.&nbsp;</p>

  <p>Ingrid’in Rottweil’da eczacı olan anne ve babası, yaş günü kutlamasına kızlarını da getirmişti. Ingrid, Fähner’den üç yaş büyüktü, koca göğüslü tam bir taşra güzeliydi: Su rengi gözler, siyah saçlar, solgun ten – insanlar üzerinde bıraktığı etkinin farkındaydı. Ingrid’in, hiçbir tonlamaya imkan tanımayan, garip derecede tiz, metalik sesi Fähner’i rahatsız etti. Ingrid’in cümleleri, sadece alçak sesle konuştuğu zaman bir melodi yaratıyordu.&nbsp;</p>

  <p>Liseyi bitirmemişti ve garsonluk yapıyordu. Fähner’e “Şimdilik” dedi. Fähner’in umrunda değildi. Ingrid başka bir alanda ondan çok daha üstündü, ki bu Fähner’i daha çok ilgilendiriyordu. Fähner’in o güne dek kadınlarla sadece iki kez kısa bir teması olmuştu; kadınlar onu daha ziyade tedirgin ediyordu. Fähner Ingrid’e hemen âşık oldu.&nbsp;</p>

  <p>Yaş günü kutlamasından iki gün sonra, bir pikniğin ardından, Ingrid Fähner’i baştan çıkardı. Bölgede yürüyüş ve bisiklet turu yapanların dinlenebilmesi için inşa edilmiş bir kulübede yatıyorlardı ve Ingrid işini iyi yapıyordu. Fähner’in aklı o kadar karıştı ki, bir hafta sonra Ingrid’e evlenme teklif etti. O da hiç tereddüt etmeden teklifi kabul etti: Fähner tam evlenilecek adamdı, Münih’te tıp okuyordu, çekici ve şefkatliydi, ayrıca üniversitede ilk mezuniyet sınavına girmesine az kalmıştı. Ama her şeyden önce, Ingrid onun ciddiyetini çekici buluyordu. Bunu tam dile dökemiyordu, ama bir kız arkadaşına Fähner’in onu asla yüzüstü bırakmayacağını söylemişti. Dört ay sonra, Ingrid Fähner’in yanına taşınmıştı.&nbsp;</p>

  <p>Balayı yolculuğunun istikameti Kahire’ydi, bu Fähner’in dileğiydi. Sonradan, Mısır hakkında sorular sorulduğunda, kimsenin onu anlamadığını bilse de, o ülkenin “yerçekimsiz” olduğu şeklinde karşılık veriyordu Fähner. Orada genç Parsifal gibi tam bir ahmağa dönüşmüştü ve mutluydu. Hayatında son kez mutlu olmuştu.&nbsp;</p>

  <p>Balayından dönmeden son gece, otel odasında uzanmışlardı. Pencereler açıktı, hava hâlâ fazlasıyla sıcaktı, küçücük oda havasızdı. Ucuz bir oteldi, içerisi çürük meyve kokuyordu ve aşağıdaki sokağın gürültüsünü duyuyorlardı.&nbsp;</p>

  <p>Sıcağa rağmen sevişmişlerdi. Fähner, sırtüstü yatmış, tavandaki vantilatörün dönmesini izliyordu, Ingrid sigara içiyordu. Yan döndü, başını eline yasladı ve Fähner’e baktı Ingrid. Fähner gülümsedi. Uzun süre sessizliklerini bozmadılar.&nbsp;</p>

  <p>Sonra Ingrid anlatmaya başladı. Fähner’den önce birlikte olduğu erkekleri, hayal kırıklıklarını ve hatalarını, ama en çok da, onu hamile bırakan Fransız üsteğmeni ve neredeyse ölmesine neden olacak olan kürtajı anlattı. Fähner ürktü ve Ingrid’i kollarına aldı. Göğsünde onun kalp atışını hissediyordu, Fähner çaresizdi. O bana emanet, diye düşündü.&nbsp;</p>

  <p>“Bana iyi bakacağına dair yemin etmelisin. Beni asla bırakmamalısın.” Ingrid’in sesi titriyordu.&nbsp;</p>

  <p>Fähner duygulandı, Ingrid’i sakinleştirmek istiyordu, “Nikah sırasında kilisede yemin ettim ya, seninle mutluyum, ben isterim ki...” diye anlatıyordu Fähner.&nbsp;</p>

  <p>Ingrid onun sözünü sertçe kesti, sesi yükseldi; o metalik renksiz tını vardı şimdi sesinde: “Yemin et!”&nbsp;</p>

  <p>Ve Fähner birden idrak etti. Bu, iki âşık arasında geçen bir konuşma değildi; vantilatör, Kahire, piramitler, otel odasındaki sıcak – bütün klişeler aniden kayboldu. Fähner, gözlerine bakabilmek için, Ingrid’i birazcık kendinden uzağa itti. Sonra o sözleri söyledi. Yavaş yavaş konuşuyordu ve ne dediğini biliyordu. “Yemin ederim.”&nbsp;</p>

  <p>Sonra Ingrid’i tekrar kendine doğru çekti ve yüzünü öptü. Tekrar seviştiler. Bu sefer farklıydı. Ingrid Fähner’in üzerine oturdu, istediğini aldı. Ciddi, yabancı ve yalnızdılar. Ingrid tatmin olduğunda, Fähner’in yüzüne vurdu. Sonrasında, Fähner uzun süre uyanık kaldı ve gözlerini tavana dikti. Elektrik kesilmişti, vantilatör artık hareket etmiyordu.</p>

  <p><br /></p>

  <p style="text-align: center;">* * *</p>

  <p><br /></p>

  <p>Elbette Fähner üniversiteyi takdirnamelerle bitirdi, doktorasını yaptı ve ilk görevine Rottweil Belediye Hastanesi’nde başladı. Üç oda, bir banyolu, ormanın kenarına bakan bir daire buldular.&nbsp;</p>

  <p>Münih’te eşyalar toplanırken, Ingrid Fähner’in plak koleksiyonunu çöpe attı. Fähner, bunu ancak yeni eve taşındıklarında fark etti. Ingrid, plaklara tahammül edemediğini, Fähner’in onları başka kadınlarla dinlediğini söyledi. Fähner öfkelendi. İki gün boyunca birbirleriyle neredeyse hiç konuşmadılar.&nbsp;</p>

  <p>Fähner Bauhaus tarzının sadeliğini severdi – Ingrid evi meşe ve çam mobilyalarla döşedi, pencerelere perdeler astı ve renkli nevresimler satın aldı. Fähner, işlemeli bardak altlıklarını ve kalaylı kupaları bile sineye çekti, Ingrid’e karışmak istemiyordu.&nbsp;</p>

  <p>Birkaç hafta sonra, Fähner’in çatal bıçağı tutuş şeklinden rahatsız olduğunu açıkladı Ingrid. Başlangıçta, Fähner güldü ve ona çocukluk yaptığını söyledi. Ingrid suçlamasını ertesi gün ve daha sonraki günlerde tekrarladı. Ingrid bunu ciddiye aldığı için de, Fähner çatal bıçağı başka türlü tutmaya başladı.&nbsp;</p>

  <p>Ingrid, Fähner’in çöpü aşağıya indirmediğinden şikayet etti. Fähner, bunun başlangıç zorlukları olduğuna inandırdı kendini. Çok geçmeden, Ingrid Fähner’i eve geç gelmekle, başka kadınlarla flört etmekle suçlamaya başladı.&nbsp;</p>

  <p>Suçlamaların ardı kesilmedi; çok geçmeden, Fähner bunları her gün duyar olmuştu. Ingrid, onu dağınık olmakla, gömleklerini lekelemekle, gazeteyi buruşturmakla, kötü kokmakla, sadece kendini düşünmekle, saçma sapan konuşmakla, onu aldatmakla suçluyordu. Fähner kendini artık neredeyse hiç savunmuyordu.&nbsp;</p>

  <p>Birkaç yıl sonra hakaretler başladı; önce inceden inceye, sonra ise giderek daha ağırlaştılar. Ingrid, Fähner’e domuz diyor, ona eziyet ettiğini, aptalın teki olduğunu söylüyordu. Sonra küfürler ve bağırmalar başladı. Fähner pes etti. Geceleri kalkıp bilimkurgu romanlar okuyordu. Üniversite zamanlarındaki gibi her gün bir saat koşuyordu. Artık çoktan beri birbirleriyle yatmıyorlardı. Fähner başka kadınlardan teklifler alıyordu, ama hiçbir kadınla ilişkisi yoktu. 35 yaşında, babasının muayenehanesini devraldı; 40 yaşında saçları ağardı. Fähner yorgundu.</p>

  <p><br /></p>

  <p style="text-align: center;">* * *</p>

  <p><br /></p>

  <p>Fähner 48 yaşındayken, babası öldü; 50 yaşına geldiğinde ise annesi. Şehir dışında, ahşap iskeletli bir ev satın aldı miras kalan parayla. Evin küçük bir parkı, parkın içinde de bakımsız bitkiler, 40 tane elma ağacı, on iki tane kestane ağacı, bir süs havuzu vardı. Bahçe Fähner’in kurtuluşu oldu. Kitaplar getirtti, bahçe dergilerine abone oldu ve bitkiler, süs havuzları ve ağaçlar hakkında ne bulursa okudu. En iyi aletleri satın aldı, sulama teknikleriyle uğraştı ve kendine has sistematik titizliğiyle her şeyi öğrendi. Bahçe güzelleşti ve bitkiler civarda o kadar ünlendi ki, Fähner elma ağaçlarının arasında fotoğraf çeken yabancılar görür oldu.&nbsp;</p>

  <p>Hafta içi, geç saatlere kadar muayenehanede kalıyordu. Doktor olarak, titiz ve anlayışlıydı Fähner. Hastaları onu sayardı, koyduğu teşhisler Rottweil’da kriter sayılırdı. Ingrid uyanmadan evden çıkıyor, ancak saat dokuzdan sonra eve dönüyordu. Suçlamalarla dolu akşam yemeklerini hiç sesini çıkarmadan kabulleniyordu. Ingrid, metalik sesiyle, hiçbir tonlama yapmadan, cümle üzerine cümle, düşmanlığını sergiliyordu. Ingrid şişmanlamıştı, solgun teni yıllar içinde pembeye dönmüştü. Etli boynu sıkılığını yitirmişti, gerdanından bir parça deri sarkıyor ve hakaretlerinin ritmiyle ileri geri sallanıyordu. Ingrid nefes darlığı çekiyordu ve yüksek tansiyonu vardı. Fähner giderek kilo veriyordu. Bir akşam, uzun uzun konuşarak, Ingrid’in, dostları olan bir asabiyeciden yardım almasını önerdiğinde, Ingrid Fähner’e bir tava fırlattı ve onun nankör bir domuz olduğunu haykırdı.</p>

  <p><br /></p>

  <p style="text-align: center;">* * *</p>

  <p><br /></p>

  <p>60’ıncı yaş gününden önceki gece, Fähner’in gözüne uyku girmedi. Sararmış Mısır fotoğrafını çıkarmıştı: Ingrid ve o Keops piramidinin önünde, arka planda develer, turist gezdiren bedeviler ve kum. Ingrid düğün fotoğraf albümlerini attığında, Fähner bu fotoğrafı çöp kutusundan çıkarmıştı. O günden beri bunu dolabının altında saklıyordu.&nbsp;</p>

  <p>O gece, mütemadiyen, hayatının sonuna kadar, bir esir olarak kalacağını anladı Fähner. Sözünü Kahire’de vermişti. Tam da şimdi, kötü günlerde, sözünü tutmak zorundaydı; sadece iyi günler için bir söz yoktu. Resim gözlerinin önünde bulanıklaştı. Soyundu ve çırılçıplak, banyodaki aynanın önüne geçti. Uzun süre kendine baktı. Sonra küvetin kenarına oturdu. Yetişkin hayatında ilk kez ağladı.</p>

  <p><br /></p>

  <p style="text-align: center;">* * *</p>

  <p><br /></p>

  <p>Fähner bahçesinde çalışıyordu. Artık 72 yaşındaydı, dört yıl önce muayenehanesini satmıştı. Her zamanki gibi saat altıda kalkmıştı. Misafir odasından –yıllardır orada yaşıyordu– sessizce çıkmıştı. Ingrid hâlâ uyuyordu. Pırıl pırıl bir eylül sabahıydı. Sabahın erken saatlerinde çöken sis kalkmıştı, hava açık ve soğuktu. Fähner, sonbaharda açan bitkilerin arasındaki yabani otları yoluyordu çapayla. Yorucu ve monoton bir işti. Fähner memnundu. Her zamanki gibi saat dokuz buçuktaki molasında içeceği kahvesini dört gözle bekliyordu. İlkbaharda ektiği saray çiçeklerini düşündü. Güz sonunda üçüncü kez açacaklardı.&nbsp;</p>

  <p>Birden Ingrid teras kapısını hışımla açtı. Fähner’in misafir odasındaki pencereyi kapamayı yine unuttuğunu, geri zekalının teki olduğunu haykırdı. Sesi çatallaştı. Saf metal gibiydi.&nbsp;</p>

  <p>Fähner, sonradan, o an ne düşündüğünü tam olarak ifade edemeyecekti. Söylediklerine göre, içinde, çok derinden bir şey sert ve keskin bir şekilde parlamaya başlamıştı. Her şey bu ışık içinde fazlasıyla netti. Göz kamaştırıcıydı.&nbsp;</p>

  <p>Ingrid’ten bodruma gelmesini rica etti, kendisi ise dışarıdaki merdivenleri kullandı. Ingrid nefes nefese bodrum kata indi. Fähner burada bahçe aletlerini bulunduruyordu. Aletler işlevleri ve boylarına göre düzenlenmiş şekilde duvarlarda asılı, temizlenmiş halde metal ve plastik kovalarda duruyordu. Bunlar, Fähner’in son yıllarda topladığı, güzel aletlerdi. Ingrid buraya nadiren gelirdi. Ingrid kapıyı açtığında, Fähner, tek bir kelime bile etmeden, duvardan baltasını aldı. İsveç malı, el yapımı bir baltaydı. Yağlanmıştı ve üzerinde pas yoktu. Ingrid sustu. Fähner’in ellerinde hâlâ kaba bahçe eldivenleri vardı. Ingrid gözlerini baltaya dikmişti. Geri çekilmeye çalışmadı. Kafatasını ikiye ayıran daha ilk darbe ölümcüldü. Balta, parçalanan kemiklerle birlikte, beynine kadar girdi, baltanın demiri yüzünü böldü. Ingrid, henüz yere düşmeden ölmüştü. Fähner, baltayı Ingrid’in kafatasından çıkarmakta zorlandı, bir ayağıyla boynuna bastırdı. İki ağır darbeyle başı gövdeden ayırdı. Sonradan adli tabip, Fähner’in kolları ve bacakları ayırmak için on yedi darbeye daha gereksinim duyduğunu tespit etti.&nbsp;</p>

  <p>Fähner zor nefes alıyordu. Bahçeyi ekip biçerken kullandığı ufak tabureye oturdu. Taburenin ayakları kan birikintisinin içinde duruyordu. Fähner’in karnı acıktı. Bir zaman sonra ayağa kalktı, cesedin yanıbaşında, üzerindekileri çıkardı ve bodrum kattaki bahçe musluğunda saçlarındaki ve yüzündeki kanı yıkadı. Bodrum katı kilitledi ve iç merdivenden eve çıktı. Yukarıda tekrar giyindi, Polis İmdat’ın numarasını çevirdi, adını ve adresini bildirdi ve kelimesi kelimesine şunları söyledi: “Ingrid’i parçaladım. Hemen gelin.” Telefon görüşmesi kayıt ediliyordu. Fähner, bir yanıt beklemeden telefonu kapattı. Sesi heyecanlı değildi.&nbsp;</p>

  <p>Polisler, telefondan birkaç dakika sonra, siren sesi ve siren lambası kullanmadan, Fähner’in evine vardı. Polis memurlarından biri 29 yıldır görevdeydi, bütün ailesi Fähner’in hastası olmuştu. Fähner bahçe kapısının önünde duruyordu, bu memura anahtarları uzattı. Bodrum katta olduğunu söyledi. Polis memuru, soru sormamanın daha iyi olduğunu biliyordu. Fähner’in üzerinde bir takım elbise vardı; ama ayaklarında ne ayakkabı vardı, ne de çorap. Çok sakindi.</p>

  <p><br /></p>

  <p style="text-align: center;">* * *</p>

  <p style="text-align: center;"><br /></p>

  <p>Dava dört gün sürdü. Ağır ceza mahkemesinin yargıcı tecrübeli bir adamdı. Fähner’i tanıyordu, onun hakkında hüküm vermesi gerekiyordu. Ingrid’i de tanıyordu. Onu yeterince tanımamış olsa bile, tanıklar bilgi verdi. Herkes Fähner’e acıyordu, herkes ondan yanaydı. Postacı, Fähner’in bir “aziz” olduğunu düşündüğünü, “o kadına dayanmasının bir mucize olması gerektiğini” söyledi. Psikiyatr Fähner’e duygusal tıkanma teşhisi koydu, cezai ehliyeti olduğunu ifade etti.&nbsp;</p>

  <p>Savcı sekiz yıl talep etti. Hiç acele etmedi, olayın nasıl geliştiğini anlattı ve bodrum kattaki kanın içinde bata çıka dolaştı. Sonra, Fähner’in seçeneklere sahip olduğunu söyledi; Fähner boşanabilirdi.&nbsp;</p>

  <p>Savcı yanılıyordu, Fähner’in yapamayacağı şey tam da buydu işte. Ceza muhakemeleri kanununun son reformu, ceza davalarında yemini, bir ifadenin mecburi beyanı olmaktan çıkardı. Biz buna çoktandır inanmıyoruz. Bir tanık yalan söylüyorsa, yalan söylüyordur işte – hiçbir yargıç bunun yeminle değişeceğini ciddi olarak düşünmez. Modern insanlar için yemin önemsiz gibi görünüyor. Ama, ve bu “ama”da çok şey gizli, Fähner modern bir insan değildi. Verdiği söz ciddiydi. Bu söz onu hayatı boyunca bağlıyordu, hatta daha da fazlası: Esir oldu. Fähner kendini kurtaramazdı, bu ihanet olurdu. Şiddet patlaması, verdiği söz nedeniyle hayatı boyunca içinde hapsolduğu basınç tankının patlamasıydı.&nbsp;</p>

  <p>Benden abisini savunmamı rica eden Fähner’in kız kardeşi, izleyicilerin arasında oturuyordu. Ağlıyordu. Fähner’in eski muayenehanesindeki hemşire, onun elini tutuyordu. Fähner hapishanede daha da çok kilo vermişti. Koyu ahşaptan sanık sırasında, kıpırdamadan oturuyordu.&nbsp;</p>

  <p>Olayda savunacak bir şey yoktu. Hukuk felsefesine dair bir sorundu: Cezanın anlamı nedir? Neden cezalandırırız? Son kez söz aldığımda, bunun sebebini bulmaya çalıştım. Bir sürü teori var. Ceza bizi caydırmalı, ceza bizi korumalı, ceza suçluyu bir kez daha suç işlemekten alıkoymalı, ceza haksızlığı telafi etmeli. Kanunlarımız bu teorileri biraraya getirir, ama burada bunlardan hiçbiri uymuyordu. Fähner tekrar öldürmeyecekti. Fiilin haksızlığı açıktı ama telafi etmesi çok zordu. Misilleme isteyen kimdi? Uzun bir son konuşma oldu. Fähner’in hikayesini anlattım. İnsanların, Fähner’in dibe vurduğunu anlamalarını istiyordum. Sözlerimin mahkeme üyelerine ulaştığını düşünene dek konuştum. Meslekten olmayan yargıçlardan biri başını salladığında, tekrar oturdum.&nbsp;</p>

  <p>Son söz Fähner’indi. Mahkeme her davanın sonunda sanığı dinler, yargıçlar sanığın konuşmasını karar için yapacakları değerlendirmelerine dahil etmelidir. Fähner başını eğerek selam verdi, ellerini kavuşturmuştu. Cümlelerini ezberlememişti, bunlar hayatının özetiydi:&nbsp;</p>

  <p>“Karımı sevdim ve sonunda onu öldürdüm. Onu hâlâ seviyorum, bunun için ona söz verdim, o hâlâ benim karım. Bu, ben ölene dek de değişmeyecek. Ona verdiğim sözü bozdum. Suçumla yaşamak zorundayım.”&nbsp;</p>

  <p>Fähner oturdu, sustu ve gözlerini tekrar yere dikti. Salon sessizdi, duruşma yargıcı bile sıkıntılı görünüyordu. Sonra, yargıç mahkemenin değerlendirme için çekildiğini bildirdi, karar ertesi gün açıklanacaktı.&nbsp;</p>

  <p>O akşam Fähner’i hapishanede tekrar ziyaret ettim. Söyleyecek pek fazla şey yoktu. Yanında kırış kırış olmuş bir zarf getirmişti, zarftan balayı seyahatinin fotoğrafını çıkardı. Başparmağıyla Ingrid’in yüzünü okşadı. Fotoğraf yıpranmış, üzerindeki koruyucu tabaka çoktan kalkmıştı, Ingrid’in yüzü neredeyse bembeyazdı.</p>

  <p><br /></p>

  <p style="text-align: center;">* * *</p>

  <p><br /></p>

  <p>Fähner üç yıla mahkum oldu, tutukluluk durumu kaldırıldı. Cezasını açık cezaevinde çekebiliyordu. Açık cezaevi, hükümlünün geceleri cezaevinde kalmak zorunda olduğu ama gündüzleri serbest olabileceği anlamına gelir. Bunun koşulu, bir işte çalışmasıdır. 72 yaşındaki bir adama yeni bir iş bulmak kolay değildi. Kız kardeşi sonunda çözümü buldu: Fähner meyve ticareti yapma ruhsatı için dilekçe verdi – bahçesindeki elmaları satmaya başladı.&nbsp;</p>

  <p>Dört ay sonra avukatlık büroma, içinde on tane kırmızı elma bulunan bir kasa ulaştı. Yanındaki zarfta tek bir kağıt vardı:&nbsp;</p>

  <p>“Bu sene elmalar güzel. Fähner”</p>

  <p><br /></p>

  <p><br /></p>

  <p>Ceci n’est pas une pomme.<a href="../Text/DiPNOTLAR.xhtml#a17" id="k17"><sup>[17]</sup></a></p>

  <p><br /></p>

  <div>
    <br />
  </div>

  <p><br /></p>
</body>
</html>
