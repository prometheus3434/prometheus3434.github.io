<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <div>
    <h2>Tanata’nın çay kasesi</h2>

    <p>Berlin’de üniversite öğrencilerinin düzenlediği herkese açık partilerden birindeydiler. Bu partilerde, Kreuzberg ve Neukölln’den<a href="../Text/DiPNOTLAR.xhtml#a1" id="k1"><sup>[1]</sup></a>&nbsp;oğlanlara bayılan birkaç kız hep olurdu; bunun tek nedeni oğlanların farklı olmasıydı. Belki de, o oğlanların kırılgan tarafını aramaktı kızlara cazip gelen. Samir bu kez de şanslı gibi görünüyordu: Kız mavi gözlüydü ve çok gülüyordu.<br /></p>

    <p>Birden kızın sevgilisi çıkıp geldi, Samir’e ortadan kaybolmasını, yoksa kozlarını kapının önünde paylaşacaklarını söyledi. Samir “kozlarını paylaşmak” lafının ne manaya geldiğini bilmiyordu ama oğlanın tavrındaki saldırganlığı anladı. Birileri onları ite kaka dışarıya çıkardı. Yaşlıca bir öğrenci Samir’e, diğerinin amatör boksör ve üniversitede şampiyon olduğunu söyledi. Samir, “çok da sikimdeydi” dedi. Daha on yedi yaşındaydı, 150’den fazla sokak kavgasına karışmıştı ve korktuğu pek az şey vardı – dövüşmek bunlardan biri değildi.</p>

    <p>Boksör oğlan kaslıydı, Samir’den bir kafa daha uzun ve daha enliydi. Ayrıca salak salak sırıtıyordu. İnsanlar ikisinin çevresinde bir çember oluşturdu ve boksör daha ceketini çıkarırken, Samir ayakkabılarının burnuyla onun hayalarına bir tekme attı. Ayakkabıların içinde çelik plakalar vardı. Boksör oğlanın genzinden bir hırıltı çıktı ve acıdan iki büklüm oldu. Samir onu saçlarından tuttuğu gibi alaşağı etti, bu sırada da sağ dizini onun yüzüne geçirdi. Sokak oldukça gürültülü olduğu halde, boksörün çenesinin çatırdadığını duymak mümkündü. Oğlan asfaltın üzerinde yatıyordu, bir eliyle kasıklarını, diğer eliyle yüzünü tutuyordu. Samir iki adım gerileyip hız aldı; tekmesi boksörün iki kaburgasını kırdı.</p>

    <p>Samir, adil davrandığı fikrindeydi. Oğlanın yüzüne tekme atmamıştı ve her şeyden önemlisi, bıçağını kullanmamıştı. Basit bir dövüştü, pek nefes nefese bile kalmamıştı. Sarışın kız onunla çekip gitmek yerine ağlamaya başlayıp yerde yatan oğlanla ilgilendiği için sinirlendi. “Pis orospu” dedi ve evine döndü.</p>

    <p>Çocuk mahkemesinin yargıcı Samir’i iki hafta hapse mahkûm etti ve şiddet eğilimi olanlar için düzenlenen bir seminere katılmasını şart koştu. Samir öfkeliydi. Islahevindeki sosyal hizmetler uzmanlarına kararın yanlış olduğunu anlatmaya çalıştı. Kavgayı boksör başlatmıştı, Samir sadece daha hızlı davranmıştı. Böyle bir şey oyun değildi ki; futbol mesela bir oyundu ama kimse boks oynamazdı. Samir’e göre, yargıç kuralları anlamamıştı.</p>

    <p>Samir’i iki hafta sonra ıslahevinden en yakın arkadaşı Özcan aldı. On sekiz yaşındaydı, solgun yüzlü, iri yarı ve hantal bir oğlandı. Daha on iki yaşında bir sevgilisi olmuş ve kızla yaptıklarını cep telefonuna kaydetmişti. Artık asla sırtı yere gelmezdi. Özcan’ın akıl almaz büyüklükte bir penisi vardı ve pisuarlarda, herkesin bunu görebileceği şekilde dururdu. Ne yapıp edip New York’a gitmek istiyordu. Daha önce hiç oraya gitmemişti, İngilizce bilmiyordu ama o şehre kafayı takmıştı. Üzerinde “N.Y.” yazan lacivert kepini kafasından çıkarmazdı. Manhattan’da, restoranı ve go-go yapan dansçı kızları olan bir gece kulübü işletmek istiyordu. Ya da ona benzer bir şey. Neden illa ki New York olması gerektiğini açıklayamıyordu ama bu konuya kafa patlattığı da yoktu. Babası Türkiye’den elinde tek bir bavulla göç etmiş, hayatı boyunca bir ampul fabrikasında çalışmıştı. Oğlu onun umuduydu. New York meselesini anlamıyordu.</p>

    <p>Özcan, bir planı olan biriyle tanıştığını anlattı Samir’e. Adının Manólis, planın iyi ama Manólis’in “kafadan çatlak” olduğunu söyledi.</p>

    <p>Manólis, Kreuzberg ve Neukölln’de bir dizi restoran ve internet kafe işleten Yunan bir aileden geliyordu. Liseyi bitirmiş, üniversitede tarih okumaya başlamış ve yanısıra da uyuşturucu ticaretinde şansını denemişti. Birkaç yıl önce işler ters gitmişti. Bavuldan kokain yerine sadece kağıt ve kum çıkmıştı. Manólis arabayla ve parayla kaçmaya çalışırken satıcı ona ateş etmişti. Satıcı pek keskin bir nişancı değildi, dokuz kurşundan sadece biri Manólis’e isabet etmişti. Kurşun Manólis’in başının arkasına girip orada kalmıştı. Manólis polis arabasıyla çarpıştığında mermi hâlâ kafasının içindeydi. Hastaneye kaldırıldığında doktorlar mermiyi fark edip müdahale etmişlerdi ama o zamandan beri Manólis’in bir sorunu vardı. Ameliyattan sonra, ailesine artık Finli olduğunu açıklamıştı; her yıl 6 Aralık’ta Finlandiya Ulusal Bayramı’nı kutluyor ve Finceyi nafile öğrenmeye çalışıyordu. Ayrıca sürekli şuurunu kaybediyordu ve belki de bu yüzden planı gerçekten tam bir plan sayılmazdı.</p>

    <p>Ama Samir’in fikrince, ne de olsa bir tür plandı işte: Manólis’in kız kardeşinin, Dahlem’de bir villada temizlikçi olarak çalışan bir kız arkadaşı vardı. Kızın acilen para bulması gerekiyordu. Dolayısıyla, küçük bir ortaklık payı karşılığında, Manólis’e bu evi soymayı önermişti. Alarmın ve elektronik kilidin şifresini, kasanın yerini ve en önemlisi de ev sahiplerinin yakında dört günlüğüne Berlin dışında olacaklarını biliyordu kız. Samir ve Özcan hemen kabul ettiler.</p>

    <p>Soygundan önceki gece Samir iyi uyuyamadı, rüyasında Manólis’i ve Finlandiya’yı gördü. Uyandığında, saat öğlen ikiydi. “Bok yargıç” dedi ve sevgilisini yataktan kışkışladı. Saat dörtte Şiddet Eğilimlileri Semineri’nde olması gerekiyordu.</p>

    <p><br /></p>

    <p style="text-align: center;">* * *</p>

    <p>Gece saat ikiye doğru, Özcan diğerlerini evlerinden aldı. Manólis uyuya kalmıştı, Samir ile Özcan yirmi dakika kapının önünde beklemek zorunda kaldılar. Hava soğuktu, arabanın camları buğulanıyordu, yolu şaşırdılar ve birbirlerine bağırdılar. Saat üçe gelmek üzereyken, Dahlem’e vardılar. Arabada, kafalarına siyah yün maskeler geçirdiler; maskeler büyük geldi, yüzlerinden kayıyor ve kaşındırıyor, terletiyordu. Özcan’ın ağzına yün topağı kaçtı, arabanın gösterge tablosuna tükürdü. Ellerine plastik eldivenler taktılar ve villanın çakıl taşı döşeli giriş yolunda ilerlemeye başladılar.</p>

    <p>Manólis kilidin tuşlarına şifreyi girdi. Kapı çat sesiyle açıldı. Girişte alarm duruyordu. Manólis alarma da şifreyi girdikten sonra, alarmın üzerindeki minik lambaların ışığı kırmızıdan yeşile döndü. Özcan’ı gülme tuttu. “Özcan’s Eleven” dedi yüksek sesle; sinema filmlerine bayılırdı. Heyecanları geçti. İşler hiç bu kadar kolay olmamıştı. Kapı arkalarından kapandı, karanlıkta kaldılar.</p>

    <p>Elektrik düğmesini bulamadılar. Samir bir basamağa takılıp düştü ve portmantoya çarpıp sol kaşını yardı. Özcan Samir’in ayaklarına takılıp onun sırtının üzerine düştü. Samir Özcan’ın ağırlığı altında inledi. Manólis hâlâ ayaktaydı, fenerleri yanına almayı unutmuştu.</p>

    <p>Gözleri karanlığa alıştı. Samir yüzündeki kanı sildi. Manólis sonunda elektrik düğmesini buldu. Ev Japon tarzı döşenmişti – Samir ve Özcan, kimsenin böyle yaşamayacağından emindiler. Kasayı bulmaları birkaç dakika sürdü, aldıkları tarifler iyiydi. Kasayı levyelerle duvardan çıkardılar ve arabaya taşıdılar. Manólis tekrar eve dönmek istedi, mutfağı keşfetmişti ve açtı. Bu konuyu uzun süre tartıştılar. Sonunda Samir, bunun tehlikeli olduğuna, pekâlâ yolda bir büfede de durabileceklerine karar verdi. Manólis homurdandı.</p>

    <p>Neukölln’de bir bodrum katında, kasayı açmaya uğraştılar. Çelik kasalarla tecrübeleri vardı, ama bu kasa direniyordu. Özcan eniştesinden yüksek torklu matkabını ödünç almak zorunda kaldı. Dört saat sonra kasa nihayet açıldığında, uğraşmalarına değdiğini biliyorlardı. Nakit olarak 120 bin euro ve bir kutu içinde altı kol saati buldular. Bir de, siyah lake ufak bir ahşap kutu vardı. Samir kutuyu açtı. İçi kırmızı ipekle kaplı kutuda eski bir kase vardı. Özcan kaseyi çirkin buldu ve çöpe atmak istedi. Samir onu kız kardeşine hediye etmek istedi. Manólis’in ise hiçbir şey umurunda değildi, o hâlâ açtı. Sonunda kaseyi Mike’a satmak fikrinde uzlaştılar. Mike’ın, kocaman bir tabelası olan küçük bir dükkanı vardı, kendisini antikacı olarak adlandırıyordu ama aslında sadece bir kamyoneti vardı ve eski püskü eşyalarla uğraşırdı. Kaseye karşılık onlara 30 euro verdi. Bodrum katından çıktıklarında, Samir Özcan’ın sırtını sıvazladı, “Özcan’s Eleven” diye tekrarladı, hepsi güldü. Manólis’in kız kardeşi, arkadaşı için 3 bin euro alacaktı. Her biri cebine neredeyse 40 bin euro koymuştu. Samir saatleri, çalıntı mallar alan bir adama satacaktı. Basit ve iyi bir soygun olmuştu, sorun çıkmayacaktı.</p>

    <p>Yanılıyorlardı.</p>

    <p><br /></p>

    <p style="text-align: center;">* * *</p>

    <p style="text-align: center;"><br /></p>

    <p>Hiroşi Tanata yatak odasında durmuş, duvardaki deliğe bakıyordu. 76 yaşındaydı, ailesi Japonya’da yüzyıllarca etkili olmuştu, iş alanı sigortalar, bankalar ve ağır sanayiydi. Tanata çığlık atmadı, ellerini kollarını savurmadı, sadece gözlerini o deliğe dikti. Ama o akşam, otuz yıldır yanında çalışan sekreteri, Tanata’yı ömrü boyunca bu kadar öfkeli görmediğini anlattı karısına.</p>

    <p>Sekreterin o günlerde çok işi vardı. Polis eve gelmiş, sorular soruyordu. İlk şüphelendikleri evdeki çalışanlardı –ne de olsa alarm kapatılmış ve kapı zor kullanılmadan açılmıştı– ama şüpheleri somutlaştırmak mümkün değildi. Tanata çalışanlarını koruyordu. Olay yeri incelemeyle de fazla yol alınamadı, Eyalet Suç Dairesi’nin teknisyenleri parmak izi bulamadı. DNA izleri bulmaları da söz konusu değildi – temizlikçi kadın, polise haber verilmeden önce her yeri dikkatlice temizlemişti. Sekreter patronunu iyi tanıyordu ve memurların sorularına kısa, kaçamak cevaplar veriyordu.</p>

    <p>Basını ve büyük koleksiyonerleri bilgilendirmek daha önemliydi: Çay kasesini satın alma teklifiyle karşılaşan olursa, 400 yılı aşkın bir süredir bu kasenin sahibi olan Tanata ailesi, çok yüksek fiyata bu kaseyi onlardan geri almaya hazırdı. Bu durumda, Tanata’nın tek şartı, satıcının adını öğrenmekti.</p>

    <p><br /></p>

    <p style="text-align: center;">* * *</p>

    <p style="text-align: center;"><br /></p>

    <p>Yorck Sokağı’ndaki kuaför dükkanı, sahibiyle aynı adı taşıyordu: “Pocol”. Vitrinde Wella markasının 80’li yıllardan kalma, sararmış iki reklam panosu duruyordu: Üzerinde çizgili bir kazak ve başında fazlasıyla saç bulunan sarışın bir afet ve uzun çeneli, bıyıklı bir adam. Dükkan, Pocol’a babasından miras kalmıştı. Gençliğinde Pocol da saç kesmişti, bu zanaatı evde öğrenmişti. Artık birkaç yasal ve birçok kaçak kumarhane işletiyordu. Dükkanı elden çıkarmamıştı, bütün gün rahat kuaför koltuklarında oturur, çay içer ve işlerini takip ederdi. Yıllar içinde şişmanlamıştı, Türk tatlılarına bayılırdı. Kayınbiraderinin üç ev ötede bir fırını vardı ve kızgın yağda kızartılan o ballı elma dilimlerini bu şehirde ondan iyi yapan yoktu.</p>

    <p>Pocol asabi ve acımasızdı; ayrıca bunun sermayesi olduğunu da bilirdi. Pocol’a yediğini ödemesi gerektiğini söyleyen garsonun hikayesini duymayan yoktu. On beş yıl önce yaşanmıştı. Ne Pocol’un garsonla, ne de garsonun Pocol’la önceden bir tanışıklığı vardı. Pocol ısmarladığı yemeği duvara çalmış, arabasının bagajına gitmiş ve elinde bir beyzbol sopasıyla geri dönmüştü. Garson sağ gözünü, dalağını ve sol böbreğini kaybetti, ömrünün geri kalanını tekerlekli sandalyede geçirdi. Pocol, kasten insan öldürmeye teşebbüsten sekiz sene hapis cezasına çarptırıldı. Mahkeme kararının açıklandığı gün, garson tekerlekli sandalyesiyle birlikte bir metro istasyonunun merdivenlerinden aşağıya düştü. Boynunu kırdı. Pocol’un ise, hapisten çıktıktan sonra, bir daha hiçbir yerde yediklerini içtiklerini ödemesi gerekmedi.</p>

    <p>Pocol soygunu gazetede okudu. Akrabaları, arkadaşları, çalıntı mallar alıp satanlar ve diğer iş ortaklarıyla yaptığı bir düzine telefon konuşmasının ardından, Tanata’yı kimin soyduğunu biliyordu. Onun bütün ayak işlerine bakan, genç ve hırslı bir oğlan olan Torpido’yu saldı. Torpido da Samir ve Özcan’a, Pocol’un onlarla konuşmak istediğini iletti. Derhal.</p>

    <p>Samir ve Özcan çok geçmeden kuaför dükkanına geldiler; Pocol’u bekletmek olmazdı. Çay ve tatlılar vardı, herkes keyifliydi. Birden Pocol bağırmaya başladı, Samir’i saçlarından kavradı, dükkanın içinde sürükledi ve bir köşede tekmeledi. Samir karşı koymadı ve iki tekme arasında Pocol’a yüzde otuz ortaklık önerdi. Pocol homurdanarak başıyla onayladı ve Samir’i bırakıp, bu tür durumlar için dükkanda bulundurduğu düz kalasla Özcan’ın alnına vurdu. Sonra sakinleşti, tekrar kuaför koltuğuna oturdu ve yan odadan sevgilisini çağırdı.</p>

    <p>Pocol’un sevgilisi birkaç ay öncesine kadar manken olarak çalışmıştı ve Playboy dergisinin Eylül Kızı olmayı başarmıştı. Pocol kızı keşfettikten sonra kızın o zamanki sevgilisini dövüp de menajeri olana dek, kız podyumlarda ve müzik kanallarından birinde kariyer yapmanın hayalini kuruyordu. Pocol buna “meyve toplamak” diyordu. Pocol kızın memelerini büyüttürdü ve dudaklarına silikon yaptırttı. İlk zamanlar, kız hâlâ onun planlarına inanıyordu, Pocol da gerçekten kızı bir ajansa yerleştirmek için çaba harcıyordu. Bu iş ona fazlasıyla zahmetli gelmeye başladığında, kızın diskoteklerde, daha sonra striptiz şovlarında ve en sonunda da Almanya’da dağıtımı yasal olmayan birtakım porno filmlerde oynamasını sağladı. Günün birinde Pocol ona ilk eroin iğnesini yaptı; artık kız ona bağımlı ve âşıktı. Rol arkadaşları bir filmde kızın üzerine işediğinden beri, Pocol artık onunla seks yapmıyordu. Sırf onu Beyrut’a satmak istediği için hâlâ yanında tutuyordu – insan ticareti bu yöne de işliyordu. Nihayette, estetik cerrahlarına harcadığı parayı bir şekilde çıkarmalıydı Pocol.</p>

    <p>Sevgilisi Özcan’ın yarasına pansuman yaparken, Özcan’ın kızılderiliye benzediğine dair espriler yaptı Pocol. Tekrar taze çay ve tatlılar geldi, sevgili yollandı, artık pazarlıklara devam edilebilirdi. Yüzde ellide anlaşıldı, saatler ve kase Pocol’a kalacaktı. Samir ve Özcan hata yaptıklarını kabul ettiler, Pocol yaptıklarının kişisel olmadığını söyledi ve vedalaşırken Samir’e sarılıp sevecenlikle öptü.</p>

    <p>Özcan ve Samir kuaför dükkanından çıktıktan az sonra, Pocol, Wagner’i aradı. Wagner üçkağıtçı ve dolandırıcının tekiydi. 1.60 boyundaydı, solaryumda geçirdiği yıllar içinde cildi sarı bir renge dönüşmüştü, saçları kahverengi boyalıydı ve diplerinden kırları çıkmıştı. Wagner’in dairesi 80’li yılların klişesiydi. Dubleks bir daireydi. İçinde aynalı dolaplar, koyun postu taklidi halılar ve devasa bir yatak bulunan yatak odası üst kattaydı. Aşağıdaki salon beyaz deri koltuklardan, beyaz mermer zeminlerden, beyaz lake duvarlardan ve pırlanta şeklindeki sehpalardan oluşan bir alandı. Parıldayan her şeyi seviyordu Wagner; telsiz telefonu bile küçük cam taşlarla kaplıydı.</p>

    <p>Wagner birkaç yıl önce iflas bildirmiş, mal varlığını akrabalarının üzerine geçirmişti ve hukuk sistemi bu tür şeylerde ağırkanlı işlediği için, sürekli borçlanmaya devam etmeyi başarıyordu. Wagner’in artık gerçekten bir varlığı yoktu; ev boşandığı karısına aitti, sağlık sigortasını aylardır ödeyemiyordu ve sevgilisinin kalıcı makyajını yaptırdığı güzellik salonunun faturaları da hâlâ ödenmemişti. Eskiden kolay kazandığı parayı, arabalara ve İbiza’daki şampanya-kokain partilerinde harcayıp bitirmişti. Şimdi ise, eskiden partilerde birlikte eğlendiği yatırım bankacıları sırra kadem basmıştı ve Wagner on yaşındaki Ferrari’sine yeni lastik alamaz hale gelmişti. Uzun süredir, her şeyi yoluna sokacak o büyük fırsatı bekliyordu. Kafelerde garson kızlara “bi latte”<a href="../Text/DiPNOTLAR.xhtml#a2" id="k2"><sup>[2]</sup></a>&nbsp;ısmarlıyor ve her seferinde bu müstehcen espriye gülmekten kırılıyordu; Wagner hayatı boyunca kendi ehemmiyetsizliğinden muzdarip olmuştu.</p>

    <p>Sıradan bir üçkağıtçı sadece dolandırırken, Wagner daha becerikliydi. “En alt tabakadan” gelip de “başarmış” bıçkın bir Berlinli oğlan olarak tanıtıyordu kendisini. Orta sınıftan insanlar ona güveniyordu. Gerçi onu kaba, gürültücü ve rahatsız edici buluyor, ama tam da bu yüzden yapmacıksız ve dürüst olduğunu sanıyorlardı. Wagner ne bıçkındı ne de dürüst. Aslında –kendi kriterlerine göre bile– “başaramamıştı”. Sadece kendi çapında hin bir tarzda zekiydi ve kendisi de zayıf olduğu için diğer insanların zaaflarını görmeyi bilirdi. Bundan çıkar sağlamasa bile, onları kullanırdı.</p>

    <p>Pocol bazen Wagner’i kullanırdı. Şımardığında, son seferin üzerinden fazla zaman geçtiğinde ya da sadece canı istediğinde Wagner’i döverdi. Bunun dışında onun pislik olduğunu düşünürdü. Bu iş için Wagner ona tam doğru adammış gibi göründü. Pocol, kendi çevresinin dışında, kökeni ve şivesi yüzünden ciddiye alınmadığının farkındaydı.</p>

    <p>Wagner, Tanata’yla bağlantıya geçmek ve ona çay kasesi ile saatleri geri satın alabileceğini bildirmekle görevlendirildi; detayları şimdilik açık bırakacaktı. Wagner kabul etti. Tanata’nın telefon numarasını buldu ve sekreteriyle yirmi dakikalık bir telefon görüşmesi yaptı. Wagner, sekreterden polise haber verilmeyeceğine dair garanti aldı. Telefonu kapattıktan sonra sevindi, Dolce ve Gabbana adını koyduğu şivava türü iki köpeğini okşadı ve Pocol’u yine de nasıl birazcık dolandırabileceğini düşündü.</p>

    <p><br /></p>

    <p style="text-align: center;">* * *</p>

    <p style="text-align: center;"><br /></p>

    <p>Boğma teli, uçlarında ufak ahşap tutacaklar olan ince bir teldir. Ortaçağ’daki bir işkence ve cellat aletinden yola çıkarak geliştirilmiştir –1973’e kadar İspanya’da idam cezalarında kullanılmıştır– ve günümüzde de sevilen bir cinayet aletidir. Parçaları her yapı markette bulunabilir, ucuzdur, kolay taşınabilir ve etkilidir: Halkası arkadan kurbanın boynuna geçirilir ve kuvvetle sıkılır; kurban bağıramaz ve çabuk ölür.</p>

    <p>Tanata’ya gelen telefondan dört saat sonra Wagner’in evinin kapısı çalındı. Wagner kapıyı araladı. Kemerine soktuğu tabanca onu kurtaramadı. Gırtlağına yediği ilk darbe nefesini kesti ve boğma teli kırk beş dakika sonra hayatını sonlandırdığında, ölmesine izin verdikleri için minnettardı Wagner.</p>

    <p>Ertesi sabah, Wagner’in temizlikçi kadını alışveriş torbalarını mutfağa bıraktı ve evyeye yapışmış iki kesik parmak gördü. Polise haber verdi. Wagner yatağında yatıyordu, uylukları mengeneyle sıkıştırılmıştı, sol dizinde iki, sağ dizinde üç tane büyük marangoz çivisi çakılıydı. Boynuna boğma teli geçirilmişti, dili dışarı sarkmıştı. Wagner ölmeden önce altını ıslatmıştı. Olayı inceleyen memurlar, Wagner’in katiline ne tür bilgiler verdiğini kestirmeye çalışıyorlardı.</p>

    <p>Salonda, duvarın kenarında, mermer zeminin üzerinde iki köpek yatıyordu; havlamaları ziyaretçiyi rahatsız etmiş olmalıydı, katil onları ayağıyla çiğneyip öldürmüştü. Olay yeri inceleme ekibi, ölü köpeklerden suçlunun ayakkabı tabanının profilini çıkarmaya çalıştı, ama köpeklerde sadece küçük bir parça plastik madde bulunabildi. Katil ayakkabılarının üzerine naylon torba geçirmişti belli ki.&nbsp;</p>

    <p>Wagner’in öldüğü gece, sabah beşe doğru, kumarhanelerinde toplanan bozuk parayı iki plastik kova içinde kuaför dükkanına getirdi Pocol. Yorgundu ve kapıyı açmak için öne eğildiğinde, tiz bir vızlama sesi duydu. Tanıdığı bir sesti. Beyni sesi yeterince çabuk sınıflandıramadı, ama teleskop şeklindeki çelik copun ucundaki bilye başının arkasına şaklamadan saniyenin yüzde biri kadar bir süre önce, sesin ne manaya geldiğini anladı.&nbsp;</p>

    <p>Sevgilisi, ondan eroin dilenmek için geldiğinde dükkanda buldu Pocol’u. İki kuaför koltuğundan birinin üzerinde, yüzü aşağıya doğru yatıyordu; kollarını sarılmak istercesine koltuğa dolamıştı. Elleri koltuğun altından kablo kelepçesiyle bağlanmıştı, Pocol’un koca gövdesi koltuğun kolçakları arasına sıkışmıştı. Pocol çıplaktı, makatına kırık bir süpürge sapı sokuluydu. Adli tabip, otopside, sopanın sokulma şiddetiyle idrar torbasının da delindiğini saptadı. Pocol’un vücudunda, sırt ve başta olmak üzere, 117 açık yara vardı, katilin çelik copu Pocol’un on dört kemiğini kırmıştı. Nihayetinde hangi darbelerin onu öldürdüğü kesin olarak tespit edilemedi. Pocol’un kasasına dokunulmamıştı, kumarhanelerdeki makinelerden gelen paranın bulunduğu iki plastik kova, neredeyse el değmemiş halde girişte duruyordu. Bir madeni para Pocol ölürken ağzındaydı, bir tane de yemek borusunda bulundu.</p>

    <p>Soruşturmalar sonuç vermedi. Pocol’un dükkanında bulunan parmak izleri Neukölln ve Kreuzberg’den binbir çeşit suçluya uyuyordu. Süpürge sopasıyla yapılan işkence, Arap suçluları işaret ediyordu; bu saldırı onlarda ağır bir aşağılama şekli olarak kabul ediliyordu. Çevrede birkaç tutuklama ve sorgulama gerçekleştirildi, polis olayın bölge paylaşma kavgası olduğuna inanıyordu, ama elde hiçbir kanıt yoktu. Pocol ve Wagner, polis kayıtlarında asla birlikte görülmemişti, cinayet bürosu iki olay arasında hiçbir bağ kuramıyordu. Sonuç olarak, polisin elindekiler, sadece bir sürü varsayımdan ibaretti.</p>

    <p><br /></p>

    <p style="text-align: center;">* * *</p>

    <p style="text-align: center;"><br /></p>

    <p>Pocol’un dükkanı ve önündeki kaldırım güvenlik şeridiyle kapatılmıştı, projektörler mekanı aydınlatıyordu. Neukölln’de merak eden herkes, daha polisin olay yeri çalışmaları sırasında, Pocol’un nasıl öldüğünden haberdardı. Samir, Özcan ve Manólis şimdi gerçekten korkuyorlardı. Saat 11’de, yanlarında para, saatler ve çay kasesiyle birlikte Pocol’un dükkanının önünde, insan kalabalığının arasında duruyorlardı. Kaseyi sattıkları antikacı Mike, dört sokak ötede sağ gözüne buz koyuyordu. Kaseyi geri vermek ve verdiği külfetten dolayı tazminat ödemek zorunda kalmıştı. Morarmış göz işin bir parçasıydı, kurallar böyleydi.</p>

    <p>Hepsinin içinden geçeni Manólis telaffuz etti: Pocol’a işkence yapılmıştı ve mevzu onlarsa, Pocol onları elbette ifşa etmişti. Biri Pocol’u öldürmeye cesaret ediyorsa, onların hayatta kalmasına dair fazla umut yoktu. Samir, kaseyle ilgili meselenin çabuk halledilmesi gerektiğini söyledi. Diğerleri bu görüşe katıldı ve sonunda Özcan’ın aklına bir avukata gitmek geldi.</p>

    <div>
      <br />
    </div>

    <p style="text-align: center;">* * *</p>

    <p style="text-align: center;"><br /></p>

    <p>Üç genç adam bana hikayeyi anlattı; yani, Manólis konuştu, sürekli felsefeye saptı ve konsantre olmakta zorlandı. Her şey oldukça uzun sürdü. Sonra, Tanata’nın evini kimin soyduğunu bilip bilmediğinden emin olmadıklarını söylediler. Parayı, saatleri ve içinde çay kasesinin bulunduğu ufak lake kutuyu toplantı masasının üzerinde koydular ve bunları sahibine geri vermemi rica ettiler. Her şeyin mümkün olduğu kadar detaylı bir şekilde kaydını aldım, parayı kabul etmedim; para aklamak olurdu.Tanata’nın sekreteriyle telefonda görüştüm ve öğleden sonrası için bir randevu aldım.&nbsp;</p>

    <p>Tanata’nın evi Dahlem’in sakin bir sokağındaydı. Kapıda zil yoktu, görünmez bir ışık sensörü, Zen manastırındaki gibi boğuk bir gong sesi şeklindeki bir sinyali harekete geçiriyordu. Sekreter, iki eliyle ve dikkatlice bana kartvizitini uzattı. Bu hareketi biraz anlamsız görünüyordu, zira ben zaten oradaydım. Sonra, kartvizit değiş tokuşunun Japonya’da bir ritüel olduğu aklıma geldi ve ben de aynısı yaptım. Sekreter nazik ve ciddiydi. Beni, toprak rengi duvarları ve siyah ahşap zemini olan bir odaya götürdü. Bir masanın etrafındaki sert sandalyelere oturduk. Bunun dışında oda boştu, duvardaki nişte koyu yeşil bir ikebana düzenlemesi duruyordu yalnızca. Dolaylı düşen ışık sıcak ve loştu.</p>

    <p>Evrak çantamı açtım ve eşyaları çıkardım. Sekreter saatleri hazır duran bir tepsiye aldı, çay kasesinin kutusuna elini sürmedi. Hazırladığım makbuzu imzalamasını rica ettim. Özür dileyerek kalktı ve sürmeli bir kapının ardında gözden kayboldu.</p>

    <p>Ev tamamen sessizliğe büründü.</p>

    <p>Sonra geri geldi, saatler ve çay kasesi için makbuzu imzaladı, tepsiyi aldı ve beni tekrar yalnız bıraktı. Kutuya hâlâ dokunmamıştı.</p>

    <p>Tanata ufak tefekti ve bir şekilde kurumuş gibi görünüyordu. Beni Batı âdetlerine göre selamladı, belli ki keyfi yerindeydi ve Japonya’daki ailesinden bahsetti.</p>

    <p>Bir süre sonra masaya geçti, kutuyu açıp çay kasesini çıkardı. Kaseyi, göz seviyesinde, bir eliyle altından tutup diğer eliyle yavaş yavaş çevirdi. İçinde toz halindeki matcha çayının küçük bir bambu çırpıcı ile dövülerek hazırlandığı bir matcha kasesiydi bu. Kase siyahtı, koyu renk parçaların üzeri sırlanmıştı. Bu tür kaseler fabrikasyon üretilmez, elle şekillendirilirdi; hiçbiri bir diğerine benzemezdi. En eski seramik okulu, ürünlerini Raku işaretiyle imzalardı. Bir arkadaşım, bu kaselerde eski Japonya’nın yaşadığını anlatmıştı bana.</p>

    <p>Tanata kaseyi dikkatlice tekrar kutuya yerleştirdi ve şöyle dedi: “Bu kase 1581’de Chojiro tarafından ailemiz için yapıldı.” Chojiro, Raku geleneğinin yaratıcısıydı. Kase, kırmızı ipeğin içinden kara bir göz gibi bakıyordu. “Bu kase yüzünden bir savaş yaşandığını biliyor muydunuz? Çok uzun zaman önceydi, savaş beş yıl sürdü. Bu sefer her şeyin daha çabuk hallolmasına memnun oldum.” Tanata kutunun kapağını çat diye kapattı. Ses odanın içinde yankılandı.</p>

    <p>Paranın da geri ödeneceğini söylediğimde, Tanata onaylamayarak başını salladı. “Hangi para?” diye sordu.</p>

    <p>“Kasanızdaki para.”</p>

    <p>“Orada para yoktu.”</p>

    <p>Ne demek istediğini hemen anlayamadım.</p>

    <p>“Müvekkilim dedi ki…”</p>

    <p>&nbsp;“Orada para olsaydı” diyerek sözümü kesti, “belki vergilendirilmemiş para olurdu.”</p>

    <p>“Yani?”</p>

    <p>“Ve siz makbuzu polise göstermek zorunda olduğunuz için, sorular sorulacaktır. Hırsızlık ihbarında da para çalındığına dair bir ifade vermedim.”</p>

    <p>Sonuçta, polise çay kasesinin ve saatlerin geri verildiğine dair bilgi vereceğim konusunda uzlaştık. Tanata hırsızların kim olduğunu bana elbette sormadı, ben de ona Pocol ve Wagner’i sormadım. Sadece polis sorular sordu; ben de müvekkilimi korumak adına meslek sırrımı saklama yükümlülüğüme sığındım.</p>

    <p><br /></p>

    <p style="text-align: center;">* * *</p>

    <p style="text-align: center;"><br /></p>

    <p>Samir, Özcan ve Manólis hayatta kaldılar.</p>

    <p>Samir’e bir telefon geldi ve arkadaşlarıyla birlikte Kurfürstendamm’daki bir kafeye gelmesi rica edildi. Onları karşılayan adam kibardı. Onlara, bir cep telefonunun ekranından Pocol ve Wagner’in son dakikalarını gösterdi, kaydın kalitesinin bozuk olmasından dolayı özür diledi ve üçüne pasta ısmarladı. Samir, Özcan ve Manólis pastaya dokunmadılar ama ertesi gün 120 bin euro’yu geri verdiler. Neyin yakışık almayacağını biliyorlardı ve “masraflar” için ilaveten 28 bin euro ödediler; daha fazlasını toplayamamışlardı. Kibar beyefendi, “Niye zahmet ettiniz” dedi ve parayı aldı.</p>

    <p>Manólis işlerden elini eteğini çekti, ailesinin restoranlarından birinin başına geçti, evlendi ve sakinleşti. Restoranının duvarlarında fiyortların ve balıkçı teknelerinin resimleri asılı, müşterilerine Fin votkası veriyor ve ailesiyle birlikte Finlandiya’ya göç etmeyi planlıyor.</p>

    <p>Özcan ve Samir uyuşturucu ticaretine yöneldiler; bir daha asla, ne olduğunu tam olarak bilmedikleri şeyleri çalmadılar.</p>

    <p>Tanata’nın hırsızlık için tüyoyu veren temizlikçisi, iki yıl sonra Antalya’ya tatile gitti; olayı çoktan unutmuştu. Yüzmek için denize girdi. Deniz o gün çok sakin olmasına rağmen, temizlikçi kadın başını kayalara çarpıp boğuldu.</p>

    <p>Berlin’deki filarmonide Tanata ile bir kez daha karşılaştım, dört sıra arkamda oturuyordu. Arkama döndüğümde beni kibarca ve sessizce selamladı. Altı ay sonra öldü. Cenazesi Japonya’ya götürüldü, Dahlem’deki ev satıldı ve sekreteri de memleketine döndü.</p>

    <p>Çay kasesi, Tokyo’daki Tanata Vakfı’nın bir müzesinin en değerli parçası artık.</p>

    <div>
      &nbsp;
    </div>
  </div>
</body>
</html>
