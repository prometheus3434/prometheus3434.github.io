<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2><b>Kirpi</b></h2>

  <p>Yargıçlar danışma odasında cüppelerini giydiler, meslekten olmayan yargıçlardan biri birkaç dakika geç kaldı. Adli zabıta, diş ağrısından yakınması üzerine bir meslektaşıyla değiştirildi. Sanık, Walid Abou Fataris, kaba saba bir Lübnanlıydı ve baştan beri susuyordu. Tanıklar ifade verdi, mağdur biraz abarttı, deliller değerlendirildi. Çok sıradan bir soygun davasıydı, cezası beş ila on beş yıldı. Yargıçlar hemfikirdi: Sanığın sabıka kaydını göz önünde bulundurarak ona sekiz yıl vereceklerdi, suçu işlediğinden ve ceza ehliyeti bulunduğundan hiç şüphe yoktu. Dava gün boyunca sürüp gidiyordu. Ahım şahım bir şey değildi yani, ama ahım şahım bir şey olması da beklenmemişti zaten.&nbsp;</p>

  <p>Saat öğleden sonra üç oldu, duruşma günü bitmek üzereydi. Bugünlük yapılacak fazla bir şey kalmamıştı. Duruşma yargıcı tanıklar listesine baktı; sadece Karim, sanığın kardeşlerinden biri daha dinlenecekti. “Hadi bakalım” diye düşündü yargıç, “suç işlendiği sırada sanığın başka yerde olduğunu iddia eden akrabalardan ne çıktığı malum.” Tanığa okuma gözlüğünün üzerinden baktı. Bu tanık için de tek bir sorusu vardı: Warten Sokağı’ndaki rehinci soyulduğu sırada abisi Walid’in evde olduğunu gerçekten iddia edecek miydi? Yargıç Karim’e soruyu mümkün olduğu kadar basit şekilde sordu, hatta Karim’in soruyu anlayıp anlamadığını da iki kere sordu.&nbsp;</p>

  <p>Kimse, Karim’in ağzını açmasını bile beklemiyordu. Mahkeme reisi, Karim’e sanığın kardeşi olarak susma hakkına sahip olduğunu uzun uzun anlatmıştı. Kanunlar böyleydi. Salonda bulunan herkes, Walid ve avukatı da dahil, Karim’in ifade vermek istemesine şaşırmıştı. Şimdi abisinin geleceğinin bağlı olduğu cevabı bekliyorlardı. Yargıçlar sabırsızlanıyordu, avukat sıkılmıştı ve meslekten olmayan yargıçlardan biri sürekli saatine bakıp duruyordu, çünkü Dresden’e giden beş trenine yetişmek istiyordu. Karim bu duruşmadaki son tanıktı; mahkemelerde en önemsiz tanıklar en sonda dinlenir. Karim ne yaptığını gayet iyi biliyordu. Bunu hep bilmişti.</p>

  <p><br /></p>

  <p style="text-align: center;">* * *</p>

  <p style="text-align: center;"><br /></p>

  <p>Karim suçlulardan oluşan bir ailede büyüdü. Amcası hakkında, Lübnan’da bir kasa domates yüzünden altı insanı silahla vurup öldürdüğü anlatılırdı. Karim’in sekiz erkek kardeşinin her birinin sabıka kaydı o kadar kalabalıktı ki, bunların duruşmalarda okunması yarım saati buluyordu. Hırsızlık, gasp, dolandırıcılık, şantaj ve yalancı tanıklık yapmışlardı. Sadece kasıtlı ya da kasıtsız insan öldürmeden hiç hüküm giymemişlerdi.&nbsp;</p>

  <p>Ailede, nesillerdir erkek kuzenler kız kuzenleriyle, erkek yeğenler kız yeğenleriyle evlenmişti. Karim okula başladığında, öğretmenler ah çekti: “Yine bir Abou Fataris”, sonra da ona geri zekalı muamelesi yaptılar. Karim en arka sıraya oturtuldu ve ilk sınıf öğretmeni ona, daha altı yaşındayken, göze batmamasını, kimseyle dövüşmemesini ve susmasını söyledi. Böylece Karim sustu. Farklı olduğunu göstermemesi gerektiğini çabuk anladı. Ağabeyleri Karim’in ensesine bir şaplak indiriyorlardı, çünkü ne dediğini anlamıyorlardı. Okul arkadaşları da –belediyenin bir entegrasyon projesi nedeniyle çocukların yüzde sekseni yabancıydı–, Karim onlara bir şey açıklamaya çalıştığında, onunla alay ediyorlardı. Fazla farklı göründüğünde, genellikle onlar da Karim’e vuruyorlardı. Böylece Karim kötü notlar alıyordu. Başka seçeneği yoktu.&nbsp;</p>

  <p>On yaşına geldiğinde, olasılık hesaplarını, integral hesaplarını ve analitik geometriyi bir ders kitabından kendi kendine öğrenmişti. Kitabı öğretmenler kütüphanesinden çalmıştı. Ama okuldaki sınavlarda, en düşük geçer notu alması için gülünç derecede basit sorulardan kaç tanesini yanlış cevaplaması gerektiğini hesaplıyordu. Kitapta, çözülemez sayılan bir matematik problemiyle karşılaştığında, bazen beyninin vızıldadığı hissine kapılıyordu. Bunlar onun kişisel mutluluk anlarıydı.&nbsp;</p>

  <p>26 yaşındaki en büyük ağabeyi de dahil, bütün kardeşler gibi o da annesinin yanında yaşıyordu; babası onun doğumundan kısa süre sonra ölmüştü. Aile, Neukölln semtinde, altı odalı bir dairede oturuyordu. On kişi için altı oda. Karim kardeşlerin en küçüğüydü, onun payına sandık odası düşmüştü. Tavan penceresi buzlu camdandı ve odanın içinde çam ağacından bir raf vardı. Burada artık kimsenin istemediği şeyler duruyordu: sapı olmayan süpürgeler, tutacağı olmayan temizlik kovaları, artık ait oldukları aletlerin kendisi bulunmayan kablolar. Karim burada bütün gün bilgisayarın başında oturuyordu ve annesi onun –güçlü kuvvetli ağabeyleri gibi– video oyunlarıyla uğraştığını zannederken, o www.gutenberg.de<a href="../Text/DiPNOTLAR.xhtml#a10" id="k10"><sup>[10]</sup></a>&nbsp;sitesinden klasikleri okuyordu.&nbsp;</p>

  <p>On iki yaşındayken, son kez ağabeyleri gibi olmayı denedi. Postbank’ın güvenlik duvarlarını aşıp milyonlarca hesaptan hiç fark ettirmeden cent’in yüzde birini çeken bir bilgisayar programı yazdı. Ağabeyleri, ona verdikleri isimle bu “ebleh”in ne yaptığını anlamadılar. Yine ensesine bir şaplak indirdiler ve programın bulunduğu CD’yi fırlatıp attılar. Sadece Walid, Karim’in onlardan üstün olduğunu hissediyordu, daha kaba kardeşlerine karşı onu koruyordu.&nbsp;</p>

  <p>Karim on sekizine geldiğinde, okulu bıraktı. Her şeyi, Realschule’yi<a href="../Text/DiPNOTLAR.xhtml#a11" id="k11"><sup>[11]</sup></a>&nbsp;zar zor bitirebilecek şekilde ayarlamıştı. Ailesinden hiç kimse o güne dek bu kadarını başarmamıştı. Karim, Walid’den 8000 euro borç aldı. Walid onun uyuşturucu ticareti için paraya ihtiyacı olduğunu sandı ve parayı seve seve verdi. Karim artık borsa hakkında o kadar çok şey biliyordu ki, internet üzerinden Forex-piyasasında alım satım yapıyordu. Bir yıl içinde neredeyse 700.000 euro kazandı. Orta halli bir mahallede ufak bir daire kiraladı. Her sabah ailesinin evinden çıkıyor ve kimsenin onu takip etmediğinden tamamen emin olana kadar yolu uzatıyordu. Sığınağını döşedi, kendine matematik kitapları ile daha hızlı bir bilgisayar aldı; vaktini borsada alım satımla ve kitaplar okuyarak geçiriyordu.&nbsp;</p>

  <p>Ailesi, “ebleh”in artık torbacılık yaptığını sanıyordu ve bu durumdan hoşnuttu. Elbette, gerçek bir Abou Fataris için fazlasıyla çelimsizdi. Asla dövüş sporları salonlarına gitmiyordu ama en azından onlar gibi altın kolyeler takıyor, parlak renklerde saten gömlekler ve siyah napa derisinden ceketler giyiyordu. Neukölln aksanıyla konuşuyordu ve hiç yakalanmadığı için biraz olsun saygı bile uyandırıyordu. Ağabeyleri onu ciddiye almıyorlardı. Onlara sorulsa, verecekleri cevap, “aileden işte” şeklinde olurdu. Bunun dışında kimsenin ona kafa yorduğu yoktu.&nbsp;</p>

  <p>Karim’in ikili hayatını kimse bilmiyordu. Ne onun tamamen farklı bir gardrobu daha olduğundan, ne de akşam okulunda kolayca Abitur’unu tamamladığından ve Teknik Üniversite’de haftada iki kez matematik derslerine girdiğinden haberdarlardı. Karim’in küçük bir serveti vardı, vergi ödüyordu, üniversitede edebiyat okuyan ve Neukölln’deki hayatından hiç haberi olmayan hoş bir sevgilisi vardı.</p>

  <p><br /></p>

  <p style="text-align: center;">* * *</p>

  <p><br /></p>

  <p>Karim, Walid’e karşı açılan davanın dosyasını okumuştu. Ailedeki herkes dosyayı eline almıştı ama sadece o içeriğini anlamıştı. Walid bir rehinciyi soymuş, 14.490 euro çalmış ve olay anında başka bir yerde olduğunu kanıtlamak için hızla eve koşmuştu. Rehinci polisi aramış ve suçlunun detaylı bir tarifini vermişti; iki soruşturma memuru için suçlunun Abou Fataris’lerden biri olması gerektiği aşikardı. Ancak kardeşler birbirlerine inanılmaz derecede benziyordu; bu durum onların daha önce sık sık paçayı kurtarmasına neden olmuştu. Yüzleştirmelerde hiçbir tanık onları birbirinden ayırt edemiyordu, güvenlik kameralarındaki görüntülerde bile güçlükle seçilebiliyorlardı.&nbsp;</p>

  <p>Bu kez polisler hızlıydı. Walid çaldığı parayı yolda saklamış, silahı da Spree Nehri’ne atmıştı. Polisler evi bastığında, koltukta oturmuş çay içiyordu. Üzerinde koyu yeşil bir tişört vardı, tişörtün üzerinde parlak sarı renkte şu yazı bulunuyordu: “FORCED TO WORK”. Walid bunun ne anlama geldiğini bilmiyordu ama hoşuna gidiyordu. Polisler Walid’i tutukladı. “Gecikmede tehlike hali” nedeniyle “ev aramasından kaynaklanan bir dağınıklık” yarattılar: Koltukları kestiler, çekmeceleri yerlere boşalttılar, dolapları devirdiler ve zula olabileceğinden şüphelendikleri için, süpürgelikleri bile söktüler. Hiçbir şey bulamadılar.&nbsp;</p>

  <p>Walid yine de tutuklu kaldı – rehinci tişörtünü açık şekilde tarif etmişti. İki polis memuru, nihayet bir Abou Fataris yakaladıklarına seviniyordu; onu en azından beş yıl için hapse atabileceklerdi.</p>

  <p><br /></p>

  <p style="text-align: center;">* * *</p>

  <p><br /></p>

  <p>Karim tanık sandalyesinde oturuyor ve yargıç kürsüsüne bakıyordu. Sadece Walid’in olayın gerçekleştiği sırada yanında olduğunu iddia etse, salondaki kimsenin onun söylediklerinin tek kelimesine bile inanmayacağını biliyordu. Sonuçta, o da Abou Fataris’lerden biriydi, savcının mükerrer suçlu olarak tanımladığı bir ailedendi. Oradaki herkes Karim’in yalan söylemesini bekliyordu. Bu işe yaramazdı; Walid uzun yıllar hapiste kalırdı.&nbsp;</p>

  <p>Karim, bir kölenin oğlu olan Archilochus’un cümlesini düşündü: “Tilki pek çok şey bilir, ama kirpi tek bir şeyi.” Bu Karim’in hayat prensibiydi. Yargıçlar ve savcılar tilkiyse eğer, Karim de kirpiydi ve sanatını iyi öğrenmişti.&nbsp;</p>

  <p>“Sayın yargıç...” dedi ve hıçkırarak ağladı. Bunun kimseyi etkilemeyeceğini biliyordu ama oradakilerin dikkatini biraz arttırmaya yarardı. Karim, aptal ama inanılır görünmek için elinden gelen çabayı harcadı. “Sayın yargıç, bizim Walid bütün akşam evdeydi.” Kısa bir duraklamanın etki etmesini bekledi. Göz ucuyla, savcının kayıt tuttuğunu gördü; savcı böylece Karim’e yalan beyandan dava açacaktı.&nbsp;</p>

  <p>“Öyle mi, demek bütün akşam evdeydi...” dedi duruşma yargıcı ve öne eğildi. “Ama mağdur Walid’i kesin teşhis etti.”&nbsp;</p>

  <p>Savcı başını salladı, savunma avukatı dosyalarına gömüldü.&nbsp;</p>

  <p>Karim dosyadan, yüzleştirmenin fotoğraflarını biliyordu. Tıpkı polis memurları gibi görünen dört polis memuru; sarışın ince bıyık, bel çantası, spor ayakkabılar. Ve yanlarında Walid; onlardan bir kafa daha uzun ve iki kat daha enli, esmer ten, sarı yazılı yeşil bir tişört. Soygun sırasında orada bulunmamış, doksan yaşında yarı kör bir kadın bile Walid’i “kesin teşhis edebilirdi.”&nbsp;</p>

  <p>Karim tekrar hıçkırarak ağladı ve burnunu ceketinin koluna sildi. Koluna bayağı bir miktar sümük bulaştı. Kolundaki ize baktı ve şöyle söyledi: “Hayır, sayın yargıç, bizim Walid değildi. Lütfen inanın bana.”&nbsp;</p>

  <p>“Eğer burada tanıklık yapacaksanız, gerçeği söylemek zorunda olduğunuz konusunda sizi tekrar uyarırım.”&nbsp;</p>

  <p>“Söylüyorum ya.”&nbsp;</p>

  <p>“Büyük cezalar alabilirsiniz, hapse girebilirsiniz” dedi yargıç. Uyarırken, Karim’in seviyesine inmeye çabalıyordu. Sonra iğneleyerek şöyle dedi: “Walid değilse kimdi peki?” Yargıç salona baktı, savcı gülümsedi.&nbsp;</p>

  <p>“Evet, kimdi?” diye tekrarladı savcı. Duruşma yargıcından ters bir bakış yedi; bu, onun değil, yargıcın sorgulamasıydı.&nbsp;</p>

  <p>Karim mümkün olduğu kadar uzun süre duraksadı. İçinden beşe kadar saydı. Sonra konuştu:&nbsp;</p>

  <p>“İmad.”&nbsp;</p>

  <p>“Ne? İmad derken ne demek istiyorsunuz?”&nbsp;</p>

  <p>“Bizim İmad’dı, Walid değil.&nbsp;</p>

  <p>“Bu İmad da kim?”&nbsp;</p>

  <p>“İmad diğer abim benim” dedi Karim.&nbsp;</p>

  <p>Duruşma yargıcı Karim’e şaşkınlıkla baktı, savunma avukatı bile birden ayıldı. “Abou Fataris’lerden biri kuralı bozup kendi ailesinden birini mi suçluyor yani?” diye düşündü herkes.&nbsp;</p>

  <p>“Ama İmad gitti, polisler gelmeden” diye ekledi Karim. “Öyle mi? Gitti demek.” Duruşma yargıcı sinirlenmeye başlamıştı. “Saçma sapan laflar” diye düşündü. “Ama bana bunu verdi” dedi Karim. Sadece tanıklığının yeterli olmayacağını biliyordu. Duruşmadan daha aylar öncesinden banka hesaplarından farklı miktarlar çekmeye başlamıştı. Şimdi bu para, Walid’in çaldığı banknot miktarlarına uygun olarak kahverengi bir zarfın içindeydi.&nbsp;<span style="text-indent: 1em;">Karim zarfı duruşma yargıcına verdi.&nbsp;</span></p>

  <p><span style="text-indent: 1em;">“Ne var bunun içinde?” diye sordu yargıç.&nbsp;</span></p>

  <p><span style="text-indent: 1em;">“Bilmiyorum ki” dedi Karim.&nbsp;</span></p>

  <p><span style="text-indent: 1em;">Yargıç zarfı yırtıp açtı ve içinden parayı çıkardı. Parmak izlerine hiç dikkat etmedi, ama inceleseler de nasılsa zarfın üzerinde hiç parmak izi bulamazlardı. Yargıç yavaş yavaş ve yüksek sesle parayı saydı: “Burada 14.490 euro var. Ve İmad size bunu 14 Nisan akşamı verdi, öyle mi?”&nbsp;</span></p>

  <p><span style="text-indent: 1em;">“Evet. Sayın yargıç, öyle.”&nbsp;</span></p>

  <p><span style="text-indent: 1em;">Duruşma yargıcı düşündü. Sonra, Karim’in yalanını yakalamasını sağlayacağını düşündüğü soruyu yöneltti ona. Biraz alaycı bir tonlamayla sordu: “Zarfı size verdiğinde, İmad’ın üzerinde nasıl bir kıyafet vardı, hatırlıyor musunuz?”&nbsp;</span></p>

  <p><span style="text-indent: 1em;">“Şey. Bi dakka.”&nbsp;</span></p>

  <p><span style="text-indent: 1em;">Kürsüde bir rahatlama yaşandı. Duruşma yargıcı arkasına yaslandı.&nbsp;</span></p>

  <p><span style="text-indent: 1em;">“Şimdi yavaş ol, bir ara ver, ara vermeye zorla kendini” diye düşündü Karim. Ve şöyle dedi: “Kot, siyah deri ceket, tişört.”&nbsp;</span></p>

  <p><span style="text-indent: 1em;">“Nasıl bir tişört?”&nbsp;</span></p>

  <p><span style="text-indent: 1em;">“Ah, hatırlamıyorum ki” dedi Karim.&nbsp;</span></p>

  <p><span style="text-indent: 1em;">Yargıç, mahkeme sonrası hükmü yazdıracağı zabıt katibine hoşnut bir bakış attı. Diğer iki yargıç başlarıyla onayladılar.&nbsp;</span></p>

  <p><span style="text-indent: 1em;">“Ya...” Karim başını kaşıdı. “Ya, yok, hatırladım şimdi. Hepimizin bizim amcadan şu tişörtleri vardı. Çok ucuza almış, bize hediye vermişti. Böyle bi şey yazıyor önünde, İngilizce bi şey, çalışmak lazım mı, öyle bi şey. Çok komik işte.”&nbsp;</span></p>

  <p><span style="text-indent: 1em;">“Ağabeyiniz Walid’in bu fotoğrafta üzerinde bulunan tişörtten mi bahsediyorsunuz?” Yargıç, Walid’e dosyadaki fotoğrafı gösterdi.&nbsp;</span></p>

  <p><span style="text-indent: 1em;">“Evet, evet, yargıç bey. Bu. İşte bu. Bundan bizde çok var. Benim üstümde de var şimdi. Ama bu fotoğraftaki İmad değil ki, Walid.”</span></p>

  <p><span style="text-indent: 1em;">“Evet, bunu ben de biliyorum” dedi yargıç.&nbsp;</span></p>

  <p><span style="text-indent: 1em;">“Bize gösterir misiniz?” dedi savcı.&nbsp;</span></p>

  <p><span style="text-indent: 1em;">“Sonunda” diye düşündü Karim ve şöyle söyledi: “Nasıl göstereyim? Onlar evde ya.”&nbsp;</span></p>

  <p><span style="text-indent: 1em;">“Hayır, üzerinizdeki tişörtü demek istiyorum.”&nbsp;</span></p>

  <p><span style="text-indent: 1em;">“Hakikaten mi?” diye sordu Karim.&nbsp;</span></p>

  <p><span style="text-indent: 1em;">“Evet, evet, hadi” dedi duruşma yargıcı.&nbsp;</span></p>

  <p><span style="text-indent: 1em;">Savcı da ciddi bir ifadeyle başıyla onayladığında, Karim omuzlarını silkti. Mümkün olduğu kadar kayıtsız görünerek, deri ceketinin fermuarını açtı. Üzerinde, Walid’in dosyadaki fotoğrafta giydiği tişörtün aynısından vardı. Karim geçen hafta, Kreuzberg’deki sayısız fotokopi dükkanından birinde, bu tişörtlerden yirmi tane yaptırmış, bütün ağabeylerine dağıtmış ve –evin tekrar aranması olasılığını düşünerek– on tanesini de ağabeyleri ve annesiyle yaşadığı eve bırakmıştı.&nbsp;</span></p>

  <p><span style="text-indent: 1em;">Duruşmaya ara verildi ve Karim’e mahkeme salonundan çıkması söylendi. Ara verilmeden önce, yargıcın savcıya, ellerinde sadece yüzleştirmenin kaldığını, başka delilin olmadığını söylediğini duydu Karim. “İlk raunt iyi geçti” diye düşündü.&nbsp;</span></p>

  <p><span style="text-indent: 1em;">Karim tekrar içeri çağrıldığında, sabıkası olup olmadığı soruldu. Karim “hayır” cevabını verdi. Savcı sicil dosyasının fotokopisini getirtmişti; dosya Karim’in ifadesini doğruluyordu.&nbsp;</span></p>

  <p><span style="text-indent: 1em;">“Bay Abou Fataris” dedi savcı, “ifadenizle İmad’ı suçladığınızın farkındasınız, değil mi?”&nbsp;</span></p>

  <p><span style="text-indent: 1em;">Karim evet anlamında başını salladı. Utanç içindeymiş gibi görünerek, gözlerini ayakkabılarına dikti.&nbsp;</span></p>

  <p><span style="text-indent: 1em;">“Neden yapıyorsunuz bunu?”&nbsp;</span></p>

  <p><span style="text-indent: 1em;">“Yani” dedi Karim. Biraz kekeliyordu da. “Walid de benim abim. Ben en küçüğüm, onlar hep diyorlar ki, ben eblehmişim falan. Ama Walid de İmad da benim abim işte. Anlıyor musunuz? Ve şimdi başka bir abimse, bizim İmad yüzünden bizim Walid hapse giremez ki. Başka biri olsaydı, yani aileden falan olmasaydı, en iyisiydi ama... fakat o da abim. Bizim İmad yani.”&nbsp;</span></p>

  <p><span style="text-indent: 1em;">Ve Karim son darbeyi indirmek için girişti.&nbsp;</span></p>

  <p><span style="text-indent: 1em;">“Yargıç bey” dedi, “Walid değildi hakikaten. Ama o doğru, Walid ile İmad birbirlerine acayip benzerler. Bakın.” Kir içindeki cüzdanından kırış kırış bir aile fotoğrafı çıkardı. Fotoğrafta dokuz kardeş de vardı. Karim fotoğrafı yargıcın burnunun dibine kadar yaklaştırdı. Yargıç Karim’in elinden fotoğrafı alıp sinirle kürsünün üzerine koydu.&nbsp;</span></p>

  <p><span style="text-indent: 1em;">“Orda, ilk başta oturan benim. İkinci, sayın yargıç, bizim Walid, üçüncü bizim Faruk, dördüncü İmad, beşinci bizim...”&nbsp;</span></p>

  <p><span style="text-indent: 1em;">“Bu fotoğraf bizde kalabilir mi?” diye sordu davaya tayin edilmiş olan savunma avukatı. Dostane tavırlı, yaşlıca bir adamdı ve dava ona birden hiç de ümitsiz görünmemeye başlamıştı.&nbsp;</span></p>

  <p><span style="text-indent: 1em;">“Ama sonra bana tekrar geri verirseniz olur, bende başka yok çünkü. Biz bunu Lübnan’daki Halime teyzemiz için çektirdik de. Altı ay önce, böyle bütün kardeşler yan yana, anlıyor musunuz?” Karim, anlıyorlar mı diye, mahkeme salonundakilerin yüzlerine baktı. “Teyzemiz bizim hepimizi bir kere hep beraber görsün diye. Sonra fotoğrafı yollamadık ama, Faruk dedi ki, orda çok salak çıkmış...” Karim tekrar fotoğrafa baktı. “Hakikaten salak çıkmış, Faruk. Aslında böyle...”&nbsp;</span></p>

  <p><span style="text-indent: 1em;">Duruşma yargıcı eliyle işaret etti. “Yerinize dönün.”&nbsp;</span></p>

  <p><span style="text-indent: 1em;">Karim tanık sandalyesine geçti ve tekrar anlatmaya başladı: “Şimdi tekrar, bu ilki benim, ikinci bizim Walid, üçüncü bizim Faruk, dördüncü...”&nbsp;</span></p>

  <p><span style="text-indent: 1em;">“Teşekkür ederiz” dedi yargıç sinirle. “Anladık.”&nbsp;</span></p>

  <p><span style="text-indent: 1em;">“Yani herkes karıştırıyor onları, okulda öğretmenler de karıştırırdı. Bir keresinde, bir biyoloji sınavında, Walid biyolojide çok kötü diye...” diye devam etti Karim, yargıcın sözlerinden hiç etkilenmeden.&nbsp;</span></p>

  <p><span style="text-indent: 1em;">“Teşekkür ederiz” dedi yargıç sesini yükselterek.&nbsp;</span></p>

  <p><span style="text-indent: 1em;">“Yok, bu biyoloji sınavını anlatayım ben bi...”&nbsp;</span></p>

  <p><span style="text-indent: 1em;">“Hayır” dedi yargıç.&nbsp;</span></p>

  <p><span style="text-indent: 1em;">Karim’in şahit olarak dinlenmesine son verildi, Karim mahkeme salonundan çıktı.&nbsp;</span></p>

  <p><span style="text-indent: 1em;">Soyulan rehinci izleyicilerin arasında oturuyordu. Mahkeme onu dinlemişti, ama rehinci kararı duymak istiyordu. Ne de olsa mağdur olan oydu. Tekrar yargıç kürsüsüne çağrıldı, aile fotoğrafı önüne kondu. Rehinci sözkonusu olanın “iki numara” olduğunu anlamıştı, onu tanıdığını söylemesi gerekiyordu. Sonradan biraz fazla acele ettiğini düşünecek olsa da – suçlunun “elbette fotoğraftaki ikinci adam” olduğunu söyledi. Hiç şüphesi olmadığını, suçlunun o olduğunu, evet kesinkes “iki numara” olduğunu ifade etti. Salondakiler biraz rahatladı.&nbsp;</span></p>

  <p><span style="text-indent: 1em;">Bu sırada Karim, kapının önünde, yargıçların konuyu çözmek için ne kadar zamana ihtiyaçları olduğunu düşünüyordu. Duruşma yargıcı hemen rehinciye tekrar sormaya karar verecekti. Karim tam dört dakika bekledi ve –çağrılmadan– tekrar salona girdi. Rehinci yargıç kürsüsünün önünde aile fotoğrafına bakıyordu. Her şey Karim’in planladığı gibiydi. Ve Karim yüksek sesle anlatmaya başladı, bir şey anlatmayı unuttuğunu, onu bir kere daha dinlemeleri gerektiğini, lütfen, kısacık, çok önemli bir şey diyeceğini söyledi. Bu tür şeylerden hiç haz etmeyen duruşma yargıcı, “Ee, ne var başka?” dedi.&nbsp;</span></p>

  <p><span style="text-indent: 1em;">“Özür dilerim, ben bir hata yaptım, salak bir hata, sayın yargıç, çok aptalca.”&nbsp;</span></p>

  <p><span style="text-indent: 1em;">Bütün salonun dikkatini çekmeyi hemen başardı Karim. Herkes, onun İmad’a karşı suçlamasını şimdi geri çekmesini bekliyordu. Hep olan türden bir şeydi.&nbsp;</span></p>

  <p><span style="text-indent: 1em;">“Yani, bizim İmad, sayın yargıç, o resimde ikinci. Walid değil ikinci, o dördüncü. Özür dilerim, kafam çok karışık. Bütün o sorular falan. Özür dilerim.”&nbsp;</span></p>

  <p><span style="text-indent: 1em;">Duruşma yargıcı başını sallıyordu, soyulan adam kıpkırmızı kesilmişti, savunma avukatı sırıtıyordu. “İkinci, öyle mi?” dedi yargıç öfkeyle. “Demek ikinci...”&nbsp;</span></p>

  <p><span style="text-indent: 1em;">“Evet, evet, ikinci. Teyzemize resmin arkasına yazdık, biliyor musunuz, kim kimdir, bilsin diye, çünkü teyzem hepimizi tanımıyor ki. Hepimizi bir görmek istiyordu ama Almanya’ya gelemiyor, çünkü vize falan var ya. Ama biz çok kardeşiz. Sayın yargıç, resmi bir çevirin bakın, Görüyor musunuz? Bütün isimler yazıyor sırayla, öbür tarafta, yani resimde olduğu sırayla yani. Bu resmi ben ne zaman geri alırım sizden şimdi?”</span></p>

  <p><span style="text-indent: 1em;"><br /></span></p>

  <p style="text-align: center;">* * *</p>

  <p><br /></p>

  <p>Dosyalardan İmad’ın fotoğrafı getirtilip “keşif” yapıldıktan sonra, mahkeme Walid’i beraat ettirmek zorunda kaldı.&nbsp;</p>

  <p>İmad tutuklandı. Ama –elbette Karim’in bildiği üzere– pasaportundaki giriş çıkış mühürleri yardımıyla, olay zamanında Lübnan’da olduğunu kanıtlayabiliyordu. İki gün sonra serbest bırakıldı.&nbsp;</p>

  <p>Savcılık sonunda Karim’e karşı yeminsiz şahitlikte yanlış beyan ve İmad’a karşı yanlış suçlama nedeniyle soruşturma başlattı. Karim bana hikayeyi anlattı; artık hiçbir şey söylememesine karar verdik. Ağabeyleri de, yakın akraba olarak, tanıklıktan çekilme haklarını kullandılar. Savcılığın ellerindeki deliller tükendi. Sonunda Karim’e karşı güçlü bir şüpheden öte bir şey yoktu. Karim her şeyi doğru öngörmüştü, suçlanamazdı. Birçok başka ihtimal vardı; örneğin, Walid İmad’a parayı vermiş olabilirdi, ya da diğer kardeşlerden biri İmad’ın pasaportuyla Lübnan’a gidip gelmiş olabilirdi – kardeşler birbirine çok benziyordu ne de olsa.&nbsp;</p>

  <p>Elbette ağabeyleri yine Karim’in ensesine birer şaplak indirdiler. Karim’in Walid’i kurtardığını ve yargıyı yendiğini anlamamışlardı.&nbsp;</p>

  <p>Karim sustu. Kirpi ile tilkileri düşündü.</p>

  <p><br /></p>
</body>
</html>
