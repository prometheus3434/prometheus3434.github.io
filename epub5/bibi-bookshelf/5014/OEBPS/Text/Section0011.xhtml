<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2><b>Aşk</b><br /></h2>

  <p>Genç kadın uyukluyordu, başını adamın bacağına yaslamıştı. Sıcak bir yaz öğleden sonrasıydı, pencereler açıktı, genç kadın kendini iyi hissediyordu. İki yıldır tanışıyorlardı, ikisi de Bonn’da işletme okuyordu, aynı derslere giriyorlardı. Genç kadın, adamın onu sevdiğini biliyordu.&nbsp;</p>

  <p>Patrik genç kadının sırtını okşadı. Okuduğu kitaptan sıkılmıştı, Hesse sevmezdi ve o şiirleri yüksek sesle sadece genç kadın istediği için okuyordu. Genç kadının çıplak tenine, omurgasına ve kürek kemiklerine baktı, parmağıyla üzerinden geçti. Komodinin üzerinde bir İsviçre çakısı duruyordu; Patrik, genç kadının yediği elmayı bununla soymuştu. Genç kadın, gözleri yarı kapalı, Patrik’in penisinin sertleştiğini gördü. İçinden gülümsemek geldi; daha az evvel sevişmişlerdi. Patrik çakıyı açtı. Genç kadın başını Patrik’in penisine doğru kaldırdı. Sonra sırtındaki kesiğin acısını duydu. Çığlık attı, Patrik’in eline vurdu ve yataktan fırladı. Çakı parkenin üzerine düştü, genç kadın sırtından aşağıya doğru akan kanı hissetti. Patrik ona şaşkın gözlerle baktı, o Patrik’in yüzüne bir tokat attı, sandalyedeki kıyafetlerini alıp banyoya koştu. Patrik’in öğrenci evi eski bir binanın zemin katındaydı. Genç kadın kıyafetlerini alelacele üzerine geçirdi, pencereden tırmanarak çıktı ve koşarak kaçtı.&nbsp;</p>

  <p>Dört hafta sonra polis, Patrik’in ifade vermesi için çağrı kağıdını adresine yolladı. Çoğu üniversite öğrencisi gibi ikametgahını değiştirmediği için, çağrı kağıdı Bonn’daki adresine değil, Berlin’deki anne babasının posta kutusuna gitti. Annesi, bunun bir trafik cezası olduğunu düşünerek zarfı açtı. Akşam saatlerinde, önce anne ve baba arasında, neyi yanlış yaptıklarına dair uzun bir tartışma yaşandı, sonra babası Patrik’i telefonla aradı. Ertesi gün annesi sekreterimden randevu aldı ve bir hafta sonra aile avukatlık büromda oturuyordu.&nbsp;</p>

  <p>Doğru düzgün insanlardı. Baba şantiye şefiydi, kolları ve bacakları kısa, tıknaz bir adamdı, çenesi yok gibiydi. Anne, kırkların sonlarında, bir zamanlar sekreterlik yapmış, sert ve enerji dolu bir kadındı. Patrik anne babasına benzemiyordu. İnce elleri ve koyu renk gözleriyle olağanüstü yakışıklı bir oğlandı. Olayın nasıl geliştiğini anlattı. Nicole ile iki yıldır birlikte olduklarını, hiç kavga etmediklerini söyledi.&nbsp;<span style="text-indent: 1em;">Annesi, Patrik’in iki cümlesinden birine mutlaka müdahale ediyordu. Sonra, annesi, olanların elbette bir kazadan ibaret olduğunu söyledi. Patrik, üzgün olduğunu, Nicole’ü sevdiğini, ondan özür dilemek istediğini ama ona artık ulaşamadığını ifade etti.&nbsp;</span></p>

  <p><span style="text-indent: 1em;">Annesi sesini biraz yükseltti: “Böylesi daha iyi zaten. Onu bir daha görmeni istemiyorum. Ayrıca, gelecek yıl nasılsa St. Gallen’deki üniversiteye gideceksin.” Baba pek konuşmadı. Görüşmenin sonunda, Patrik’i kötü şeyler bekliyor mu, diye sordu.&nbsp;</span></p>

  <p><span style="text-indent: 1em;">Küçük bir dava olduğunu, çabuk halledileceğini düşündüm. Hadise polis tarafından savcılığa çoktan yollanmıştı. Davaya bakan başsavcı hanımla telefonda görüştüm. Oldukça geniş bir görev alanı vardı: hane içi şiddet. Her yıl, kökeni çoğunlukla alkol, kıskançlık ve çocuklar konusunda tartışmalara dayanan binlerce olay. Başsavcı hanım, dosyayı mümkün olduğunca çabuk görebileceğime dair söz verdi.&nbsp;</span></p>

  <p><span style="text-indent: 1em;">İki gün sonra, kırk sayfalık dosya bilgisayarımdaydı. Fotoğraflardan birinde, kızın sırtında on beş santimetre uzunluğunda bir kesik görülüyordu. Yaranın kenarları düzdü, sorunsuz iyileşecekti, iz kalmayacaktı. Ama bu kesiğin bir kaza olmadığından emindim. Düşen bir bıçaktan meydana gelen yaralar başka türlüdür.&nbsp;</span></p>

  <p><span style="text-indent: 1em;">Aileden ikinci bir görüşme rica ettim ve durum fazla acil olmadığı için randevuyu üç hafta sonrasına verdim.&nbsp;</span></p>

  <p><span style="text-indent: 1em;">Beş gün sonra, perşembe akşamı, büromu kapatıp merdiven boşluğundaki ışığı açtığımda Patrik basamaklarda oturuyordu. İçeri gelmesini söyledim ama başını salladı. Gözlerinin feri gitmişti, elinde yanmayan bir sigara tutuyordu. Büroma dönüp bir kültablası aldım ve Patrik’e ateş uzattım. Sonra yanına oturdum. Merdiven boşluğunun ışığı sönerken zaman ayarlı otomatiğin sesi duyuldu, biz karanlıkta oturup sigara içtik.&nbsp;</span></p>

  <p><span style="text-indent: 1em;">“Patrik, sizin için ne yapabilirim?” diye sordum bir süre sonra.&nbsp;</span></p>

  <p><span style="text-indent: 1em;">“Zor” dedi Patrik.&nbsp;</span></p>

  <p><span style="text-indent: 1em;">“Her zaman zordur” dedim ve beklemeye koyuldum.&nbsp;</span></p>

  <p><span style="text-indent: 1em;">“Daha önce kimseye anlatmadım.”&nbsp;</span></p>

  <p><span style="text-indent: 1em;">“Acele etmeyin, burası gayet rahat.” Orası soğuk ve rahatsızdı.&nbsp;</span></p>

  <p><span style="text-indent: 1em;">“Nicole’ü, daha önce hiç kimseyi sevmediğim kadar seviyorum. O artık beni aramıyor. Her şeyi denedim. Ona bir mektup da yazdım, ama cevap yazmadı. Cep telefonu kapalı. En yakın kız arkadaşı, aradığımda telefonu yüzüme kapattı.”&nbsp;</span></p>

  <p><span style="text-indent: 1em;">“Olur böyle şeyler.”&nbsp;</span></p>

  <p><span style="text-indent: 1em;">“Ne yapmam lazım?”&nbsp;</span></p>

  <p><span style="text-indent: 1em;">“Davanız içinden çıkılamaz bir sorun değil, hapse girmezsiniz. Dosyanızı okudum...”&nbsp;</span></p>

  <p><span style="text-indent: 1em;">“Öyle mi?”&nbsp;</span></p>

  <p><span style="text-indent: 1em;">“Açıkça söylemek gerekirse, anlattığınız hikaye doğru değil. Kaza değildi.”&nbsp;</span></p>

  <p><span style="text-indent: 1em;">Patrik durakladı. Bir sigara daha yaktı. “Evet, haklısınız” dedi. “Kaza değildi. Gerçekten neler olduğunu size anlatabilir miyim, bilmiyorum.”&nbsp;</span></p>

  <p><span style="text-indent: 1em;">“Avukatlar meslek sırlarını saklamak zorundadır” dedim. “Bana anlattığınız her şey aramızda kalır. Bu konuda konuşup konuşmayacağıma ya da kiminle konuşabileceğime sadece siz karar verebilirsiniz. Anne ve babanız da bu konuşmadan haberdar olmaz.”&nbsp;</span></p>

  <p><span style="text-indent: 1em;">“Bu polis için de geçerli mi?”&nbsp;</span></p>

  <p><span style="text-indent: 1em;">“Özellikle polis ve ceza soruşturması ve yargılaması yapan diğer makamlar için geçerli. Susmakla yükümlüyüm, yoksa suç işlemiş olurum.”&nbsp;</span></p>

  <p><span style="text-indent: 1em;">“Yine de anlatamam” dedi Patrik.&nbsp;</span></p>

  <p><span style="text-indent: 1em;">Birden aklıma bir fikir geldi: “Avukatlık büromda, beş yaşında bir kızı olan bir meslektaşım çalışıyor. Geçenlerde bu çocuk başka bir çocuğa bir şeyler anlatıyordu. İkisi de yere oturmuştu. Bu çocuk çok sevimli bir kız, konuştukça konuşuyor ve bu sırada sürekli arkadaşına doğru kayıyordu. Kendisini anlattığı hikayenin heyecanına o kadar kaptırmıştı ki, çok geçmeden neredeyse diğer kızın üzerine oturuyordu. Aralıksız anlatıyordu ve sonunda dayanamadı: Arkadaşına sarıldı, mutluluk ve coşkudan onun boynunu ısırdı.”&nbsp;</span></p>

  <p><span style="text-indent: 1em;">Patrik’in içinde bir şeylerin harekete geçtiğini hissettim. Kendisiyle savaşıyordu. Sonunda sessizliğini bozdu: “Onu yemek istedim.”&nbsp;</span></p>

  <p><span style="text-indent: 1em;">“Sevgilinizi mi?”&nbsp;</span></p>

  <p><span style="text-indent: 1em;">“Evet.”&nbsp;</span></p>

  <p><span style="text-indent: 1em;">“Bunu neden yapmak istediniz?”&nbsp;</span></p>

  <p><span style="text-indent: 1em;">“Onu tanımıyorsunuz, sırtını bir görmeniz lazım. Kürek kemikleri çıkıktır, teni diri ve beyazdır. Benim cildim gözeneklerle dolu, neredeyse delik deşik, ama onunki sıkı ve pürüzsüz. Üzerinde minicik sarı tüyler var.”&nbsp;</span></p>

  <p><span style="text-indent: 1em;">Dosyadaki fotoğrafı hatırlamaya çalıştım. “Bu isteği ilk defa mı hissettiniz?” diye sordum.&nbsp;</span></p>

  <p><span style="text-indent: 1em;">“Evet. Daha önce sadece bir kere oldu ama bu kadar güçlü değildi. Tayland’da tatilde, kumsalda yatarken. O zaman birazcık fazla sert ısırmıştım onu.”&nbsp;</span></p>

  <p><span style="text-indent: 1em;">“Bu kez ne yapmak istediniz?”&nbsp;</span></p>

  <p><span style="text-indent: 1em;">“Bilmiyorum. Etinden bir parça kesip çıkarmak istedim galiba.”&nbsp;</span></p>

  <p><span style="text-indent: 1em;">“Daha önce birini yemek istediğiniz oldu mu hiç?”&nbsp;</span></p>

  <p><span style="text-indent: 1em;">“Hayır, tabii ki olmadı. Sadece onunla oldu.” Patrik sigarasından bir nefes aldı. “Ben deli miyim? Hannibal Lecter gibi biri değilim ki. Değilim, değil mi?” Patrik kendinden korkuyordu.&nbsp;</span></p>

  <p><span style="text-indent: 1em;">“Hayır, değilsiniz. Ben doktor değilim, ama kendinizi kız arkadaşınıza olan aşkınıza fazla kaptırdığınıza inanıyorum. Bunu siz de biliyorsunuz Patrik, hatta kendi ağzınızla söylüyorsunuz bile. Çok hasta olduğunuzu düşünüyorum. Yardım almalısınız. Ve bunu acilen yapmalısınız.”&nbsp;</span></p>

  <p><span style="text-indent: 1em;">Kanibalizmin farklı türleri vardır. İnsanlar, açlıktan, dini sebeplerden ya da genellikle cinsellik kökenli ağır kişilik bozukluklarından dolayı insan eti yer. Patrik, Hannibal Lecter karakterini Hollywood yarattı zannediyordu, ama o insanlık tarihi kadar eski. Avusturya’nın Steiermark eyaletinde, 18. yüzyılda, Paul Reisinger altı “bakir genç kızın atan kalbini” yedi; dokuz tane yemeyi başarırsa, kendini görünmez kılacağına inanıyordu. Peter Kürten kurbanlarının kanını içerdi. 70’li yıllarda Joachim Kroll, öldürdüğü en az sekiz kişiyi, 1948’te Bernhard Oehme ise kendi kız kardeşini yedi.&nbsp;</span></p>

  <p><span style="text-indent: 1em;">Hukuk tarihinde, insanın aklının almadığı birçok örnek vardır. Karl Denke, 1924’te tutuklandığında, mutfağında bilumum insan parçaları bulundu: Sirkeye yatırılmış et parçaları, kemik dolu bir kova, eritilmiş yağla dolu tencereler ve içinde yüzlerce insan dişi bulunan bir çuval. Denke’nin üzerinde insan derisinden dikilmiş bir pantolon askısı vardı; askının üzerinde meme uçları görülüyordu. Karl Denke’nin kurbanlarının sayısı bugüne kadar hâlâ bilinmiyor.&nbsp;</span></p>

  <p><span style="text-indent: 1em;">“Patrik, hiç İssei Sagawa adında bir Japon’u duydunuz mu?”&nbsp;</span></p>

  <p><span style="text-indent: 1em;">“Hayır, kim o?”&nbsp;</span></p>

  <p><span style="text-indent: 1em;">“Sagawa şimdilerde Tokyo’da restoran eleştirmenliği yapıyor.”&nbsp;</span></p>

  <p><span style="text-indent: 1em;">“Eee?”&nbsp;</span></p>

  <p><span style="text-indent: 1em;">“1981’de, Paris’te sevgilisini yedi. İfadesinde o kızı çok sevdiğini söyledi.”&nbsp;</span></p>

  <p><span style="text-indent: 1em;">“Bütününü mü yedi?”&nbsp;</span></p>

  <p><span style="text-indent: 1em;">“En azından bazı parçalarını.”&nbsp;</span></p>

  <p><span style="text-indent: 1em;">“Peki” Patrik’in sesi titriyordu, “nasıl bir şey olduğunu söyledi mi?”&nbsp;</span></p>

  <p><span style="text-indent: 1em;">“Tam hatırlayamıyorum. Sanırım, tadının ton balığına benzediğini söylemişti.”&nbsp;</span></p>

  <p><span style="text-indent: 1em;">“Ah...”&nbsp;</span></p>

  <p><span style="text-indent: 1em;">“Doktorlar o zamanlar ağır bir psikotik bozukluk teşhisi koydular.”&nbsp;</span></p>

  <p><span style="text-indent: 1em;">“Bende de bu mu var?”&nbsp;</span></p>

  <p><span style="text-indent: 1em;">“Tam olarak bilemem, ama bir doktora gitmenizi istiyorum.” Işığı açtım. “Lütfen bekleyin, size Psikiyatrik Acil Yardım’ın telefon numarasını getireyim. İsterseniz sizi arabayla oraya götürürüm.”&nbsp;</span></p>

  <p><span style="text-indent: 1em;">“Hayır” dedi Patrik. “Önce düşünmek istiyorum.”&nbsp;</span></p>

  <p><span style="text-indent: 1em;">“Sizi zorlayamam. Ama lütfen yarın sabah büroma gelin. Sizi aklı başında bir psikiyatra götürürüm. Anlaştık mı?”&nbsp;</span></p>

  <p><span style="text-indent: 1em;">Patrik tereddüt etti. Sonra geleceğini söyledi ve kalktık. “Size bir şey daha sorabilir miyim?” dedi Patrik, çok cılız bir sesle.&nbsp;</span></p>

  <p><span style="text-indent: 1em;">“Psikiyatra gitmezsem ne olur?”&nbsp;</span></p>

  <p><span style="text-indent: 1em;">“Korkarım durumunuz kötüleşir” dedim. Telefon numarasını almak ve kül tablasını içeriye bırakmak için büromun kapısını tekrar açtım. Merdiven boşluğuna döndüğümde, Patrik ortadan kaybolmuştu.&nbsp;</span></p>

  <p><span style="text-indent: 1em;">Patrik ertesi gün gelmedi. Bir hafta sonra, annesinden bir mektup ve çek aldım. Annesi benim vekaletimi azlediyordu; Patrik de imzaladığı için evrak geçerliydi. Patrik’i telefonla aradım ama benimle konuşmak istemedi. Sonunda ben de davadan çekildim.&nbsp;</span></p>

  <p><span style="text-indent: 1em;">İki yıl sonra Zürih’te bir konferansta konuşma yapıyordum. Konuşma aralarından birinde, St. Gallen’den yaşlıca bir savunma avukatı yanıma geldi. Patrik’ten bahsetti ve müvekkilim olup olmadığını sordu. Patrik’in böyle bir şey söylediğini ifade etti. Konunun ne olduğunu sordum. Meslektaşım olayı şöyle anlattı: “Patrik iki ay önce bir garson kızı öldürdü, sebebi hâlâ tamamen belirsiz.”</span></p>
</body>
</html>
