<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2><b>60 dakika</b><br /></h2>

  <p>Consuela’nın aklı torununun doğum günündeydi, ona bir oyun konsolu alacaktı. Saat yediden beri servisteydi. Oda hizmetçiliği zordu ama güvenceli bir işti, o güne dek yaptıklarının çoğundan daha iyiydi. Otel normal tarifenin biraz üzerinde bir ücret ödüyordu, şehrin en tanınmış oteliydi.&nbsp;</p>

  <p>Geriye bir tek oda 239’un temizliği kalmıştı. Consuela saati çalışma çizelgesine işledi. Gerçi oda başına ücret alıyordu ama otel idaresi bu listenin tutulmasını talep ediyordu. Ve Consuela, idarenin istediği her şeyi yapıyordu. Bu işi kaybetmemeliydi. Kağıdın üzerine yazdı: Saat 15:26.&nbsp;</p>

  <p>Consuela zilin düğmesine bastı. Kimse açmayınca, kapıyı eliyle çaldı ve tekrar bekledi. Sonra elektrikli kilidi açtı ve kapıyı bir karış araladı. Öğrendiği gibi, yüksek sesle seslendi: “Temizlik!” Yanıt gelmeyince, odaya girdi.&nbsp;</p>

  <p>Süit oda 35 metrekare ve sıcak kahverengi tonlarındaydı. Duvarlarda krem rengi kumaşlar geriliydi, parke zeminin üzerinde açık renkli bir halı vardı. Yatak dağınıktı, komodinin üzerinde açık bir şişe su duruyordu. Turuncu renkte iki şezlongun arasında çıplak bir kadın yatıyordu, Consuela onun sadece göğüslerini seçebiliyordu, başı görünmüyordu. Açık renk halının kenarındaki kan, yünlü dokunun içine sızmış, orada kırmızı zikzaklı bir desen oluşturmuştu. Consuela nefesini tuttu, kalbi deli gibi çarpıyordu, dikkatlice iki adım geriledi. Kadının yüzünü görmeliydi. Sonra da çığlık attı. Önünde, kemiklerden, saçlardan ve gözlerden vıcık vıcık kanlı bir yığın vardı, beyazımsı beyin dokusunun bir kısmı yarılan kafatasından koyu renk parkenin üzerine sıçramıştı ve Consuela’nın her gün tozunu aldığı, ağır demir lamba, kan içinde, kadının yüzünün ortasında duruyordu.</p>

  <p><br /></p>

  <p style="text-align: center;">* * *</p>

  <p style="text-align: center;"><br /></p>

  <p>Abbas rahatlamıştı. Artık her şeyi itiraf etmişti. Stefanie, küçük dairesinde, yanında oturmuş ağlıyordu.&nbsp;</p>

  <p>Şatilla’da, Beyrut’taki Filistin mülteci kampında büyümüştü Abbas. Oyun alanları, sac kapılı barakalar ile kurşun delikleriyle dolu beş katlı binalar ve çok eski Avrupa arabaları arasındaydı. Çocuklar, üzerlerinde Batı dillerinde yazılar olan eşofmanlar ve tişörtler giyerdi, beş yaşındaki kız çocukları sıcağa rağmen başlarını örterdi ve ince kağıda sarılı sıcak ekmek olurdu. Abbas, büyük katliamdan dört yıl sonra doğmuştu. O zamanlar Hıristiyan-Lübnanlı milisler yüzlerce insanı sakat bırakmış ve öldürmüştü; kadınlara tecavüz edilmiş, çocuklar bile kurşuna dizilmişti. Kurbanların sayısını sonra kimse hesaplayamadı, ama korku bir daha kaybolmadı. Abbas, bazen sokağındaki balçıklı zemine uzanırdı. Evlerin arasında gerili olan ve gökyüzünü kesen, karmakarışık elek-trik ve telefon kablolarını saymaya çalışırdı.&nbsp;</p>

  <p>Anne babası, yasadışı yollardan göçmen taşıyan kaçakçılara çok para vermişti, Abbas’ın Almanya’da bir geleceği olmalıydı. O zamanlar 17 yaşındaydı. Elbette Almanya ona sığınma hakkı tanımadı, resmi makamlar da çalışma izni vermedi. Devlet yardımıyla yaşıyordu, diğer bütün seçenekler ona yasaklanmıştı. Abbas sinemaya, McDonald’s’a gidemiyordu, ne bir playstation’ı ne de cep telefonu vardı. Almancayı sokakta öğrendi. Yakışıklıydı, ama sevgilisi yoktu, kızları bir yemeğe bile götürecek durumda değildi. Abbas’ın kendisinden başka kimsesi yoktu. Boş boş oturdu, on iki ay boyunca güvercinlere taş attı, mülteci yurdunda televizyon seyretti ve Kurfürstendamm’da vitrinlerin önünde dolaştı. Can sıkıntısından patlıyordu.&nbsp;</p>

  <p>Günlerden bir gün ufak tefek hırsızlıklara başladı. Yakalandı ve gençlik mahkemesi yargıcının üçüncü ihtarından sonra ilk hapis cezasını aldı. Harika bir zamandı. Hapishanede birçok yeni arkadaş edindi; serbest bırakıldığında birçok şeyi anlamıştı. Onun gibiler için –ki hapishanedekilerin çoğu onun gibiydi– sadece uyuşturucu ticareti olduğunu söylemişlerdi.&nbsp;</p>

  <p>Çok basitti. Artık kendisi sokaklara çıkmayan bir torbacı, Abbas’ı işe aldı. Abbas’ın yeri metro istasyonuydu, durduğu yeri iki kişiyle bölüşüyordu. Önceleri sadece zula, yani uyuşturucu için canlı bir kasaydı. Paketleri ağzında tutuyordu. Diğeri pazarlık yapıyor, üçüncü ise parayı alıyordu. Buna iş diyorlardı.&nbsp;</p>

  <p>Bağımlılar “kahverengi” ya da “beyaz” istiyor, uyuşturucuyu çaldıkları, dilendikleri ya da fuhuşla kazandıkları 10 ve 20 euro’luk banknotlarla ödüyorlardı. Alışveriş çabuk olup bitiyordu. Bazen kadınlar torbacılara bedenlerini teklif ediyorlardı. Hâlâ güzel olan bir kız çıkarsa, Abbas onu alıp götürüyordu. İlk başlarda kızlar ilgisini çekiyordu, çünkü istediği her şeyi yapıyorlardı. Ama sonra, onların gözlerindeki açgözlülük rahatsız etmeye başladı Abbas’ı; kızlar onu değil, cebindeki uyuşturucuyu istiyorlardı.&nbsp;</p>

  <p>Polis geldiğinde, Abbas’a koşmak düşüyordu. Polisleri nasıl tanıyabileceğini çabuk öğrenmişti, sivilken de “üniforma” giyiyorlardı: spor ayakkabılar, bel çantası ve bele kadar ceketler. Hepsinin saçları sanki aynı kesilmişti. Ve Abbas bir yandan koşuyor bir yandan da yutuyordu. Selofanlı paketleri yakalanmadan yutmayı başarırsa, ispatlaması zorlaşıyordu. Bazen ona kusturucu ilaç veriyorlardı. O zaman yanında oturup, Abbas’ın midesindekileri bir süzgece kusmasını bekliyorlardı. Ara sıra mide asidi selofanı çabuk eritiyor, Abbas’ın arkadaşlarından birinin öldüğü de oluyordu.&nbsp;</p>

  <p>Bu iş tehlikeli, hızlı ve kazançlıydı. Abbas’ın artık parası vardı ve düzenli olarak memlekete büyük meblağlar yolluyordu. Canı sıkılmıyordu artık. Sevdiği kızın adı Stefanie’ydi. Onu bir diskoda dans ederken uzun uzun seyretmişti. Ve kız ona doğru döndüğünde, o büyük torbacı, sokakların efendisinin yüzü kızarmıştı.&nbsp;</p>

  <p>Stefanie, Abbas’ın uyuşturucu işinden elbette habersizdi. Abbas sabahları, buzdolabının üzerine aşk mektupları bırakıyordu ona. Arkadaşlarına, Stefanie su içerken suyun boğazından nasıl geçtiğini görebildiğini söylüyordu. Sevgilisi Abbas’ın vatanı oldu, Abbas’ın başka hiçbir şeyi yoktu. Annesini, kardeşlerini, Beyrut’un üzerindeki yıldızları özlüyordu. Meyve tezgahından bir elma çaldığı için ona tokat atan babasını düşünüyordu. O zamanlar yedi yaşındaydı Abbas. “Ailemizde kimse suç işlemez” demişti babası. Abbas’la birlikte manava gidip elmanın parasını ödemişti. Abbas araba tamircisi olmak istemişti. Ya da boyacı. Ya da marangoz. Ya da başka bir şey. Ama o, ola ola torbacı olmuştu. Ve artık torbacı bile değildi:&nbsp;</p>

  <p>Bir yıl önce, Abbas ilk kez bir kumar salonuna gitmişti. Başlangıçta sadece arkadaşlarıyla gidiyorlar, caka satıyorlar, James Bond’muş gibi davranıyorlar ve güzel garson kızla aptalca şakalaşıyorlardı. Ama sonra Abbas kumar salonuna tek başına gitmeye başladı, oysa onu herkes uyarmıştı. Kumar makineleri Abbas’ı çekiyordu. Bir süre sonra onlarla konuşmaya başladı; her birinin ayrı bir karakteri vardı, Tanrılar gibi Abbas’ın kaderini belirliyorlardı. Kumar bağımlısı olduğunu biliyordu Abbas. Dört aydır her gün kaybediyordu. Makinelerin para verirken çıkardığı melodiyi uykusunda bile duyuyordu. Elinde değildi, oynamak zorundaydı.&nbsp;</p>

  <p>Arkadaşları onu artık uyuşturucu işinde yanlarına almıyordu. Abbas onlar için sadece bir bağımlıydı, eroinmanlardan, müşterilerinden bir farkı yoktu. Onlardan para çalabilirdi, arkadaşları onun geleceğinin neye benzeyeceğini biliyorlardı, Abbas ise onların haklı olduğunu biliyordu. Ama en kötüsü bu değildi.&nbsp;</p>

  <p>En kötüsü Danninger’di. Abbas ondan beş bin euro borç almıştı, yedi bin geri ödemesi gerekiyordu. Danninger sevimli bir adamdı, herkesin bazen bir derdi olabileceğini söylemişti. Abbas korkmuyordu da, bu parayı kesin kazanırdı, kumar makineleri ona hep kaybettirecek değildi ya. Abbas yanılmıştı. Geri ödeme gününde, Danninger gelmiş ve tokalaşmak için ona elini uzatmıştı. Ondan sonra her şey çok çabuk olup bitmişti. Danninger cebinden bir kerpeten çıkarmıştı. Abbas kerpetenin saplarını görüyordu; saplar sarı plastikle kaplıydı ve güneşte parlıyordu. Az sonra Abbas’ın sağ elinin küçük parmağı kaldırımın üzerinde duruyordu. Abbas acıdan çığlık atarken, Danninger ona bir mendil vermiş ve hastaneye giden en kısa yolu tarif etmişti. Danninger hâlâ güler yüzlüydü, ama Abbas’ın borcunun artık arttığını da söylemişti. Abbas üç ay içinde on bin euro geri ödemezse, başparmağını kesmek zorunda kalacaktı, sonra da elini. Ve bu böyle devam edecekti; kafasına kadar. Üzgün olduğunu, Abbas’ı sevdiğini, onun sevimli bir çocuk olduğunu ama bazı kurallar olduğunu ve kimsenin bu kuralları değiştiremeyeceğini söylemişti. Abbas, Danninger’in ciddi olduğundan bir an bile şüphe etmemişti.&nbsp;</p>

  <p>Stefanie kayıp paradan çok parmağa ağladı. İkisi de çıkış yolu bulamıyordu. Ama en azından artık iki kişiydiler. Ve bir çözüm bulacaklardı. Geçen iki yıl içinde her şey için bir çözüm bulmuşlardı. Stefanie, Abbas’ın hemen bir terapiye başlaması gerektiğini söyledi. Ama bu maddi sorunu çözmüyordu. Stefanie tekrar garsonluk yapmak istiyordu. Bahşişle birlikte, ayda 1800 euro ederdi. Abbas onun birahanelerde çalışmasından hoşlanmıyordu, onu müşterilerden kıskanıyordu. Ama başka çare yoktu. Abbas tekrar torbacılığa dönemezdi, onu dövüp geri yollarlardı.&nbsp;</p>

  <p>Bir ay sonra, parayı böyle biriktiremeyecekleri açıktı. Stefanie umutsuzluk içindeydi. Bir çözüm bulması gerekiyordu, Abbas için korkuyordu. Danninger hakkında hiçbir şey bilmiyordu ama iki hafta boyunca Abbas’ın eline her gün pansuman yapmıştı.&nbsp;</p>

  <p>Stefanie Abbas’ı seviyordu. Şimdiye dek tanıştığı oğlanlardan farklıydı, daha ciddi ve daha yabancıydı. Kız arkadaşları salak yorumlar yapsalar da, Abbas ona iyi geliyordu. Şimdi Stefanie onun için bir şey yapacaktı, onu kurtaracaktı. Bu düşünce ona birazcık romantik bile geldi.&nbsp;</p>

  <p>Stefanie’nin satabileceği hiçbir şeyi yoktu. Ama ne kadar güzel olduğunun farkındaydı. Ve bütün kız arkadaşları gibi gazetelerdeki “arkadaş arıyorum” ilanlarını okuyup gülmüşlüğü vardı. Şimdi bu ilanlardan birine yanıt verecekti; Abbas için, aşkı için.&nbsp;</p>

  <p>Adamla lüks otelde ilk buluşmada Stefanie o kadar heyecanlıydı ki, titriyordu. Adama karşı soğuktu. Ama adam nazikti, hiç de Stefanie’nin düşündüğü gibi değildi. Hatta yakışıklı ve bakımlıydı. Adamın ona dokunması ve adamı tatmin etmek zorunda kalması gerçi onu iğrendirmişti ama bir şekilde başardı Stefanie. Abbas’tan önce tanıdığı erkeklerden bir farkı yoktu adamın, sadece daha yaşlıydı. Sonrasında Stefanie yarım saat boyunca duş aldı ve dişlerini o kadar uzun süre fırçaladı ki, diş etleri kanadı. Artık kahve kavanozundaki zulasında 500 euro vardı.&nbsp;</p>

  <p>Stefanie evde koltuğa uzanmıştı, üzerindeki bornoza sarınmıştı. Bunu birkaç kez daha yaparsa, parayı toplayacaktı. Oteldeki adamı düşündü, adam bambaşka bir dünyada yaşıyordu. Stefanie’yle haftada bir-iki kez buluşmak istemişti, her seferinde 500 euro ödeyecekti. Stefanie buna dayanacaktı. Ve bunun ona zarar vermeyeceğinden emindi. Ama Abbas’ın haberi olmamalıydı. Ona sürpriz yapıp parayı verecekti. Teyzesinden aldığını söyleyecekti.</p>

  <p><br /></p>

  <p style="text-align: center;">* * *</p>

  <p style="text-align: center;"><br /></p>

  <p>Percy Boheim yorgundu. Otel penceresinden dışarıyı seyrediyordu. Sonbahar gelmişti, rüzgar ağaçlardan kuru yaprakları koparıyordu, ışıklı günler geçmişti ve Berlin yakında beş aylığına kış grisine bürünecekti. Üniversite öğrencisi kız gitmişti, hoş bir kızdı, biraz çekingendi, ama başlangıçta hepsi böyle olurdu. Net bir şeydi, bir alışveriş. O ödüyordu ve karşılığında ihtiyacı olan seksi alıyordu. Aşk yoktu, geceleri gelen telefonlar yoktu, başka saçmalık yoktu. Kız fazla yakınlaşırsa, işi sonlandıracaktı.&nbsp;</p>

  <p>Boheim fahişeleri sevmiyordu, yıllar önce bir kere denemişti, ona itici gelmişti. Karısı Melanie’yi düşündü. Dresaj binicisi olarak tanınmış biriydi ve binicilerin çoğu gibi kendisini tamamen atlarına adamıştı. Melanie soğuktu, birbirlerine söyleyecek şeyleri çoktan kalmamıştı ama karşılıklı kibar davranıyorlardı ve uzlaşmışlardı. Sık görüşmüyorlardı. Onun üniversite öğrencisi kızlara dayanamayacağını biliyordu Boheim. Ve şu sıralar boşanmak, her şeyden önce oğulları Benedikt yüzünden, işine gelmezdi. Oğlan büyüyene kadar, birkaç yıl daha beklemek zorundaydı Boheim. Benedikt annesini seviyordu.&nbsp;</p>

  <p>Percy Boheim ülkenin başta gelen sanayicilerindendi; araba yan sanayi şirketlerinden birinin çoğunluk hissesi babasından miras kalmıştı, çok sayıda yönetim kurulunun üyesiydi ve hükümetin sanayi danışmanıydı.&nbsp;</p>

  <p>Yakında devralacağı, Alsas’taki vida fabrikasını düşündü. Mali denetçileri fabrikayı devralmamasını tavsiye etmişlerdi ama onlar hiçbir zaman hiçbir şeyden anlamazlardı. Avukatların ve mali denetçilerin sadece sorun çıkardığını ama asla çözüm üretmediğini düşünüyordu Boheim uzun zamandır. Belki de her şeyi satıp balık tutmaya gitmeliydi. “Günün birinde” diye düşündü Boheim, “günün birinde, Benedikt yeterince büyüdüğünde.” Sonra uykuya daldı.</p>

  <p><br /></p>

  <p style="text-align: center;">* * *</p>

  <p style="text-align: center;"><br /></p>

  <p>Abbas huzursuzdu, Stefanie son zamanlarda tuhaf sorular soruyordu; zaman zaman başkalarını düşünüp düşünmediğini, hâlâ hoşuna gidip gitmediğini, hâlâ onu sevip sevmediğini. Böyle şeyleri eskiden asla sormazdı. Şimdiye kadar sevişirken hep biraz çekingen davranırdı, ama ilişkide daha soğukkanlıydı, artık bu tersine dönüyor gibiydi. Birbirleriyle yattıktan sonra uzun süre ona sokuluyor ve uykuda bile onu tutuyordu. Bu da yeniydi.&nbsp;</p>

  <p>Stefanie uykuya dalınca, Abbas kalktı ve onun cep telefonunu karıştırdı. Daha önce de sık sık telefonunu kontrol etmişti. Yeni bir isim kaydı vardı: “PB”. Abbas aklından bütün tanıdıkları sıraladı, bu baş harfleri taşıyan kimseyi bulamadı. Sonra kaydedilmiş kısa mesajları okudu. “Çarşamba saat 12:00 Park Oteli. Her zamanki gibi oda 239.” Bu mesaj “PB”den gelmişti. Abbas mutfağa gidip ahşap sandalyelerden birine oturdu. Öfkeden neredeyse nefes alamıyordu. “Her zamanki gibi”, demek ki ilk kez değildi. Stefanie bunu nasıl yapabilirdi. Hem de şimdi, o hayatının en büyük krizini yaşarken. Ama Abbas Stefanie’yi seviyordu, o her şeyiydi, bu durumun üstesinden birlikte geleceklerini düşünmüştü. Abbas’ın aklı almıyordu.&nbsp;</p>

  <p>Çarşamba günü, saat 12’de Park Otel’in önünde duruyordu Abbas. Burası şehrin en iyi oteliydi. Ve Abbas’ın sorunu da buydu. Girişteki kapı görevlisi onu içeri almamıştı. Abbas ona kızamazdı, ne de olsa pek otel müşterisi gibi görünmüyordu. Arap görünüşüne karşı önyargıları biliyordu. Dolayısıyla banklardan birine oturdu ve bekledi. İki saatten fazla bekledi. Nihayet Stefanie otelden çıktı. Abbas ona doğru yürüdü ve tepkisini ölçtü. Stefanie korktu ve kıpkırmızı kesildi.&nbsp;</p>

  <p>“Ne yapıyorsun burada?” diye sordu Stefanie.&nbsp;</p>

  <p>“Seni bekledim.”&nbsp;</p>

  <p>“Burada olduğumu nereden biliyordun?”&nbsp;</p>

  <p>Stefanie, Abbas’ın başka neler bildiğini soruyordu kendisine.&nbsp;</p>

  <p>“Seni takip ettim.”&nbsp;</p>

  <p>“Beni takip mi ettin?&nbsp;<span style="text-indent: 1em;">Delirdin mi sen?&nbsp;</span><span style="text-indent: 1em;">Niye yaptın ki bunu?”&nbsp;</span></p>

  <p>“Başka biriyle berabersin, biliyorum.” Abbas’ın gözlerinde yaşlar vardı. Stefanie’yi kolundan tuttu.&nbsp;</p>

  <p>“Gülünç olma.” Stefanie kolunu kurtardı ve meydanın diğer tarafına koştu. Filmlerdeki gibi diye düşündü.&nbsp;</p>

  <p>Abbas Stefanie’nin peşinden iki adım koştu ve onu tekrar yakaladı. “Stefanie o otelde ne yaptın?”&nbsp;</p>

  <p>Stefanie’nin kendisini toplaması lazımdı, “aklını topla” dedi kendine içinden. “İşe başvurdum, birahanedekinden daha fazla para veriyorlar.” Aklına daha iyi bir şey gelmemişti.&nbsp;</p>

  <p>Abbas ona inanmadı elbette. Meydanın ortasında, bağıra çağıra kavga ettiler. Stefanie bu durumdan utandı. Abbas bağırdı, Stefanie onu kenara çekti. Bir süre sonra bağırmalar kesildi. Birlikte evlerine gittiler. Abbas mutfak masasına oturdu, konuşmadan çay içti.</p>

  <p><br /></p>

  <p style="text-align: center;">* * *</p>

  <p><br /></p>

  <p>Boheim, Stefanie’yle iki aydır buluşuyordu. Stefanie çekingenliğinden kurtulmuştu. İyi anlaşıyorlardı, belki de biraz fazla iyi. Boheim’a, sevgilisinin iki hafta önce onu takip ettiğini anlatmıştı Stefanie. Boheim huzursuzdu, durumu sonlandırmak zorunda olduğunu biliyordu. Bu tür ilişkilerin kötü tarafı buydu. Kıskanç bir sevgili zorluk anlamına geliyordu.&nbsp;</p>

  <p>Boheim o gün geç geldi, toplantısı uzun sürmüştü. Arabasının telefonunu açtı ve onun numarasını çevirdi. Sesini duymak güzeldi. Az sonra orada olacağını söyledi Boheim. Stefanie sevindi ve çoktan çıplak olduğunu söyledi.&nbsp;</p>

  <p>Boheim otelin garajına girdiğinde, telefonunu kapattı. Ona bittiğini söyleyecekti. En iyisi hemen bugün. Boheim, uzun süre tereddüt eden insanlardan değildi.</p>

  <p><br /></p>

  <p style="text-align: center;">* * *</p>

  <p><br /></p>

  <p>Dosya, masanın üzerinde açık duruyordu. Alışılmış kırmızı karton kaplı ceza dosyalarından şimdilik sadece iki adetti, ama artacaktı. Dosya, savcı Schmied’in hiç hoşuna gitmedi. Gözlerini kapatıp arkasına yaslandı. “Emekliliğe sadece sekiz ay kaldı” diye düşündü. Berlin savcılığında ağır suçların başındaydı. Ve artık canına yetmişti. Babası Breslavlıydı, Schmied kendisini tam bir Prusyalı gibi hissediyordu. Peşine düştüğü suçlulardan nefret ediyor değildi, sadece işiydi bu. Artık büyük bir dava istemiyordu; birkaç basit cinayeti, ailede yaşanan dramları, çabuk çözülen davaları tercih ederdi. Her şeyin başsavcılığa rapor edilmesi gereken bir davanın hiç zamanı değildi şimdi.&nbsp;</p>

  <p>Schmied’in önünde Boheim’ın tutuklama talebi duruyordu. Hâlâ imzalamamıştı. “Sonra basınla bütün o saçmalık başlayacak” diye düşündü. Magazin gazeteleri şimdiden lüks oteldeki çıplak üniversite öğrencisiyle doluydu. Boheim İşletmeleri’nin yönetim kurulu başkanı ve en büyük hissedarı Percy Boheim’ın tutuklanması durumunda neler olacağını az çok hayal edebiliyordu Schmied. Kıyamet kopacak ve her gün savcılığın basın sözcüsüne, basına iletmesi gereken yeni emirler yağacaktı.&nbsp;</p>

  <p>Schmied iç çekti ve yeni meslektaşının yazdığı rapora döndü tekrar. Yeni meslektaşı iyi bir adamdı, hâlâ biraz fazlaca tutkuluydu ama zamanla bu geçerdi.&nbsp;</p>

  <p>Rapor dosyayı derli toplu bir şekilde özetliyordu:&nbsp;</p>

  <p>Stefanie Becker 15:26’da ölü olarak bulunmuştu. Başı çok sayıda ve şiddetli darbelerle parçalanmıştı. Cinayet silahı, otelin bütün odalarında bulunan, dökme demirden bir abajur ayağıydı. Adli tıp dilinde “künt travmatik bir yara”ydı.&nbsp;</p>

  <p>Percy Boheim, kurbanı cep telefonundan son arayan kişiydi. Olaydan bir gün sonra, cinayet bürosundan iki memur, Boheim’ı Berlin’deki ofisinde ziyaret etmişlerdi. “Sadece birkaç rutin soru” demişlerdi. Boheim, şirket avukatlarından birine, polislerle görüşme sırasında yanında bulunmasını rica etmişti. Polis raporunda, Boheim’ın bunun dışında hiç tepki vermediği yazıyordu. Ona maktulün bir fotoğrafını göstermişler, o ise kızı tanımadığını iddia etmişti. Telefon görüşmesini, yanlış bir numara çevirmesiyle, telefon görüşmesi yapıldığı sırada bulunduğu yeri ise, arabayla otelin önünden geçmesiyle açıklamıştı. Polisler Boheim’ın ifadesini hemen ofisinde yazmışlardı. Boheim ise ifadeyi okuyup imzalamıştı.&nbsp;</p>

  <p>Aslında telefon görüşmesinin neredeyse bir dakika sürdüğü, yanlış numara için fazlasıyla uzun olduğu çoktan biliniyordu. Ama polisler bunu Boheim’a söylememişlerdi. Henüz söylememişlerdi. Onu haberdar etmedikleri bir diğer konu ise, telefon numarasının maktulün telefonunda kayıtlı olduğuydu. Boheim kendisini şüpheli durumuna düşürmüştü.&nbsp;</p>

  <p>Bir gün sonra, olay yeri incelemenin değerlendirmesi tamamlanmış, maktulün saçlarında ve göğsünde sperm izlerine rastlanmıştı. DNA veri bankasında bulunamamıştı. Boheim’dan kendi rızasıyla tükürük örneği vermesi rica edilmişti. Boheim’ın DNA’sı alelacele incelenmişti – sperm ile eşleşme gösteriyordu.&nbsp;</p>

  <p>Raporun içeriği kabaca böyleydi.&nbsp;</p>

  <p>Otopsi fotoğraflarının yerleştirildiği sarı dosyaları oldum olası sevmezdi Schmied. Dosyaya şöyle bir göz attı; dosyada, mavi arkaplanın önünde fazlasıyla net fotoğraflar vardı. İnsan, ancak kendini zorlarsa tahammül edebiliyordu bu fotoğraflara.&nbsp;</p>

  <p>Schmied adli tıpta geçirdiği onca saati düşündü. Orası sessiz bir yerdi, sadece neşter ve testere sesi duyulurdu. Doktorlar pür dikkat dikte aletlerine konuşurlardı, ölülere saygılı davranırlardı. Otopsi masasında yapılan espriler sadece polisiye romanlarda olurdu. Sadece kokuya, o çürüme kokusuna asla alışamayacaktı Schmied – doktorların çoğu için bu durum farklı değildi. Burun altına mentol sürmek mümkün değildi, bazı izler ancak ölünün kokusundan tespit edilebiliyordu. Genç bir savcıyken, kan kepçeyle vücutlardan alınıp tartıldığında ya da muayeneden sonra organlar tekrar vücudun içine yerleştirildiğinde, iğrenirdi Schmied. Otopsi sonrası bir cesedi, kan akmasın diye tekrar sıkıca dikmenin nasıl bir sanat olduğunu ve adli tabiplerin bu konuları nasıl ciddiyetle konuştuklarını zamanla öğrendi. Bu da, kendi dünyası gibi bir paralel dünyaydı. Schmied adli tıbbın başkanıyla dosttu; neredeyse yaşıttılar ve özel hayatlarında asla meslekleri hakkında konuşmazlardı.&nbsp;</p>

  <p>Savcı Schmied ikinci kez iç çekti. Sonra da tutuklama emrini imzaladı ve emri sorgu yargıcına götürdü.&nbsp;</p>

  <p>Yalnızca iki saat sonra, yargıç tutuklama emrini hazırlamış, altı saat sonra ise Boheim evinde tutuklanmıştı. Aynı anda Boheim’ın Düseldorf, Münih, Berlin ve Sylt adasındaki diğer daireleri, ofisleri ve evleri aranmıştı. Polis her şeyi iyi organize etmişti.&nbsp;</p>

  <p>Tutuklama emrinin tebliğine üç avukat geldi. Sorgu yargıcının küçük odasında yabancı cisimler gibi duruyorlardı. Medeni hukuk avukatlarıydılar, yüksek ücretle çalışan, şirket devirleri ve uluslararası tahkim uzmanları... Hiçbiri, yıllardır bir mahkemeye çıkmamıştı, ceza hukukuyla en son öğrenciyken ilgilenmişlerdi. Hangi başvuruları yapmaları gerektiğini bilmiyorlardı ve içlerinden biri, tehdit ederek, siyasileri harekete geçireceklerini söyledi. Yargıç yine de sükunetini bozmadı.&nbsp;</p>

  <p>Melanie Boheim, görüşme odasının önünde, ahşap bankta oturuyordu. Ona, kocasını göremeyeceğini söyleyen olmamıştı. Avukatlarının tavsiyesi üzerine, tutuklama emri bildirilirken sustu Boheim. Avukatların yanında boş bir çek ve bu çekin 50 milyon euro’ya kadar karşılığı olduğuna dair bankadan alınmış bir yazı vardı. Sorgu yargıcı bu tür bir meblağa sinirlendi, sınıf adaleti<a href="../Text/DiPNOTLAR.xhtml#a6" id="k6"><sup>[6]</sup></a>&nbsp;kokuyordu. Yargıç, kefalet talebini reddetti. “Burası Amerika değil” dedi ve tutukluluk halinin incelenmesi talebinde bulunmak isteyip istemediklerini sordu.&nbsp;</p>

  <p>Savcı Schmied bütün görüşme boyunca neredeyse hiçbir şey dememişti; dövüşü başlatan gonk sesini duyar gibi olmuştu.</p>

  <p><br /></p>

  <p style="text-align: center;">* * *</p>

  <p><br /></p>

  <p>Percy Boheim etkileyiciydi. Tutuklanmasının ertesi günü cezaevine gidip onu gördüm, şirketinin hukukçusu savunmayı üstlenmemi rica etmişti. Boheim ziyaretçi bölmesindeki masanın arkasında bürosundaymış gibi oturuyordu, beni samimiyetle selamladı. Hükümetin yanlış vergi politikasından ve otomotiv sektörünün geleceğinden konuştuk. Bir ağır ceza davasının ortasında değil de, bir resepsiyondaymışız gibi davranıyordu.&nbsp;</p>

  <p>Esas konuya geldiğimizde, polis sorgusunda yalan söylediğini hemen açıkladı. Karısını korumak ve evliliğini kurtarmak istemişti. Diğer bütün sorularıma, hiç tereddüt etmeden, konuyu dağıtmadan, açık net cevaplar verdi.&nbsp;</p>

  <p>Stefanie Becker’i elbette tanıdığını, sevgilisi olduğunu, Berliner Stadtmagazin adlı dergiye verdiği bir ilan üzerinden tanıştıklarını anlattı. Ona seks karşılığı para vermişti. Üniversite öğrencisi, hoş bir kızdı. Kızın eğitimi bitince şirketlerinden birinde ona stajyer olarak iş vermeyi düşünmüştü. Ona neden fahişelik yaptığını hiç sormamıştı, ama tek müşterisi olduğundan emindi. Kızın çekingen olduğunu, zamanla açıldığını anlattı. “Şimdi kulağa her şey çirkin geliyor, ama nasılsa öyleydi işte” dedi. Kızdan hoşlanmıştı.&nbsp;</p>

  <p>Boheim’ın anlattıklarına göre, olay günü 13:20’ye kadar bir toplantısı olmuş ve sonrasında, yaklaşık 13:45’te otele varmıştı. Stefanie çoktan onu bekliyormuş, sevişmişler. Sonra Boheim duş almış ve hemen çıkmış, biraz yalnız kalmak ve bir sonraki iş görüşmesine hazırlanmak istiyormuş. Stefanie odada kalmış, banyo yaptıktan sonra yola çıkmak istemiş. 15:30’da çıkacağını söylemiş. Boheim kızın çantasına 500 euro bırakmış, anlaşmaları bu şekildeymiş.&nbsp;</p>

  <p>Süit odanın yanındaki asansörle doğrudan kapalı otoparka inmiş, arabasına binene dek taş çatlasa iki dakika geçmiş. 14:30’a doğru otelden ayrılmış, Berlin’in en büyük şehir parkı olan Hayvanat Bahçesi’ne gitmiş ve orada yaklaşık bir saat yürüyüş yapmış. Stefanie’yle ilişkisini düşünmüş ve sonlandırması gerektiğine karar vermiş. Cep telefonu bu sırada kapalıymış, rahatsız edilmek istemiyormuş.&nbsp;</p>

  <p>Saat 16:00’da Kurfürstendamm’daki toplantısına katılmış, toplantıda dört beyefendi daha varmış. Saat 14:30 ile 16:00 arasında kimseyle karşılaşmamış ve hiçbir telefon görüşmesi yapmamış. Otelden çıkarken kimseyle rastlaşmamış.&nbsp;</p>

  <p>Müvekkillerle savunma vekilleri arasında garip bir ilişki vardır. Bir avukat, gerçekten neler olduğunu her zaman bilmek istemez. Ceza Muhakemeleri Usulü Kanunu’nda da bunun yeri vardır: Vekil, müvekkilinin Berlin’de insan öldürdüğünü bilirse, onun o gün Münih’te olduğunu söyleyecek “sanık lehine tanıkların” dinlenmesini talep edemez. Bu bir denge oyunudur. Bazı davalarda ise avukatın gerçeği mutlaka bilmesi gerekir. Gerçek olaylardan haberdar olması, müvekkilini hüküm giymekten koruyabilmek için belki de sahip olduğu tek küçük avantajdır. Avukatın müvekkilinin suçsuz ya da suçlu olduğunu düşünmesinin hiçbir önemi yoktur. Onun görevi, müvekkilini savunmaktır. Ne eksik ne fazla.&nbsp;</p>

  <p>Boheim’ın açıklaması doğru idiyse, yani odayı 14:30 civarında terk ettiyse ve temizlikçi kadın ölüyü saat 15:26’da bulduysa, arada yaklaşık bir saatlik bir süre kalıyordu. Bu yeterli bir zamandı. Bir saat içinde gerçek katil odaya girmiş, kızı öldürmüş ve temizlikçi kadın gelmeden kaçmış olabilirdi. Boheim’ın ifadesinin hiçbir kanıtı yoktu. İlk sorgusunda hiçbir şey söylememiş olsaydı, işler daha kolay olurdu. Yalanları durumu kötüleştirmişti ve başka bir suçluya dair herhangi bir iz yoktu. Mahkemenin onu tek celsede mahkum edeceğini olası görmüyordum. Ama yargıcın şimdiden tutuklama emrini kaldıracağını da zannetmiyordum – şüpheli olma durumu halen devam ediyordu.</p>

  <p><br /></p>

  <p style="text-align: center;">* * *</p>

  <p style="text-align: center;"><br /></p>

  <p>İki gün sonra, sorgu yargıcı telefonla aradı. Tutukluluk halinin incelenmesi konusunda görüşmek istiyordu. Ertesi gün için anlaştık. Bir ofis çalışanımı yollayıp dosyayı aldırabilirdim, savcı dosyayı incelememi onaylamıştı.&nbsp;</p>

  <p>Dosyada yeni tespitler vardı. Maktulün cep telefonundaki rehberde yer alan bütün şahıslarla görüşülmüştü. Sırrını açtığı bir kız arkadaşı polise, Stefanie Becker’in neden fuhuş yaptığını açıklamıştı.&nbsp;</p>

  <p>Polisin Abbas’ı bulmuş olması çok daha ilginçti. Abbas sabıkalıydı; hırsızlık, uyuşturucu ticareti ve iki yıl önce şiddet suçu, bir disko önünde kavga. Polis Abbas’ı sorgulamıştı. Bir keresinde kıskançlıktan Stefanie’yi otele kadar takip ettiğini, ama onun otelde bulunma sebebini açıklayabildiğini söylemişti Abbas. Sorgu saatler sürmüştü, her bir satırdan memurların güvensizliği okunuyordu. Ama sonunda ne bir iz ne de delil bulabilmişlerdi.&nbsp;</p>

  <p>Akşama doğru, savcı Schmied’i ofisinde ziyaret ettim. Beni her zamanki gibi nazik ve profesyonel bir tavırla karşıladı. Abbas’la ilgili onun da içinde kötü bir his vardı, kıskançlığın her zaman güçlü bir dürtü olduğunu söyledi. Suçlu olma olasılığının hesaba katılması gerektiğini düşünüyordu: Abbas oteli biliyordu, Stefanie’nin sevgilisiydi, Stefanie başka biriyle yatmıştı. Abbas orada bulunduysa, onu öldürmüş de olabilirdi. Schmied’e Boheim’ın neden yalan söylediğini açıkladım ve sonra ekledim: “Üniversite öğrencisi bir kızla yatmak bir suç değil sonuçta.”&nbsp;</p>

  <p>“Evet, ama hoş da değil.”&nbsp;</p>

  <p>“Tanrıya şükür ki bunun önemi yok” dedim. “Zina artık suç değil.” Schmied’in birkaç yıl önce bir savcı hanımla aşk ilişkisi olmuştu, Moabit’te<a href="../Text/DiPNOTLAR.xhtml#a7" id="k7"><sup>[7]</sup></a>&nbsp;bunu bilmeyen yoktu.&nbsp;</p>

  <p>“Boheim’ın sevgilisini öldürmek istemesi için hiçbir sebep göremiyorum” dedim.&nbsp;</p>

  <p>“Ben de. Ama benim için saikler çok da önemli değildir, bilirsiniz” dedi Schmied. “Sorgusunda çok yalan söyledi.”&nbsp;</p>

  <p>“Gerçi bu onu şüpheli durumuna sokar, ama sonuçta hiçbir şeyi kanıtlamaz. Ayrıca ilk ifadesi büyük ihtimalle kullanılabilir değil.”&nbsp;</p>

  <p>“Öyle mi?”&nbsp;</p>

  <p>“Polisler telefon görüşmelerini o sırada çoktan değerlendirmişti. Boheim’ın kurbanla uzun bir telefon görüşmesi yaptığını biliyorlardı. Cep telefonunun sinyalinden arabasının otelin yakınında olduğu biliniyordu. Kızın öldürüldüğü odayı tuttuğu biliniyordu” dedim. “Yani polislerin onu sanık olarak sorgulaması gerekirdi. Ama onlar Boheim’ı tanık olarak dinlediler ve ona haklarını da tanık olarak bildirdiler.”&nbsp;</p>

  <p>Schmied sorgu dosyasını karıştırıp duruyordu. “Haklısınız” dedi sonunda, dosyaları kendinden uzağa iterek. Polisin bu tür küçük oyunları onu sinirlendirirdi, bunlar asla bir sonuç vermezdi.&nbsp;</p>

  <p>“Ayrıca lambada, kızı öldürmekte kullanılan suç aletinde parmak izi yoktu” dedim. Orada sadece kızın DNA’sı bulunmuştu.&nbsp;</p>

  <p>“Bu doğru” dedi Schmied. “Ama kızın saçlarında bulunan sperm müvekkilinize ait.”&nbsp;</p>

  <p>“Hadi ama Bay Schmied, bu saçmalık. Boheim kızın üzerine boşaldı, sonra da onu öldürmek için ellerine eldiven mi taktı yani? Boheim geri zekalı değil ki.”&nbsp;</p>

  <p>Schmied kaşlarını çattı.&nbsp;</p>

  <p>“Ve su bardağında, kapı ve pencere kollarında bıraktığı bütün diğer parmak izleri, sadece o otelde kaldığını gösterir, suçlu olduğunu değil” diye ekledim.&nbsp;</p>

  <p>Neredeyse bir saat boyunca tartıştık. Sonunda Savcı Schmied şöyle dedi:&nbsp;</p>

  <p>“Müvekkilinizin, tutukluluk durumunun incelenmesinde maktulle olan ilişkisini detaylarıyla anlatması şartıyla, tutuklama emrinin yarın kaldırılmasını kabul ediyorum.”&nbsp;</p>

  <p>Ayağa kalktı ve vedalaşmak üzere elini uzattı. Ben kapı eşiğindeyken, ekledi: “Ama Boheim pasaportunu verecek, yüksek bir kefalet ödeyecek ve haftada iki kez polise görünecek. Kabul ediyor musunuz?”&nbsp;</p>

  <p>Elbette kabul ediyordum.&nbsp;</p>

  <p>Odadan çıktığımda, artık ortalık sakinleşeceği için memnundu Schmied. Aslında Boheim’ın suçlu olduğuna asla inanmamıştı. Percy Boheim, üniversite öğrencisi bir kızın sayısız kere başına vuracak gözü dönmüş bir deli gibi durmuyordu. Ama, diye düşündü Schmied, insanları kim tanıyabilir ki. Ve bu yüzden de, olaylarda saik nadiren belirleyiciydi onun için.&nbsp;</p>

  <p>İki saat sonra ofisinin kapısını kilitleyip eve gitmek üzereyken, telefonu çaldı. Schmied küfretti, geri döndü, ahizeyi kaldırdı ve kendini koltuğa bıraktı. Arayan, cinayet masasından soruşturmayı yürüten kişiydi. Schmied altı dakika sonra telefonu kapattığında, kolundaki saate baktı. Sonra ceketinden eski dolma kalemini çıkardı, bu telefon görüşmesiyle ilgili kısa bir not yazdı ve kağıdı dosyanın üstüne zımbaladı. Işığı kapattı ve bir süre daha karanlıkta durdu. Katilin Percy Boheim olduğunu biliyordu artık.</p>

  <p><br /></p>

  <p style="text-align: center;">* * *</p>

  <p style="text-align: center;"><br /></p>

  <p>Ertesi gün, Schmied beni tekrar bürosuna çağırdı. Masanın üzerinden fotoğrafları bana doğru ittiğinde, neredeyse üzgün görünüyordu. Fotoğraflarda Boheim net bir şekilde arabasının ön camının arkasında görünüyordu. “Otel garajının çıkışında, yüksek çözünürlüklü bir video kamerası kuruluymuş” dedi. “Müvekkiliniz garajdan çıkarken görüntülenmiş. Fotoğraflar bu sabah bana ulaştı, cinayet bürosu beni dünkü görüşmemizden sonra telefonla aramıştı. Size ulaşamadım.”&nbsp;</p>

  <p>Soran gözlerle ona baktım.&nbsp;</p>

  <p>“Fotoğraflarda Bay Boheim garajdan çıkarken görünüyor. Lütfen ilk fotoğraftaki saate bakın, video kamerası saati hep sol altta gösterir. Saat 15:26:55. Kameranın saatini kontrol ettik, doğru” dedi Schmied. “Temizlikçi kadın kurbanı saat 15:26’da buldu. Bu da doğru. 15:29’da polise ulaşan ilk telefon bunu kanıtlıyor. Üzgünüm, ama katil başka biri olamaz.”&nbsp;</p>

  <p>Tutukluluk halinin incelenmesi talebimi geri çekmekten başka çarem yoktu. Boheim mahkemeye kadar tutuklu kalacaktı.</p>

  <p><br /></p>

  <p style="text-align: center;">* * *</p>

  <p style="text-align: center;"><br /></p>

  <p>Sonraki aylarda davaya hazırlanıldı. Hukuk bürosunda çalışan bütün avukatlar bu dava üzerinde çalışıyordu, dosyadaki bütün detaylar, cep telefonu sinyali, DNA-analizi, garajdaki kamera tekrar tekrar kontrol edildi. Cinayet bürosu işini iyi yapmıştı, hata bulmak pek mümkün değildi. Boheim İşletmeleri bir detektif bürosu görevlendirdi, ama onlar da yeni bir şey bulamadı. Boheim, aleyhine bütün delillere rağmen, hikayesini değiştirmiyordu. Ve bütün berbat ihtimallere rağmen, keyifli ve rahattı.&nbsp;</p>

  <p>Polis işini yaparken, rastlantılar olmadığından yola çıkar. Soruşturmaların yüzde 95’i masabaşı işidir, fiziksel kanıtların değerlendirilmesi, kayıt tutulması, tanıkların sorgulanmasıdır. Polisiye filmlerde, ona bağırdığınızda suçlu itiraf eder; gerçek hayatta bu iş o kadar kolay değildir. Ve bir adam elinde kanlı bir bıçakla bir cesedin üzerine eğilmişse, o katildir. Aklı başında hiçbir polis, o adamın tesadüfen oradan geçtiğine ve yardım etmek için bıçağı çekip çıkardığına inanmaz. Komiserin çözümün fazlasıyla basit olduğu lafı, senaristlerin icadıdır. İşin aslı tam tersidir. Ortada olan, en muhtemel olandır. Ve neredeyse her zaman doğru olan da odur.&nbsp;</p>

  <p>Öte yandan avukatlar, savcıların delillerden inşa ettiği yapının bir açığını bulmaya çalışırlar. Onların dostudur tesadüf; görevleri ise gerçekmiş gibi görünen hakkında fazlasıyla çabuk karar verilmesini önlemektir. Bir polis memuru bir federal yargıca, savunma vekillerinin hakikatin arabasında frenden ibaret olduklarını söylemişti bir keresinde. Yargıcın cevabı, frensiz arabaların da bir işe yaramadıklarıydı. Bir ceza davası ancak bu denge oyunu içinde işleyebilir.&nbsp;</p>

  <p>Dolayısıyla biz, müvekkilimizi kurtaracak tesadüfü arıyorduk.&nbsp;</p>

  <p>Boheim, Noel ve yılbaşını cezaevinde geçirmek zorunda kaldı. Savcı Schmied ona, müdürleri, mali denetmenleri ve medeni hukuk avukatları ile görüşmeler için özel izinler vermişti. Boheim iki günde bir bu insanları konuk ediyor ve şirketlerini cezaevinden yönetiyordu. Yönetim kurulu üyeleri ve işyeri çalışanları, Boheim’ın arkasında durduklarını resmen açıklamışlardı. Karısı da düzenli olarak ziyaretine geliyordu. Sadece oğluyla görüşmüyordu; Benedikt babasını cezaevinde görmemeliydi.&nbsp;</p>

  <p>Ama dört gün sonra başlayacak dava için hâlâ bir umut ışığı yoktu. Yargılama ile ilgili birkaç dilekçeden öte, kimseden başarı vaat eden bir savunma için iyi bir fikir çıkmıyordu. Ceza davalarında yaygın olsa da bir anlaşma burada sözkonusu olamazdı. Tasarlanarak işlenen cinayetin cezası müebbet hapistir, kasıtsız insan öldürmenin cezası ise beş ila on beş yıl. Yargıçla görüşebileceğim hiçbir şey yoktu.&nbsp;</p>

  <p>Video kameranın görüntülerinin çıkışları ofiste kütüphane masasının üzerinde duruyordu. Kamera Boheim’ı çok net çekmişti. Altı resimli cep sineması gibi bir filmdi. Boheim sol elle çıkış şalterini çalıştırıyor. Bariyer açılıyor. Araba kameranın önünden geçiyor.&nbsp;</p>

  <p>Ve birden her şey apaçık beliriverdi. Çözüm dört aydır dosyada duruyordu. O kadar basitti ki, beni gülme tuttu. Hepimiz gözden kaçırmıştık.</p>

  <p><br /></p>

  <p style="text-align: center;">* * *</p>

  <p style="text-align: center;"><br /></p>

  <p>Mahkeme Moabit’te, Salon 500’de görüldü. Savcılık kasıtsız insan öldürmeden dava açmıştı. Savcı Schmied savcılığı bizzat temsil ediyordu ve suçlamaları okurken salona sessizlik çöktü. Boheim sanık olarak dinlendi. İyi hazırlanmıştı, bir saatten uzun bir süre, kağıttan okumadan konuştu. Sesi cana yakındı, onu dinlemek rahatsızlık vermiyordu. Konsantre olmuş bir şekilde, Stefanie Becker’le olan ilişkisini tarif etti. Hiçbir şeyi atlamadı, hiçbir karanlık nokta bırakmadı. Olay günündeki buluşmanın sürecini ve saat 14:30’da nasıl otelden ayrıldığını anlattı. Mahkemenin ve savcının sonraki sorularını da detaylı ve net şekilde cevapladı. Stefanie Becker’e seks karşılığı para verdiğini ve bunu neden yaptığını açıkladı. İlişkisinin bundan ibaret olduğu o genç kızı öldürdüğünü kabul etmenin anlamsız olduğunu söyledi.&nbsp;</p>

  <p>Boheim kendinden emindi. Duruşmada yer alan herkesin kendisini ne kadar rahatsız hissettiğini görmek mümkündü. Garip bir durumdu. Kimse onu cinayetten suçlamak istemiyordu – ancak katil başka biri de olamazdı. Tanıklar bir sonraki duruşma gününe çağrılmıştı.&nbsp;</p>

  <p>Magazin gazeteleri ertesi gün şöyle bir manşetle çıktılar: “Milyoner adam üniversite öğrencisi güzel kızın katili değil mi yoksa?” Böyle de özetlenebilirdi.&nbsp;</p>

  <p>İkinci ana duruşma gününde temizlikçi kadın Consuela çağrıldı. Cesedi bulması kadının psikolojisini oldukça bozmuştu. Olayın gerçekleştiği saate dair verdiği bilgiler inandırıcıydı. Savcının da savunmanın da başka sorusu yoktu.&nbsp;</p>

  <p>İkinci tanık Abbas’tı. Abbas yas tutuyordu. Mahkeme, maktulle ilişkisine dair sorular yöneltti; özellikle Stefanie’nin sanık hakkında konuşup konuşmadığı ve neler söylediği soruldu. Abbas’ın bu konuda anlatacak hiçbir şeyi yoktu.&nbsp;</p>

  <p>Sonra duruşma yargıcı, Stefanie’yle otelin önündeki karşılaşmasına, kıskançlığına, Stefanie’yi takip etmesine dair sorular sordu Abbas’a. Yargıç adildi, Abbas’ın olay günü otelde olup olmadığını öğrenmek için her şeyi yaptı. Abbas bu konudaki bütün soruları olumsuz yönde yanıtladı. Kumar bağımlılığını, borçları olduğunu, artık iyileştiğini ve borçlarını ödemek için bir pizzacıda bulaşıkçı olarak sınırlı bir çalışma izni olduğunu anlattı. Mahkemede kimse Abbas’ın yalan söylediğini düşünmüyordu: Özel hayatı hakkında kendi isteğiyle bu kadar çok bilgi veren biri, diğer konularda da gerçeği söyler.&nbsp;</p>

  <p>Savcı Schmied de elinden geleni yaptı. Ama Abbas hikayesini değiştirmedi. Artık neredeyse dört saattir tanık sandalyesindeydi.&nbsp;</p>

  <p>Ben Abbas’a hiç soru sormadım.&nbsp;</p>

  <p>Duruşma yargıcı bana şaşkınlıkla baktı; ne de olsa Abbas, katil olarak ihtimal dahilinde olan tek alternatifti. Başka planım vardı. Tanık sorgulamasında bir savunma vekili için en önemli kural, cevabını bilmediği sorular sormamaktır. Sürprizler her zaman hoş olmaz ve insan müvekkilinin kaderiyle oynamaz. Duruşma bunun dışında pek yeni bir şey sunmadı, dosyanın içeriğinin üzerinden tek tek geçildi. Sadece Stefanie’nin, neden fuhuş yaptığını itiraf ettiği kız arkadaşı, Boheim’ın üzerine bir gölge düşürdü. Ne de olsa Boheim kızın içinde bulunduğu sıkıntılı durumdan istifade etmişti. Bizden yana olduğunu düşündüğüm meslekten olmayan bir kadın yargıç, sandalyesinde huzursuzluk içinde ileri geri kayıp duruyordu. Duruşmanın dördüncü gününde –on ikinci tanık olarak– beklediğimiz polis çağrıldı. Cinayet bürosunda yeni sayılırdı. Görevi, park yerindeki güvenlik kamerasının kaydını emniyet altına almak olmuştu. Duruşma yargıcı polise, otelin güvenlik görevlilerinden videoyu nasıl teslim aldığını anlattırdı. Söylediklerine göre; evet, teslim alırken otelin güvenlik bürosunun monitörlerindeki saat göstergesini kontrol etmişti. Gerçek zamanla sadece yarım dakikalık bir sapma tespit etmişti. Bu konuda dosyaya bir not da eklemişti.&nbsp;</p>

  <p>Soru sorma hakkı savunmaya geçtiğinde, önce polisin videoyu emniyete aldığı tarihin gerçekten 29 Ekim olduğunu teyit ettirdim. Polis memurunun ifadesine göre, evet bu doğruydu, pazartesi günüydü, saat 17:00 civarındaydı.&nbsp;</p>

  <p>“Otelin güvenliğine, kameranın saatinin 28 Ekim’de kış saati uygulamasına geçirilip geçirilmediğini sordunuz mu?”&nbsp;</p>

  <p>“Ne? Hayır. Üzerindeki saat doğruydu. Kontrol ettim ya...”&nbsp;</p>

  <p>“Video kaydı 26 Ekim’den. O gün halen yaz saati uygulaması geçerliydi. Ancak iki gün sonra, 28 Ekim’de kış saati uygulamasına geçildi.”&nbsp;</p>

  <p>“Anlamadım...” dedi polis memuru.&nbsp;</p>

  <p>“Çok basit. Güvenlik kamerasının saati hep kış saatini gösteriyor olabilir. Bu saat yazın 15:00’i gösteriyorsa, aslında saat 14:00’tür, ama kışın 15:00’i gösteriyorsa, doğru saattir.”&nbsp;</p>

  <p>“Doğru.”&nbsp;</p>

  <p>“Olay günü, 26 Ekim’de yaz saatindeydik. Saat 15:26’yı gösteriyordu. Eğer saat geri alınmadıysa, aslında saat 14:26’ydı. Anladınız mı bunu?”&nbsp;</p>

  <p>“Evet” dedi polis memuru.&nbsp;</p>

  <p>“Ama bu sadece çok teorik.” “Ama tam da bu teori konumuz. Yani sorumuz, saatin geri alınıp alınmadığı. Çünkü yoksa sanık, temizlikçi kadının gelmesinden bir saat önce odadan ayrılmış demektir. Bu süre içinde herhangi biri maktulü öldürebilirdi. Bu yüzden, sayın tanık, otelin güvenlik personeline bu soruyu yöneltmeniz çok önemliydi. Bu soruyu neden sormadınız?”&nbsp;</p>

  <p>“Bunu sordum mu hatırlamıyorum. Büyük ihtimalle güvenlik personeli zaten söylemiştir...”&nbsp;</p>

  <p>“Elimde güvenlik personeli şefinin bir ifadesi var, birkaç gün önce alındı. Güvenlik şefi, kameralardaki saatin hiçbir zaman değiştirilmediğini söyledi. Kameralar kurulduğundan beri, hep aynı, yani kış saati uygulamasındaymış. Şimdi ona bu soruyu sorup sormadığınızı daha iyi hatırlayabiliyor musunuz?” Mahkemeye ve savcıya güvenlik şefinin ifadesinin birer kopyasını verdim.&nbsp;</p>

  <p>“Ben, yani sanırım, bu soruyu sormadım galiba” dedi polis şimdi de.&nbsp;</p>

  <p>“Sayın reis, fotoğraf dosyası B’den, numara 12’den 18’e kadar olan fotoğrafları tanığa gösterebilir miyiz? Bunlar, sanığın garajdan çıkışını gösteren fotoğraflar.”&nbsp;</p>

  <p>Yargıç sarı dosyayı bulup çıkardı ve video kayıtlarını önüne serdi. Tanık yargıç kürsüsüne yaklaştı ve fotoğraflara baktı. “Yazıyor işte, 15:26:55. Saat bu” dedi polis memuru.&nbsp;</p>

  <p>“Evet, yanlış saat o. Ama 4 numaralı fotoğrafta sanığın koluna bakabilirseniz? Lütfen dikkatlice bakın. Sol kolu gayet net gözüküyor, çünkü tam o sırada zilin düğmesine bakıyor. Bay Boheim’ın kolunda o gün Patek Philippe marka bir saat vardı. Fotoğrafta saat kadranını görebiliyor musunuz?”&nbsp;</p>

  <p>“Evet, net olarak gözüküyor.”&nbsp;</p>

  <p>“Peki, saat kaçı gösteriyor?”&nbsp;</p>

  <p>“14:26” dedi polis memuru.&nbsp;</p>

  <p>Basının oturduğu ve tek bir boş yerin bile olmadığı sıradan bir gürültü yayıldı. Savcı Schmied, fotoğrafların orijinallerini görmek için, bizzat yargıç kürsüsüne geldi. Acele etmedi, fotoğrafları tek tek eline aldı ve dikkatle inceledi. Sonunda onaylayarak başını salladı. Başka bir katilin sözkonusu olabileceğinin kanıtı ve Boheim’ın beraat etmesi için eksik olan 60 dakikaydı bu. Artık dava çabuk sonlanacaktı, Boheim’a karşı başka delil yoktu. Yargıç, mahkemenin bir ara vermeye gerek duyduğunu açıkladı.&nbsp;</p>

  <p>Savcının talebi üzerine, yarım saat sonra Boheim’ın tutuklama emri kaldırıldı, bir sonraki duruşmada yeni deliller sunulmaksızın beraat edecekti.</p>

  <p><br /></p>

  <p style="text-align: center;">* * *</p>

  <p><br /></p>

  <p>Savcı Schmied, Percy Boheim’ı beraatından dolayı kutladı. Sonra uzun koridoru geçip odasına gitti, davanın sonucu hakkında bir rapor hazırladı ve masasında duran bir sonraki dosyayı açtı. Üç ay sonra emekli oldu.&nbsp;</p>

  <p>Abbas daha o akşam tutuklandı. Sorgu memuru işini ustalıkla yaptı. Abbas’a, Stefanie’nin sadece onu kurtarmak için fuhuş yaptığını açıkladı ve Stefanie’nin her şeyi anlattığı kız arkadaşının ifadesini okudu. Abbas, Stefanie’nin fedakarlığını anladığında, yere yığıldı. Ama polisle ilk tecrübesi değildi ve hiçbir şey itiraf etmedi – dava bu güne kadar çözülemedi. Abbas suçlanamadı, deliller yeterli değildi.&nbsp;</p>

  <p>Melanie Boheim yargılamanın sonlanmasından bir ay sonra boşanma davası açtı.&nbsp;</p>

  <p>Schmied zamanla ilgili meseleyi emekli olduktan ancak aylar sonra anladı ve ılık bir sonbahar günü olduğu için başını salladı. Davanın yeniden açılması için bu yeterli değildi ve Boheim’ın kolundaki saat de her şeyi açıklığa kavuşturmaya yetmezdi. Schmied yoldaki kestanelerden birine bir tekme attı ve ağaçlıklı yoldan yavaşça aşağıya doğru yürümeye koyuldu. Bu sırada, hayat ne tuhaf diye düşündü.<a href="../Text/DiPNOTLAR.xhtml#a8" id="k8"><sup>[8]</sup></a></p>
</body>
</html>
