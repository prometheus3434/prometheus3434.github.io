<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2><b>Yeşil</b><br /></h2>

  <p>Yine bir koyun getirmişlerdi. Dört adam, ayaklarında lastik çizmeler, hayvanın etrafında durmuş ona bakıyorlardı. Hayvanı çiftlik evine bir kamyonetin arkasında getirmişlerdi; koyun çiseleyen yağmurun altında, mavi bir naylonun üzerinde yatıyordu. Boynu kesilmişti, çamur içindeki postu bıçak darbeleri yüzünden delik deşikti. Kuruyan kan, yağmurla birlikte yavaş yavaş tekrar akmaya başlamış, kırmızı ince şeritler halinde naylona dökülüyor, oradan da bahçe taşlarının arasına sızıyordu.&nbsp;</p>

  <p>Adamlardan hiçbirine ölüm yabancı değildi, hepsi hayvan yetiştiriyordu ve daha önce hayvanlarını kesmişlikleri vardı. Ama bu hayvan ölüsü onları dehşete düşürmüştü. Hayvan, mavi başlı bir besi koyunuydu, patlak gözlü, verimli bir ırktı. Hayvanın göz küreleri çıkarılmıştı, göz çukurlarının kenarlarında göz sinirlerinin ve kas liflerinin parçaları tel tel duruyordu.&nbsp;</p>

  <p>Kont Nordeck adamları başıyla selamladı, kimsenin konuşası yoktu. Kont hayvana bir bakış attı ve başını salladı. Ceketinin cebinden cüzdanını çıkardı, 400 euro saydı ve parayı adamlardan birine verdi. Bu, koyunun değerinin iki katından fazlaydı. Hayvan yetiştiricilerinden biri, “Böyle devam edemez” dedi; herkesin düşündüğü şeyi dile getirmişti. Adamlar çiftlikten uzaklaştığında, Kont Nordeck paltosunun yakasını kaldırdı. “Adamlar haklı” diye düşündü, “onunla konuşmam lazım.”</p>

  <p><br /></p>

  <p style="text-align: center;">* * *</p>

  <p style="text-align: center;"><br /></p>

  <p>Angelika Petersson, halinden hoşnut, şişman bir kadındı. 22 yıldır Nordeck’te polis memuruydu. Köyünde o güne dek hiçbir ağır suç işlenmemişti, hiçbir operasyonda silahını çekmesi gerekmemişti. Bugünlük işi bitmişti, alkollü sürücü hakkındaki rapor hazırdı. Angelika Petersson sandalyesinde ileri geri sallandı; yağmura rağmen haftasonunu iple çekiyordu. Nihayet, son tatilin fotoğraflarını albüme yerleştirmeye vakti olacaktı.&nbsp;</p>

  <p>Kapı çaldığında, Petersson içini çekti. Otomatiğe bastı ve kimsenin gelmediğini görünce, oflayarak kalktı ve sokağa çıktı. Bu saçma zile basıp kaçma oyununu hâlâ eğlenceli bulan köy çocuklarının kulaklarını çekmek istiyordu.&nbsp;</p>

  <p>Petersson, Philipp von Nordeck’i neredeyse tanımadı. Karakolun önünde kaldırımda duruyordu Philipp. Yağmur sağanak halinde yağıyordu. Philipp’in saçları ıslanmış, yüzüne yapışmıştı, ceketinden çamur ve kan damlıyordu. Elindeki mutfak bıçağını o kadar sıkıyordu ki, yumruğunun eklemleri beyaz beyaz görünüyordu. Bıçağın ucundan su damlıyordu.&nbsp;</p>

  <p>Philipp 19 yaşındaydı. Petersson onu çocukluğundan beri tanıyordu. Yavaşça ona yaklaştı. Bu sırada, eskiden babasının çiftliğinde atlarla konuştuğu gibi, onu sakinleştirerek alçak sesle konuşuyordu Philipp’le. Elinden bıçağı aldı ve başını okşadı. Sonra kolunu omzuna koydu ve onu iki taş basamağı çıkararak alçak binaya soktu, tuvalete götürdü.&nbsp;</p>

  <p>“Şimdi önce elini yüzünü bir yıka, korkunç görünüyorsun” dedi.&nbsp;</p>

  <p>Philipp, ellerini uzun süre sıcak suyun altına tuttu, elleri kızardı, ayna buğulandı. Sonra eğildi ve yüzünü yıkadı. Kan ve pislik lavaboya akıp gideri tıkadı. Philipp evyeye bakıp fısıldadı: “On sekiz.” Petersson onu anlamadı, küçük nöbetçi odasındaki çalışma masasına götürdü onu. İçerisi çay ve yer cilası kokuyordu.&nbsp;</p>

  <p>“Şimdi lütfen, ne olduğunu anlat” dedi Petersson, sonra da onu misafir sandalyesine oturttu. Philipp alnını çalışma masasının kenarına dayadı, gözlerini kapattı ve tek kelime etmedi.&nbsp;</p>

  <p>“Bak ne diyeceğim, babanı arayalım.” Nordeck hemen geldi ama Philipp’in ağzından çıkan tek bir cümleydi: “On sekiz, o bir on sekizdi.”&nbsp;</p>

  <p>Petersson, Philipp’in babasına, savcılığı bilgilendirmek gerektiğini, kötü bir şey olup olmadığını bilmediğini ve Philipp’in hiçbir mantıklı açıklama da yapmadığını söyledi. Nordeck başıyla onayladı. “Elbette” dedi ve şöyle düşündü: “Artık vakti geldi demek ki.”</p>

  <p><br /></p>

  <p style="text-align: center;">* * *</p>

  <p><br /></p>

  <p>Savcı Marsch’taki ilçe merkezinden iki cinayet bürosu polisini görevlendirdi. Polisler geldiğinde, Petersson ve Nordeck nöbetçi odasında çay içiyorlardı. Philipp pencerenin önünde oturuyor, dışarıya bakıyor ve artık hiçbir tepki vermiyordu.&nbsp;</p>

  <p>Polis memurları Philipp’i geçici olarak tutukladıklarını açıkladılar ve onu Petersson’a teslim ettiler. Philipp’in odasını aramak için Nordeck’le birlikte çiftliğe gitmek istediler. Nordeck onlara, birinci katta, oğluna ait iki odayı gösterdi. Memurlardan biri odaları incelerken, Nordeck diğer memur ile giriş salonunda duruyordu. Duvarlarda, o bölgede avlanmış yüzlerce geyik boynuzu ve Afrika’da avlanmış hayvanların başları vardı. Soğuktu.&nbsp;</p>

  <p>Polis memuru Doğu Afrika’da avlanmış, içi doldurulmuş bir Afrika mandası kafasının önünde duruyordu. Nordeck koyunlarla ilgili meseleyi açıklamaya çalışıyordu. “Şöyle ki” dedi, doğru sözcükleri arıyordu. “Philipp son dört ay içinde birkaç koyun öldürdü. Yani, boğazlarını kesti. Köylüler bir keresinde onu yakalayıp bana olanları anlattılar.”&nbsp;</p>

  <p>“Öyle mi, boyunlarını mı kesti?” dedi polis. “Bu mandaların ağırlığı bir tonu geçiyor, değil mi?&nbsp;</p>

  <p>“Evet, oldukça tehlikeliler. Yetişkin bir mandaya karşı aslanların bile şansı olmaz.”&nbsp;</p>

  <p>“Yani, oğlan koyunları kesmiş, öyle mi?” Memur gözlerini manda kafasından ayıramıyordu.&nbsp;</p>

  <p>Nordeck, bunun iyiye işaret olduğunu düşündü. “Elbette koyunların parasını ödedim. Ayrıca Philipp’le de bir şey yapmak istiyorduk ama hepimiz, bir şekilde bunun düzeleceğini umduk... yanıldık galiba.” Bıçak darbelerini ve gözleri anlatmasam daha iyi, diye düşündü Nordeck.&nbsp;</p>

  <p>“Niye yapıyor böyle bir şeyi?”&nbsp;</p>

  <p>“Bilmiyorum” dedi Nordeck. “Hiçbir fikrim yok.”&nbsp;</p>

  <p>“Kulağa komik geliyor, değil mi?”&nbsp;</p>

  <p>“Evet, kulağa komik geliyor. Onunla bu konuda bir şeyler yapmalıyız” diye tekrarladı Nordeck.&nbsp;</p>

  <p>“Öyle görünüyor. Bugün ne oldu, biliyor musunuz?&nbsp;</p>

  <p>“Ne demek istiyorsunuz?”&nbsp;</p>

  <p>“Yani bugünkü de bir koyun muydu?” diye sordu memur. Manda kafasından bir türlü uzaklaşamıyordu. Hayvanın boynuzlarını elledi.&nbsp;</p>

  <p>“Evet, çiftçilerden biri az önce beni cep telefonumdan aradı. Yine bir koyun bulmuş.”&nbsp;</p>

  <p>Polis memuru, dalgın dalgın başını salladı. Cuma akşamını bir koyun katiliyle geçirdiği için öfkeliydi, ama manda kafası fena değildi. Nordeck’e, kısa bir ifade almak için pazartesi ilçe merkezindeki polis müdürlüğüne gelip gelemeyeceğini sordu. Artık kağıt kalem işiyle ilgilenmek gelmiyordu içinden, evine gitmek istiyordu.&nbsp;</p>

  <p>“Tabii ki” diye karşılık verdi Nordeck.&nbsp;</p>

  <p>Diğer polis memuru merdivenden indi. Elinde, üzerindeki sarı-kahverengi etikette “Villiger Kiel” yazan eski bir puro kutusu vardı.&nbsp;</p>

  <p>“Bu kutuya el koymak zorundayız” dedi.&nbsp;</p>

  <p>Nordeck, memurun sesinin aniden resmi bir tona geçtiğini fark etti. Ellerindeki lastik eldivenler de bir şekilde resmi duruyordu. “Öyle diyorsanız” dedi Nordeck. “Ne var ki içinde? Philipp sigara içmez.” “Kutuyu banyodaki gevşek fayanslardan birinin arkasında buldum.” Nordeck, evde gevşek fayanslar olmasına sinirlendi. Polis küçük kutuyu dikkatlice açtı. Diğer memur ve Nordeck kutunun içini görmek için eğildiler ve aynı anda geri çekildiler.&nbsp;</p>

  <p>Kutunun tabanına naylon yerleştirilmiş ve kutu iki bölmeye ayrılmıştı. Her bir bölmeden, henüz tam kurumamış, hafifçe basık bir göz küresi bakıyordu. Kutunun kapağının iç tarafına bir kızın fotoğrafı yerleştirilmişti – Nordeck kızı hemen tanıdı: Sabine’ydi bu; Gerike adlı ilkokul öğretmeninin kızı. Sabine dün on altıncı doğum gününü kutlamıştı, Philipp de partiye katılmıştı. Philipp daha önceleri de sık sık Sabine’den bahsetmişti. Nordeck, oğlunun âşık olduğunu düşünmüştü. Ama şimdi beti benzi sarardı: Fotoğraftaki kızın gözleri yoktu; gözler kesilerek çıkarılmıştı.&nbsp;</p>

  <p>Nordeck, adres defterinde öğretmenin telefon numarasını aradı, elleri titriyordu. Ahizeyi, polislerin de konuşmayı dinleyebilecekleri şekilde tuttu. Gerike, Nordeck’in aramasına şaşırdı. Hayır, Sabine evde değildi.&nbsp;<span style="text-indent: 1em;">Gerike kızının, partiden hemen sonra Münih’teki bir kız arkadaşına gittiğini söyledi. Hayır, oradan aramamıştı, ama bu çok sıradışı bir durum değildi.&nbsp;</span></p>

  <p><span style="text-indent: 1em;">Gerike, Nordeck’i sakinleştirmeye çalıştı: “Eminim, her şey yolundadır, Philipp onu gece trenine bıraktı.”</span></p>

  <p><span style="text-indent: 1em;"><br /></span></p>

  <p style="text-align: center;">* * *</p>

  <p><br /></p>

  <p>Polis tren istasyonundaki iki görevliyle konuştu, Nordeck’in evinin altını üstüne getirdi ve doğum günü partisine katılan herkese sorular yöneltti – Sabine’nin nerede olduğuna dair hiçbir ipucu yoktu.&nbsp;</p>

  <p>Adli tıp puro kutusundaki gözleri inceledi; bunlar bir koyuna aitti. Philipp’in kıyafetlerindeki kan da hayvan kanıydı.&nbsp;</p>

  <p>Philipp’in tutuklanmasından birkaç saat sonra, köylülerden biri çiftliğinin arkasında bir koyun daha buldu. Koyunu omzuna aldı ve hayvanı, yağmurun altında, köy yolu üzerinden karakola kadar getirdi. Hayvanın postu su içindeydi, ağırdı, çiftçinin ceketinden kan ve su akıyordu. Çiftçi koyunu karakolun basamaklarına fırlattı, hayvanın ıslak postu şaklayarak kapıya çarptı ve tahtanın üzerinde koyu renk bir leke bıraktı.</p>

  <p>&nbsp;Çiftlik ile köy arasında yer alan yaklaşık iki yüz tane, az katlı evin sıralandığı yolun ortasından dar bir patika sapıyordu. Bu patika, bentlerdeki, saz damlı, terk edilmiş Friz stili eve çıkıyordu. Burası, gündüzleri çocukların oyun yeriydi; geceleri ise âşıklar çardağın altında buluşurdu. Buradan deniz gözükür, martıların sesleri duyulurdu.&nbsp;</p>

  <p>Cinayet bürosu polisleri, yulaf otlarının arasında Sabine’nin cep telefonunu buldular. Yakın bir mesafede yerde bir saç bandı duruyordu. Sabine’nin doğum günü akşamı bu saç bandını taktığını söyledi babası. Bölge kordon altına alındı, yüzlerce polis bataklığı karış karış aradı. Yanlarında, cesetleri bulmakta eğitimli köpekler vardı. Olay yeri inceleme memurları istendi, memurlar tyvek tulumları içinde yeni deliller aradı. Ama başka hiçbir şey bulamadılar.&nbsp;</p>

  <p>Çok sayıda polisle birlikte basın da geldi Nordeck’e. Sokakta görünen herkesle röportaj yapıldı. Artık neredeyse kimse evinden çıkmıyordu, perdeler kapatılmıştı ve köy birahanesi bile boştu. Birahanede renkli omuz çantalarıyla gazeteciler oturuyordu yalnızca. Dizüstü bilgisayarlarını açmış, internet bağlantısının yavaşlığına küfrediyor ve birbirlerine var olmayan haberler anlatıyorlardı.&nbsp;</p>

  <p>Günlerdir aralıksız yağmur yağıyordu, geceleri sis alçak çatıların üzerine çöküyordu ve koyunlar bile huysuzlanmaya başlamış gibi görünüyordu. Köy sakinleri meseleyi kendi aralarında konuşmuşlardı ve Nordeck’le karşılaştıklarında artık ona selam vermiyorlardı.</p>

  <p>&nbsp;Philipp’in tutuklanmasından beş gün sonra, savcılık Sabine’nin bir resminin yayınlanmasına ve gazetelere arama ilanı verilmesine karar verdi. Bir gün sonra Nordeck’in çiftliğinin kapısına biri kırmızı boyayla “katil” yazmıştı.&nbsp;</p>

  <p>Philipp hapishanedeydi. İlk üç gün pek konuşmadı ve söyledikleri anlaşılır değildi. Dördüncü gün kendine geldi. Polisler onu sorguladı; Philipp konuşmaya açıktı ve polislerin sorularına cevap verdi. Polisler sadece koyunlar hakkında konuşmak istediğinde, Philipp başını eğip susuyordu. Memurlar elbette Sabine’yle daha çok ilgileniyorlardı ama Philipp, onu tren istasyonuna bıraktığını söyledi tekrar tekrar. Anlattıklarına göre, öncesinde bentlerdeki eve gitmişler ve “arkadaş gibi” konuşmuşlardı. Belki o sırada saç bandını ve telefonunu düşürmüş olabilirdi. Ona bir şey yapmadığını söyledi Philipp. Ondan daha fazla bilgi almak mümkün değildi. Psikiyatrla konuşmak istemiyordu.</p>

  <p><br /></p>

  <p style="text-align: center;">* * *</p>

  <p style="text-align: center;"><br /></p>

  <p>Savcı Krauther soruşturmayı yürütüyordu. Bu günlerde o kadar kötü uyuyordu ki, karısı ona geceleri dişlerini gıcırdattığını söyledi kahvaltıda. Krauther’in sorunu, aslında o ana dek hiçbir şeyin olmamış olmasıydı. Philipp von Nordeck birkaç koyun öldürmüştü, ama bu mala zarar vermeye ve hayvanları koruma kanununu ihlale giriyordu yalnızca. Maddi zarar meydana gelmemişti, Philipp’in babası koyunların parasını karşılamıştı. Ayrıca, köylülerden hiçbiri suç ihbarında bulunmamıştı. Sabine gerçi Münih’teki arkadaşının yanına varmamıştı. Ama “genç bir kızdı ve haber vermemesinin binlerce masum sebebi olabilir” diyordu Krauther karısına. Sorgu yargıcı Krauther’in tutuklama talebini kabul etmiş olsa da, Philipp’in kızı öldürdüğü puro kutusuyla pek kanıtlanamazdı. Krauther kendini kötü hissediyordu.&nbsp;</p>

  <p>Taşrada, bu tür olaylar sık yaşanmadığından, Philipp’in tıbbi muayenesi en azından çabuk gerçekleşmişti. Beyinde ve merkezi sinir sisteminde bozukluğa rastlanmamış, kromozomlarda herhangi bir anomali tespit edilmemişti. “Yine de” diye düşündü Krauther, “oğlan tamamen deli.”&nbsp;</p>

  <p>Savcıyla ilk kez karşılaştığımda, tutuklamanın üzerinden altı gün geçmişti, tutukluluk halinin incelenmesi ertesi gün gerçekleşecekti. Krauther yorgun görünüyordu, ama düşüncelerini biriyle paylaşabildiği için memnundu. “Sapıklıklar” dedi, “Rasch’ın teorisine göre, ilerleme göstermeye meyillidir. Philipp’in kurbanları şimdiye dek sadece koyunlar olsa da, şimdi artık neden insanlar olmasın?”&nbsp;</p>

  <p>Wilfried Rasch, ölümüne dek adli psikiyatrinin duayeni sayıldı. Sapıklıkların zamanla ilerleme gösterdiği görüşü, Rasch’ın bilimsel teorilerinden biridir. Ama Philipp’in yaptıklarından şimdiye kadar bildiğimiz kadarıyla, bunun bir sapıklık olması bile bana ihtimal dışı görünüyordu.&nbsp;</p>

  <p>Krauther ile görüşmeden önce, Nordeck’in görevlendirdiği hayvan leşlerini imha eden veteriner hekimle konuştum. Polis bu adamı sorgulamayacak kadar meşguldü ya da bunu yapmak kimsenin aklına gelmemişti. Veteriner titiz bir gözlemciydi ve olaylar ona o kadar garip gelmişti ki, her bir ölü koyun hakkında kısa bir rapor tutmuştu. Adamın notlarını savcıya verdim, savcı yazılanları hızlıca okudu. Koyunlardan her birinde on sekiz bıçak darbesi vardı. Krauther yüzüme baktı. Polisler de, Philipp’in sürekli “on sekiz” dediğinden bahsetmişti. Yani her şeyin bu sayıyla bir alakası olabilirdi.&nbsp;</p>

  <p>Philipp’in cinsel bozukluk yaşadığına inanmadığımı söyledim. Adli tabip öldürülen son koyunu incelemiş ve Philipp’in hayvanları öldürmekten cinsel bir haz aldığına dair bir ipucu bulamamıştı. Sperm ya da Philipp’in koyunlarla cinsel ilişkiye girdiğine dair bir gösterge yoktu.&nbsp;</p>

  <p>“Philipp’in sapık olduğunu düşünmüyorum” dedim.&nbsp;</p>

  <p>“Ne peki o zaman?”&nbsp;</p>

  <p>“Muhtemelen şizofren” dedim.&nbsp;</p>

  <p>“Şizofren mi?”&nbsp;</p>

  <p>“Evet, korktuğu bir şey var.”&nbsp;</p>

  <p>“Olabilir. Ama psikiyatrla konuşmuyor” dedi Krauther. “Konuşmak zorunda da değil” diye karşılık verdim. “Çok basit, Bay Krauther. Elinizde hiçbir şey yok. Ceset yok, suç işlendiğine dair delil de yok. İpucu bile yok. Philipp von Nordeck’i koyun öldürdüğü için alıkoydunuz. Ama tutuklama emri, Sabine Gerike’yi öldürme suçundan çıkarıldı. Ne saçmalık. Philipp, sırf sizin içinizde kötü bir his olduğu için tutuklu.”&nbsp;</p>

  <p>Krauther haklı olduğumu biliyordu. Ve ben de onun bunu bildiğini biliyordum. Bazen, müdafi olmak savcı olmaktan daha kolaydır. Benim görevim, taraflı olmak ve müvekkilimi korumaktı. Krauther tarafsız kalmak zorundaydı. Olamıyordu. “Şu kız bir ortaya çıksa...” dedi.&nbsp;</p>

  <p>Krauther sırtı pencereye dönük oturuyordu. Yağmur camlara çarpıp geniş şeritler halinde süzülüyordu. Krauther çalışma sandalyesinde döndü ve gri gökyüzüne doğru bakışlarımı takip etti. Neredeyse beş dakika boyunca orada sadece oturduk, yağmuru seyrettik, ikimiz de tek bir kelime konuşmadık.</p>

  <p><br /></p>

  <p style="text-align: center;">* * *</p>

  <p><br /></p>

  <p>Gece Nordeck’lerde kaldım; en son on dokuz sene önce Philipp’in vaftizinde gelmiştim. Akşam yemeği sırasında, biri dışarıdan taş atarak camı kırdı. Nordeck, bunun bu hafta içinde beşinci kez olduğunu, polisi aramanın bir manası olmadığını söyledi. Sadece arabamı çiftlik arazisindeki ambarlardan birinin içine çekmemi, yoksa sabah lastiklerimin delik deşik olacağını ekledi.&nbsp;</p>

  <p>Gece yarısına doğru yatağımda yatarken, Philipp’in kız kardeşi Viktoria odama geldi. Beş yaşındaydı ve üzerinde rengarenk bir pijama vardı. “Philipp’i geri getirebilir misin?” diye sordu. Kalktım, Viktoria’yı omuzlarıma aldım ve onu yatağına götürdüm. Kapılar o kadar yüksekti ki, kapılardan geçerken başını vurmadı; eski bir evin nadir avantajlarından biri işte. Viktoira’nın yatağına oturdum ve üzerini örttüm.&nbsp;</p>

  <p>“Hiç nezle oldun mu?” diye sordum ona.&nbsp;</p>

  <p>“Evet.”&nbsp;</p>

  <p>“Bak şimdi, Philipp’in de kafasının içi nezle gibi bir şey olmuş. Birazcık hasta ve iyileşmesi lazım.”&nbsp;</p>

  <p>“Nasıl yani, kafasının içi mi hapşırıyor?” diye sordu. Anlaşılan biraz talihsiz bir örnek vermiştim.&nbsp;</p>

  <p>“İnsan kafasının içi hapşıramaz. Philipp’in sadece aklı biraz karışık. Belki, sen gece kötü rüyalar gördüğünde olduğu gibi.”&nbsp;</p>

  <p>“Ama sabah uyandığımda her şey düzeliyor” dedi Viktoria.&nbsp;</p>

  <p>“Aynen. Philipp’in de şimdi önce uyanması lazım.”&nbsp;</p>

  <p>“Onu geri getirir misin?”&nbsp;</p>

  <p>“Bilmiyorum” dedim. “Deneyeceğim.”&nbsp;</p>

  <p>“Nadine dedi ki, Philipp kötü bir şey yapmış.”&nbsp;</p>

  <p>“Nadine kim?”&nbsp;</p>

  <p>“Nadine benim en iyi arkadaşım.”&nbsp;</p>

  <p>“Philipp kötü değil, Viktoria. Şimdi uyuman lazım.”&nbsp;</p>

  <p>Viktoria uyumak istemedi. Bu kadar az şey bilmemden memnun olmamıştı. Ağabeyini merak ediyordu. Sonra ona bir hikaye anlatmamı istedi. İçinde koyunlar ve hastalıklar geçmeyen bir hikaye uydurdum. Viktoria uykuya daldığında, dosyayı ve dizüstü bilgisayarımı alıp, sabaha kadar onun odasında çalıştım. İki kere uyandı, yatakta doğruldu, bana baktı ve tekrar uyudu. Saat 6’ya doğru, ev sahibinin girişte duran bir çift lastik çizmesini ödünç aldım ve bir sigara içmek için avluya çıktım. Hava nemli ve soğuktu, ben uykusuzdum ve Philipp’in tutukluluk halinin incelenmesine sadece sekiz saat kalmıştı.&nbsp;</p>

  <p>Sabine’den o gün de bir iz çıkmadı. Artık bir haftadır kayıptı. Savcı Krauther tutukluluk halinin devamını talep etti.&nbsp;</p>

  <p>Tutukluluk halinin incelenmesi genellikle sevimsiz görüşmelerdir. Kanuna göre, tutukluluğun devamı için kuvvetli şüphenin mevcut olup olmadığının incelenmesi gerekir. Bu kulağa açık ve net geliyor, ama gerçek hayatta karar verilmesi çok güçtür. Tahkikat genellikle daha yeni başlamıştır, davada henüz yol alınmamıştır ve birçok şey hâlâ belirsizdir. Yargıç işin kolayına kaçamaz, belki de masum olan bir insanın özgürlüğü hakkında karar vermek durumundadır. Tutukluluk halinin incelenmesi, esas yargılamadan daha az resmi bir görüşmedir, halka açık değildir. Yargıç, savcılar ve müdafi cüppe giymezler ve bu inceleme, uygulamada tutukluluk süresi sorusu üzerine ciddi bir konuşmadır.&nbsp;</p>

  <p>Philipp von Nordeck’e karşı ceza davasındaki sorgu yargıcı, deneme süresini henüz tamamlamış genç bir adamdı. Heyecanlıydı, hata yapmak istemiyordu. Yarım saat sonra, delilleri değerlendirdiğini, soruşturmanın devamını görmek için 14 günlük süreyi kullanmak istediğini açıkladı. Bu karardan kimse hoşnut olmadı.&nbsp;</p>

  <p>Mahkemeden çıktığımda, hâlâ bardaktan boşanırcasına yağmur yağıyordu.</p>

  <p><br /></p>

  <p style="text-align: center;">* * *</p>

  <p><br /></p>

  <p>Sabine, Kollund ile Flensburg arasında yol alan feribotun ara güvertesinde ahşap bir bankın üzerinde oturuyordu. Bir mobilya mağazası ve küçük bir kumsaldan başka pek bir çekiciliği olmayan sahil köyünde, Lars ile birlikte, yağmur altında olsa da mutlu bir haftasonu geçirmişti. Lars genç bir inşaat işçisiydi, sırtında futbol kulübünün adının dövmesi vardı. Sabine onunla geçirdiği haftasonunu ailesinden saklamıştı, babası Lars’ı sevmiyordu. Anne ve babası Sabine’ye güveniyordu, nasılsa onu telefonla arayıp kontrol etmezlerdi.&nbsp;</p>

  <p>Lars onu gemiye bırakmıştı ve şimdi Sabine korkuyordu. Feribota ayak basar basmaz, üzerinde lime lime bir ceket olan bir adam gözlerini ona dikmişti. Adam hâlâ Sabine’nin dosdoğru yüzüne bakıyordu ve şimdi ona doğru gelmeye başlamıştı. Sabine tam kalkıp gitmek üzereydi ki, adam şöyle dedi: “Siz Sabine Gerike misiniz?”&nbsp;</p>

  <p>“Şey, evet.”&nbsp;</p>

  <p>“Tanrı aşkına, kızım eve haber verin, her yerde aranıyorsunuz. Gazeteye baksanıza.”&nbsp;</p>

  <p>Çok geçmeden, Sabine’nin anne babasının evinde telefon çaldı, yarım saat sonra da savcı Krauther beni aradı. Sabine’nin sevgilisiyle kaçtığını, öğleden sonra dönmesinin beklendiğini söyledi. Philipp’in serbest bırakılacağını ama mutlaka psikiyatri tedavisine gitmesi gerektiğini ekledi. Bu konuda Philipp ve babasıyla zaten anlaşmaya varmıştım. Krauther benden, bu konuyla ilgileneceğime dair söz aldı.</p>

  <p><br /></p>

  <p style="text-align: center;">* * *</p>

  <p><br /></p>

  <p>Philipp’i oyuncak taşlardan imal edilmiş bir bina gibi duran cezaevinden aldım. Philipp özgür olduğu için ve Sabine’ye bir şey olmadığından dolayı çok sevindi elbette. Ailesinin evine dönerken, yolda biraz yürüyüş yapmak isteyip istemediğini sordum. Bir patikada arabayı durdurduk. Üzerimizde, ekspresyonist Alman ressam Emil Nolde’nin resimlerindeki gibi bir gökkubbe vardı, yağmur durmuştu ve martıların sesi geliyordu. Philipp’in yatılı okulu, motosiklet sevgisi ve şu aralar dinlediği müzik türleri hakkında konuştuk. Sonra birdenbire, durup dururken, psikiyatrın karşısında dile getirmek istemediği şeyi söyledi:&nbsp;</p>

  <p>“Ben insanları ve hayvanları sayılar olarak görüyorum.”&nbsp;</p>

  <p>“Nasıl yani?”</p>

  <p>“Herhangi bir hayvan gördüğümde onun bir sayısı oluyor. Şu arkadaki inek mesela, 36. Şuradaki martı 22. Hâkim 51’di, savcı 23.”&nbsp;</p>

  <p>“Bunu hayal mi ediyorsun?”&nbsp;</p>

  <p>“Hayır, görüyorum. Hemen görüyorum. Başkaları nasıl yüzlerini görüyorsa, öyle. Bu düşünerek yaptığım bir şey değil, öylesine karşımda.”</p>

  <p>“Benim de bir sayım var mı?”&nbsp;</p>

  <p>“Evet, beş. İyi bir sayı.” İkimizi de gülme tuttu. Philipp, tutuklanmasından beri ilk kez gülüyordu. Bir süre daha, konuşmadan yan yana yürüdük.&nbsp;</p>

  <p>“Philipp, 18 ile ilgili mesele ne?”&nbsp;</p>

  <p>Bana korkuyla baktı.&nbsp;<span style="text-indent: 1em;">“Niye 18?”&nbsp;</span></p>

  <p><span style="text-indent: 1em;">“Polise bu sayıyı söyledin, koyunları da 18 bıçak darbesiyle öldürdün.”&nbsp;</span></p>

  <p><span style="text-indent: 1em;">“Hayır, bu doğru değil. Onları önce öldürdüm, sonra sağ ve sol taraflarını ve sırtlarını altışar kez bıçakladım. Gözlerini de çıkarmam gerekti. Bu çok zordu, ilk seferlerde gözler parçalandı.” Philipp titremeye başladı. Sonra içinden patlarcasına çıktı:&nbsp;</span></p>

  <p><span style="text-indent: 1em;">“On sekizden korkuyorum ben. O şeytan. Üç kere altı. On sekiz. Anlıyor musun?”&nbsp;</span></p>

  <p><span style="text-indent: 1em;">Soran gözlerle ona baktım.&nbsp;</span></p>

  <p><span style="text-indent: 1em;">“Kıyamet, deccal. O hayvanların ve şeytanın sayısı” diye neredeyse bağırdı.&nbsp;</span></p>

  <p><span style="text-indent: 1em;">Gerçekten 666, Havari Yuhanna’nın vahyinde geçen, İncil’le ilgili bir sayıdır. Orada şöyle der: “Hikmet buradadır. Anlayışı olan, canavarın sayısını hesap etsin, çünkü insan sayısıdır; ve onun sayısı 666’dır.” Halk inanışı, Yuhanna’nın şeytandan bahsettiği yönündeydi.&nbsp;</span></p>

  <p><span style="text-indent: 1em;">“Koyunları öldürmezsem, gözleri ülkeyi yakacak. Göz küreleri günah, onlar bilgi ağacının elmaları, onlar her şeyi mahvedecek.” Philipp ağlamaya başladı, bir çocuk gibi dizginsizdi, bütün vücudu titriyordu.&nbsp;</span></p>

  <p><span style="text-indent: 1em;">“Philipp, lütfen dinle beni. Koyunlardan ve o çirkin gözlerinden korkuyorsun. Bunu anlayabiliyorum. Ama Yuhanna’nın vahyiyle ilgili mesele tamamen saçmalık. Yuhanna 666 ile şeytana değil, Roma İmparatoru Neron’a üstü kapalı bir gönderme yapıyordu.”&nbsp;</span></p>

  <p><span style="text-indent: 1em;">“Ne?”&nbsp;</span></p>

  <p><span style="text-indent: 1em;">“İmparator Neron’un İbranice yazısındaki sayı değerlerini toplarsan 666 eder. Hepsi bu. Yuhanna bunu yazamazdı, dolayısıyla şifrelemek zorundaydı. Deccal ile hiçbir alakası yok.”&nbsp;</span></p>

  <p><span style="text-indent: 1em;">Philipp hâlâ ağlıyordu. Ona, İncil’in hiçbir yerinde cennette bir elma ağacından bahsedilmediğini söylemenin manası yoktu. Philipp kendi dünyasında yaşıyordu. Bir zaman sonra sakinleşti, biz de arabaya döndük. Hava açıktı ve tuz tadı vardı. “Bir sorum daha var” dedim bir süre sonra.&nbsp;</span></p>

  <p><span style="text-indent: 1em;">“Evet?”&nbsp;</span></p>

  <p><span style="text-indent: 1em;">“Bütün bunların Sabine ile ne alakası var? Resimde onun gözlerini niye kestin?”&nbsp;</span></p>

  <p><span style="text-indent: 1em;">“Doğum gününden birkaç gün önce odamda onun gözlerini gördüm” dedi Philipp. “Koyun gözleri vardı. Ve sonra anladım. Doğum gününün akşamı, bentlerdeki evde bunu ona söyledim, ama beni dinlemek istemedi. Korktu.”&nbsp;</span></p>

  <p><span style="text-indent: 1em;">“Neyi anladın?” diye sordum.&nbsp;</span></p>

  <p><span style="text-indent: 1em;">“Adı da soyadı da altı harfli.”&nbsp;</span></p>

  <p><span style="text-indent: 1em;">“Onu öldürmek mi istedin?”&nbsp;</span></p>

  <p><span style="text-indent: 1em;">Philipp yüzüme uzun uzun baktı. Sonra da şöyle dedi: “Hayır, ben hiçbir insanı öldürmek istemiyorum.”</span></p>

  <p><span style="text-indent: 1em;"><br /></span></p>

  <p style="text-align: center;">* * *</p>

  <p><br /></p>

  <p>Bir hafta sonra, Philipp’i İsviçre’deki bir psikiyatri kliniğine götürdüm. Babasının gelmesini istememişti. Bavullarını yerleştirdikten sonra, hastanenin yöneticisi bizi karşıladı ve aydınlık, modern binayı gezdirdi. Bir ruh hastalıkları hastanesi için ne kadar söylenebilirse artık, o kadar iyi ellerdeydi Philipp orada.&nbsp;</p>

  <p>Başhekim ile uzun bir telefon görüşmesi yapmıştım. O da uzaktan, bütün her şeyin paranoid şizofreniye uygun olduğu görüşündeydi. Bu hastalık ender değil, Alman nüfusunun yaklaşık yüzde biri hayatının belirli bir evresinde bu hastalığa yakalanıyor. Sıklıkla, ataklar şeklinde ortaya çıkıyor ve biçimsel olduğu gibi içeriksel düşünce ve algılama bozukluklarına sebep oluyor. Hastaların çoğu sesler duyuyor, birçoğu takip edildiklerine, doğa felaketlerinden sorumlu olduklarına inanıyor ya da Philipp’in durumunda olduğu gibi, takıntılar sebebiyle acılar çekiyor. Hastalık ilaçlarla ve uzun sürede tedavi ediliyor. Hastaların güvenmesi ve kendilerini açmaları gerekli. Tamamen iyileşme olasılığı yaklaşık yüzde otuz.&nbsp;</p>

  <p>Kliniği gezdikten sonra, Philipp beni kapıya kadar geçirdi. O artık yalnız, üzgün ve korkmuş bir oğlan çocuğuydu sadece. Şöyle dedi: “Bana benim sayımı sormadın hiç.”</p>

  <p><span style="text-indent: 1em;">“Doğru. Peki, senin sayın ne?”</span></p>

  <p>“Yeşil” dedi Philipp. Döndü ve kliniğe doğru yürüdü.</p>
</body>
</html>
