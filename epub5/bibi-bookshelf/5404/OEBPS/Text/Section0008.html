<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="block9" id="toc_id_6">TOPRAK — BEKLEYİŞ</h1>

  <p class="block">&nbsp;</p>

  <p class="block5" style="text-align: justify;">UYANIŞ, sanki bir şeyler kaçırıldığı duygusuyla oldu: tıpkı uykuya yatışta olduğu gibi, bu defa da yalnızca bir hissedişti, fakat çok âniydi bu hissediş, ve birinin yatağının yanında durduğunu fark eden Vergilius, aynı zamanda da bir şey yapmasının engellenmiş olduğunu hissetti; sonra bu hissetmenin yarattığı ikinci bir sarsıntıyla bilmenin eşiğini aştı; biliyordu, sabahın karanlığında Aeneis’i yok etmek için deniz kıyısına koşmalıydı, ve şimdi bunun için artık çok geçti. Gerisingeri uykuya kaçtı, meleği tekrar bulmak için, hatta belki de hâlâ üzerinde olduğunu hissettiği yabancı bakışların kaybolmuş meleğin bakışları olabileceği umuduyla. Oysa kesinlikle öyle değildi, Vergilius, orada, yanında duranın yabancılığını çok net algılıyordu, ve meleğin varlığına ilişkin son bir umut kırıntısıyla olsa bile, aslında bu yabancılığı kovmak için uykusunun içinden sordu: “Sen, Lysanias mısın?”</p>

  <p class="block5" style="text-align: justify;">&nbsp; &nbsp;Cevap, anlaşılmaz bir şeydi, çok yabancı bir ses tarafından verilmişti.</p>

  <p class="block5" style="text-align: justify;">&nbsp; &nbsp;İçinde acılı bir soluk dolandı. “Sen Lysanias değilsin... çık git.”</p>

  <p class="block5" style="text-align: justify;">&nbsp; &nbsp;“Efendim...” çok çekingendi, neredeyse rica ediyordu.</p>

  <p class="block5" style="text-align: justify;">&nbsp; &nbsp;“Sonra...”; gece, son bulmamalıydı, Vergilius ışığı görmek istemiyordu.</p>

  <p class="block5" style="text-align: justify;">&nbsp; &nbsp;“Efendim, arkadaşların geldi... bekliyorlar...”</p>

  <p class="block5" style="text-align: justify;">&nbsp; &nbsp;Yararı yoktu. Ve ışık, acıtıyordu. Öksürük, göğsün içinde fırlamaya hazır bekliyordu, ve konuşmak tehlikeliydi: “Arkadaşlarım mı..? hangi arkadaşlarım..?”</p>

  <p class="block5" style="text-align: justify;">&nbsp; &nbsp;“Plotius Tucca ve Lucius Varius, seni selamlamak için Roma’dan geldiler... ve Sezar’ın yanma çağrılmazdan önce seni görmek istediler...”</p>

  <p class="block5" style="text-align: justify;">&nbsp; &nbsp;Işık acıtıyordu. Eylül güneşinin güneyden bir eğimle ve keskin bir parıltıyla gelen ışık demetleri, köşedeki cumbaya düşüyor, burayı ısıtıyor, bir eylül sabahının ışığıyla ve sıcaklığıyla dolduruyordu, ve odanın kendisi de, ışık demetlerinin oraya kadar «işememesine rağmen, bundan payını alıyordu, ışıktan ötürü çıplaklaşmış, sıcaktan ötürü de çirkinleşmişti: karanlık yansımalar içindeki mozaik döşeme kirliydi, büyük şamdanın da solmuş çiçekleri ve erimiş mumlarıyla perişan bir görüntüsü vardı. Ötede, odanın köşesinde lazımlık sandalyesi durmaktaydı, bir gereklilik ve ayartmaydı. Vergilius’un her yeri ağrıyordu, ağrımaya başlamıştı. Arkadaşları beklemeliydiler: “Önce temizlenmem gerek... yardım et bana.” Bacaklarını döndürüp yatağın kenarından aşırarak öne doğru eğilmiş, oturmaktaydı, sırtı bükülmüştü ve yeniden acıtıcı pençelerine düştüğü öksürük başlangıcıyla savaşıyordu; ateşin sinsi yorgunluğu da kendini yeniden belli etmişti, varlığını önce aşağı sarkan bacaklarda haber vermiş, oradan yukarıya doğru tırmanmış, şeritler halinde ve hafiften dalgalara ayrılarak bütün vücudunu kaplamış, en sonunda da başını ele geçirmişti; yorgunluğa tutsak düşen Vergilius, bakışlarını ağır, yorgun ve uzun süren bir dikkatle, sanki o noktada önemli bir şey varmış, dahası ateşin kaynağı keşfedilebilirmişçesine çıplak ayak parmaklarına dikmişti, parmakların mekanik ve yarı yakalamasına hareketleri bir türlü durdurulamıyordu —, ah, organların ve duyuların bağımsız hayatları tekrar mı başlayacaktı yoksa? Ve bir köleye mahrem sorular yöneltilemeyecek olmasına rağmen, bakışlar bir açıklama ararcasına, neredeyse iradedışı, neredeyse soruyu istemeden sorar gibi ona kaydı, fakat doğal olarak hemen düşkırıklığına uğradı, çünkü biraz kaim burunlu, bir maskeyi çağrıştıran, yaşını belli etmeyen, doğululara özgü bu uşak yüzünde bir cevap diye değerlendirilebilecek hiçbir şey gözükmüyordu; bu yüzde sadece koşulsuz bir kulluk, kulca bir koşulsuzluk vardı; bütün yaklaşılmazlığına rağmen, verilecek buyrukları almaya hazırdı, konuğun o buyrukları dile getirmesini ve kalkmaya karar vermesini bekliyordu. Gelgelelim özellikle bu imkânsız gibi görünüyordu, çünkü uyumsuzluk kendini yalnızca bedende değil ama her yerde belli etmekteydi; evrensel bir uyumsuzluktu bu, ve o ortadan kaldırılmadan hiçbir organ hareket ettirilemezdi; kalkmak isteyen, kurban vermek için kıyıya koşmak isteyen insanoğlu, bu eylemi böyle bir uyumsuzluk ve parçalanmışlıkla gerçekleştiremezdi; kurban için mutlak anlamda geçerliliğin saygınlığı hedefleniyorsa eğer, kurban verenin de, kurbanın da zarar görmemiş olmaları şarttı, oysa şu ânda ruloların hâlâ sayı bakımından eksiksiz olarak bavulda bulunup bulunmadıkları bile saptanamıyordu; gerçekten eserin bütünü yok edilmeye hazır mıydı, yoksa örneğin rulolardan biri geceleyin kaybolmuş olabilir miydi —, kim cevap verecekti buna? Gerçi evet, bavulun kapağı öylesine olması gerektiği gibi ve sıkı bağlanmıştı ki, insan bu kapağın hiçbir zaman açılmadığını rahatça düşünebilirdi peki ama, kim kurbana dokunmaya cesaret edebilecek ve kayışları açacaktı? Beden ve o bedenin organları uyumsuzdu, dünya uyumsuzdu —, bir defa daha bütünlük sağlanabileceği umut edilebilir miydi? Vergilius bekledi, ve köle de onunla birlikte bekliyordu, ikisi de sabırsızlık göstermiyordu. Ama hal böyleyken kapı, hiç de yumuşak sayılamayacak bir hareketle açıldı; Plotius Tucca ile Lucius Varius, herhalde beklemekten bıktıkları için, aynı zamanda da büyük bir ihtimalle dışarıdan Vergilius’un uyandığını duyduklarından, paldır küldür içeriye dalıvermişlerdi. Vergilius, bacaklarını yatağın içine geri çekti.</p>

  <p class="block5" style="text-align: justify;">&nbsp; &nbsp;Ve Plotius, neredeyse daha doğru dürüst odaya girmeden o her zamanki alışılagelmiş gürültülü içtenliği ile konuşmaya başladı: “Bize burada hasta yattığın söylenmişti, uzun gece boyunca dolanıp durduk, ve ondan sonra da seni gizlice yatağından çıkmak isterken yakalıyoruz; ama yakaladığımız çok iyi oldu, çünkü sen zaten hep böyle yaparsın... evet, nasılsın bakalım? Tanrılara şükür ki, çok iyi görünüyorsun; on yıl önce de daha farklı görünmüyordun, ne de olsa eski toprak sayılırsın... şimdi doğal olarak yine öksürüğün ve ateşin var, bu, bilmediğimiz bir şey değil... eğer dostlarına sorsaydın, seni bu gerçekten çılgınlıktan başka bir şey olmayan yolculuğa&gt; asla göndermezlerdi! Biz daha sonra Horatius’tan öğrendik; elbette, ona söyleyebilirdin, çünkü sana hiçbir engel çıkartmayacağını biliyordun; onun için tek önemli olan, kendi dizeleridir! Orkus adına, Atina’da işin neydi? Doğal olarak bunu gizli tutmak zorundaydın, ama neyse ki şansın varmış, çünkü Sezar seni tam zamanında bulup geri getirdi... evet, her zamanki gibi bilgece davranan Augustus seni geri getirdi, ve sana gelince, her zamanki gibi acımasızdın... ve şimdi sana yeniden çeki düzen vermek bizlere, yani dostlarına düşüyor!” Plotius, şişman bedenini büyük bir çatırtıyla koltuğa bıraktı, kolları kıvrık, yumrukları sıkılmış, orada şimdi bir kürekçi ya da arabacı gibi oturmaktaydı, ve yağlı, karaciğer lekeleriyle dolu, yanakları kırmızı yüzü neşeden pırıl pırıldı.</p>

  <p class="block5" style="text-align: justify;">&nbsp; &nbsp;Buna karşılık Lucius Varius, togasınm kıvrımlarının şık bir biçimde dümdüz olmasına dikkat etme zorunluluğu yüzünden asla oturmadığından, her zamanki alışılagelmiş pozuyla, bir kolunu beline dayamış, ötekini de ders verircesine dik bir açıyla kaldırmış olarak, ince siluetiyle gösterişli bir şekilde ayakta kalmıştı: “Seni çok merak ettik Vergilius.”</p>

  <p class="block5" style="text-align: justify;">&nbsp; &nbsp;Vergilius’un içinde, ölmeye onca hazır olmasına rağmen, hiç kimsenin kaçamayacağı ve hastalara özgü olan o ürkeklik belirmişti: “Size benim hakkımda neler anlatıldı?” Ve sanki verilecek cevabı önceliyormuşçasına, beklediği ve korktuğu öksürük nöbetine ânsızın yakalandı.</p>

  <p class="block5" style="text-align: justify;">&nbsp; &nbsp;“Sen öksürmene bak, rahat ol,” diye yatıştırdı onu Plotius, ve gece yolculuğundan ötürü yanmakta olan gözlerini sildi, “insan sabahları öksürmelidir.”</p>

  <p class="block5" style="text-align: justify;">&nbsp; &nbsp;Lucius’un yatıştırması ise kulağa daha dürüst geliyordu: “Senin hakkında aldığımız son haberlerin üzerinden rahat bir hafta geçmiştir... Augustus, Maecenas’a seni hasta bulduğunu ve dönüş yolculuğu için razı ettiğini yazmış, Senato’nun bugün doğumgünü için yapacağı toplantı yüzünden Maecenas karşılamaya gelemeyince, kendisinin Augustus’la ilgili görevlerini memnuniyetle biz devraldık, bu fırsattan yararlanarak seni de görürüz dedik... hepsi bu işte.” Bu söylenenler kulağa doğru ve mantıklı geliyordu, ve buna rağmen Plotius’un: “Sen öksürmene bak, rahat ol” demesi daha bir yatıştırıcıydı. “Off,” dedi Plotius, “bütün gece sarsılıp durduk; doğru dürüst uyku denemez böylesine, insanı atları her değiştirişte uyandırıyorlar... bizim konvoyda en az kırk araba vardı, ve üstelik tek konvoy da biz değildik, dünden bu yana tahminimce yüzün çok üzerinde araba gelmiştir...”</p>

  <p class="block5" style="text-align: justify;">&nbsp; &nbsp;Plotius, köylülere ait arabalardan biriyle mi gelmişti acaba? Yüzü, yaşlı bir köylünün yumuşak ifadeli ve güçlü yüzü gibiydi, ve insan onu gözünde tam da böyle canlandırabilirdi, hayır, aslında canlandırabilir değil, böyle canlandırmak zorundaydı, bir köylü arabasına tünemiş, başı sürekli sallanmakta, çenesi göğsüne düşmüş, ve iyice horlarken. “Evet, gelişinizi duydum...”</p>

  <p class="block5" style="text-align: justify;">&nbsp; &nbsp;“Ve işte şimdi buradayız,” dedi Plotius, hemen yine bir kürekçiye benzemişti.</p>

  <p class="block5" style="text-align: justify;">&nbsp; &nbsp;“Çok gelen vardı... pek çok...”</p>

  <p class="block5" style="text-align: justify;">&nbsp; &nbsp;“Öksürük nöbeti geçirirken konuşma,” dedi Lucius, bir yandan da togasınm gece yolculuğu yüzünden bozulmuş olan kıvrımlarıyla uğraşıyordu, “konuşmaman gerekir... doktorların bunu sana hep yasakladıklarını unuttun mu?”</p>

  <p class="block5" style="text-align: justify;">&nbsp; &nbsp;Ah, evet, hatırlıyordu, Lucius, aşırı şıklık düşkünlüğü bir yana, söylediklerinde içten ve iyi niyetliydi hiç kuşkusuz, ama bu hali yine de Vergilius’u ona karşı çıkmak için kışkırtıyordu! “Önemli bir şey değil; Sezar beni yanında Megara’ya götürmeseydi, hiç hastalanmazdım... bu sadece şenlikler sırasında hiç eksik olmayan güneşin ve sıcağın bir yan etkisi...” Bu uzunca açıklamanın ödülü, yeni bir öksürük nöbeti oldu, ve Vergilius ağzında kan tadı aldı.</p>

  <p class="block5" style="text-align: justify;">&nbsp; &nbsp;“Sus,” dedi Plotius.</p>

  <p class="block5" style="text-align: justify;">&nbsp; &nbsp;Fakat Vergilius susmak istemiyordu, üstelik şimdi Plotius’un genç oğlanın uyumuş olduğu koltukta oturduğunu fark edince, susma isteği daha da azalmıştı, ve içinden bir şey onu sözü dolandırmadan sormaya zorladı: “Lysanias nerede?”</p>

  <p class="block5" style="text-align: justify;">&nbsp; &nbsp;“Bir Yunanlı adı,” dedi Lucius düşünceli bir ifadeyle, “kim bu? Onu mu kastediyorsun?” Ve kapıya çekilmiş, daha önce olduğu gibi, hiç hareket etmeksizin orada bekleyen köleyi işaret etti. “Hayır... onu değil... oğlanı...”</p>

  <p class="block5" style="text-align: justify;">&nbsp; &nbsp;Plotius dikkat kesilmişti: “Demek yanında Yunanlı bir oğlan getirdin... o halde durumun gerçekten kötü falan değil... bak sen, Yunanlı bir oğlan!”</p>

  <p class="block5" style="text-align: justify;">&nbsp; &nbsp;Oğlan —, oğlan kaybolmuştu. Ancak kase, hâlâ orada, masanın, üstündeydi, gümüş kenarlı, fildişi işlemeli bir kaseydi, ve hatta içinde hâlâ birazcık şarap bile vardı: “Oğlan... o buradaydı.”</p>

  <p class="block5" style="text-align: justify;">&nbsp; &nbsp;“O halde geri gelsin... çağır onu, çağır da görelim!”</p>

  <p class="block5" style="text-align: justify;">&nbsp; &nbsp;Ortadan kaybolduğuna göre, onu nasıl çağırabilirdi ki?! Hem ayrıca onlara göstermek gibi bir niyeti de hiç yoktu. “Onunla aşağıya, kıyıya inmem gerekiyor...”</p>

  <p class="block5" style="text-align: justify;">&nbsp; &nbsp;“Uzanmışız denizin kurumuş kumlarına, yorgun argın bedenlerimizi dinlendirmekteyiz, ve uyku her yanımıza sızmakta,” diye ezbere okudu Lucius, ama doğal olarak bu söylediklerinin devamı da vardı, “fakat bugün bunu yapmayacaksın, benim sevgili Vergilius’um, böyle hazlan herhalde iyileşmenden sonrasına erteleyeceksin...”</p>

  <p class="block5" style="text-align: justify;">&nbsp; &nbsp;“Doğru,” diye onayladı Plotius oturduğu cumbadan.</p>

  <p class="block5" style="text-align: justify;">&nbsp; &nbsp;Neden söz ediyorlardı bu ikisi? Her şey uyumsuzdu; Vergilius, onların dediklerini duymuyordu bile: “Lysanias nerede?”</p>

  <p class="block5" style="text-align: justify;">&nbsp; &nbsp;Köleye dönen Plotius, emretti: “Oğlanı buraya getir.”</p>

  <p class="block5" style="text-align: justify;">&nbsp; &nbsp;“Efendim, burada hiçbir yerde oğlan falan yok.”</p>

  <p class="block5" style="text-align: justify;">&nbsp; &nbsp;Oradan, kapının bulunduğu yerden, geceleyin oğlanın sesi Vergilius’la konuşmuştu, ona fısıldamıştı, şimdi ise aynı yerde köle durmaktaydı, hem uzak hem de yakın olan sesi inkar etmesine yardım ettiği için ona şükran duyan Vergilius, elini sallayarak köleyi yanma çağırdı: “Gel, kalkmak istiyorum.”</p>

  <p class="block5" style="text-align: justify;">&nbsp; &nbsp;“Vazgeç bunu yapmaktan,” dedi Plotius kararlı bir ifadeyle, “doktor sana gelmek üzere yola çıkmış olmalı, ve sana yatakta bakılacak, böyle saçmalıklarla yalnızca sağlığını tehlikeye atıyorsun... sırf oğlanını bize göstermemek için sanki işin varmış gibi yapman da saçmalıktan başka bir şey değil.”</p>

  <p class="block5" style="text-align: justify;">&nbsp; &nbsp;Yoksa köle, oğlanın temsilcisi miydi? Genç oğlan, kurbanı sahile taşısın diye güçlü kuvvetli bir arkadaşını buraya yollamış olabilir miydi? Kendi sesinin: “Bavulu al” dediğini duydu irkilerek, aynı ânda da söylediğinin yarattığı etkiyi araştırırcasına, gözlerini kırpıştırarak dostlarına baktı.</p>

  <p class="block5" style="text-align: justify;">&nbsp; &nbsp;Ve haklıydı, Plotius tüm hantallığına rağmen neredeyse havaya fırlamıştı, yatağa daha yakın olan Lucius ise, bir doktor gibi hastanın nabzına bakmak üzere Vergilius’un yanma gelmişti: “Ateşin var, sevgili Vergilius’um, sakin ol.”</p>

  <p class="block5" style="text-align: justify;">&nbsp; &nbsp;Plotius ise köleye emretmişti: “Doktora bak... acele et...” “Doktora ihtiyacım yok.” Vergilius, bunu da elinde olmaksızın söylemişti.</p>

  <p class="block5" style="text-align: justify;">&nbsp; &nbsp;“Bu konuda karar vermek sana düşmez.”</p>

  <p class="block5" style="text-align: justify;">&nbsp; &nbsp;“Ben ölüyorum.”</p>

  <p class="block5" style="text-align: justify;">&nbsp; &nbsp;Bir sessizlik oldu. Vergilius doğru söylediğini biliyordu, ve bundan tuhaf kaçacak kadar az etkilenmişti. Artık herhalde akşamı bile göremeyeceğini biliyordu, ve bu arada kendini, sanki önünde sonsuz bir zaman varmışçasına rahat hissetmekteydi. Sonunda o söz söylendiğinden memnundu.</p>

  <p class="block5" style="text-align: justify;">&nbsp; &nbsp;Büyük bir ihtimalle öteki ikisi de durumun ciddiyetinin bilincindeydiler; bu hissedilebiliyordu. Plotius, ancak aradan uzunca bir zaman geçtikten sonra tekrar konuşabildi: “Günah işleme, Vergilius, biz henüz ölümden ne kadar uzaksak sen de o kadar uzaksın... senden on yaş büyük ve üstelik de apopleksi hastası olduğuma göre, daha ne söyleyeyim ki sana...”</p>

  <p class="block5" style="text-align: justify;">&nbsp; &nbsp;Lucius hiçbir şey söylemedi. Yatağın yanındaki sandalyeye oturmuştu ve susuyordu. Ve otururken togasının kıvrımlarını düzeltmeyi ihmal etmiş olması, duygulandırıcıydı.</p>

  <p class="block5" style="text-align: justify;">&nbsp; &nbsp;“Ben öleceğim, belki de hemen bugün... ama ölmeden Aeneis’i yakacağım...”</p>

  <p class="block5" style="text-align: justify;">&nbsp; &nbsp;“Ne bağışlanmaz bir suç!” Tam bir çığlıktı bu, ve çığlığı atan da Lucius’tu.</p>

  <p class="block5" style="text-align: justify;">&nbsp; &nbsp;Bunu yine bir suskunluk izledi. Oda, eylül sessizliğine ve aydınlığına gömülmüştü. Dışarıdan bir süvari geçti, muhtemelen imparatorluk kuryelerindendi. Nal sesleri taşların üstünde çınladı, sonra dörtlü tempo şehrin uzaktaki gürültülerinde eridi. Bir yerlerde bir kadın, bağırarak bir şeyler söyledi; sanki bir çocuğun adını çağırmaktaydı.</p>

  <p class="block5" style="text-align: justify;">&nbsp; &nbsp;Sonra Plotius, iri cüssesiyle ve büyük adımlarla odanın içinde dolanmaya başladı, arkasından togasının uçlarından birini sürüklüyordu, ve sonra ânsızın patladı: “Ölmek istiyorsan eğer, bu sana ait bir mesele, seni önleyecek değiliz, fakat Aeneis çoktandır artık yalnızca senin meselen değil; o halde bunu atmalısın kafandan...” Etrafındaki yağlar yüzünden küçülmüş gözleri vahşi parıltılar saçmaktaydı.</p>

  <p class="block5" style="text-align: justify;">&nbsp; &nbsp;Plotius’un bu kadar sertleşmesi ilginçti, çünkü onunla ötekiler arasında eskiden beri, karşılıklı ve, tam anlamıyla hiçbir zaman inanıl masa bile, örtülü bir uzlaşma vardı; bu uzlaşmaya göre ürünler ve hayvancılık üzerine saatler boyu yaptıkları konuşmalar, Lucius’un, Maecenas’ın ve o çevreden olanların katıldıkları bütün o sanatsal ve bilimsel konulara ilişkin sohbetlerden çok daha önemliydi. Şimdi Plotius’un Aeneis’in varlığına veya yokluğuna bunca büyük bir önem vermesi, böyle bir uzlaşmaya aykırıydı, onun toprak soylusu Plotius Tucca’nın kimliğiyle kendinde somutlaştırdığı iyi niyete aykırıydı; dolayısıyla böyle bir şey hoşgörülemezdi: “Dünya birkaç dizeyle ne daha zengin ne de daha yoksul olur; bu konuda aramızda her zaman görüş birliği vardı, Plotius.”</p>

  <p class="block5" style="text-align: justify;">&nbsp; &nbsp;Lucius, ciddi bir ifadeyle başını salladı: “Aeneis’i birkaç dize diye nitelendiremezsin.”</p>

  <p class="block5" style="text-align: justify;">&nbsp; &nbsp;“Peki nedir öyle değilse?”</p>

  <p class="block5" style="text-align: justify;">&nbsp; &nbsp;Plotius, bu soruya güldü; zorlama bir gülüştü gerçi, ama yine de gülüştü: “Alçakgönüllülükle övgü toplamak, ozanlara özgü eski bir zaaftır, Vergilius, ve biri eski zaaflarım sürdürmekte ise eğer, onun için korkulacak bir şey de yok demektir.”</p>

  <p class="block5" style="text-align: justify;">&nbsp; &nbsp;Ve Lucius tamamladı: “Tekrar duymak istiyor musun gerçekten? Sen kendin, Roma’nın büyüklüğü ile senin şiirinin büyüklüğünün artık birbirinden ayrı tutulamayacağını en iyi bilen kişi değil misin?” Vergilius’un içinde bir tür keyifsizlik belirdi ve gittikçe yoğunlaştı; bu ikisi, bir oğlanın anlamış olduğu şeyi anlamak istemiyorlardı, fakat verilmiş olan kararın kesinliği tartışılmayacağından, bunun onlara somut bir biçimde gösterilmesi gerekiyordu: “Geride gerçek olmayan hiçbir şey kalmamalı.”</p>

  <p class="block5" style="text-align: justify;">&nbsp; &nbsp;Bu söz kararlı, ölçülü ve ders verircesine söylenmişti, ve Lucius, şimdi sorunun ne olduğunu anlar gibiydi: “O halde senin düşüncene göre İlyada’nın ve Odysseia’nın da gerçekdışı diye nitelendirilmesi gerekir, öyle mi? Ah, ilahi Homeros! Peki ya Aiskhilos’a, Euripides’e ne diyeceğiz? Bütün bunlar, gerçekliğin ta kendisi değil mi? sana hepsi de sonsuza kadar birer gerçeklik olarak kalacak daha kaç isim, kaç eser saymalıyım?”</p>

  <p class="block5" style="text-align: justify;">&nbsp; &nbsp;Plotius: “Örneğin, Lucius Varius diye birinin Thyestes’i veya Sezar Destanı,” diye eklemekten kendini alamadı, ve gülüşü yeniden şişman ve iyi kalpli bir adamın gülüşüne dönüştü.</p>

  <p class="block5" style="text-align: justify;">&nbsp; &nbsp;En zayıf yerinden isabet alan Lucius, biraz buruk bir ifadeyle gülümsedi: “Thyestes’in on yedi defa temsil edilmiş olması, henüz sonsuza kadar kalıcılığının bir kanıtı olamaz, ama...”</p>

  <p class="block5" style="text-align: justify;">&nbsp; &nbsp;“... ama yine de Troyalı Kadınlar’dan daha kalıcı olacaktır... sence de öyle değil mi, Vergilius..? bak, gülüyorsun, sevindim yeniden gülebilmene.”</p>

  <p class="block5" style="text-align: justify;">&nbsp; &nbsp;Evet, gülüyordu; elbette tam olarak gülmesine izin yoktu, göğsü çok acıyordu, ve hatta Lucius’un içine düştüğü zor durumdan aldığı hazdan kaynaklanan bu gülüşten utanç da duymuştu, çünkü Lucius’un Aeneis’in sonsuza kadar kalıcı olacağını savunmak istemiş oluşuna hiç değer vermemişti, ve özellikle bu yüzden şimdi yapılması gereken, tekrar ciddiyete dönmekti: “Homeros, tanrıların müjdecisiydi; onların gerçekliği ile birlikte o da kalacak.”</p>

  <p class="block5" style="text-align: justify;">&nbsp; &nbsp;Lucius, kendisine gülündüğünden ötürü acı duymaksızın karşılık verdi: “Ve sen de Roma’nın müjdecisisin, Roma’nın gerçekliği ile birlikte kalacaksın; Roma varlığını koruduğu sürece, sen de kalacaksın... sonsuza kadar.”</p>

  <p class="block5" style="text-align: justify;">&nbsp; &nbsp;Sonsuza kadar mı? Vergilius, parmağındaki yüzüğü hissetti, bedenini hissetti, geçmişe karışmış olanı hissetti. “Hayır,” dedi, “yeryüzünden olan hiçbir şey sonsuz değildir, Roma da sonsuz değil.” “Roma’yı tanrıların katma yükseltmiş olan, sensin.”</p>

  <p class="block5" style="text-align: justify;">&nbsp; &nbsp;Bu, aynı zamanda hem doğruydu, hem de değildi. Neden söz ediyordu Lucius? Bütün bunlar, Maecenas’ın evindeki bir masabaşı sohbeti gibi değil miydi aslında? Gerçeğin üzerinden kayıp giden, gerçeğe neredeyse hiç temas etmeyen bir sohbet gibi değil miydi? Konuşmaya başladığında, etrafında karanlık vardı: “Yeryüzünden olan hiçbir şey tanrılar katma yükselmez; ben, Roma’yı süsledim yalnızca, ve benim yaptığımın Maecenas’ın bahçelerindeki heykelleri aşan bir geçerliliği yok... Roma, sanatçıların inayetiyle yaşamıyor... heykeller yıkılacak, Aeneis de yakılacak...”</p>

  <p class="block5" style="text-align: justify;">&nbsp; &nbsp;Gülmeyi sürdürmekten mutluluk duyacak olan Plotius, dolaşmasını yanda kesti: “Sanatçı beylerin son zamanlarda sanat eserleri adı altında ne döküntüler ortaya koydukları düşünülecek olursa, önümüzdeki yıllarda epey moloz temizleyeceğin söylenebilir... yakılacak ve yıkılacak neler neler olacak... bundan sonraki hayatın için kendine ancak Herkül’e yakışacak bir uğraş seçmişsin...”</p>

  <p class="block5" style="text-align: justify;">&nbsp; &nbsp;Büyük temizlik işi düşüncesi, Lucius’u gerçekten neşelendirmişti; o gururlu edebiyatçı çehresinde neşeli kırışıklar belirmeye başladı, ve genel bir kitap yakma eyleminin imgesiyle öylesine mutlu olmuştu ki, konuşmaya hemen başlayamadı: “Sosi kardeşler, Horatius’tan Carmen Saeculare’nin yayın haklarım satm almışlar; onun yazılarım da yakmak istediğin takdirde, epey para kaybedecekler demektir... ve elbette Horatius da böyle bir eylemin dışında tutulmamalıdır... ”</p>

  <p class="block5" style="text-align: justify;">&nbsp; &nbsp;“Atina’ya hareket edeceğim sırada, Horatius gemiye bana veda etmek için yazdığı dizeleri gönderdi.”</p>

  <p class="block5" style="text-align: justify;">&nbsp; &nbsp;“İşte buyurun,” dedi Plotius; böylece Lucius’u öylesine büyük bir keyifle desteklemişti ki, insan onların ölümün sesini bastırmak istediklerini düşünebilirdi, “işte buyurun, onun günahı da bu, ve bu yüzdendir ki bunun cezasını hicviyeleri, kasideleri, kısacası şiir diye kaleme aldığı ne varsa hepsi çekecek...”</p>

  <p class="block5" style="text-align: justify;">&nbsp; &nbsp;Horatius, iyi dileklerini içeren o güzel dizeleri gemiye neden göndermişti acaba? Böylece Aeneis yüzünden duyduğu kıskançlığı yatıştırmak mı istemişti? Kıskanç bir arkadaş, ama yine de bir arkadaş.</p>

  <p class="block5" style="text-align: justify;">&nbsp; &nbsp;Ama Lucius farklı düşünüyordu: “Böyle bir seçimi bana bırakmalıydılar; Horatius’u esirgerdim, o gerçekten yetenekli... buna karşılık sıradanlık adına ne varsa hepsini tasfiye ederdim, o sıradanlık ki, yükselişe geçti ve gittikçe yayılmakta... ne çöküş, evet, ama ne çöküş! Artık ne hitabet sanatı, ne tiyatro, ne de genelde sanat diye bir şey kaldı... işte bu yüzden temizlik yapılmalı, ve bu temizlik korkunç olmalı!” Yeniden bir gülme nöbetine yakalandı.</p>

  <p class="block5" style="text-align: justify;">&nbsp; &nbsp;“Ölüm kayaya dönüşmüş, denizin derinliklerine kayarken, ölümün mağaralarında çınlayan kahkahalar.”</p>

  <p class="block5" style="text-align: justify;">&nbsp; &nbsp;Lucius durakladı: “Muhteşem bir dize, Vergilius; konuşmaya devam et, ya da daha iyisi, yaz.”</p>

  <p class="block5" style="text-align: justify;">&nbsp; &nbsp;Hangi bilinmezliğin içinden uç vermişti bu dize? Nereden gelmişti? Ancak Vergilius’un da hoşuna gitmişti, Lucius’un onayı da iyi gelmişti, oysa dizenin güzelliği övülmemeliydi; hayır, asla tek başına güzellik değildi önemli olan; gerçekte övgüyü hak eden, övgü isteyen, çok farklı, çok daha büyük bir şeydi. Ah, evet, şimdi biliyordu işte ne olduğunu, ancak şimdi biliyordu! Gerçek anlamda onaylamak, her zaman ancak dize ile anlatılmak istenen şey için, dizenin arkasından yükselen, erişilmesi imkânsız mutlak gerçeklik için geçerli olabilirdi, bu gerçeklik, yalnızca sözcükler taş gibi yüzeyinden kayıp gitmek yerine ta içine kadar girebildiği takdirde değerini açığa vurabilirdi; bir dizeyi, onunla söylenmek istenen gerçeklikle ilgilenmeksizin, sadece dizdiğinden dolayı öven kişi, üreten ile üretileni karıştırmış olur, bilerek ya da bilmeyerek gerçekliği inkar eden, gerçekliği yıkan bir yalancı tanıklık suçunu işler, bütün yalancı tanıkların suç ortağı olur. Ah, gerçekliğin o asla teslim olmayan, ancak kendilerine dokunulmasına izin veren sarp dağları! Ah, o gerçeklik denilen, dümdüz yüzeyinde insanın ancak sürünerek, yüzeye tutunmaya çalışarak, aslında hep düşüş halinde, hep düşme tehlikesiyle karşı karşıya ilerleyebildiği o dev kayalık! Lucius, düşüş hakkında hiçbir şey bilmiyordu; ona göre yüzey, gerçekliğin kendisiydi. Ah, gerçekliğin o baş döndürücü yüksekliklere uzanan, buna rağmen bütün uçurumlarda da kaybolup giden, dümdüz oluşu yüzünden girilemeyen, ama yine de varoluşa açık sarp dağları! Ve şimdi düşmekte olan, yardan aşağı yuvarlanmaktaydı.</p>

  <p class="block5" style="text-align: justify;">&nbsp; &nbsp;Plotius, dinlenen bir kürekçi gibi kollarını salladı: “iyi, o halde Horatius esirgensin ve şiir yazmayı sürdürsün... ve sana gelince, sen de, her şeyi yaksaydın bile, aynını yapardın; elbette şiir yazmayı sürdürürdün...”</p>

  <p class="block5" style="text-align: justify;">&nbsp; &nbsp;Horatius! O, Roma için asker olarak savaşmıştı, Roma’nın gerçekliği için kendini kurban diye sunmuştu, şiirindeki o şaşırtıcı ve kendini hep belli eden hakikilik, herhalde bundan kaynaklanmaktaydı. Bunu Plotius bile bilmiyordu, bunu kendisi, yani Vergilius bile bilmiyordu, şair, hizmet edici eylemden asla yoksun kalamazdı.</p>

  <p class="block5" style="text-align: justify;">&nbsp; &nbsp;“Aeneas,” diye vurguladı Lucius, Plotius ise yalnızca başını evet anlamında sallamakla yetindi.</p>

  <p class="block5" style="text-align: justify;">&nbsp; &nbsp;Aiskhilos, Marathon ve Salamis’de piyade olarak savaşmıştı; Publius Vergilius Maro, hiçbir şey için savaşmamıştı.</p>

  <p class="block5" style="text-align: justify;">&nbsp; &nbsp;Ama Plotius, içtenlikle cesaretlendirici bir ifadeyle düşüncelerini daha da ileri götürüyordu: “Ayrıca şiir yazmayı sürdürmen şart, çünkü yakmazdan önce Aeneis’i bitirmek zorundasın... insan bitmemiş bir şeyi yakmaz, ve birkaç ayda, hatta haftada bu küçük işi tamamlayabilirsin... yani ölmekte acele edebilirsin elbet, ama bu kadar dayanmak zorundasın.”</p>

  <p class="block5" style="text-align: justify;">&nbsp; &nbsp;Bitirmek mi? Bitirmiş miydi? Hakikaten bitirmiş olduğu hiçbir şey yoktu. Sallustius’un yazdığı gibi gerçek anlamda bir Roma tarihinin, ya da şu sıralarda aynı konuda Livius’un başlatma yürekliliğini gösterdiği dev girişimin yanında, Aeneis’in ne önemi olabilirdi? Bütün bilginlerin en bilgininin, saygıdeğer Terentius Varro’nun Roma’nın tarım hayatına kazandırdığı gerçek bilgilerin yanında Georgica ne önem taşıyabilirdi?! Böyle eserlerin yanında bitirmek diye bir şeyden söz edilemezdi; Vergilius o güne kadar ne yazmış ve daha da ne yazacak olursa olsun, hepsi bitmeden kalmaya yargılıydı! Öte yandan evet, doğruydu, gerek Terentius Varro gerekse Gaius Sallustius, Roma Devleti’ne bütün nesnel gerçekliği bağlamında hizmet etmişlerdi, ve Publius Vergilius Maro, kimseye hizmet etmemişti.</p>

  <p class="block5" style="text-align: justify;">&nbsp; &nbsp;Ve Plotius, sözünü noktalarken şöyle bir saptamada bulundu: “Evet, Vergilius, sen ise ancak Aeneis’i yazabildin, yeteneklerin ancak ona yetti, fakat sakın onu anlamış olduğunu düşünme. Sen, ne onun, ne de insan Vergilius’un gerçekliği hakkında bir şey biliyorsun; her ikisini de ancak kulaktan dolma bilgilerden tanıyorsun.”</p>

  <p class="block5" style="text-align: justify;">&nbsp; &nbsp;Ve ellerini göbeğinin üstünde kavuşturup, tekrar pencerenin yanındaki koltuğa oturdu.</p>

  <p class="block5" style="text-align: justify;">&nbsp; &nbsp;İnsan Vergilius! Evet, o burada yatmaktaydı şimdi, ve onun gerçekliği sadece buydu, o kadar. Ve Maecenas’ın, Asinius Pollio’nun, Augustus’un ona armağanlar verdikleri, yiyecek verdikleri, onun geçimini sağladıkları da bir gerçekti; Roma için savaşan, Roma’ya hizmet eden, kendileriyle ve yaptıklarıyla Roma denilen gerçekliği yaratmış ve yaratmakta olan bu insanlar, eserlerini her türlü derinlikten yoksun bir sığlıkla süslesin diye ona ödeme yapmışlardı ve bu arada karşılığını ödediklerinin bir sürü döküntüden başka bir şey olmadığının farkında bile değildiler. Publius Vergilius Maro’nun gerçekliği, işte buydu. Ve konuştu: “Hayır, Aeneis’i bitirmeyeceğim.”</p>

  <p class="block5" style="text-align: justify;">&nbsp; &nbsp;Bunun üzerine Lucius gülümsedi: “Yoksa bunu senin yerine bir başkasının mı yapmasını istiyorsun?”</p>

  <p class="block5" style="text-align: justify;">&nbsp; &nbsp;“Hayır!” diye çıktı ağzından, bu işe Lucius talip olmak isteyebilir diye, bir anlamda çok korkmuştu.</p>

  <p class="block5" style="text-align: justify;">&nbsp; &nbsp;Lucius, bu defa gerçekten gülümsedi: “Tahmin etmiştim bunu... ve işte bundan ötürü sen kendin de biliyorsun bize, sanata daha neler borçlu olduğunu...”</p>

  <p class="block5" style="text-align: justify;">&nbsp; &nbsp;Borçlu mu? Evet! Borçluydu, borçlu kalmıştı — daha aşağılarda, o Sefalet Sokağı’nda, onun borçlarını bilmişlerdi — evet, Vergilius, hayata kendini borçluydu; ama artık ondan hiçbir şey talep edilemezdi. Bakışlarca erişilmez olarak, önünde uzanıp giden denizi görüyordu, deniz, gökyüzü kadar uzaklığı içersinde, mavi parıltılı güneşi taşıyan, sıvılaşmış kayaları andırıyordu, ışıklandırılmış, uçsuz bucaksız derinliğiyle bir dağın açılmış kubbesini andırıyordu; bu kubbe, içine almaya hazır ve doğurarak bütün gerçekliği içiyor ve sonra yine kendinden dışarıya salıyordu, gece gündüz ayrı ayrı gürlemelerle salıyordu, ve Vergilius, gürleyen hışırtının içinden tınılarla ve yankılarla sesin simgesini, tınılarla ve yankılarla bütün gerçekliğin simgesini duyuyordu: “Ne yazdımsa hepsinin gerçekliğin ateşinde yanması gerekiyor,” dedi.</p>

  <p class="block5" style="text-align: justify;">&nbsp; &nbsp;“Ne zamandan beri gerçeklik ile hakikat arasında bir sınır çiziyorsun?” diye söze karıştı Lucius, ve her zamanki gibi tartışmaya hazır, başkaca açıklamalara da girişmek üzere biraz toparlandı: “Epikuros der ki...”</p>

  <p class="block5" style="text-align: justify;">&nbsp; &nbsp;Plotius, onun sözünü kesti: “Epikuros ne derse desin, biz ikimiz Aeneis’in hiçbir gerçekliğin ateşinde yanmamasını sağlayacağız.”</p>

  <p class="block5" style="text-align: justify;">&nbsp; &nbsp;Ne var ki, Lucius’u alıkoymak o kadar kolay değildi: “Güzellik ve hakikat, gerçeklikle aynı şeydir...”</p>

  <p class="block5" style="text-align: justify;">&nbsp; &nbsp;“İşte, özellikle onun için,” diye katıldı Plotius sakin bir ifadeyle.</p>

  <p class="block5" style="text-align: justify;">&nbsp; &nbsp;Öğlen öncesinin ışığı şimdi daha bir parlaktı, göğün pencereden görünen kısmı daha bir gökmavisiydi, pencerenin önündeki şamdanın dallı budaklı süslemeleri de daha bir kararmıştı. Ve Plotius, yerinden kalkmaksızın, koltuğuyla birlikte kendini birkaç defa iterek cumbanın güneşli kısmından odanın daha serin olan gölgesine doğru uzaklaştı. Bu ikisi, gerçekten gerçek olanı neden anlamak istemiyorlardı? Onlar ki, otuz yıldan beri Vergilius’u yakından tanımaktaydılar, şimdi kalkıp sırf ondan uzaklaşmak, ona yabancılaşmak için mi buraya gelmişlerdi? Biraz önce parlaklaşmış olan ışık, sanki şimdi artan bir parlaklıkla varoluşun katmanlarına işlemekteydi, varoluşun yüzeyi ile gerçekliği sanki birbirinden gittikçe daha net ayrılmaktaydı, ve her birinin hakiki gerçekliği talep etmeyişi anlaşılmaz bir durumdu. Aslında Plotius’un cevap vermesi gerekirdi, o Plotius ki, dünya deneyimi bulunan, dünya ustası olan, dünya açısından önem taşıyan yetişkinliğinden öteden beri onca iyi uyarı kaynaklanmıştı; bu, çocuklukla başlayan ve hiçbir zaman son bulma gibi bir eğilim sergilemeyen bir sığınak gibiydi, bu sığınağın dünyadan olan, buruk bir yumuşaklıktaki iç sıcaklığı insanı kaçınılmaz olarak bu dünyaya bağlıyor, böylece de ona itiraz edilemez, önüne geçilemez bir şifa bulma cesareti aşılıyordu; evet, Plotius’un cevap verebilmiş olması gerekirdi, fakat o, bundan etkilenmiş gibi gözükmüyordu: gerçi biraz sıkıntılı bir ifadeyle, ama aslında keyifli bir biçimde oturuyordu, başparmaklarını birbirine yapıştırmıştı, kimi zaman kaygılı bakışlar yöneltiyordu, ve yılların yağ mindercikleriyle şişmiş, iyi insan yüzünde bir zamanlarki gençliğe özgü çizgileri bulabilmek — öteden beri olduğu gibi — neredeyse imkânsızdı.</p>

  <p class="block5" style="text-align: justify;">&nbsp; &nbsp;Buna karşılık Lucius, tam kıvamındaydı: “Senin de en az hepimiz kadar saygı duyduğun Lucretius, sevgili Vergilius, evet, büyüklükte senden geri kalmayan, ama senden büyük de olmayan Lucretius, işte ona gerçekliğin yasasını kavramak ihsan edilmişti, ve onun bu gerçeklik içersinde bestelediği şarkısı da bundan ötürü hakikate ve güzelliğe dönüştü; güzellik asla gerçekliğe çarpıp parçalanmaz, asla onun ateşinde yanmaz, hayır, bunun tersi olur, çünkü gerçekliğin geçici olan yanı, bu gerçekliğin yasası tanındığında ve güzellik içersinde sergilendiğinde, onun üstünden dökülüp gider, geride yalnızca güzel olan ve tek başına gerçeklik kalır.”</p>

  <p class="block5" style="text-align: justify;">&nbsp; &nbsp;Ah, Vergilius biliyordu bu dili, edebi ve felsefi uyuklamanın dilini, donup kalmış, doğmamış, doğmadan ölmüş sözcüklerin dilini; bir zamanlar bu dil, onun ağzına da uygun gelmişti, ve hiç kuşkusuz o zamanlar bu dil ile anlatılana inanmıştı veya inandığını sanmıştı, şimdi ise aynı dil kulağına yabancı, neredeyse anlaşılmaz geliyordu. Yasa, öyle mi? Tek bir yasa vardır, yüreğin yasası! Gerçeklik, sevginin gerçekliği! Vergilius’un bunu bağırarak söylemesi gerekmez miydi, bağırarak söylemek zorunda değil miydi? Anlasınlar diye, onlara bunu söylemesi hem bir gereklilik hem de bir zorunluluk değil miydi?! — Ah, anlamazlardı, anlamaya hiç de istekli değildiler, ve bu yüzden Vergilius sadece şöyle demekle yetindi: “Güzellik, alkış olmadan yaşayamaz; hakikat ise kendini alkışlara kapatır.”</p>

  <p class="block5" style="text-align: justify;">&nbsp; &nbsp;“Yüzyılların, binyıllarm alkışı, Şimdi’nin alkışı değildir, kendini ucuz zevklere kaptırmış kitlenin o bayağı alkışı değildir... sanat eseri ölümsüzlüğe yönelerek, ölümsüz olarak hakikatin bilgisine dönüşür.” Lucius’un acele verdiği cevap buydu, ve sözünü şöyle tamamladı: “Ölümsüzlük noktasında hakikat, güzellikle birleşir, ve sende de durum bundan farklı değil, sevgili Vergilius.”</p>

  <p class="block5" style="text-align: justify;">&nbsp; &nbsp;Lucius’un bu noktada kurguladığı ölümsüzlük, dünyeviydi, dünyeviydi ve bundan ötürü de zamanın dışında değildi, olsa olsa sonsuz bir sürekliliği vardı, ve hatta bundan bile yoksundu! Çünkü sonsuz bir süreklilik, ancak Saturnus’un sonrasız geri dönüşler sayesinde ilahi unutuş içersinde uzanıp giden o uçsuz bucaksız cennet çayırlarına özgüdür, oysa burada söz konusu olan, ündü. Bunun adı, ölümsüzler için ölebilmekten en zalim şekilde aciz olma değil miydi? Lanetlenmişlik değil miydi? Her kim ki, hakikati sonsuz sürekliliğe sahip güzellikle eşanlamlı kılar, o, hayat bağışlayıcı zamandışılığı artık geçersiz kılmış olur, sesin kurtuluşunu ve inayetini geçersiz kılmış olur! Böyle bir durumda Homeros ve Aiskhilos, Sophokles ve Euripides, onlar, yani o iktidar sahibi yaşlılar, ve hatta hayata erken yaşta veda etmiş olan Lucretius, evet, hepsi korkunç bir biçimde sonsuz bir dünyevi ölümü yaşarlardı, şiirlerinin son satın da insanlığın belleğinden silinene kadar, dizeleri artık hiçbir insanın ağzından çıkmayana, eserleri hiçbir sahnede gösterilmeyene kadar sürecek bir ölüm; onların kaderleri, bin kez ölmek olurdu, sonsuza kadar yeraltı dünyasından yukarıya çağrılırlardı, dünyevi ölümsüzlüğün o bir hortlağı andıran, gülünç arafına çağrılırlardı. Durum böyle olsaydı eğer — ve bu, imkânsız değildi —, o zaman herkesten önce onların da, yani en ölümsüzlerin de, yaşayabilecekleri daha mutlu çayırlara kavuşmak uğruna yarattıklarını yok etmeleri gerekmez miydi? Ah, Euridike, ah, Plotia! Evet, böyleydi: “Apolloriun oku, ölümcül yaralar, ama ölümü esirger.”</p>

  <p class="block5" style="text-align: justify;">&nbsp; &nbsp;“Çok doğru,” dedi Plotius, “ben de her ay kan aldırmasaydım, çoktan toprağın altına girmiş, atalarıma kavuşmuş olurdum.”</p>

  <p class="block5" style="text-align: justify;">&nbsp; &nbsp;Lucius, başını evet anlamında salladı. “Apollon tarafından sonsuza kadar yaralanmış olmak... ve ölümsüzlükle yaralanmış olana kalan tek seçim, yüce Epikuros’un örneğine göre yaşamak istiyorsa eğer, tarzını uyumlu bir biçimde saygın kılmaktır,” — ve kendisi de, bacak bacak üstüne atmış, dirseklerini bacaklarına dayamış, elini düz durumda yukarıya çevirmiş olarak bu açıklamayı yaparken, kelimenin tam anlamıyla tarzdı “çünkü insanların hayatı, onların görmelerinin, duymalarının ve diğer duyularının daha ötesine geçmediğine göre, böylesine katıksız ve soylu bir biçimin güzelliğinin ve uyumunun yerine ne konulabilirdi? Güzelliği görmek ve duymak, Apolloriun verebileceği en yüce şeydi, ve sanatçı, yani Apolloriun böylesine tanrısal bir armağan vermek üzere seçtiği kişi, kaderini taşımak zorundadır...”</p>

  <p class="block5" style="text-align: justify;">&nbsp; &nbsp;“Bu, sana güç mü geliyor, Lucius?” diye sordu Plotius.</p>

  <p class="block5" style="text-align: justify;">&nbsp; &nbsp;“Ben kendimden söz etmiyorum. Söylediğim, bütün sanatçıları, ve herkesten önce de bizim Vergilius’umuzu kapsıyor... ve bunların yalnızca Epikuros’un ilkelerinden çıkartılan çok gerekli sonuçlar olmadığını, fakat aynı zamanda Platoriun güzellik üzerine görüşlerine de çok yaklaştığını, hatta bence onların ötesine de geçtiğini ve onlar tarafından kesinlikle çürütülemeyeceğini Vergilius da kabul etmek zorunda kalacaktır...”</p>

  <p class="block5" style="text-align: justify;">&nbsp; &nbsp;“Memnuniyetle kabul ediyorum; herhalde öyledir.” Lucius muhtemelen haklıydı, fakat Vergilius umursamıyordu.</p>

  <p class="block5" style="text-align: justify;">&nbsp; &nbsp;Ama yine de, evet, yine de: insanlar hayatlarındaki görme ve duymaları ile sınırlı oluşlarına rağmen, ve yürek ancak çarptığı kadar ses verebilmesine rağmen, ve buna göre uyum denilen şey insanlara kader tarafından biçim niteliğiyle ve yalnızca biçim olarak, son bir saygınlık ve geçerlilik diye verilmiş olmasına rağmen, evet, bütün bunlara rağmen, yalnızca güzellik uğruna yapılan her şey bomboş bir hiçlikte ve bütünüyle lanetlenmiş kalmaya yargılıdır, çünkü böylesi, uyumun serinkanlı atmosferinde bile bir esrikliğin tutsağıdır, yolun tersine dönüşüdür, yalnızca tasarımdır ve tanrıların tek mekânı olan bilgiyi hedeflemez. Ah, ne acı! Altın parıltılarıyla yanan varoluşun güzelliği yakalayabilen ışıklı gözleri, yine de kurşuni bir körlüğün zindanında kalmakta! Ah, güzellikle dolmuş, güzellikle süslenmiş dünya! Roma, bahçelerden yana, saraylardan yana zengin Roma, işte böyle bir dünyada kurulmuştu, şehrin resmi, her şeye hakim olan resmi, işte böyle bir resimdi, ve kendi içersinde kendinden uzaklaşmış bu resim, aynı zamanda gittikçe daha yakma gelmekteydi, ve denizin gök mavisini dolduruyordu: Augustus’un ve Maecenas’ın evleri, ama aynı zamanda da onların yakınında, Esquilin’deki kendi evi, sütunlarla süslü caddeler, heykellerle süslü meydanlar ve bahçeler; Vergilius, sirki ve orgların vahşi sesleriyle inleyen açıkhava tiyatrolarını görüyordu, güzellik uğruna gladyatörlerin son nefeslerini verdiklerini, vahşi hayvanların insanların üstüne salındığını görüyordu, kitlenin zevkten çığlıklar atarak, üstüne acıdan haykıran, acıdan kıvranan dik başlı bir kölenin gerilmiş olduğu bir çarmıhın etrafını sardığını görüyordu kanın esrikliği, ölümün esrikliği, ve hâlâ güzelliğin esrikliği —, ve bir de çarmıhların nasıl çoğaldıklarını, sayılarının nasıl gittikçe arttığını görüyordu; meşalelerin yaladığı, alevlerin yaladığı çarmıhlar; tahtanın çatırtılarından, kalabalığın ulumalarından yükselen alevler, geri çekilirken arkasında kararmış yıkıntılardan, parçalanmış sütunlardan, devrilmiş heykellerden ve yabani otların bürüdüğü topraklardan başka bir şey bırakmayan, alevleri Roma şehrinin üzerinde birbirine kavuşan bir ateş denizi. Vergilius, bunları görüyordu ve böyle olacağını biliyordu, çünkü gerçekliğin güzellik ile ilgili her şeyden çok daha güçlü olan yasası, güzellik ile karıştırıldığında ve böylece de hakarete uğradığında, dikkate alınmayarak aşağılandığında, kaçınılmaz olarak insandan öç alırdı ve öç alacaktı: güzelliğin yasasının çok üzerinde, yalnızca ayak uydurma peşindeki sanatçının yasasının çok üzerinde gerçekliğin yasası vardır, Platon’un tanrısal bilgeliği doğrultusunda, varoluşun akışı içersinde Eros vardır, yüreğin yasası vardır, ve bu son gerçekliği unutmuş olan bir dünya da ancak acınası bir dünyadır. Neden bunu yalnızca Vergilius bilmek zorundaydı? Ötekiler, ondan daha mı kördüler? Bu gerçeklik, neden arkadaşları tarafından bile görülmüyor, anlaşılmıyordu? Ve kendisi neden bunu onlara anlatamayacak kadar sakat, zayıf ve dilsizdi? Ya da bu aczi, körlüğünden mi kaynaklanıyordu? Kan görüyordu Vergilius önünde, kanın tadı ağzındaydı, hışırtılı bir soluk göğsünden koptu, gırtlağından geçti, ve o da kendini gerisingeriye, yastıklara bırakmak zorunda kaldı.</p>

  <p class="block5" style="text-align: justify;">&nbsp; &nbsp;Ölümsüz olan tek şey, hakikatti, sadece hakikatin içindeki ölüm, ölümsüzdü. Her kim ki gözlerini kapatır, ancak o, görebilen körlüğün ve kaderin üstesinden gelmenin sezgisine varır.</p>

  <p class="block5" style="text-align: justify;">&nbsp; &nbsp;Çünkü yasa, istediği kadar sadece kader tarafından belirlensin, sonrasız aynı kalan biçimi içersinde kavranabilsin, biçim ve onunla birlikte kaderin kendisi de istediği kadar Saturnus’un çayırlarının o buz gibi değişmezliği içersindeki mahpusluğunda olsun, Prometheus’un çabası Yukarı’nın ve Aşağı’nın ortak derinliklerinde alev alev yanmakta olan ateşe yöneliktir; ve bu çaba, salt biçimin zindanını, sonrasız dönüşün zindanını yıkarak, kaderi ve biçimi aşarak derinliklerin en dip noktasındaki tahtında oturan ilk-selef’in yanma varır; yasanın gerçekliğinin hakikati, onun ellerindedir.</p>

  <p class="block5" style="text-align: justify;">&nbsp; &nbsp;Ve işte bu yüzden: korkunç bir biçimde gerçekliğin en dış çeperinde, ölüm ile kardeş, korkunç bir biçimde bütün karanlıkların ve bütün uçurumların üzerinde, korkunç bir denge konumundadır gülmek; yaşama tutkusu ile kendini yok etme arasında, adeta boşlukta duran sınır, bu dünyada bir volkanın yeryüzünü sarsan gümbürtülerinde, öteki dünyada akşam karşısındaki deniz yüzlü gülümsemesinde, bütün dünyayı hem sararcasına hem de parçalarcasına. Ama hiçbir gülüş duyulmuyordu artık, hiçbir gülümseme algılanmıyordu. Plotius, ciddi bir ifadeyle konuştu: “Doktorun çoktan gelmesi gerekirdi... ona kendimiz bakalım, şimdi Augustus’u ziyarete gittiğimizde.” Ve ikisi de ayağa kalktılar.</p>

  <p class="block5" style="text-align: justify;">&nbsp; &nbsp;Öte yandan Vergilius, onları biraz daha alıkoymak istiyordu, alıkoymak zorundaydı; arkadaşlarının görmeyen körlüklerine son verilmeliydi; içinde bunu onlara anlatmak için çok güçlü bir zorlama vardı, ona yabancılaşmasınlar diye anlatmalıydı, onlara açıklamak, anlamadıklarını, dahası anlamak istemediklerini anlatmak zorundaydı. Vergilius neredeyse kendisi de anlamamıştı, fakat cümle kendiliğinden geldi: “Gerçeklik, sevgidir.”</p>

  <p class="block5" style="text-align: justify;">&nbsp; &nbsp;İşte, böylece duyulabilir olmuştu ve şimdi bir çırpıda artık anlaşılmaz olmaktan da çıkmıştı. Çünkü tanrılar, insanların çıplak şehvetin acılarını dindirmeye yönelik çabalarını aşkla ödüllendirmişlerdir, ve aşka kavuşan, gerçekliği görür; o, kendi bilincinin mekânında artık yalnızca bir konuk değildir. Ve cümle, Vergilius’un ağzından tekrar çıktı: “Gerçeklik, aşktır.”</p>

  <p class="block5" style="text-align: justify;">&nbsp; &nbsp;“Çok doğru,” diye onayladı Lucius, ne sarsılmış, ne de herhangi bir biçimde şaşırmış görünüyordu, “elbette, buydu senin bizlere öğrettiğin, ve Tibullus’a, Propertius’a ya da daha şimdiden tam bir zevksizlik örneği olan o genç Ovidius’a baktığımda, içimden demin söylediğim şeyi bize ve onlara öğretirken biraz fazla ısrarcı davranmış olduğunu iddia etmek geliyor, çünkü onların olgunluktan uzak, bundan ötürü de seni taklit edebileceklerine, böylece de belki seni, yani erişilemez Vergilius’u geride bile bırakabileceklerine inanan kişilikleri için artık aşktan başkaca bir tema yok, ve şunu itiraf etmeliyim ki, aşka aşk olarak karşı çıkmaya ne kadar az eğilimli olursam olayım, bundan artık bıktım... ha, şu sözünü ettiğin Yunanlı delikanlı nerede kaldı?”</p>

  <p class="block5" style="text-align: justify;">&nbsp; &nbsp;Konu, yanlış yöne sapmıştı. Bir defa daha sığlığa ve yalnızca edebiyat olana kaymıştı, varoluşun gerçekliğinin yüzeyinden kayıp gitmişti, sanki böylece Vergilius’a onun da daha iyisini hak etmediğinin, edebiyat bağlamında bir hiçbiryerdelikte bulunduğunun kanıtlanması öngörülüyordu; bulunduğu yer, bir yüzeyin yüzeyi bile değildi, hiçbir şeyin sınırına uzanmıyordu, ne gökyüzünde ne de yeryüzünde herhangi bir derinliğin sınırına varıyordu, belki ancak güzelliğin bomboş taşrasıyla sınır komşusuydu. Çünkü geriye dönüşün uğursuz yolundan gelen, her zaman sadece güzelliğin sarhoş ettiği ve yakıp tutuşturduğu Vergilius, çılgınca bir saplantıyla kendi güçsüzlüğünü uçsuz bucaksız bir dışa dönüşle uyuşturmak istemiş olan, değişmezi insanın yüreğinde aramayı başaramayıp, bunun için yıldızları, en eski zamanları ve tanrıların yapıp ettiklerini kullanmak zorunda kalan Vergilius, asla âşık olmamıştı, ve aşk sandığı şey, yalnızca özlemdi, o kaybolmuş manzaraya duyulan sıla hasretiydi, o manzara ki, bir zamanlar, ah, evet, çok çok eski zamanlarda, unutulmuş çocukluğun, artık unutulmuş ötelerin zamanlarında, onun için de aşk olmuştu; şiirleri hep o manzara için yazılmıştı, Plotia için hiçbir zaman dudaklarından bir şarkı çıkmamıştı, ve o zamanlar, Asinius’un lütfu sayesinde Alexis kendisinin olduğunda, oğlanın güzelliğinden çok etkilenen Vergilius onun için şarkı söylediğini düşündüğünde, evet o zaman bile bu bir aşk şarkısı değil, fakat Asinius Pollio’ya teşekkür için kaleme alınmış, aslında sözü edilmeye bile değer olmayan, özlenen bir taşrada bir parça aşktan söz eden bir pastoral şiir olmuştu. Hayır, hiçbir zaman âşık olmamış olan, bundan ötürü de gerçek anlamda bir aşk şiiri yazmayı hiçbir zaman başaramayan Vergilius’un şimdinin bu genç aşk şairlerini herhangi bir biçimde etkilemiş olabileceği, dahası, onların atası sayılabileceği gibi bir sonuca varmak, yanlıştı; o genç şairler, köklerini Vergilius’ta bulmuyorlardı ve ondan daha dürüsttüler: “Ah, Lucius, onların benden daha iyi bir ataları var ve adı da Catullus; ve o şairler herhangi bir zaman ne benim gibi olmaya çalıştılar ne de çalışmalılar.”</p>

  <p class="block5" style="text-align: justify;">&nbsp; &nbsp;“Ama onlardan kurtulamayacaksın, eteklerinden silkelesen bile, hani şu pastoral şiirinde de söylendiği gibi: asla şarkılar söylemeyeceğim bundan böyle, ve koruyucunuz değilim artık, bu böyle biline! Hayır, Vergilius, sen hep onların atası olarak kalacaksın, ama elbette hiçbir zaman erişemeyecekleri bir ataları olarak.”</p>

  <p class="block5" style="text-align: justify;">&nbsp; &nbsp;“Ben çok zayıfım, Lucius, ve herhalde hep böyleydim, ve bupca güçsüzlük bağlamında belki de ataları diye anılabilirim, çünkü ne de olsa... evet, ne de olsa bu güçsüzlüğü paylaşmaktalar benimle... tek ortak noktamız, kısa ömürlülüğümüz...”</p>

  <p class="block5" style="text-align: justify;">&nbsp; &nbsp;“Bildiğim kadarıyla Catullus ve Tibullus otuz yaşında öldüler, sen ise bugün elli oldun bile,” dedi Plotius.</p>

  <p class="block5" style="text-align: justify;">&nbsp; &nbsp;Ah, edebiyatçı bu zayıflığıyla istediği kadar kendini aldatsın ve belki de özlemini çektiği o çocukluk manzarasının Saturnus’un cennet çayırları olduğunu ve o çayırlardan yeryüzünün ve gökyüzünün derinliklerine kulak vereceğini söylesin, gerçekten ona ait tek manzara, katıksız bir sığlıktır, ve edebiyatçı aslında hiçbir şeye kulak vermez, bu arada belki en az kulak verdiği de ölümdür: “Ne zaman ölmüştü Tibullus, Plotius? Sanırım ancak birkaç hafta geçti üzerinden... ve şimdi de Propertius benim gibi ölüm döşeğinde... zayıflığımız, anladığım kadarıyla artık tanrıların hoşuna gitmiyor, ve niyetleri bundan böyle tamamen kökümüzü kurutmak...”</p>

  <p class="block5" style="text-align: justify;">&nbsp; &nbsp;“Sessiz ve sevimli Propertius’umuz henüz hayatta, hem kendi adına, hem de bizim adımıza neyse ki daha yaşıyor, ve sen de öylesin, Vergilius... ve bundan yirmi yıl sonra, yani biriniz elli, biriniz de yetmiş yaşında iken, yakanızı hiç bırakmayan hastalıklarınıza rağmen ikiniz de tıpkı bugün yaptığınız gibi gençlere taş çıkartacaksınız, artık adlan Ovidius mu olur, ne olur...”</p>

  <p class="block5" style="text-align: justify;">&nbsp; &nbsp;“Ve bugün nasıl pastoraller Georgica olmaksızın düşünülemezlerse,” diye devam etti doğru edebi nitelendirmeleri önemseyen Lucius, “bugün o gençlere nasıl yol gösterdiysen, idillere, bocolica’lara, Theokritos’a uzanan yolu gösterdiysen, o zaman da yeni yollar için onların önüne geçeceksin...”</p>

  <p class="block5" style="text-align: justify;">&nbsp; &nbsp;“Ben, Theokritos’un çizgisinde değilim, asıl Catullus’tu öyle olan, gerçi bu da tartışma götürür ya...”</p>

  <p class="block5" style="text-align: justify;">&nbsp; &nbsp;Lucius, istemeyerek edebiyata ilişkin kehanetlerinin sınırım daralttı: “Ama Catullus, ne de olsa senin memlekedindi, Vergilius, ve ortak toprak, ortak bakış açılarına ve ortak eğilimlere götürür...” “Catullus ya da Catullus değil,” diye homurdandı Plotius, “Theokritos ya da Theokritos değil, ya da bütün onların ardından gelenler, Sen Vergilius’sun, sen, sensin, ve yirmi yıl sonra da benim için, yaşarsam eğer, onlardan daha değerli olacaksın, topundan birden çok daha değerli olacaksın; bana göre senin onlarla hiçbir işin olamaz.”</p>

  <p class="block5" style="text-align: justify;">&nbsp; &nbsp;Plotius’un bu noktada, Vergilius’u yücelterek, gençleri de küçümseyerek çektiği, çok net bir sınır çizgisiydi, ve onun tarafından yetişkinler arasında, zamansız ölmek zorunda olmayan güçlüler arasında sayılmış olmak, iyi bir şeydi. Ama bu, bu türden bir yanlış değerlendirmeyi düzeltme yükümlülüğünü ortadan kaldırmıyordu. “Gençlere haksızlık etme, Plotius; onlar da kendilerine göre dürüstler, hatta büyük bir ihtimalle benim herhangi bir zamanda olabildiğimden daha dürüstler.”</p>

  <p class="block5" style="text-align: justify;">&nbsp; &nbsp;Lucius, yine araya girdi: “Sanatta dürüstlükten söz etmenin her zaman sakat bir yanı vardır. Sanatçı için, sanatın geleneksel sonrasız kurallarına sadık kaldığı takdirde, dürüst olduğu söylenebilir, ama aynı zamanda da, geleneğin arkasına saklandığı için, böyle davranmasının dürüstlükle bağdaşmadığı da söylenebilir. Homeros’un biçimini benimsediğimizde dürüst mü oluyoruz? Gençlerin bir Vergilius’a benzemek istemeleri, dürüstlüğe aykırılık anlamına mı geliyor? Ya da örneğin ortaya bir sürü zevksizlik çıkardıklarında daha mı dürüst oluyorlar?”</p>

  <p class="block5" style="text-align: justify;">&nbsp; &nbsp;"Lucius, dürüst olmak ya da olmamak sorusu, aslında artık sanatın alanına giren bir soru değil; bu soru, insan hayatındaki en önemli noktayı hedef alıyor, ve o zaman sanat, her zaman insanca şeyler dile getirmesine rağmen, neredeyse bir ayrıntı olarak kalıyor. ”</p>

  <p class="block5" style="text-align: justify;">&nbsp; &nbsp;“Kuzum neden söz ediyorsunuz siz?” diye sordu Plotius, “bu yaptığınız, lügat parçalamaktan başka bir şey değil, ve bilindiği gibi, ben buna asla katılmam.”</p>

  <p class="block5" style="text-align: justify;">&nbsp; &nbsp;“Vergilius, gençlerin ondan daha dürüst olduklarını iddia ediyor, ve biz de buna katlanmak istemiyoruz.”</p>

  <p class="block5" style="text-align: justify;">&nbsp; &nbsp;“Bu beni ilgilendirmez,” diye ısrar etti Plotius dostça bir görmezden gelişle, “benim için Vergilius, yeterince dürüsttür.” “Teşekkürler, Plotius...”</p>

  <p class="block5" style="text-align: justify;">&nbsp; &nbsp;“Ben seni severim, Vergilius... ama bence sen yine de Lucius’a bir iyilik yap; gençlerden daha dürüst olduğunu kabul et.”</p>

  <p class="block5" style="text-align: justify;">&nbsp; &nbsp;“Fakat asıl öyle yaparsam dürüstlüğe aykırılık olurdu... benim inancıma göre gençler, aşk şiirleriyle bana kapalı kalan bir özgünlüğe ulaştılar... Lucius, her türlü gerçekliğin aşka dayandığını ve o sevmediği aşk şiirleri edebiyatının arkasında bu büyük ve özgün gerçekliğin bulunduğunu kabullenmek istemiyor... gerçeklik, dürüstlüktür...”</p>

  <p class="block5" style="text-align: justify;">&nbsp; &nbsp;Lucius, biraz tiksinmiş gibiydi, parmağı reddettiğini gösterircesine oraya buraya gidip geliyordu: “Sanat için böyle ucuz bir dürüstlük asla yetmez, Vergilius; ancak yüce aşka, senin tasvir ettiğin, Dido ile Aeneas arasında bulunan ve bütün zamanlar için örnek niteliğini koruyacak olan yüce aşka sanatta varlık hakkı tanınabilir, yoksa bugünün genç beylerinin şiirlerine tıka basa doldurdukları o küçük aşk maceralarına değil.”</p>

  <p class="block5" style="text-align: justify;">&nbsp; &nbsp;Plotius, bıyık altından güldü: “Onlar beni ilgilendirmiyor, ama insanın okumaktan hoşlanacağı şeyler olduklarını da söyleyebilirim.”</p>

  <p class="block5" style="text-align: justify;">&nbsp; &nbsp;“Senin hep uç noktalarda gezinme tutkuna yabancı değiliz, Lucius, ama öte yandan bir Catullus’un şairliğinden hepimiz kadar emin olduğunu da biliyoruz... yoksa Ovidius’un hakiki bir şair olduğunu bile sana ayrıca kanıtlamam mı gerekir?”</p>

  <p class="block5" style="text-align: justify;">&nbsp; &nbsp;“Hakiki şair mi?” — Lucius, ağırbaşlı bir heyecan içersindeydi — “hakiki bir şair deyince ne anlamak gerekir? Yalnızca yetenekli olmayı değil, yetenekli olan çok kişi var, yetenek ucuz bir şey, ve aşka gelince, belki o daha da ucuz, gençlerin dizeciklerini bütün allayıp pullama çabalarına rağmen, çoğu zaman son derece ucuz bir kekeleme olmanın ötesine geçemiyor... böyle yargıları her yerde açıkça dile getirmekten elbette kaçınırım, çünkü sonuçta bizler, yani yazanlar, iyi ya da kötü olalım, aynı topluluğun üyeleriyiz; fakat burada, kendi daracık çevremizde, hiçbir şey bizi olup bitenleri makyaj yapmaksızın anlatmaktan alıkoymamak... kısacası, ben müstehcen bir çıplaklaştırmada hakiki sanatın ve hakiki edebiyatın tek temeli olan o dürüstlüğü göremiyorum...”</p>

  <p class="block5" style="text-align: justify;">&nbsp; &nbsp;Lucius haklı mıydı? Haklı olamazdı; söylediği, anlaşılabilir bir şeydi, bir uzmanın söyleyebileceği her şey kadar anlaşılabilirdi, ama işte bundan ötürü de uzmanlık alanının sınırları dışına çıkamıyor, özellikle bu alanın sınırlarını parçalamayı hedeflemiş olan çabaları göremiyordu. Catullus, bunu hedeflemişti, yeni yolu gösteren ilk kişi olmuştu, ve hakşinaslık, bunun kabul edilmesini gerektiriyordu: “Hakiki sanat sınırları deler, onları deler ve ruhun, bakma biçiminin, anlatımın o güne kadar bilinmeyen alanlarına adım atar, özgünlüğe, dolaysızlığa, gerçeğe hamle yapar...”</p>

  <p class="block5" style="text-align: justify;">&nbsp; &nbsp;“Güzel, ve şimdi sen gerçekten bütün bunları o sözde son derece dürüst aşk şiirleri edebiyatında buluyorsun... sanki Aeneis’in her bir dizesinde daha çok hakiki gerçeklik yokmuşçasına!” Lucius’a kabul ettirebilmek imkânsızdı.</p>

  <p class="block5" style="text-align: justify;">&nbsp; &nbsp;“Bu konuda seninle tartışmak istemiyorum, Lucius; çünkü benim şiirimi övdüğünde, bir anlamda kendi şiirini de savunmuş oluyorsun... ben, kendi payıma yenilgiyi senden daha kolay kabulleniyorum, o yüzden yeni sanatın bundan böyle artık bizim peşimizden gelmeyi sürdüremeyeceğini, daha dolaysız, daha özgün bir şeyler bulmak gibi bir buyrukla, gerçekliğin en temel nedenlerine atıfta bulunan bir buyrukla karşı karşıya olduğunu iddia ettiğimde, bunu yalnızca benimle ve Aeneis’le sınırlı tutabilirsin... evet, durum gerçekten de böyle, söz konusu buyruğa boyun eğen, temel nedene, gerçekliğin temel nedenine geri dönmek ve tekrar aşktan yola çıkmak zorundadır...”</p>

  <p class="block5" style="text-align: justify;">&nbsp; &nbsp;Bu defa Plotius, Lucius’tan yana çıktı: “Doğru konuşmam gerekirse, o yazılanları okumaktan çok hoşlanıyorum, ama sözünü ettiğin o özgünlük bakımından gençler çok güçsüz; ancak gerçek bir erkek gerçek anlamda âşık olabilir. Bunun dışındakilerin hiçbir anlamı yoktur.”</p>

  <p class="block5" style="text-align: justify;">&nbsp; &nbsp;“Güçsüzlük mü? Hangisinin büyümek için daha çok güce ihtiyacı vardır, verimli bir otlaktaki besili bir çimin mi, yoksa taşların arasından boy verebilmek için kendini zorlamak durumunda olan acınası bir sürgünün mü? Evet, İkincisi güçsüz görünür, ama buna rağmen filizlenme gücünün ta kendisidir, buna rağmen çimdir... Roma, bir taşlık, şehirlerimiz birer taşlık, ve bu taşlıklardan yine de bir şeyler filizlenebilmişse, bunu neredeyse bir mucize diye adlandırmak gerekir; evet, görünüşü elbette güçsüzdür, ama buna rağmen özgünlüktür, buna rağmen gerçekliktir, buna rağmen şiirdir...” Plotius güldü: “Bildiğim kadarıyla, bugüne kadar hiçbir çim, yetişeceği yeri kendisi seçebilecek kadar talihli olamamıştır, hatta belki de güzel bir otlakta bir inek tarafından yenmeyi seçse bile; o, bulunduğu taşlık araziye sürgün edilmiş olarak kalır, oysa o gençler, özgün olanı nerede yetişiyorsa ve insanlar nerede yetiştiriyorlarsa gidip orada bulmakta tamamen özgürler. Bütün tanrıların aşkına, kimse onları şehrin taşları arasında sıkışıp kalmaya zorlamıyor, kendi şehvetlerinin ve eğilimlerinin dışında kimse, ve bu gençler için Roma’da sürtüp durmak, öpücükleri uyaklara dönüştürmek, elbette daha kolaydır. Oysa önce bir ineği sağmayı, bir atı tımarlamayı, bir orağı kullanmayı öğrenmeleri gerekir.”</p>

  <p class="block5" style="text-align: justify;">&nbsp; &nbsp;Lucius’un büyükşehirli kimliği, kendini bu sözlerden ötürü saldırıya ve hakarete uğramış hissetmişti: “Sanatçı olarak doğmuş biri, ister büyük, ister sıradan bir sanatçı olsun, toprakla uğraşan biri olarak doğmamıştır, ve sen bu insanların hepsini aynı kefeye koyamazsın, Plotius.”</p>

  <p class="block5" style="text-align: justify;">&nbsp; &nbsp;“Ben yalnızca bu türden bir çim aşkının Vergilius tarafından iddia edilen dolaysızlığına karşı çıkıyorum; çünkü bu konudan doğal olarak anlarım biraz... güçsüzlük, güçsüzlük olarak kalır.”</p>

  <p class="block5" style="text-align: justify;">&nbsp; &nbsp;“Ve ben de sizlerin gençlere gerektiği gibi adil davranmamanıza karşı çıkıyorum.”</p>

  <p class="block5" style="text-align: justify;">&nbsp; &nbsp;Lucius, Plotius’un saptamalarım şiddetli parmak sallayışlarıyla onaylamıştı: “Evet öyle, onlar güçsüz, ve bu yüzden de taklitçiliğin ötesine geçemiyorlar... bu durumda nasıl adaletsizlikten söz edile&nbsp;<span style="line-height: 1.2; font-size: 1em;">bilir! Onlar, Theokritos’un taklitçileri, Catullus’un öğrencileri, ve Vergilius’umuzdan da ne alabilirlerse alıyorlar!”</span></p>

  <p class="block5" style="text-align: justify;">&nbsp; &nbsp;İkisini de inandırabilmek imkânsızdı, her biri kendine özgü düşünce ve dil çemberinin sisleri ve zincirleri içersindeydi, bunları parçalayıp dışarı çıkabilmekten acizdiler, eskiden beri alışılmış dilden kaçabilmekten acizdiler. Bunu biri çimlere duyulan aşk ve güçsüzlük diye, öteki ise taklit diye adlandırıyordu, ikisi de haklıydılar, ve öte yandan ikisinin de farkına varmadığı, farkına varmak istemediği bir şey vardı: büyükşehir surlarının ve büyükşehir taşlarının arasından hastalıklı bir biçimde akıp giden böyle güçsüz bir büyükşehir aşkı bile, evet, böylesine acınası çelimsizlikte, fani, kişisel ve çoğu defa müstehcen bir çıplaklıkla sergilenen bir aşk bile, ilahi bir gölgenin dokunuşunu hissedebilir, insanın varoluşunu belirleyen o mucizevi yasalarca kucaklanabilirdi — yeter ki, kendi Ben’ini ötekinin Ben’ini de alacak kadar engin kılmayı, kendini sevilene sezdirmeyi, kendi benliğinde de sevilenin sezgisine varmayı onunla ölümsüz bir birleşme içersinde başarabilsin. Evet, buydu işte genç şairlerin dizelerinden hissedilen, insan gerçekliğinin kimi zaman o şairlerin dizelerinden yankılanan hakikati, işte buydu, ve o şairler gerçekten de Vergilius’un öğrencileri olsaydılar, bu hakikatin yolunu asla bulamazlardı. Çünkü aşkın bu gerçekliği, içine ölümü de alan ve böylece onu geçersiz kılıp hakiki ölümsüzlüğe dönüştüren bu gerçeklik, herkesin göklere çıkardığı şair Vergilius’tan bütün zamanlar için esirgenmişti; şarkısını söylediği her şeyin içi boştu, Aeneis bile boştu, şair de, şiir de kendi buzdan çemberleriyle sınırlıydılar, ve Vergilius’un öğretecek hiçbir şeyi yoktu; ona en sevecen ve en sevgi dolu yaklaşımla öğrencisi olmayı istemiş olan Cebes’e bile sadece bu delikanlının yansımasında kendi kendisini sevdiği için ve onu — ah, ne yazık ki şeytanın buyruğunu yerine getirircesine, gerçekten de öyle olmuştu — kendi sûreti doğrultusunda, güzellik saplantısı içersinde soğuk bir edebiyatçı yapmak için eğilim göstermişti. Catullus, Tibullus ve Propertius, onlar sevebilen kişilerdi ve aşk, onlar için her türlü uyumdan daha güçlü olan ve ölümlülüğün ötesine yol gösteren bir gerçekliğin sezgisine dönüşmüştü. Ancak böyle bir sezgiyi çıkış noktası yapabilen kişi, alacakaranlıktaki insan yüreğini çınlatabilir ve bu çınlama sırasında onu, sesin yaklaşmakta olan müjdesi için hazırlayabilir, rüzgarın esişiyle birlikte şarkılarını söylemeye başlayacak bir arp gibi hazır hale getirebilir; ve sanki Plotius’u bir defa daha hakiki gerçekliği tanımaya davet edercesine, sanki Plotius’un körü körüne sadık dostluğuna teşekkür etmek amacıyla, konuşmaktan yorulmuş olan soluk tekrar dile dönüşmek üzere kendini topladı: “Yüreğin temizliği, tek ölümsüz olandır.” Plotius, duyduğunu gerçi kavramaksızın, ama iyi niyetle onayladı: “Buna ben de katılıyorum, benim sevgili Vergilius’um, çünkü ölümsüz olan, senin temizliğindir.”</p>

  <p class="block5" style="text-align: justify;">&nbsp; &nbsp;“Zaten böyle olmasaydı,” diye ekledi Lucius, “şimdi yaptıkları gibi senin arkandan koşmazlardı. Senin düşlediğin özgünlük, dolaysızlık ve yenilik, her zaman hakikatin tam bir sûretidir, ve sen bunu gerek bugünkü kuşağa gerekse gelecek kuşaklara gösterdin; geleceğe uzanmak için çabalayan, o sûretin eşliğini arıyor. Zira sen: ‘Şimdi ortaya çıkmakta yeni kuşakların yüce düzeni’ diye ilan etmiştin, ve bu yeni kuşakların koruyucusu da sensin.”</p>

  <p class="block5" style="text-align: justify;">&nbsp; &nbsp;Aşkın gerçekliği, ölümün gerçekliği, ikisi de bir ve aynı şeydi; gençler biliyorlardı bunu, ve bu ikisi, ölümün hemen yanlarında, onlarla aynı odada bulunduğunun bile farkında değildiler bu durumda onları böyle bir gerçeklik bilgisi bağlamında uyandırabilmek mümkün müydü? Düşünmeye davet edilmeleri zorunluydu, ve bu neredeyse imkânsızdı, verilebilecek tek cevap şuydu: “Evet, Lucius, bir zamanlar yazmıştım bunu... ama bana inan ki, hiçbir şey yoktu ilan ettiğim, ben yalnızca kayayı yokladım... belki de aşağıya fırlatıldım... bilmiyorum.”</p>

  <p class="block5" style="text-align: justify;">&nbsp; &nbsp;“Kendine acı çektiriyorsun, ve bunu bilmecelerin arkasına saklamak istiyorsun; böylesi iyi gelmez insana,” dedi Plotius, “karanlık olan, iyi değildir.” Ve sanki donuyormuşçasına, togasına daha bir sarındı.</p>

  <p class="block5" style="text-align: justify;">&nbsp; &nbsp;“Dile getirmek zor, Plotius, ve belki de bu sadece benim yetersizliğim değil, belki de son gerçeklik için uygun sözcükler hiç yoktur... ben şiir yazdım, acele söylenmiş sözcükler kaleme aldım... onların gerçeklik olduğunu düşündüm, ve onlar, sadece güzeldi... şiir, alacakaranlıktan doğar... yaptığımız ve yarattığımız ne varsa, alacakaranlıktan doğar... oysa gerçekliğin bildiren sesinin ihtiyaç duyduğu körlük, o buz gibi gölgeler ülkesinin körlüğünden çok daha derindir... hakikat, daha derin ve daha yücedir, evet, daha karanlıktır, ve buna rağmen daha aydınlıktır.”</p>

  <p class="block5" style="text-align: justify;">&nbsp; &nbsp;Bunun üzerine Lucius, şöyle dedi: “Burada tek önemli olan, hakikat değil; bir deli de hakikati söyleyebilir, çıplak hakikati ilan edebilir... etkin olabilmesi için, hakikatin evcilleştirilmesi gerekir, ve hakikatin uyumu denilen şey de işte budur. Kimileri şairin deliliğinden söz eder,” — ve onu neredeyse alkışlamasına başını sallayan Plotius’a baktı —, “oysa şair, kendi deliliğini dizginleyebilme ve yönlendirebilme yeteneğinin armağan edilmiş olduğu kişidir.”</p>

  <p class="block5" style="text-align: justify;">&nbsp; &nbsp;“Hakikat... onun o korkunç deliliği... vahim olan yanı...” Kadınların sesleri, çıplaktılar, ilan etmek istedikleri hakikat kadar çıplaktılar, ama buna rağmen vahimdiler.</p>

  <p class="block5" style="text-align: justify;">&nbsp; &nbsp;“Asla,” diye direndi Lucius, “dizginlenen hakikat, bırakın vahim olmasını bir yana, delilik bile değildir.”</p>

  <p class="block5" style="text-align: justify;">&nbsp; &nbsp;Körlükte yatan hakikat, iyiden ve kötüden, derinlikten ve yükseklikten yoksun, sığ hakikat, Saturnus’un alanında sonrasız yinelenmenin çıplak hakikati, ve o hakikatin buna rağmen gerçeklikten yoksunluğu: “Ah, Lucius, elbette... fakat gerçekliğin bu en saf hakikatini gözler önüne seren, şiir değildir... şiir sanatının ayrım yapabilme gücü yoktur... benim yok... ben sadece el yordamıyla yokladım, sadece kekeledim...” — ateş, yükselmesini sürdürüyordu, şimdi göğse varmıştı, ve ses çöktü, bir hırıltının içinde boğulup gitti —, “ilk adımı atmadım... kekeledim, yokladım, ve hatta bu kadarını bile... saflık yok burada...”</p>

  <p class="block5" style="text-align: justify;">&nbsp; &nbsp;“İster kekeleme, ister yoklama diye adlandır,” — Lucius, bunu çok hafif bir sesle ve alışılmadık bir sıcaklıkla söylemişti —, “hep uyumdu, ve bundan ötürü en saf ilan edişti.”</p>

  <p class="block5" style="text-align: justify;">&nbsp; &nbsp;“Ama şimdi her şeyden önce doktora ihtiyacın var,” diye karar verdi Plotius, “artık zamanı geldi; şimdi gidiyoruz, sonra yine geliriz.”</p>

  <p class="block5" style="text-align: justify;">&nbsp; &nbsp;Karanlık, ağır, ve sessiz bir hışırtı. Korku yine gelmişti. Onu anlamadan gitmek istiyorlardı. Sonra yine geleceklerdi —, ama o zaman artık çok geç olmayacak mıydı? Daha önce inandırılmaları gerekiyordu, nihayet bilmeliydiler — ah, insan ruhunun alacakaranlıktaki uyandırılamazlığı, aynı zamanda o ruhun bütün yıkımlarının da kaynağıydı —, ve sonunda Vergilius, öksürükle boğuşarak, neredeyse duyulamayan bir çığlığın kısık sesiyle, konuşabildi: “Sizler, dostlarımsınız... ellerim temiz olmalı... sonda ve başta hep temiz olmalı... ve Aeneis hiçbir saygınlığa layık değil... hakikatten yoksun... yalnızca güzel, o kadar... sizler dostlarımsınız... sizler onu yakacaksınız... Aeneis’i benim için yakacaksınız... söz verin...” Vergilius’un bakışlarını diktiği Plotius’un yüzü, ağırlığını ve sessizliğini korudu. Sonra sevgi ve öfkeyle doldu. Sakalların mavi—kara renkte kendini belli ettiği, kırmızımsı karaciğer lekelerini taşıyan etin üstünden bu, açıkça görülebiliyordu; sevgi vardı gözlerde, ve bu sevgi, umut gibiydi. Fakat dudaklar sessiz kaldı.</p>

  <p class="block5" style="text-align: justify;">&nbsp; &nbsp;“Plotius... söz ver...”</p>

  <p class="block5" style="text-align: justify;">&nbsp; &nbsp;Plotius yeniden odada dolaşmaya başlamıştı. Büyük adımlarla ve heybetli bir biçimde gidip geliyordu, göbeği togasının kıvrımlarını germekteydi, başının arka tarafındaki yuvarlak ve saçsız alanı kuşatan gri saç çelenginin kılları biraz karışıktı, ve vücudu kaslı olan pek çok kişinin yaptığı gibi, kollarını hafif bükük, yumruklarını da hafifçe sıkılmış olarak tutmaktaydı: altmış yaşına rağmen, öfkeye kapılmış bir hayatın resmini sergiliyordu.</p>

  <p class="block5" style="text-align: justify;">&nbsp; &nbsp;Bu öfkeli adam, acele bir cevabın gereksizliğine işaret etmek istercesine, dolaşmasını daha epey uzun bir zaman sürdürdü, sonra bir cevap lütfetmek üzere durdu: “Dinle Vergilius,” dedi bir emir söz konusu olduğunda sesinin hep büründüğü o kararlı ifadeyle, “dinle, yeterince ve çok fazla zamanın var... ben ortada acil bir şey görmüyorum...”</p>

  <p class="block5" style="text-align: justify;">&nbsp; &nbsp;Acil bir durum olmadığına dair bu güvencenin dile getirilişimdeki kararlılık, herhangi bir itiraz kabul etmeyen cinstendi; hep olduğu gibi, emredici bir sindirme aracılığıyla sağlanan bir korumaydı, ve bu kararlılığın iyileşme cesaretinin toplanmasına yönelik emri, yine hep olduğu gibi, yerine getirilmeyi bekliyordu. Vergilius, emre boyun eğdi, memnuniyetle yaptı bunu, fakat herhalde yapabileceği başka bir şey de yoktu, ve bir rahatlama olduğundan, konuşma da tekrar daha bir sakinleşti ve kolaylaştı: “Lucius’la birlikte Aeneis’i derhal yakmanız benim son dileğimdir, Plotius... bu dileğimi geri çeviremezsiniz...”</p>

  <p class="block5" style="text-align: justify;">&nbsp; &nbsp;“Ah, benim sevgili Vergilius’um, senin, bizim, yani hepimizin önünde bol bol zaman var, bu konuda sana daha ne kadar teminat vermem gerekiyor? Bu demektir ki, kararın üzerinde çok iyi düşünmen için senin de daha çok fazla zamanın var... fakat şunu da bilmeni isterim,” — ve bunları söylerken, her zaman herkesi rahat olmaları konusunda uyaran Plotius, çok rahatsız bir sabırsız olup çıkmıştı ve elini kapının tokmağına götürmüştü bile “ekilecek tohumları hayvanlara yem olarak veren ve ziyan eden bir çiftçi, işe yaramaz biridir.”</p>

  <p class="block5" style="text-align: justify;">&nbsp; &nbsp;Ve sonra Plotius, bu gürültücü tavrının ardından, göründüğü kadarıyla Vergilius kadar sinmiş olan ve ne bir itirazda bulunmaya ne de başkaca bir şey söylemeye cesaret edebilen Lucius’la odadan çıkıp gitti; bunun ardından kapının yeterince yumuşak olduğu söylenemeyecek bir şekilde kapandığı duyuldu ve dışarıda ayak sesleri yankılandı.</p>

  <p class="block5" style="text-align: justify;">Varsıllaşmış ve aynı zamanda da yoksullaşmış — evet, böyle bırakmışlardı Vergilius’u geride, yalnız bırakmışlardı: öfkeli ve iyi niyetli dostu, ona gönül rahatlığı vermiş, korkusunu ise almıştı, ama Vergilius’tan aslında korkudan fazlası, sanki kendi kendisinin bir parçası alınmıştı, ve yine sanki Plotius, onu yetişkinlikten dışarı atıp yeniden bir çocuğa dönüştürmüş, gençliklerinde Milano’da birlikte yaşadıkları, sonradan yalnızca Plotius’un kendini gerçek anlamda kurtarabildiği, hep yeni planlar yapmakla uğraşılan o olgunlaşmamışlık dönemine fırlatmıştı; ah, evet, Vergilius kendini öylesine tamamlanmamış hissediyordu ki, eğer arkadaşı Aeneis’i de güçlü omuzlarına yükleyip korkuyla birlikte götürseydi, bunu sadece doğal karşılayacaktı. Acaba bavul, hâlâ dokunulmamış ve iyi kapatılmış olarak yerinde miydi, yoksa bu yalnızca bir yanılsama mıydı? En iyisi bu konuda emin olmaktan kaçınmaktı, ve bu yatıştırıcı savunmasızlıktan, ama elbette aynı zamanda da utançtan kaynaklanan bir karardı. Ve kendine yönelik bu tuhaf küçültmenin tam da Lysanias’ın gözlerinin önünde cereyan etmiş olması, utancı daha da büyütüyordu, çünkü Lysanias — bir sürpriz olmasa bile, hayret uyandırıcı şekilde — hâlâ koltukta ve gece boyunca nasıl oturduysa öyle oturmaktaydı. Koltukta ânsızın iki kişilik yer açılmış olması düşünülebilir miydi? Zira daha biraz önce Plotius da orada oturmuştu. Evet, aslına bakılırsa Plotius’un bu odaya hiç gelmemesi, daha istenmeye değer ve doğru bir şey olurdu. Güneşin altında uzanan deniz, uzaklarda hışırdıyordu, ve oğlan orada, unutulmuşun mutluluğu içersinde, acılardan kurtulmuş ve acılardan kurtaran olarak oturuyordu; daha dikkatli bakıldığında, yüzü çevik, fakat henüz beceriksiz bir köylü delikanlısının yüzüydü, ama daha da dikkatle bakıldığında, tatlı hayallerle doluydu ve çok güzeldi. Oğlanın dizlerinde, geceleyin içinden yüksek sesle okumuş olduğu elyazısı rulosu duruyordu.</p>

  <p class="block5" style="text-align: justify;">&nbsp; &nbsp;Ve oğlan, yalnızca davet beklemişçesine, okudu:</p>

  <p class="block5" style="text-align: justify;">&nbsp; &nbsp;“Çiftedir rüyaların çıkış kapısı: hakikat idiyse rüya,</p>

  <p class="block5" style="text-align: justify;">&nbsp; &nbsp;O zaman salar boynuzdan yapılma kapıdan gerçek oluşumları;</p>

  <p class="block5" style="text-align: justify;">&nbsp; &nbsp;Ama bir kandırmaca idiyse yalnızca, tıpkı iyi ruhların bazen gönderdikleri gibi,</p>

  <p class="block5" style="text-align: justify;">&nbsp; &nbsp;O zaman uçuşur parlak fildişi kapıdan sahte yüzler.</p>

  <p class="block5" style="text-align: justify;">&nbsp; &nbsp;İşte buraya götürür Ankhises oğlunu ve onunla birlikte Sibilla’yı;</p>

  <p class="block5" style="text-align: justify;">&nbsp; &nbsp;Veda eder onlara fildişi parıltılarının ortasında.</p>

  <p class="block5" style="text-align: justify;">&nbsp; &nbsp;Hemen gemilere koşar bunun üzerine Aeneas, ve yoldaşlarıyla birlikte</p>

  <p class="block5" style="text-align: justify;">&nbsp; &nbsp;Dümen kırar dalgaların arasından dosdoğru Cajeta limanına; Atılan demirlerin zincirleri şakırdar pruvadan; dinlenir dümenler kıyı şeridinde.”</p>

  <p class="block5" style="text-align: justify;">&nbsp; &nbsp;Böyle yazmıştı şiiri, Cajeta’yı onurlandırmak için; o bölümü tanıdı: “Böyle olmuştu işte... bunun üzerine gömülür Cajeta, ebe Cajeta... çünkü geri dönmüştür artık Aeneas yeraltı dünyasından... geri dönmüştür ve bir yetişkindir... yemden doğan biri...” Konuşma, şaşırtıcı bir kolaylıkla akıp gidiyordu, sanki hava daha bir sıvılaşmıştı.<span class="tab">&nbsp;&nbsp;&nbsp;&nbsp;&nbsp;&nbsp;</span>,</p>

  <p class="block5" style="text-align: justify;">&nbsp; &nbsp;“Aynı zamanda senin yolun değil mi, ey Vergilius, Aeneas’ın gittiği? Sen de karanlıklara daldın, denizin dalgalarının titreyen ışığında dönüş yolculuğuna çıkmıştın...”</p>

  <p class="block5" style="text-align: justify;">&nbsp; &nbsp;“Karanlığa yönlendirildim, evet, ama benim isteğim değildi bu, ona girdim, döl yatağına girdim, ama dibe batmadım; taştandı mağara, içinde hiçbir sal yüzmüyordu, gecenin gözlerinin kaskatı bakışlarının uçurum gibi derinliğinde gölü bulabilmek imkânsızdı... Plotia’yı gördüm, fakat babamı bulamadım, ve sonra Plotia da kaybolup gitti... yeniden doğmaktan yoksun kalmıştım, kimse lider olup yol göstermedi bana; ama sonra sesi duydum, ve şimdi ortalık aydınlanmış...”</p>

  <p class="block5" style="text-align: justify;">&nbsp; &nbsp;“...ve şimdi sen kendin lidersin.”</p>

  <p class="block5" style="text-align: justify;">&nbsp; &nbsp;“Kendi kendime ve kader tarafından sürüklenen ben, kendim için bile neredeyse hiç lider olamadım, değil ki başkalarına liderlik yapayım.”</p>

  <p class="block5" style="text-align: justify;">&nbsp; &nbsp;“Seni nereye sürüklerse sürüklesin, yol, hep senin gösterdiğin yoldu.”</p>

  <p class="block5" style="text-align: justify;">&nbsp; &nbsp;“Orada, gecenin uğultulu sokaklarından geçen yolu bulan ben miydim? Sen değil miydin o?”</p>

  <p class="block5" style="text-align: justify;">&nbsp; &nbsp;“Lider hep şendin, hep yolu gösteren rehber olacaksın; ben her zaman senin yanma verilmiştim, yalnızca görünüşte önünden koşuyordum, ve çoğu defa gözünün önünden kaybolmama rağmen, şimdi yine senin içine geri dönüyorum, sakin liderliğini senin yaptığın zamanın zaman ötesi akışında senin tarafından çağrılmış olarak.” Ve bunu duyan Vergilius, kendini tutamayarak gülümsedi: insanların lideri olmak, kumandan, rahip ve kral olmak, bir zamanlar bir oğlan çocuğunun arzusuydu bu, ve şimdi çocuk bu arzuyu dile getiriyordu. Plotius onu, Vergilius’u, yeniden bir oğlan çocuğuna dönüştürmemiş miydi?</p>

  <p class="block5" style="text-align: justify;">&nbsp; &nbsp;Lysanias ise konuşmayı sürdürdü: “Bundan böyle hiçbir general liderlik etmeyecek bize, hiçbir kral önümüze düşmeyecek, ve dahası, dizeler bile rehberimiz olmayacak ölümsüzlük zamanlan boyunca; ama saf bir Yaradılış’tan kaynaklanma iradi eylem, sonsuza kadar hissettirecek varlığını, ileriye, hep daha ileriye götürerek.”</p>

  <p class="block5" style="text-align: justify;">&nbsp; &nbsp;Oda daha bir aydınlanmıştı, hava, boşlukta şimdi daha hafif titriyordu, ilahi soluk daha bir neşeli olmuştu. Şimdi sanki daha tanıdık, aranan tatmin kadar tanıdıkmışçasına, güneşli sahiller ve içine girilemez koruluklar parıltılar saçıyordu, güneşin şarkısıyla birlikte, hep şarkı söylemekte olan dudaklardan yankılanıyordu, ve Sol’un kızı parıltılar içindeydi.</p>

  <p class="block5" style="text-align: justify;">&nbsp; &nbsp;“Gözü, altın parıltılar içindeki erguvan mavisini görüyor musun, Lysanias? Öğlen vakti, gözlerini açıyor ve bakışlarının en derin noktasında parlak geceyi gösteriyor.”</p>

  <p class="block5" style="text-align: justify;">&nbsp; &nbsp;“Hedef, senin için Apolloridu, ve o, güneş gibi dönüşmüş olarak, seninle yeryüzüydü, ve şimdi seninle gündüz oldu.”</p>

  <p class="block5" style="text-align: justify;">&nbsp; &nbsp;“Altındandır Apollon’un bakışları, o korkutucu yayı ise gümüştendir, bilgi, ondan ışık demetleri gibi yansır, beraberinde taşıdığı ölüm, aydınlıktır: Apollon’un tanrısal sözü, Apolloriun tanrısal oku, ışıklar içersinde bir bütün oldu, ve o bütünden aldığı güçle şimdi tanrısal kökenine geri dönmekte. Ah, Apollon’un kendisi bile göremez ışığın ilk kaynağı olan geceyi; ışığın mekânı, tanrının bakışındadır, ve her kim ki oka hedef olur, ışık tarafından delinir, ancak onun gözlerindeki karanlık perdeler yırtılır, ve böylece o, sönmekte olan gözlerle, artık körlükle yüz yüze, ama daha bakabilirken, bütünlüğün ilk kubbesini kavrar, başlangıcın ve sonun özüne inerken, aynı zamanda hem geceyi hem de ışığı çağrıştırarak.”</p>

  <p class="block5" style="text-align: justify;">&nbsp; &nbsp;“Yenilmez olan güneş,” — hafif bir sesleniş gibi duyulmuştu, ve şimdi yine burada görünür olan kölenin dudaklarından geliyordu.</p>

  <p class="block5" style="text-align: justify;">&nbsp; &nbsp;“Yenilmez, ama buna rağmen babaya boyun eğmiş, günün oğlak boynuzuyla taçlanmış babasına, Jüpiter’e; o Jüpiter ki, koskoca elinin içinde şimşekler yağdırırcasına tanrıların kaderini tutar, aynı zamanda hem kader gibi emreder, hem de kaderin sürgünüdür, iktidarın sürgünü olarak artık asla Kronos’tan kaçamayan Kronos oğludur.”</p>

  <p class="block5" style="text-align: justify;">&nbsp; &nbsp;“Ama kuşaktan kuşağa aktarılan, her kuşakta yeniden fethedilen iktidarın laneti son bulur,” — böyle konuşuyordu köle —, “Tanrılar soy zincirinde bâkirenin doğurduğu ortaya çıkınca: o, ilk başkaldır mayandır; baba ile kaynaşır ve baba da onunla kaynaşır; artık ruhta birleşmişlerdir, sonsuza kadar üçü, birde birleşmişlerdir.”</p>

  <p class="block5" style="text-align: justify;">&nbsp; &nbsp;“Sen Suriyeli misin, yoksa İranlı mısın?”</p>

  <p class="block5" style="text-align: justify;">&nbsp; &nbsp;“Henüz çocukken Asya’dan getirilmişim.”</p>

  <p class="block5" style="text-align: justify;">&nbsp; &nbsp;Kupkuru ve nazik bir cevaptı, ve adamın daha biraz önce güneşe doğru açılmış olan yüzü, o derinliğine inilemez uşak ifadesine bürünmüştü. Nasıl olabilmişti bu? Bu yüzden aynı zamanda olay da kesintiye uğramıştı, hem de öylesine ki, Lysanias, sanki kovalanmış gibi, artık odadan yok olmuştu, ve soluk alış da yeniden güçleşmişti: “Kimsin sen?”</p>

  <p class="block5" style="text-align: justify;">&nbsp; &nbsp;“Ben, tanrılar onu korusun, Augustus’un yüce evinde bir oda kölesiyim.”</p>

  <p class="block5" style="text-align: justify;">&nbsp; &nbsp;“Dinini kim öğretti sana?”</p>

  <p class="block5" style="text-align: justify;">&nbsp; &nbsp;“Köle, efendisinin dinini onurlandırır.”</p>

  <p class="block5" style="text-align: justify;">&nbsp; &nbsp;“Peki ya atalarının dini?”</p>

  <p class="block5" style="text-align: justify;">&nbsp; &nbsp;“Babam, çarmıhta kölelerin ölümünü öldü, ve annemden de ayırdılar beni.”</p>

  <p class="block5" style="text-align: justify;">&nbsp; &nbsp;Kurşuni bir acıydı, gözyaşlarıyla birlikte yükseliyordu: ah, evet, gözyaşlarıydı bakışları bulandıran, Vergilius’un göğsünü acıyla sıkan, insana ait ne varsa hep yeniden dirilten engin denizin gözyaşları. Ama kölenin yüzü hareketsiz kaldı; bu yüz, çıplak ve kendi içine kapalı, uçurumun üzerindeydi.</p>

  <p class="block5" style="text-align: justify;">&nbsp; &nbsp;Birkaç saniye geçti: “Sana yardım edebilir miyim?”</p>

  <p class="block5" style="text-align: justify;">&nbsp; &nbsp;“Efendim, iyiliğinizle bu kadar tenezzül buyurmayın lütfen; ben kaderimden memnunum, bir şeye ihtiyacım yok.”</p>

  <p class="block5" style="text-align: justify;">&nbsp; &nbsp;“Ama geldin.”</p>

  <p class="block5" style="text-align: justify;">&nbsp; &nbsp;“Bana öyle emredildi.”</p>

  <p class="block5" style="text-align: justify;">&nbsp; &nbsp;Köle, gerçekten yalnızca bir araç mıydı? Konukların hiçbir şey öğrenmemeleri gerektiğinden, ona konuğun yanında susması mı emredilmişti? Neydi söylemediği? Öksüz bırakılarak aşağılanmış bir insanın tutumunu aydınlatabilmek, imkânsızdır; onun ruhu, buz gibi bir örtü ile örtülmüştür, içinde ardı ardına dehşet kesitleri barındıran, ve dehşet uyandırıcı bir biçimde öksüz bırakılmış biridir köle. Şimdi bu köle, ondan Aeneis’i ve oğlanı çalsın diye mi gönderilmişti buraya? Lysanias’ı da öksüz bıraksın diye mi? Boştu cumbanın içindeki koltuk, ve kaybolup gidene doğru uzanmış olan el, hiçbir şey bulamadı, Lysanias’ı öksüzlüğün kaderinden kurtarmayı başaramadı! Bunun üzerine bir dehşet çığlığı yükseldi: “Onu sen ürkütüp kaçırdın!”</p>

  <p class="block5" style="text-align: justify;">&nbsp; &nbsp;“Eğer bir kabahat işledimse efendim, cezalandır ve bağışla beni, çünkü kasten olmadı. Görevim sana yardımcı olmak ve emirlerini yerine getirmekti.”</p>

  <p class="block5" style="text-align: justify;">&nbsp; &nbsp;Fakat kuşku, henüz dağılmamıştı: “Sen onun temsilcisi misin? Onunla nöbeti değişesin diye mi yollandın? Onun adını mı aldın?” “Köle hiçbir şeye sahip değildir, onun adı yoktur; zincirlerini çıplak taşır. Beni hangi adla çağırırsan adım o olur.”</p>

  <p class="block5" style="text-align: justify;">&nbsp; &nbsp;“Lysanias?”</p>

  <p class="block5" style="text-align: justify;">&nbsp; &nbsp;Bir soruydu. Ama adın büyüsünün etkisiyle Lysanias, yeniden ortaya çıkmıştı; cumbanın içinde, öylece dayanmış duruyordu, ve kölenin yerine acele cevap veren, o oldu: “Hep kendini aradın beni bulmak için, ve kendini bulduğunda da beni aradın.”</p>

  <p class="block5" style="text-align: justify;">&nbsp; &nbsp;Aramak, ah, aramak —, en eski köklere inmek! Ah, daha önce kaybolmuş olan, yine belli etmekteydi kendini, evet, burada peş peşe açılan, kuyuların derinliğiydi, hatıraların mekânıydı, adına geçmiş denilen uçurum, sınırsızdı, bütün dünyayı kuşatan yılan tarafından çelenk gibi sarılmıştı, hiç görülmemiş olup bitenlerle sırılsıklamdı. Ve yılanın korkunç sarılışından önce Titan’ların ilki, hiçbir zaman kaybolmayan, hep hatırlanan Kronos, kendini kurtardı ve ayağını yere vurarak sanki yeryüzünü sarsan ilk Titan oldu,</p>

  <p class="block5" style="text-align: justify;">&nbsp; &nbsp;— ve hatırlamanın kargaşasında, kölenin cevabı duyulabildi: “Adını kendi seçen, kadere başkaldırmış olur...”</p>

  <p class="block5" style="text-align: justify;">&nbsp; &nbsp;— aramak, ah, aramak —, Titan yere serilmişti, ve kahramanların soyları, insanların soyları, tanrılara hizmet ederek, birbiri ardına sonsuz bir soylar zinciri halinde, görev için eğitilmiş, ölmek için eğitilmiş olarak, unuttular Titanların kanını, ta ki o kan ânsızın yeniden coşup dalgalanana kadar, ve geç gelen, devasa ve korkunç bir biçimde Titan olmak için doğan torun, ataları gibi yaparak ayaklarını vura vura yeniden evrenin çayırlarında dolaştı, bir zamanlar işlenmiş suçu ânsızın hatırlayarak göğe haykırdı; bu hatırlamayla öylesine sarsılmıştı ki, varlığını içinde hissettiği atalarına karşı işlenmiş cinayetin öcünü korkunç bir biçimde almaya karar verdi, ışığın Tanrı’sını kör edecekti, iktidardaki Tanrı’yı devirecekti, yukarılara tırmandı, ve artık tam da başarmak üzereydi, Tanrı’nın gözünden parıltılı ateşi koparıp almıştı, fakat Zeus bir defa daha galip geldi, Titan’ı geriye itti, kayalık zeminde yere serdi: bunun üzerine görev, yeniden hüküm sürmeye başladı, ve yukarıda Sol’un kendi elleri ile kullandığı ateş arabası, ışıklar içindeki okçuyu gökyüzünde her gün daha bir zirveye götürürken —</p>

  <p class="block5" style="text-align: justify;">&nbsp; &nbsp;— ve aydınlıkla kuşatılmış olarak, köle konuşmayı sürdürdü: “Sen, beni hiçbir zaman çağırmadın, çağırdığını düşündüğünde bile; ben sana yalnızca zorlanmıştım; sana hizmetimden ötürü, zorunluydun beni kabul etmeye...”</p>

  <p class="block5" style="text-align: justify;">&nbsp; &nbsp;— aramak, ah aramak —, kaçmıştı Titan; ama boşuna kaçanın arkasından âlemler, yıldızlar kadar sayısız, zorla koparılıp alınmış ateşin içersinden kıvılcımlar çıkartarak alevlendiler, ve Titan kutsal yayı almayı henüz başaramamış olmasına rağmen, o yayı babaya doğrultmayı ve kendini atalara dönüştürmeyi ve böylece zamanı durdurmayı, böylece doğmuş olanı zamanlardan kurtarıp zorlamalardan özgür kılmayı, kendi adını ve onun taşıyıcısını görevlerden kurtarmayı başaramamış olmasına rağmen, evet, bütün bunlara rağmen o ândan başlayarak âlemler yıldız örtüsü altında daha bir ılımlı oldu, görev, zorlama ve ölüm, yıldızların yasasının ılımlılığına kavuştu —</p>

  <p class="block5" style="text-align: justify;">&nbsp; &nbsp;— ve o zaman oğlan konuştu: “Benim adım Lysanias, Vergilius, ve senin hayatın acılardan arınmış ve çocukluğun korunaklı atmosferinde başladı, ve o zaman annen seni acılardan arındırarak, adsız bir gülümsemeyle kollarına aldı...”</p>

  <p class="block5" style="text-align: justify;">&nbsp; &nbsp;— ve onun ardından köle konuştu: “Benim adım yok, Vergilius, bana ne dersen de, yok, ve büyüktür adsız olan, o, senin çevreni hep çıplak sardı, sonunda seni örtebilsin diye...”</p>

  <p class="block5" style="text-align: justify;">&nbsp; &nbsp;— aramak, ah, aramak — ey, eve dönüş —, son, başlangıca eklenmiş, başlangıç ise sonda, tanrılar hükmetmekte, iktidarda olan, henüz onlar, ve görevi onlar düzenlemekteler. Ve böyle buyurmuştu ışığı veren Tanrı: yaşarken ölümü anla ki, hayatını aydınlatsın; her kim ki başlangıçların derinliklerine girer, — ah, tanrıları hatırlamaktır araştırmak — hatırlayarak ve hatırlamaktan da öteye geçerek, başlangıçtan önceki köklere iner, ona son ile birlikte başlangıç da gelir, ve yine ancak o, varlığının güvencesini geçmişin derinliklerinde bulan bütün gelecekleri hatırlar; her kim ki, akıp gideni yakalayabilir, ancak o, akıp gitmiş olan içersinde ölümü yenmiş olur. Sınırsızdır geçmiş zamanın uçurumu, ve de adsızdır. Güzel sanatların tanrıçalarıdır ölüme hizmet edenler, Vesta rahibeleri gibi, ateşlerin en kutsalını, Apollon’un altın ışığını korurlar.</p>

  <p class="block5" style="text-align: justify;">&nbsp; &nbsp;Ve oğlanın yüzü, kölenin yüzü gözlerinin önüne gelince, kaybolup gitmiş şeyler belirginleşti, hayat, ölümü barındırırcasına muhteşemdi, biliniyordu hakikatin bilgisi, aşkın içindeki aşk biliniyordu, deliliğin koruyucusu olan hakikatin kendi, delilikten en özgür kılınmış hakikatti, hiçlikten geri getirilmişti, dönüşüme uğramıştı ve yine de olduğu ne ise oydu, mucize, gerçeklik kadar büyüktü. Ey, eve dönüş!</p>

  <p class="block5" style="text-align: justify;">&nbsp; &nbsp;Hangisiydi, köle mi, yoksa oğlan mı? İlki, bir defa daha bildirdi kendini: “Sana şimdi yaklaşıyor olsam bile, sen beni zaten hep kendinde barındırıyordun, sana hizmet eden bir yardımım ben, artık sana asla bir zorlama değilim.”</p>

  <p class="block5" style="text-align: justify;">&nbsp; &nbsp;Ve sonra bir defa daha oğlan, daha yüksekçe bir sesle: “Görünmeksizin rehberlik etti sana, kendi hizmetini seninkine dönüştürdü, ve şimdi sen vardığına göre artık, rehberliğinden geri çekiliyor. Sen arayarak buldun arayışı sana yönelik olanı.”</p>

  <p class="block5" style="text-align: justify;">&nbsp; &nbsp;Hâlâ teselli olmasına rağmen, daha sert bir sesti bu defa konuşan: “Kaderi sadece hizmet etmek olana hiçbir şey kalmaz yeryüzünden, kendisi de hiçbir şeye sahip değildir, ne bir adı vardır, ne de iradesi; çocukluğa dönmeye zorlanmış olarak, kadere sahip değildir. Ancak çıplaklaştıkça, yaşayan her şeye daha bir yaklaşır; her kim ki, zincirleri çıplak teninde taşır, onun için sadelik, Tanrı’nın lütfuna dönüşür, yalnızca o nasıl tekrar ağlanılacağını bilir, mucize kendini ona saklar, ve böylece çocuğa indirgenmiş olarak, ışığı ilk gören o olur.”</p>

  <p class="block5" style="text-align: justify;">&nbsp; &nbsp;Tek bir sesin yankısıydı, sesler birbirine geçmişti ve oğlanın sesi, iki sesli dokunun içinden şimdi kulağa daha net geliyordu: “Çıkış ve giriş, bir bütündür, başlangıcın ve sonun çocukluğu, aşka kaçmış olan çocukluk.”</p>

  <p class="block5" style="text-align: justify;">&nbsp; &nbsp;Fakat kölenin söyledikleri, bütün âlemleri saran bir acıdan kaynaklanan gözyaşlarının bir yankısı gibiydi: “En acımasız köleliğin boyunduruğu altında en ağır işlerde çalışan, hiçbir baba tarafından herhangi bir adla çağrılmamış, hiçbir ananın bakmadığı, hiçbir geçmişten gelmeyen, hiçbir geleceğe doğru ilerlemeyen, birbirine bağlanmış öksüzler ve yetimler olarak bizler, bütün kölelerden oluşma bir sürüyüz, ve kaderlerinden çırılçıplak soyulmuş olan bizlere kader, hepimizi sonsuz bir sıra halinde zincire vurduktan sonra, kardeşinde kardeşini tanımanın lütfunu ihsan etti.”</p>

  <p class="block5" style="text-align: justify;">&nbsp; &nbsp;“Çıplaktır insanlık her ortaya çıktığı yerde, çıplaktır başlangıcı ve sonu, ve çıplak, yaralanmış tenini görevlerin haşin sürtünüşü acıtır; ama Titan da çıplaktır ve onun kahramanlığı da çıplaklıktır, ve babasının karşısına çıktığında, bunu herhangi bir örtünmeden ve savunmadan yoksun olarak yapar, çaldığı ateşi toprağa 'taşıdığı elleri de çıplaklıktan yanar.”</p>

  <p class="block5" style="text-align: justify;">&nbsp; &nbsp;Oğlanla, sanki birbirleri için cevapmışlar ve aynı şeyi söylemişlercesine tuhaf bir birleşme içersindeki köle, ekledi: “Bir zamanlar silahla öldürülmüştü ataların ilki, ve ondan beri insan hep yeniden, şakırdayan silahların gücüyle, cinayeti hep tekrarlayarak kendi kökünü kurutuyor, insanoğlunu köleleştirerek yok ediyor, kendi kendisini silahın kölesi kılıyor, evreni paramparça ediyor, kor gibi yakan buzdan bir katılaşmaya sürüklüyor.”</p>

  <p class="block5" style="text-align: justify;">&nbsp; &nbsp;“Elbette söylediğin, silahların şarkısıdır, Vergilius, ama sevgin, öfkeli Akhilleus’a değil, inançlı Aeneas’a ait.”</p>

  <p class="block5" style="text-align: justify;">&nbsp; &nbsp;“Bizler, yani köleler, silahsızız, silahsızlandırılarak aşağılandık, fakat silahsız beklemekte olan bizlere mezarlar canlı açılmakta, kaskatı kesilen, bizim için yumuşamakta; taş, elimize gönüllü olarak boyun eğiyor.”</p>

  <p class="block5" style="text-align: justify;">&nbsp; &nbsp;“Son, silahsız olacak, yeniden başlayış, silahsız olacak, ve Tanrı, gecenin taşlan arasından ılımlı bir halde zirvelere yükselecek, evren, çocukluğa dönüşmüş olacak.”</p>

  <p class="block5" style="text-align: justify;">&nbsp; &nbsp;“Çünkü sen, gördün bizleri, Vergilius, zinciri gördün, ve bakışların ağladığı için, gözyaşlarımızın taşımakla yükümlü olduğu başlangıcı gördün.” İşte böyle konuştu öteki, ve yine — kendini kapatmış olarak — yardım etmeye hazır bekleyen hizmetliye dönüştü.</p>

  <p class="block5" style="text-align: justify;">&nbsp; &nbsp;“Sen, başlangıcı gördün, Vergilius, kendin başlangıç değilsin henüz, sesi duydun, Vergilius, kendin ses değilsin henüz, evrenin yüreğinin çarptığını hissettin, kendin yürek değilsin henüz, sen, kendi hedefe varmayan ebedi rehbersin: ölümsüz olacaksın, rehber olarak ölümsüzleşeceksin, henüz değil ve daha şimdiden, senin kaderin zamanın bütün dönüm noktalarında olacak."</p>

  <p class="block5" style="text-align: justify;">&nbsp; &nbsp;“Zinciri sen de bizimle birlikte taşımaktasın, ama senin için, ey Vergilius, o zincir daha şimdiden biraz gevşetilmiş.”</p>

  <p class="block5" style="text-align: justify;">&nbsp; &nbsp;Sonra sessizlik oldu ve hep birlikte kulak verdiler. Üçü birden açılan ışığa kulak verdiler. Ve ışık, hışırtı gibiydi, başakların hışırtısı gibi, güneşin altın rengi yağmurunun hışırtısı, yumuşak ve olağanüstü güçlü, anlatılamaz bir biçimde anlatarak, yitip gitmemiş ve yitirilemez biçimde, ilan eden sesi ilan ederek. Günün karanlığın üzerindeki boşlukta parıltılarla süzülen şarkısı.</p>

  <p class="block5" style="text-align: justify;">&nbsp; &nbsp;Sonra oğlan konuştu ve elini kaldırdı: “Yıldıza bak, yolu gösteren yıldıza bak.”</p>

  <p class="block5" style="text-align: justify;">&nbsp; &nbsp;Güneşin erguvan renkli göğünde bir gece yıldızı, doğuya yolculuğa çıkmıştı.</p>

  <p class="block5" style="text-align: justify;">&nbsp; &nbsp;Dua için kendini yere atan, yüzünü yere yapıştıran, önce biraz hareketsiz kalan, ardından kollarım havaya kaldırarak dizlerinin üstünde doğrulan ve yine dizlerinin üstünde hafifçe öne ve arkaya doğru sallanan köle, duasını etti:</p>

  <p class="block5" style="text-align: justify;">&nbsp; &nbsp;“Ey sen, en bilinmeyen, en anlaşılamayan, en dile getirilemeyen, sonsuzluktaki tahtında oturan sen, varlığını gözlerin aracılığıyla bildirmektesin; gözlerin, aşırı aydınlığın gücüyle, kör edercesine aşağı bakmakta, ama yine de gizli varlığının sadece bir gölgesi, karanlığının bir yansıması, yansımanın bir yansıması. Ve benim gözlerim, benim bakışlarım, tekrarın tekrarı bir gölge olarak, senin yansımandan bir yansıma olarak, tekrarın tekrarı bir yansıma olarak kalkıp sana bakmaya cüret edebilir, sende dinlenmek için değil, fakat acılar içersinde sezgiye geri dönmek için. Aslan ve boğa ayaklarının dibine uzanmışlar, kartal ise sana doğru süzülmekte. Gözlerin, aynı zamanda senin sesin, ve kaşların, gökgürültülerinin eşliğinde azarlar yağdırıyor. Kimse sana karşı çıkamaz, ne ateşi çalmaya cüret eden, ne boğayı yenen, ne de kendini ataların yerine koyan, hayır, kimse sana karşı çıkamaz. Fakat sen, kurtuluşun dışında bırakıyorsun sana başkaldırmayanı. Ve misyonun yansıması içersinde yıldız, bir çocuk gibi senin parıltılarından kopuyor ve senin tavsiyenle geriye, daha önce bulunduğun ve günün doğmasıyla birlikte yeniden bulunacağın yere dönüyor. Sen, beni ölüm için yarattın, ve ben, ölümün sûretiyim. Ama sen beni yarattığında, sen, ey görünmeyenlerin en görünmez olanı, sen benimle birlikte eve dönüşü de yarattın; ve yıldız alçalmaya başladığında, sen, adsızlar arasında en adsız olanı, o kendi aldığın adı çağırdın, öteki ölümlüler arasında bir ölümlü olarak dolaşabilmek, ötekiler gibi bir ölümlü olarak ölebilmek için, ikinci sûretin olsun diye aldığın ad; yıldızın yeniden güneşe dönüşmesi gibi tekrar kendi ışığına dönüşüp kendine yükselirken kullanacağın ad; yeniden güneşe dönüşen yıldız, artık tek bir göz; ve işte o zaman bana, yani adsızlığının son gölgesi, kölelerin kölesi olan bana izin ver de, adım, yüzünü, parıltılarım ben de paylaşayım; sen, ey en bilinmeyen, en kavranamayan, en dile getirilemeyen, ben sana aidim ve bugün de, sonsuzluğa kadar da hep seni öveceğim.”</p>

  <p class="block5" style="text-align: justify;">&nbsp; &nbsp;Ve şimdi öğlen güneşi, yani o ateşli hayat öpücüğü kıpırdanmaya başladı; belli belirsiz güneyden geldi, hafiften akan bir dalgaydı, dünyanın her gün kıyılarının ötesine taşan nefesinin deniziydi, kendini tamamlayan, asla tamamlanmayan zamanların nefesiydi ve yıldızların üzerinde bir yerde dolaşıyordu: olgunlaşan toprağın, zeytin ağaçlarının, bağların ve buğday tarlalarının nefesiydi; işlenen toprağın ve yalınlığın nefesi; ahırların ve sıkılmış yemişlerin nefesi; ortaklığın ve huzurun, peş peşe ülkelerin, peş peşe tarlaların nefesi; sevgiyle hizmet eden emeğin, öğlen vaktinin nefesi; öğlen vaktinin büyüklüğü, en kutsal olan, dünyanın ve dünyaların üzerinde bir yerde dinlenmeye çekilmiş büyüklük; sanki güneşin arabasının tekerlekleri de kutsal bir mola için zirvede durmuştu. Tavanda asılı olan lamba, nefeste hafifçe sallanmaktaydı, zinciri gümüşi bir ses çıkartıyordu.</p>

  <p class="block5" style="text-align: justify;">&nbsp; &nbsp;Bir insan ömrü yetmez. Hiçbir şeye yetmez. Ey hatıralar, ey yuvaya dönüş!</p>

  <p class="block5" style="text-align: justify;">&nbsp; &nbsp;Ve en bilinmeyende, en kavranamayanda, en dile getirilemez olanda, Tanrı’nın en uzağında, gölgesi ışık olan biri hüküm sürmekteydi; hep sezilen, asla bilinmeyen, en adlandırılamaz biçimde gizli olan biri. Bu, köylülerin tüyleri ürpererek onurlandırdıkları ve Kapitol’deki en eski ormanda ikamet ettiğine inandıkları değil miydi? Onun için hiçbir heykel dikilmemişti ve dikilmeyecekti de, o, kendi kendisinin simgesiydi, fakat varlığını sesin simgesiyle bildirmişti. Ah, aç gözlerini aşka! Ve öğlen vaktinin şarkısının nefesinin üzerinde, insanoğlunun yeryüzüne duyduğu o esirgeyici sevgiyle dolu, yeryüzünün insana duyduğu o zalim sevgiyle dolu olarak, hareketsiz bir sıcakla akmaya devam eden o nefesin yükseklerinde gece yıldızı yolculuğuna devam ediyordu, o da simgeydi, yeryüzünden olanı güneşten olana yüceltmek için aşağıya inmek isteyen, adlandırılamaz bir sevginin simgesiydi. İşte öğlen vakti, yukarısının ve aşağısının nefesinde böyle dinleniyordu, ve ateşli arabanın koşum hayvanları, tekerlekler ve Sol, mola vermişlerdi.</p>

  <p class="block5" style="text-align: justify;">Mutluluk muydu hissettiği? Vergilius bilmiyordu bunu, ve bilmek istediği de söylenemezdi; ama umut olduğu da kuşkusuzdu, öylesine güçlü bir umuttu ki, ânında çok güçlü bir ışığa, çok güçlü bir sese dönüşmüşçesine tamamen dayanılmaz olmuştu; ve hareketsizliğin birdenbire kesintiye uğraması, Vergilius’u rahatlatmıştı. Bu hareketsizliğin ne kadar sürmüş olduğunu bilmiyordu. Fakat kesintiye uğradığında, öğlen vakti yeniden hareketlendiğinde ve parlak tekerlek yeniden dönmeye koyulduğunda, koşum hayvanları yeniden yörüngelerine oturduklarında, ve yolculuğa çıkmış olan yıldız birdenbire artık gökte olmadığında, odanın kapısı açıldı; sanki aynı ânda çevik adımlarla kaçan oğlanı dışarıya bırakmak istiyormuş gibi açılmıştı, oysa gerçekte kapının tokmağı, biraz şişmanca ve top sakallı bir adam tarafından kullanılmıştı; adam şimdi yüzünde sevimli bir gülümsemeyle, deyiş yerindeyse kendini bir armağan olarak sunar gibi kapıda durmuş ve yanından süzülüp giden oğlana dikkat etmeksizin, selam vermek üzere kolunu kaldırmıştı: bu adamın beklenen doktor olduğunu anlamak, güç değildi; davranışları, kılık kıyafeti, görünüşü bunu açıkça belli ediyordu; kimliğinin bir işareti de kısa kesilmiş, bakımlı ve bilim adamlarına özgü denilebilecek sakalıydı, sakalında sanki özellikle yerleştirilmiş izlenimi uyandıran gümüş rengi kıllar vardı, bunlar, ancak güven aşılayan bir yaşa özgü, gümüş rengi kıllardı, ve bütün bunlar yetmeseydi bile, doktoru aletlerle birlikte izleyen, belki daha da azametli denilebilecek bir tavırla ortaya çıkan yardımcılar kalan kuşkuları da dağıtırdı; gülümseyen doktorun dudaklarından alışılagelmiş bir kolaylıkla çıkan, mesleğine ait görgü kurallarını çok iyi bildiğini gösteren sevinçli hoş geldin mesajı ise dekoru tamamlamıştı:</p>

  <p class="block5" style="text-align: justify;">&nbsp; &nbsp;“İyileşmekte olan biriyle karşılaşmayı bekliyordum, oysa karşımda iyileşmiş birini buldum.”</p>

  <p class="block5" style="text-align: justify;">&nbsp; &nbsp;“Evet, gerçekten de öyle.” Vergilius, bunu beklediğinden çok daha çabuk ve kolay söylemişti.</p>

  <p class="block5" style="text-align: justify;">&nbsp; &nbsp;“Hiçbir şey bir doktoru teşhisinin doğruluğunu görmek kadar çok sevindiremez, ve hele bu, bu kadar büyük bir şair için geçerliyse... ayrıca, sırf doktordan kaçmak için sağlığının yerinde olduğunu söylüyorsan eğer... bilmem artık, ne der senin Menalcas’ın? ‘Asla kaçamazsın bugün elimden, nereye çağırırsan çağır, orada biterim!’” Bu saray doktorunun becerikliliği, her ne kadar hiçbir hasta kendini tıbbın gizli çekiciliğinden kolay kurtaramaz ise de, pek hoş değildi; tam bir taşra hekimi gelseydi, daha iyi olurdu — onunla her şey konuşulabilirdi. Ama şimdi iyi ya da kötü, eldekiyle idare edilecekti: “Senden kaçmıyorum... ayrıca, unut o şiiri.”</p>

  <p class="block5" style="text-align: justify;">&nbsp; &nbsp;“Şiiri unutmak mı? Görünüşün yalanlamayacak olsaydı eğer, içinde yükselen ateşin senin yerine konuştuğunu söylerdim, Vergilius! Ne sen benden kaçacaksın, ne de ben senin şiirini herhangi bir zaman unutacağım, üstelik ikimizin ortak ataları olan ve her ikisi de Kos’tan gelen Theokritos ve Hippokrates’in akrabalıkları varken, bunu hiç yapamam, çünkü seninle akraba olmaktan gurur duyuyorum...”</p>

  <p class="block5" style="text-align: justify;">&nbsp; &nbsp;“Akrabam olarak seni selamlarım.”</p>

  <p class="block5" style="text-align: justify;">&nbsp; &nbsp;“Ben, Kos’lu Charondas’ım.” Bu söz, ünlü bir ada yakışır ağırlıkla söylenmişti.</p>

  <p class="block5" style="text-align: justify;">&nbsp; &nbsp;“Ah, sen Charondas’sın... o halde demek ki artık ders vermiyorsun orada; bu, pek çok kişiyi üzecektir.”</p>

  <p class="block5" style="text-align: justify;">&nbsp; &nbsp;Bu bir suçlama değildi, olsa olsa hocalığı her zaman yüksek ve aslında erişilemez bir hedef saymış olan birinin şaşkınlığıydı. Fakat yine de adamın doktorluk vicdanında bir yaraya basılmıştı, ve doktor kendini savundu: “Augustus’un çağrısına sırf kazanç yüzünden uymadım; benim için zenginlik önemli olsaydı eğer, gerçekten yeterince kalabalık olan varlıklı hastalanma bakmayı sürdürürdüm, ama Sezar Augustus’un kutsal kişiliğine doğrudan hizmet etmek söz konusu olduğunda, kim para pul düşünür ki! Ayrıca, artık kenarından köşesinden biraz olsun katılabildiğim devlet yönetiminde, bilim ve halkın esenliği için belki de hocalık görevindeyken yapabildiğimden daha fazla yararlı işler yapabileceğimi düşünüyorum... Asya’da ve Afrika’da şehirler inşa edeceğiz, ve bu bağlamda klinik deneyimi bulunan bir doktorun danışmanlığı son derece önemli, bu, verilebilecek örneklerden sadece biri... elbette bu durum, hocalık görevimden vazgeçmek zorunda kaldığım için duyduğum, şu ânda da duymakta olduğum üzüntüyü azaltmıyor; çünkü bazı yıllar oldu, dört yüzden fazla öğrenci eğittim...” — ve doktor bu gevezeliklerle, yarı dobra dobra, yarı da böbürlenerek, kendini dostuna sunan bir dost edasıyla kendinden söz ederken, yardımcılarından birinin bir işareti üzerine verdiği küçük bir kum saatiyle hastanın nabzını saymak için yatağın üstüne oturmuştu —, “... evet, ve şimdi konuşma, işimiz hemen bitecek...”</p>

  <p class="block5" style="text-align: justify;">&nbsp; &nbsp;Camın içindeki kum incecik ve dümdüz, hiç ses çıkartmaksızın, esrarlı, aynı zamanda hem hızlı hem de yavaş bir tempoyla akmaktaydı.</p>

  <p class="block5" style="text-align: justify;">&nbsp; &nbsp;“Nabzın bir önemi yok.”</p>

  <p class="block5" style="text-align: justify;">&nbsp; &nbsp;“Bekle, biraz sonra konuşabilirsin...” — tam bu sırada kum saatinin akışı da bitmişti, — “...evet, bana pek de önemsiz gibi gelmedi...” “Elbette, Herophilos bize nabzın önemini öğretmişti!”</p>

  <p class="block5" style="text-align: justify;">&nbsp; &nbsp;“O büyük İskenderiyeli, Kos okuluna katılsaydı eğer, kimbilir daha ne kadar büyük işler başarırdı; neyse, artık aradan çok zaman geçti... senin nabzına gelince, her ne kadar kötü olduğunu iddia edecek durumda olmasam bile, genelde bundan çok daha iyi olabileceğini söyleyebilirim.”</p>

  <p class="block5" style="text-align: justify;">&nbsp; &nbsp;“Bunun bir önemi yok... ateşten ötürü biraz zayıf düştüm, ve bu nabzı etkiliyor... bu konuda hiç telaşa kapılmıyorum; gördüğüm tıp eğitiminden hâlâ bir şeyler biliyorum, hepsini unutmuş değilim...” “Aslında meslektaşlar, düşünülebilecek en kötü hastalardır, o konuda gerçekten şairleri yeğlerim, ve bunu yalnızca hasta yatağı bağlamında da söylemiyorum... peki öksürük ne durumda? Balgam geliyor mu?”</p>

  <p class="block5" style="text-align: justify;">&nbsp; &nbsp;“Balgam kanlı... ama herhalde bunun böyle olması da gerek; sıvılar eski dengelerine dönüyor.”</p>

  <p class="block5" style="text-align: justify;">&nbsp; &nbsp;“Hippokrates’e saygım sonsuz, ama... şu tıp ile şiir sanatını birleştirme işini bir süre için unutsan nasıl olur?”</p>

  <p class="block5" style="text-align: justify;">&nbsp; &nbsp;“Evet, şiir sanatı, unutulmaya layık bir uğraş; aslında doktor olmalıydım.”</p>

  <p class="block5" style="text-align: justify;">&nbsp; &nbsp;“Sen iyileşir iyileşmez bu konuda yer değiştirmeye memnuniyetle hazırım.”</p>

  <p class="block5" style="text-align: justify;">&nbsp; &nbsp;“Ben iyiyim. Şimdi ayağa kalkacağım.” Yine sanki içinden onun yerine bir başkası, gerçekten sağlıklı birisi konuşur gibiydi.</p>

  <p class="block5" style="text-align: justify;">&nbsp; &nbsp;Doktor, umursamaz becerikliliği daha önce onca nahoş etki yaratmış olan yakınlığını bir ânda kaybetmişti; şişman, gergin tenli ve gülümseyen yüzündeki gözleri, içinde altın parıltılarının yanıp söndüğü koyu renk gözleri çok dikkatle, gözlem yaparcasına, hatta kaygılı bakıyordu, ve neşeli konuşması, böyle bir bakışla hiç uyuşmuyordu: “Kendine tamamen iyileşmiş gözüyle bakmana gerçekten çok sevindim, ancak Augustus, böyle durumlarda acele işe şeytanın karıştığını söyler... İyileşme sürecinin de aşamaları vardır, ve iyileşmenin hangi basamağında olduğuna karar vermek, doktoruna düşer...”</p>

  <p class="block5" style="text-align: justify;">&nbsp; &nbsp;Araştıran bakışlar, neşeli konuşma, bütün bunlar tedirgin ediciydi: “Sanırım iyileşmemin çok fazla ileri gittiğini düşünüyorsun... tam bir iyileşme hissetmekte aşırıya kaçtığımı düşünüyorsun... yani bir Euphoria durumu mu var sence?”</p>

  <p class="block5" style="text-align: justify;">&nbsp; &nbsp;“Ah, Vergilius, öyle olsaydı eğer, sana gerçekten uzun ve verimli bir Euphoria durumu dilerdim.”</p>

  <p class="block5" style="text-align: justify;">&nbsp; &nbsp;“Bu bir Euphoria durumu değil. Ben sağlıklıyım; aşağıya, kıyıya inmek istiyorum.”</p>

  <p class="block5" style="text-align: justify;">&nbsp; &nbsp;“Şimdi bak, seni kıyıya yollamayacağım, buna karşılık çok yakında dağlara yollayacağım... Augustus ile Atina’da olsaydım eğer, benimle birlikte kür için hemen Epidauros’a gelirdin; bu konuda ısrar ederdim, emin olabilirsin... ama şimdi bu işi olabildiğince burada yapmaya çalışacağız... doktor ve hasta iyileşme konusunda ortak bir irade sergilediklerinde, hiçbir şey imkânsız değildir... sabah kahvaltısı durumun nasıl? Açlık hissediyor musun?”</p>

  <p class="block5" style="text-align: justify;">&nbsp; &nbsp;“Yeme içme konusunda aşırıya kaçmak istemiyorum.”</p>

  <p class="block5" style="text-align: justify;">&nbsp; &nbsp;“Bak sen... burada ev işlerine bakan köle hangisi? Sıcak sütle başlayacağız... köle mutfağa koşsun...”</p>

  <p class="block5" style="text-align: justify;">&nbsp; &nbsp;Hareketsiz bir ifadeyle gelenlerin arkasında kalmış olan köle, verilen görevi yerine getirmeye davrandı.</p>

  <p class="block5" style="text-align: justify;">&nbsp; &nbsp;“Hayır, o olmaz... o gitmesin... benim banyomu hazırlasın.” “Bugün banyo yapılmayacak... ama gelecekte sıcak banyoları deneyeceğiz; Kleophantos’un bundan iki yüz yıl önce banyoların etkisi hakkında öğrettikleri bugün de geçerli... insanın doğası değişmiyor, ve bir defa keşfedilmiş olan doğru, bizi mutlu eden yeni ilaçlara rağmen doğruluğunu koruyor...”</p>

  <p class="block5" style="text-align: justify;">&nbsp; &nbsp;“Yaşlı Asklepiades de, aldığım bilgiler doğru ise, bu bakımdan Kleophantos’un yandaşlan arasındaymış.”</p>

  <p class="block5" style="text-align: justify;">&nbsp; &nbsp;Araya sıkıştırılan bu laf, gerçi çok dikkatle dile getirilen, ama beklenen ve aslında umut da edilmiş olan itiraza yol açtı: “Evet, Bithinyalı o yaşlı tilki, su, hava ve güneş sanki kendi kiraladığı alanlarmış gibi davranıyor... oysa ben daha genç bir doktorken, yani Asklepiades’in ününün henüz pek yayılmamış olduğu bir dönemde, kaplıca ve yatıp dinlendirme kürleri ile çok güzel başarılara imza atmıştım... o zamanlar benim başarılarımı haber almış olması her ne kadar ihtimaldışı değil ise de, Asklepiades’e elbette saygı duyuyorum; ben her zaman biz doktorların hasta insanları iyileştirmek için varolduğumuzu, bu nedenle ilk başarılara ilişkin çekişmelerin onursuz mesleki kıskançlıklardan başka bir şey olmadığını ve mutlaka yasaklanmaları gerektiğini savundum... bir doktorun yapması gereken, deneyimlerini olgunlaştırmaktır, yoksa gürültülü bir şekilde ilk başarının kendisine ait olduğunu ileri sürmek değil, fakat ne yazık ki bazılarının böyle bir alışkanlığı var... ben bundan otuz yıl önce banyoların etkisi üzerine bir öğreti kaleme alabilirdim, ama bunu yapmadım... örneğin şu yaşlı Asklepiades, şarabın etkisi üzerine yazdıklarıyla ne kadar büyük zararlara yol açtı! Aslında banyo tedavilerini yalnızca şarap kürleriyle verdiği zararları gidermek için kullandığı hiç çekinmeden ileri sürülebilir...” Konuşma, berrak ve dümdüz bir gülmeyle noktalandı; sanki belli bir gülme kesiti, ayna gibi dümdüz bir biçimde, biraz daha ilerilere kayabilmek için bir başka gülme kesitinin üstüne inmişti.</p>

  <p class="block5" style="text-align: justify;">&nbsp; &nbsp;“O halde sen hiçbir zaman şarap tavsiye etmiyorsun, öyle mi?” “Mantıklı ölçüde mi? Neden olmasın? Ama öte yandan benim hastalarımı ayyaş yapma gibi bir düşüncem yok... o noktada Asklepiades çok yanılıyor... neyse, biz bırakalım şimdi bunları bir yana, çünkü senin için ne şarap ne de banyo söz konusu, sana yalnızca sıcak süt verilecek...”</p>

  <p class="block5" style="text-align: justify;">&nbsp; &nbsp;“Süt mü? İlaç olarak mı?”</p>

  <p class="block5" style="text-align: justify;">&nbsp; &nbsp;“İster sabah kahvaltısı de ister ilaç, fark etmez, yeter ki başka bir şey isteme.”</p>

  <p class="block5" style="text-align: justify;">&nbsp; &nbsp;Bir çocukmuş gibi, Vergilius’a süt verilecekti; doktor da ona çocukmuş gibi davranıp aşağılamak istiyordu. Buna karşı çıkmak gerekiyordu, bu gerekliydi: “Gece iyi geçmedi, çok sıcaktı...” — ateşten kurumuş olan parmaklar, suya ne kadar ihtiyaçları olduğunu görünür biçimde belli etmek için adeta kendiliklerinden hareket etmekteydiler “...benim banyo yapmaya ihtiyacım var.”</p>

  <p class="block5" style="text-align: justify;">&nbsp; &nbsp;Ama bu başkaldırı işe yaramadı. Köle, Vergilius’un itirazına rağmen çıkıp gitmişti. Bir hain miydi yoksa? Ah, evet, içki kupası masadan yok olmuştu, ve oğlan da hiç kuşkusuz ürkütülüp kaçırılmıştı. Ne oluyordu burada? Parmaklar, kendi bağımsız ve doludizgin oyunlarını sürdürüyorlardı, ve yüzük de, ânsızın çok daralmış gibi, sıkmaya başlamıştı. Neden oluyordu bütün bunlar? Onu neden öteki ikisiyle yalnız bırakmamışlardı? Neden sürekli, olarak bu insanlarla dolu yalnızlığın içine atıyorlardı? Bir oturak bile vermemişlerdi.</p>

  <p class="block5" style="text-align: justify;">&nbsp; &nbsp;“Temizlenmeye ve banyo yapmaya ihtiyacım var.”</p>

  <p class="block5" style="text-align: justify;">&nbsp; &nbsp;“Elbette temizlenmen gerekiyor, ve ayrıca bu oda da temizlenmek zorunda, çünkü Augustus çok yakında seni şahsen selamlamak için buraya gelecek, bunu sana bildirmemi istedi... yardımcım şimdi seni ılık sirke ile yıkayacak...”</p>

  <p class="block5" style="text-align: justify;">&nbsp; &nbsp;Her türlü itiraz boşunaydı: “Augustus’un gelmesinden mutluluk duyarım... bütün hazırlıklar yapılsın.”</p>

  <p class="block5" style="text-align: justify;">&nbsp; &nbsp;“Biz de öyle yapıyoruz, Vergilius; ama sen her şeyden önce şu ilacı iç.” Ve doktor ona, içinde saydam bir sıvı bulunan bir bardak uzattı.</p>

  <p class="block5" style="text-align: justify;">&nbsp; &nbsp;Sıvıyı Vergilius’un pek gözü tutmamıştı: “Nedir bu?”</p>

  <p class="block5" style="text-align: justify;">&nbsp; &nbsp;“Nar çekirdeklerinin kaynatılmasıyla hazırlanmış bir şurup.” “Zararsız bir şey.”</p>

  <p class="block5" style="text-align: justify;">&nbsp; &nbsp;“Tamamen zararsız. Sadece midenin tekrar çalışmasını sağlayacak. Göründüğü kadarıyla çok rahatsız geçirdiğin bir geceden sonra bu, bence kesinlikle gerekli.”</p>

  <p class="block5" style="text-align: justify;">&nbsp; &nbsp;İlacın duru ve acı bir tadı vardı. “Konuk olanın evin âdetlerine uyması gerekir, ve ben de boyun eğmek zorundayım; kusur işleyene düşen, boyun eğmektir.”</p>

  <p class="block5" style="text-align: justify;">&nbsp; &nbsp;“Hasta olan, söz dinlemek zorundadır; bu, doktorun ileri sürmekle yükümlü olduğu ilk taleptir.”</p>

  <p class="block5" style="text-align: justify;">&nbsp; &nbsp;“Elbette, her hastalık bir kusurdur.”</p>

  <p class="block5" style="text-align: justify;">&nbsp; &nbsp;“Doğanın kusuru.”</p>

  <p class="block5" style="text-align: justify;">&nbsp; &nbsp;“Hastanın... doğanın kusuru yoktur.”</p>

  <p class="block5" style="text-align: justify;">&nbsp; &nbsp;“Bunun doktorun bir kusuru olduğunu söylememene şükretmek gerek.”</p>

  <p class="block5" style="text-align: justify;">&nbsp; &nbsp;“Doktor, yardım etmekle yine de suç ortaklığı yapmış olur; o, aslında sahte bir şifa verendir.”</p>

  <p class="block5" style="text-align: justify;">&nbsp; &nbsp;“Bunu üstlenmeye hakikaten hazırım, Vergilius, hele sen de doktor olmayı düşündükten sonra.”</p>

  <p class="block5" style="text-align: justify;">&nbsp; &nbsp;“Ben dedim mi bunu?”</p>

  <p class="block5" style="text-align: justify;">&nbsp; &nbsp;“Evet, dedin.”</p>

  <p class="block5" style="text-align: justify;">&nbsp; &nbsp;“Ben hayatım boyunca hasta oldum; sahte şifa veren, hep içimdeydi... ben hep kusur işledim.”</p>

  <p class="block5" style="text-align: justify;">&nbsp; &nbsp;“Sen herhalde saygıdeğer dostumuz Asklepiades’in yazılarını gerçekten çok dikkatle okumuş olmalısın, sevgili Vergilius.” “Neden?”</p>

  <p class="block5" style="text-align: justify;">&nbsp; &nbsp;“Onun doğru bir hayat tarzı sürdürüldüğü takdirde her hastalıktan kaçırılabileceğine ilişkin öğretisi ile, senin kendini kusurlar olarak dışavuran hastalıklara ilişkin öğretin arasında çok açık bir benzerlik var... kendisini çok takdir etmeme rağmen, bunu büyücülüğe çok yaklaşan bir saçmalık ve anlamsızlık diye nitelendirmekten kendimi alamayacağım... ve bu durum, Asklepiades’in görüşüne göre insan bedeninde dolanıp duran gezginci atomlar düşünüldüğünde, şaşırtıcı değil...”</p>

  <p class="block5" style="text-align: justify;">&nbsp; &nbsp;“Büyücülüğe bu kadar karşı mısın, Charondas? Büyü olmadan iyileştirmek diye bir şey var mı? Hatta ben neredeyse doğru büyü yapmayı unutmuş olduğumuzu bile düşünmekteyim.”</p>

  <p class="block5" style="text-align: justify;">&nbsp; &nbsp;“Ama ben yalnızca senin büyücü kadınının Daphnis’i geri getiren aşk büyülerine inanıyorum, sevgili Vergilius.”</p>

  <p class="block5" style="text-align: justify;">&nbsp; &nbsp;Unutulmuş olan şeyler, şaşırtıcı bir biçimde hatırlanmıştı. Daphnis! Büyücü kadının çoban şarkısı! Vergilius, aşkın her türlü büyüden önce geldiğini daha o zamanlar sezmemiş miydi? Bütün kötülüklerin, bütün eksikliklerin aynı zamanda bir aşk eksikliği olduğunu? Her kim ki aşkla sevemez, o, hastalığa yenik düşer, ve her kim ki yeniden aşka uyandırılır, o, şifa bulur: “Ah, Charondas, gerçek anlamda iyileştirici büyüye sahip olan her doktor, hastalarını kusurlarından ve eksikliklerinden kurtarır, ve sen de, çoğu zaman farkına varmaksızın, herhalde böyle yapıyorsun.”</p>

  <p class="block5" style="text-align: justify;">&nbsp; &nbsp;“Bu konuda bir şey bilmek istemiyorum, çünkü hastalığı kusur sayamam... hayvanlar ve çocuklar da hastalanıyor, ve herhalde onların kusur işledikleri söylenemez... başka konulardaki önemini yadsımaksızın söylemeliyim ki, Asklepiades bu noktayı da bütünüyle yanlış değerlendirdi...”</p>

  <p class="block5" style="text-align: justify;">&nbsp; &nbsp;Vergilius, çocuk düzeyine indirgenip aşağılanmış, hayvan düzeyine indirgenip aşağılanmış, hastalık yüzünden aşağılanmış ve hastalık aracılığıyla daha da derinlere kaçmıştı, hayvansı ve çocuksunun çok daha derinlerinden geçen sınırların ötesine kaçmıştı: “Ah, Charondas, özellikle hayvanların hastalıklarından dolayı nasıl utandıklarını bilsen! Onlar, bu yüzden saklanırlar.”</p>

  <p class="block5" style="text-align: justify;">&nbsp; &nbsp;“Gerçi ben veteriner değilim, Vergilius; ama yine de, hastalarımı tanıdığım kadarıyla, çoğunun hastalıklarıyla bayağı gurur duymuş olduklarını söyleyebilirim.” Bu, biraz gelişigüzel söylenmişti, çünkü sakallarını tarayan yardımcının işi kesintiye uğratılmaya gelmezdi, bir saray doktorunun Sezar’ın pek yakındaki ziyareti için süslenmesi gerekirdi, ve bu nedenle doktor, togasının kıvrımları arasından bir el aynası ile bir tarak çıkartmış, aynada uygun bir ışık yakalamak için de hafif yan durmuştu; bu durumda, kendini tamamen bilginlere özgü sarışın sakalını güzelleştirme işine adamıştı. Ve bu işine ara vermeksizin, alt dudağı derisini germesinden ötürü yukarıya kalkmış olarak mırıldandı ve açıklamasını ekledi: “Hastanın hastalığından ötürü böbürlenişini yalnızca doktorların şifa verişlerinden ötürü böbürlenişleri aşabilir.”</p>

  <p class="block5" style="text-align: justify;">&nbsp; &nbsp;Bu, elbette doğruydu; hastalıktan ötürü duyulan hiçbir utanç, yine kaynağını hastalıkta bulan böbürlenmeye yer bırakmayacak kadar büyük olamazdı; bu, aslında bir şey kurban etmiş olmaktan kaynaklanan böbürlenmenin beraberinde getirdiği bir büyüklenmeydi, hastalık insanı cinselliğin içgüdülerinden uzaklaştırdığı için, tutkulu ve tutkuya değer ne varsa hastanın çehresinden silinmiş olduğu için bir başarı elde edildiği düşüncesinden kaynaklanma bir büyükleniş; kendi kendini yıkıma götürmenin büyüklenişi. Ve işte bu yüzden veya buna rağmen: “Bana aynayı ver.”</p>

  <p class="block5" style="text-align: justify;">&nbsp; &nbsp;“Sonra, seni iyice hale yola koyduğumuz zaman; şimdi hâlâ biraz perişan görünüyorsun.”</p>

  <p class="block5" style="text-align: justify;">&nbsp; &nbsp;“Hastalığımla övünmeyi bana bırak; ver şu aynayı.”</p>

  <p class="block5" style="text-align: justify;">&nbsp; &nbsp;Ve ayna getirildiğinde, kendi yüzünün o aynı zamanda hem tanıdık hem de yabancı görüntüsüyle karşılaştı; aynı zamanda hem geri çeviren hem de çağıran bir yüz; tıraşsız ve zeytuni kahverengimsi derisi sanki çeşitli katmanlardan oluşuyormuş, koyu renkli ve çevresini kara halkaların aldığı gözlerinde ise çeşitli anlamlar barındırıyormuş izlenimi yaratan bir yüz; ve pek çok şeyi susan, incelmiş dudakları öpüşlere artık yabancılaşmış bu yüzü gördüğünde, kadere boyun eğmişlik içersinde, hayatın bütün yüzlerini geçmişe ait bir yüzler uçurumu halinde kendinde taşıyan, bütün yüzlerin birbiri ardına içine yuvarlandığı, ama buna rağmen sonsuza kadar korunduğu o mağaradan farksız yüze, annenin yüzünün, aydınlık gözler hariç, çocuğunkine yansıdığı yüze baktığında, ah, evet, yüzlerden oluşma bu zincire baktığında, oraya eklenmek üzere çizgileri şimdiden belirginleşmeye başlamış olan son yüzü de görmekteydi; bu, umutlarının yüzüydü, hastalığın gücünden yararlanarak kendini dönüştürmek istediği yüzdü; ve bu, aynı zamanda babanın ölü yüzüydü, toprağa biçim veren elini çocuğun başına koymuş, ölmekte olan çömlekçinin yüzü; adının çağrıldığı yüz; ve bu yüz tuhaf bir huzur yaymaktaydı, öteki yüzler onun arkasında solgunlaşmıştı; bu huzurun hangi yollarla kazanıldığı, hastalığın bunun için doğru yol olup olmadığı, bu noktaya gelindikten sonra artık hiç fark etmiyordu: “Sen ki doktorsun, beni iyileştir de ölebileyim.”</p>

  <p class="block5" style="text-align: justify;">&nbsp; &nbsp;“Kimsenin elinden her şey gelmez, bunun şiirini sen kendin yazmıştın, Vergilius; ben seni sadece yaşayabilesin diye iyileştirebilirim, ve bunu da Aeskulap’ın yardımıyla yapacağım.”</p>

  <p class="block5" style="text-align: justify;">&nbsp; &nbsp;“Ben de onun için bir horozu hazır bekleteceğim.”</p>

  <p class="block5" style="text-align: justify;">&nbsp; &nbsp;“Seni ölümsüzlük için uyandırsın diye mi? Ah, Vergilius, senin ölümsüzlük için artık ölüme ihtiyacın yok, ve şimdi biz en iyisi seni temizlemeye ve tıraş etmeye başlayalım ki, Sezar’a hazırlıksız yakalanmayalım; çünkü zaman epey azaldı.”</p>

  <p class="block5" style="text-align: justify;">&nbsp; &nbsp;“Saçlarımın da kısaltılması gerek.”</p>

  <p class="block5" style="text-align: justify;">&nbsp; &nbsp;“Şu aynayı bana geri ver, Vergilius, çünkü aksi takdirde süslenme tutkunun sonu gelmeyecek; gerçi saçların bir saray berberi tarafından düzeltilmiş değil, ama onları şimdi kısaltmaya kalkmak benim zevkime göre gereksiz.”</p>

  <p class="block5" style="text-align: justify;">&nbsp; &nbsp;“Kurbanın alnındaki saçlar kısaltılır; kural böyle emrediyor.” “Ateşin mi çıkıyor senin? Ya da bunu sırf büyü tıbbına ödün vermiş olmak için mi söylüyorsun? Eğer bir yararı olacaksa, benim için bir sakıncası yok, çünkü benim tedavilerim tek taraflı değildir; bu özelliğin tedavilerimin bir ayrıcalığı olmasıyla övünebilirim... yani demek istiyorum ki, sözünü ettiğin kurban için saçlarını rahatça kısalttırabilirsin, ama o zaman daha da acele etmeliyiz.”</p>

  <p class="block5" style="text-align: justify;">&nbsp; &nbsp;Bu, insanın bir çocuğun söz dinlemesini sağlamak için, onun isteğine uymuş gibi yaptığında kullanılan ses tonuydu. Öte yandan artık fark etmiyordu, kurban düşüncesi anlamsız olsa da, olmasa da söz dinlemekten başka çare kalmamıştı. Vergilius, karşı koymaksızın kendini doktorun talimatı doğrultusunda yapılanlara teslim etti. Becerikli eller tarafından kaldırılarak lazımlık sandalyesine taşındı, ve doktor sanki görevi küçük bir çocuğa bakmakmış gibi bu sahneyi izledi. “Tamam,” dedi daha sonra, “şimdi sütünü rahatça içebilmen için seni kısa bir süre güneşe çıkaracağız.”</p>

  <p class="block5" style="text-align: justify;">&nbsp; &nbsp;Vergilius, örtülere sarınmış olarak güneşin altında, pencerenin yanındaki koltukta oturuyor ve küçük hararet dalgaları halinde vücudunun karanlıklarına dağılan sıcak sütü yudumluyordu. Köle, kaseyi ondan tekrar almaya hazır, yanında ayakta durmaktaydı. Gözleri pencereden dışarıya yönelikti, sert, geri çevirici, ama buna rağmen emre amade bir ifade taşıyordu.</p>

  <p class="block5" style="text-align: justify;">&nbsp; &nbsp;“Topal adamı görüyor musun?”</p>

  <p class="block5" style="text-align: justify;">&nbsp; &nbsp;“Hayır, efendim, ben topal adam falan görmüyorum.”</p>

  <p class="block5" style="text-align: justify;">&nbsp; &nbsp;Şimdi odanın içinde bir koşuşturmadır gidiyordu; şamdandan aşağıya sarkan solgun, iç bayıltıcı bir çürümüşlük kokusu yayan çiçekler kaldırıldı, mumlar yenilendi, yer silindi, yatak çarşafları götürüldü. Yine ayna ve tarakla silahlanmış olan doktor, yaklaşmıştı: “Hangi topal adam?”</p>

  <p class="block5" style="text-align: justify;">&nbsp; &nbsp;“Geceki topal adam.”</p>

  <p class="block5" style="text-align: justify;">&nbsp; &nbsp;Bir sonraki soru kaygılı bir ifadeyle, somut bir çıkış noktası ararcasına yöneltildi: “Ah, Vulcanus’tan mı söz ediyorsun? Hani şu Aetna şarkını ithaf ettiğin Vulcanus?”</p>

  <p class="block5" style="text-align: justify;">&nbsp; &nbsp;Doktorun kaygısı neredeyse dokunaklıydı, anlama çabası ise adeta komikti: “Ah, unut o şiiri, sevgili Charondas; hiçbir şiirimin belleğine yük olmasını istemem, hele o erken bir dönemde kaleme aldığım, tamamlanmayan, aslına bakılırsa yeniden işlemem gereken baştan savma şiirle uğraşmanı hiç istemem.”</p>

  <p class="block5" style="text-align: justify;">&nbsp; &nbsp;“Aetna Şarkısı’ın yeniden işlemek, Aeneis’i ise yakmak istiyorsun, öyle mi?” Bu sözü söylerkenki kaygı dolu, ama aynı zamanda da bir anlayışsızlığı yansıtan ifade, gittikçe komikleşmekteydi. Oysa Aetna’nın taslağını bir defa daha ele almaya gerçekten değerdi; öyle yaptığı takdirde, bir zamanlarkinden daha ileri bir beceriyle, daha ciddiyetle ve iyi görerek topal demirciye o cehennemi ve demirden derinliklerinde bir defa daha kulak verebilir, yeraltı dünyasının çiğ renkli ışığıyla körleşmiş, fakat yine de böyle bir körlüğün — ah, evet, şarkıcının körlüğünün — gücüyle bütün dorukların ışıklarım görebilirdi: Vulcanus’ta cisimleşmiş olan Prometheus’u, yıkımın bağrındaki kurtuluşu görebilirdi.</p>

  <p class="block5" style="text-align: justify;">&nbsp; &nbsp;“Hayır, sevgili Charondas, ben sadece her ikisin de dizelerini unutman gerektiğini söylemek istedim.”</p>

  <p class="block5" style="text-align: justify;">&nbsp; &nbsp;Ve bu noktada doktorun yüz ifadesinin nasıl aydınlandığını görmek, yine duygulandırıcıydı, çünkü şimdi her şeye rağmen anlamaya uzanan bir köprü kurulabilmişti: “Ah, Vergilius, şairler imkânsızı talep etme konusunda ne kadar ayrıcalıklı olurlarsa olsunlar, hafıza sırf böyle bir buyruk verildi diye uyuşmaz... ah, Vergilius, bir zamanlar Apollon’un şarkısını söylediği ve Eurotas’ın da mutluluk içersinde dinlediği ne varsa, o tek kişi şarkılarıyla dile getirmişti...” “Ve dağlar da yankısını göklere taşımıştı,” diye tamamladı yankılanma uzaklığından gelen, yumuşak bir ses; bu sesin kendisi de bir yankıydı ve oğlanın yitip gitmiş olan sesini yansıtıyordu.</p>

  <p class="block5" style="text-align: justify;">&nbsp; &nbsp;Sesler, göğün yankısına doğru yükseldi; günün gürültüleri, arı gibi çalışan insanların sesleri, binlerce atölyeden, içlerinde koşuşturulan binlerce evden, binlerce dükkandan gelen sesler, şehrin birbirine geçmiş, birbiriyle kaynaşmış gürültüleri, bunları da içine alan bütün kokuları, gündüz vaktinin boşlukta yüzercesine göğe yükselen kargaşası; ve bunların toplamı, olsa olsa ancak güvercinlerin gurultusu ve serçelerin ötüşleri kadar korku vericiydi. Üstünden siyah şeritlerin geçtiği ya da kapkara olmuş kiremit damlar, incecik, titreyen bir dumanın nefesiyle kaplanmıştı, şimdi daha da renksizleşmiş olan sabah yıldızlarının ışıkları altında arada oradan buradan bakır ya da kurşun renkli parıltılar, demir rengi parıltılar görünüyordu, ve parlak öğlen güneşinde şimdi gökyüzü de daha bir renksizleşmişti; bulutsuzdu gerçi, fakat o mavi sertliğini yitirmiş, öğlen vaktinin titreşimlerini yaşayan bir dünyanın üzerine gerilmişti.</p>

  <p class="block5" style="text-align: justify;">&nbsp; &nbsp;Acaba doktoru bir defa daha tedirgin edip, görünmeyen saydamlığın içersinde kaybolmuş yıldızı sorsa mıydı? Yıldız her ne kadar görünmüyorsa da, aslında yitirilmesi imkânsız bir biçimde doğuya doğru yol alıyordu, gökyüzü boyunca yol alıyordu, fakat aynı zamanda da bütün âlemlerin arkasından geçiyor, ayna gibi uzanan, derinliklerinin uçurumunda bütün göklerin yankılarının sonsuza kadar toplandığı okyanusa batmış olarak gidiyordu. Çıktığı yolculukta âlemleri birbirine bağlayan bir yıldızdı! Keşfedilemeden, bütün dillerden geçerek aşağılara uzanır ışığın parlak kökleri, keşfedilemeden, bütün dillerden geçerek yukarılara uzanır bakışın parlak dallan, fakat giren ışıkla, sonsuz, gittikçe daha sonsuz bir biçimde iç dünyamıza inip yüzlerce, binlerce göze dönüşen ışıkla, içimizin en derin noktalarına geri dönmek zorunda kalırız; o noktalara geri döneriz ki, yankıların okyanuslarınınkinden farksız uçurumuna ulaşabilelim ve imgemiz, oradan kimbilir kaç gökyüzüne, Tanrı’nın gözüne geri yansıtılabilsin. İki büklüm yere eğilmiş olarak yaptığımız, kadere boyun eğmişçesine yapmak zorunda olduğumuz iş, artık bir derinlikleri keşfetme işi midir? Daha yüce imgeyi bulmayı amaçlayan o araştırma çabası mıdır? Yeryüzüne yönelik harcadığımız çabamızla, en sonsuzda bulunan, yeraltı dünyasına ait ne varsa hepsinin çok altında bulunan, ama aynı zamanda da gökyüzünün en yüce katının derinliği olan o derinliğe mi ulaşırız? Ya da, Tanrı’nın, sonsuzlukların muhteşem basamaklarına inerek, açılan mekâna inerek, kendi kendisinin yankısıyla bizleri o tanrısal varlığına geri almak için içimize öldürücü biçimde saldığı, son ve öldürücü ışık demetini mi beklemek zorundayız? Neredeydi yolu göstermekte olan o gezgin yıldız?!</p>

  <p class="block5" style="text-align: justify;">&nbsp; &nbsp;Vergilius, koltuğa büzülmüş, gözlerini kırpıştırarak yükseklerdeki renksiz titreşime bakmaktaydı, bunu sanki bir yasağı çiğniyormuşçasına, dikkatle yapıyordu. Ve canını acıtan, ama buna rağmen kesintiye uğratılamaz göz kırpıştırmasının, aynı zamanda hem bir eylem, hem de bir edilginlik niteliğindeki bu kırpıştırmanın içersinde, tuhaf bir biçimde çarpıtılmış ve buna rağmen çizgileri çok belirgin olarak — burada mıydı? Yoksa ötede miydi? — imge ortaya çıktı; kendini el aynasında sergilediği gibiydi, geri çevirici ve birden fazla kesitten oluşmaydı, buna rağmen eksikti, yansımanın yansımasıydı, aynanın en derin yüzeyinde, uçurumunun en karanlık ve en uzaktaki ışıklı zemininde ortaya çıkmıştı. Gerçekten de, yukarıya sonsuzluğun merdivenlerinden getirilmemişti; göründüğü kadarıyla arkadaki en gösterişsiz, en küçük kapıdan içeriye süzülüvermiş olması büyük bir ihtimaldi, evet, bir ışık gibi yukarıyı aydınlattığı gerçekten de söylenemezdi, daha çok bir vicdan azabının göz kırpıştırmasını andırıyordu.</p>

  <p class="block5" style="text-align: justify;">&nbsp; &nbsp;O sırada, kaseyi elinden alıp bir yere koymuş olan köle konuştu: “Efendim, gözlerini koru, güneş çok parlak.”</p>

  <p class="block5" style="text-align: justify;">&nbsp; &nbsp;“Sen o işi bana bırak,” diye haşladı doktor köleyi, sonra yardımcılarından oluşma gruba döndü: “Sirkeli su ısıtıldı mı?”</p>

  <p class="block5" style="text-align: justify;">&nbsp; &nbsp;“Evet, usta,” diye geldi cevap odanın karanlığından.</p>

  <p class="block5" style="text-align: justify;">&nbsp; &nbsp;Ve böylece Vergilius, ustanın verdiği bir işaret üzerine yine gölgeye taşınıp yatağa yatırıldı. Fakat bakışları, gökyüzünün pencereden gözüken kesitine takılı kalmıştı; aydınlık öylesine önüne geçilemez bir çekicilikteydi ki, sözcükler kendiliğinden geldi: “Her kim ki kuyunun içinden gündüz göğüne bakar, onun için etraf karanlıktır, ve o, bu karanlığın içersinde yıldızlan görebilir.”</p>

  <p class="block5" style="text-align: justify;">&nbsp; &nbsp;Doktor, hemen yanma gelmişti: “Görmekte sıkıntı mı çekiyorsun, Vergilius? Bunun için meraklanmana gerek yok, önemli bir şey değil...”</p>

  <p class="block5" style="text-align: justify;">&nbsp; &nbsp;“Hayır, görmekte sıkıntı çektiğim falan yok.” Bu saray doktoru iyice kör olmalıydı, çünkü körlük içersinde olan ve daha iyi bir körlüğü bekleyen birinin görme sıkıntısı çekemeyeceğini bilmiyordu. “Yıldızlardan söz ettin de...”</p>

  <p class="block5" style="text-align: justify;">&nbsp; &nbsp;“Yıldızlar mı? Ha, evet... onları bir defa daha görmek isterdim.” “Onları daha çok göreceksin... bu konuda sana ben, Kos’lu Charondas olarak garanti verebilirim.”</p>

  <p class="block5" style="text-align: justify;">&nbsp; &nbsp;“Sahi mi, Charondas? Bir hasta da bundan fazlasını gerçekten isteyemez.”</p>

  <p class="block5"></p>

  <p class="block5" style="text-align: justify;">&nbsp; &nbsp;“Ah, bu kadar alçakgönüllü olma; sana vicdanım rahat olarak çok daha fazlasını da vaat edebilirim... örneğin, birkaç gün sonra, hatta daha da ileri giderek, birkaç saate kadar kendini tamamen iyi hissedeceğini de söyleyebilirim, çünkü anlaşıldığı kadarıyla bu gece ve yine anlaşıldığı kadanyla çok şiddetli geçirdiğin türden bir krizin ardından çoğunlukla durum hızla düzelir... biz doktorlar aslında böyle bir krizden daha iyisini düşünemeyiz, ve benim haklı gerekçelere dayanarak savunduğum görüşe göre, her ne kadar bu görüş bütün meslektaşlarca paylaşılmıyorsa ve bu yüzden adım, bana kendimi asla incinmiş hissettirmeksizin, meslekdışı diye çıktıysa da, koşullar uygun olduğunda bu tür bir krizi yapay biçimde yaratmak son derece uygun olur...”</p>

  <p class="block5" style="text-align: justify;">&nbsp; &nbsp;“Kendimi daha şimdiden tamamen iyi hissediyorum.”</p>

  <p class="block5" style="text-align: justify;">&nbsp; &nbsp;“Çok güzel, sevgili Vergilius, çok güzel.”</p>

  <p class="block5" style="text-align: justify;">&nbsp; &nbsp;Evet, kendini tamamen iyi hissediyordu: sırtı, öksürüğü engellemek için konulan birkaç yastıkla desteklenmiş olarak çıplak yatmaktaydı, çok dikkatle bir ılık sirke ile siliniyor, ısıtılmış havlularla ve yumuşak hareketlerle kurulanıyordu, ve bu süreç uzadıkça, ateşin verdiği yorgunluğun vücudundan kaybolup gittiğini hissediyordu; çenesini ve boynunu başucunda çalışmakta olan berbere teslim edebilmek için, başını geriye doğru, yastığın kenarından aşağıya eğmişti, ve bu teslimiyet hoş bir rahatlamaya dönüşüyordu, gerek usturanın gergin deri üstündeki yumuşak ve kendinden emin kayışıyla, gerek yüzünü terleten birkaç günlük sakalın temizlenişiyle ve gerekse — bu, artık rahatlamadan da öteydi, hoş bir gevşemeydi — sinekkaydı traş edilen yüze birkaç defa peş peşe konan sıcak ve soğuk kompreslerle, evet, bir rahatlamaya dönüşüyordu. Fakat bunlar tamamlandıktan sonra, berber saçlara geçmek istediğinde, Vergilius onun çalışmasını kesti: “Önce şu alnımdaki saçları kısalt.” “Nasıl emredersen, efendim.”</p>

  <p class="block5" style="text-align: justify;">&nbsp; &nbsp;Makas, serinliğini alında hissettirdi; serin ve kısa kesimlerle şakaklara doğru ilerledi, berber her kesimden sonra ustaca bir Tremolo ile açıp kapattığından, şıkırtısı havada da duyuldu, ve bir saç kesme sanatçısının güzellik duyumu dengenin varlığını da koşul kıldığından, yağ ve alkali ile yıkama faslı başlamazdan önce saçların ortasındaki ayırma çizgisi ile ensenin de düzeltilmesi gerekiyordu; yıkama sırasında saçlar çoğu zaman birkaç defa serin su ile çalkalanıyordu, bunun için Vergilius’un boynunun altına bu amaca uygun biçimlendirilmiş bir yıkama kabı yerleştirilmişti. Ve bu işler böylesine dikkatli bir düzenle görülürken, doktorun yardımcılarından biri ayak parmaklarından başlayarak, Vergilius’un uzuvlarını dikkatle ve olması gerektiği gibi ovmaya başlamıştı.</p>

  <p class="block5" style="text-align: justify;">&nbsp; &nbsp;Bu arada başın yıkanması tamamlanmıştı, ve berber sordu: “Hangi pomattan istersin, zambak mı, gül mü, yoksa muhabbet çiçeği mi, efendim? Ya da amber mi tercih edersin?”</p>

  <p class="block5" style="text-align: justify;">&nbsp; &nbsp;“Hiçbirini istemem; saçımı tara, ama pomat kullanma.”</p>

  <p class="block5" style="text-align: justify;">&nbsp; &nbsp;“Hiçbir şey kokmayan kadın, güzel kokar, der Cicero,” dedi doktor, “ama öte yandan aynı Cicero aslında kendisinin de inanmadığı pek çok uygunsuz şey söylemişti, bence muhabbet çiçeği senin için çok uygun olur; sinirleri yatıştırır.”</p>

  <p class="block5" style="text-align: justify;">&nbsp; &nbsp;“Yine de istemem, Charondas, almayayım daha iyi.”</p>

  <p class="block5" style="text-align: justify;">&nbsp; &nbsp;Dışarıda serçeler ötüşmekteydi, ve pencerenin pervazında tüylerini kabartmış, gri mavi bir güvercin, başını sallayarak ve guruldayarak dolaşmaktaydı, göğün aydınlığının parıltısıyla çevrili ve sanki daha bir büyümüş gibiydi.</p>

  <p class="block5" style="text-align: justify;">&nbsp; &nbsp;Doktor güldü: “Pomat kullanmayı yasaklasaydım eğer, o zaman isterdin; senin gibi hastalarımızın ender olduğu söylenemez, önemli olan yalnızca onlara nasıl davranılacağının bilinmesi, ve açık söylemek gerekirse eğer, bunu öğrenmek için çok, hem de pek çok fırsatım oldu... gördüğün gibi, ben aslında kazanmak için marifetlerini baştan itiraf eden biriyim. Ayrıca, bu defa haklı olabilirsin, çünkü aslında senin ihtiyacın olan şey yatıştırılmak değil, fakat yaşama isteğinin kamçılanması, ve bu yüzden acaba sana bayağı güçlü bir afrodizyak yuttursam mı diye düşünüyorum; evet, şaka bir yana, senin olayında bunu neredeyse tavsiye edebilirim, çünkü yaşama yürekliliğimiz, yaşama tutkumuz, hayatımıza canlılık kazandıran her şey, sadece olmasa bile çok geniş ölçüde, istediğimizden veya tahmin ettiğimizden çok daha güçlü biçimde organizmamızın alt merkezince belirlenir; kimi zaman çok da mutluluk verici olan bu alt merkeze biz doktorlar hastalıktan iyileşme iradesi bağlamında epey önemli bir rol tanımak durumundayız... şimdi, bütün bunlar elbette benim kadar senin de bildiğin şeyler, ve zaten benim tek söylemek istediğim şey de, biraz daha yaşama ve iyileşme isteğinin sana hiçbir zarar vermeyeceğiydi...”</p>

  <p class="block5" style="text-align: justify;">&nbsp; &nbsp;“Yaşama isteğim konusunda sanırım herhangi bir afrodizyak ihtiyacı içinde değilim, bu isteğimin afrodizyak almadan da yeterince güçlü olduğuna inanıyorum... Hayatı çok seviyorum...”</p>

  <p class="block5" style="text-align: justify;">&nbsp; &nbsp;“Peki sevilme eksikliği mi duyuyorsun? Çünkü o zaman yeterince sevmiyorsun demektir!”</p>

  <p class="block5" style="text-align: justify;">&nbsp; &nbsp;“Herhangi bir yakınmam yok, Charondas.”</p>

  <p class="block5" style="text-align: justify;">&nbsp; &nbsp;Hayır, hayatı sevmek için herhangi bir afrodizyaka gerek yoktu; aşka yatan kişi gözlerini kapatırdı, tıpkı ölmeye yatan birine olduğu gibi, onun gözleri de tanıdık bir yabancı el tarafından kapatılırdı, ama yaşamak isteyen, başını kaldırıp hayata bakan, gözlerini gökyüzüne, göğün aydınlığına, her türlü yaşama isteğine, yaşama iradesine kaynaklık eden o aydınlığa açık tutardı: ah, göğün maviliğini hep görebilmek, yarın, öbür gün, yıllar boyunca, ve yatmak zorunda kalmamak, dışarıda göğün artık görülemeyen aydınlık maviliği, artık duyulamayan güvercin guruldamalarıyla dolu olarak uçsuz bucaksıza uzanırken, balçık rengi, kaskatı kesilmiş bir yüzle, feri sönmüş gözlerle katafalka konmuşçasına yatmak zorunda kalmamak. Böyle olmuştu o gün, aydınlık ve masmaviydi, babası sedyede yatarken, gün böyleydi. Ah, yaşayabilmek!</p>

  <p class="block5" style="text-align: justify;">&nbsp; &nbsp;Berber, ayna ile silahlanmış olarak, tamamlanmış eserine hayranlık derlemek üzere yaklaştı: “Memnun musun kesme biçiminden, efendim?”<span class="tab">&nbsp;&nbsp;&nbsp;&nbsp;&nbsp;&nbsp;</span>,</p>

  <p class="block5" style="text-align: justify;">&nbsp; &nbsp;“Çok iyi... sana denetleme gereği duymadan da güveniyorum.” “Muhteşem görünüyorsun şimdi,” diye övdü çok beğendiğini gösteren bir ifadeyle Charondas, ve alkışlamak için sağ elinin üç parmağını hafifçe sol elinin şişman avuç içine vurdu, “evet, çok muhteşem görünüyorsun, ama umarım kendini aynı zamanda çok canlanmış da hissediyorsundur. Çünkü salgı bezlerinin ve nabzın canlandırılması için bütün vücuda iyi düşünülmüş ve uzman işi bir masajın uygulanmasından daha iyi bir çare yoktur; doğru konuşmak gerekirse, bunun olumlu etkisini daha şimdiden hissetmeye başlamış olman gerekir, evet, ben öyle olduğunu fark edebiliyorum!”</p>

  <p class="block5" style="text-align: justify;">&nbsp; &nbsp;Dışarıda göğün maviliğinin yıldızsız açılmış aydınlığı uzanıp gitmekteydi; ah, bu maviliği hep görebilmek! Sonsuz bir hastalık ve yorgunluk pahasına bile olsa! Ah, bakabilmek! Nasıl oluyordu da, geveze doktor Charondas, bu durumda hâlâ bir cevap bekleyebiliyordu! Gerçi doğru söylemişti, çünkü gerçekten de bir canlanma hissedilebiliyordu, elbette bu, aslında sadece tazelenmiş bir yorgunluktu, ama böyle olması, bir canlanma olmasını engellemiyordu. Korkudan kurtuluştu. Yorgun uzuvlar canlanmış, onların kendilerine özgü hayatı da korkudan kurtulmuştu; bu hayat, masaj hareketleriyle daha bir bilinç kazanmış olabilirdi, fakat kendini eski korkusundan kurtarmıştı, sanki artık bir olgu değil, ama yalnızca o olguya ilişkin bir bilme durumuydu, sanki Vergilius’un vücudunda değil de, aynadaki bir yansımada akıp giden bir olaydı. Öteyandan aynadaki bu yansıma, vücudun kendisinden başka bir şey değildi, evet, vücut aynı zamanda hem ayna hem de aynadaki yansımaydı, sadece olguyu değil, bilmeyi de kapsıyordu, böylece olgu, korkudan özgürleşerek unutulabiliyordu ve buna rağmen vücudun çok yakınındaki varlığını koruyabiliyordu, hiçbir kırılma yaşamaksızın, yeni ve bedensel bir bilgi niteliğiyle varlığını sürdürüyordu, Vergilius’un kendisi de, o, yani artık—bilmeyen kimliğindeki kişi de, yolunu hangi uzaklıklarda yitirirse yitirsin ve zaten yitirmiş olsun, varlığını koruyabiliyordu; her şey hafiflemişti, dünya hafif bir nabız atışıydı, iç ve dış dünya bir nabız atışıydı, günlerin ve gecelerin gelgitleri nabız atışlarıydı, büyük varoluşun aynı zamanda hem hafif hem de hoyrat olan düzeni de hafif bir nabız atışıydı; bu varoluş temelinde gelgitler bile birbirlerine doğru akıp suskunlaşıyorlardı; gecelerin çan sesleri ile gündüz vakitlerinin güneş fırtınaları birbirine akıp karışmaktaydı, soluk alanın nabzı hafiften atıyordu, ve inip kalkan göğüste nefes, hafif ve sakin akıyordu, hafif, görünmez bir yabancı elin ovuşturan okşamalarıyla yatıştırılmış ve desteklenmiş bir nefes: bu bedensel varlık içersindeki yeniden canlanma, acılardan kurtarılmış ve acılar armağan edilmiş, bilmeden kurtarılmış ve bilgi armağan edilmiş canlanma, bir gürültüsüzlük atmosferinin dokusundaydı; bu, bir aynanın yansısının gürültüsüzlüğüydü, dümdüz ve dilsizdi, ve odanın içersindeki koşuşturma da, doktorun gürültüden arınmış sesinin yönetiminde, sanki bir aynadan yansıyormuş gibi akmaktaydı; köleler, gürültü çıkartmaksızın süzülerek girip çıkmaktaydılar, içi temiz çarşaflarla dolu bir sepet, tuhaf bir biçimde, sanki tüy gibi hafifmişçesine getirilmişti, hiçbir ağırlığı yokmuşçasına kaldırılan vücudun altında ânsızın temiz çarşaflar belirivermişti, vücut temiz bir tünikaya sarılmıştı, şamdan taze çiçeklerle süslenmişti ve çiçeklerin kokusu sirke kokusuna karışıyordu, kaygan, nemli ve iç açıcıydı, sanki şırıltılarla gelen, güzel bir kokuydu ve duvardaki fıskiyenin nemli şırıltısı tarafından taşınmaktaydı, ruhun mırıldanarak sızan damlaları gibiydi. Güvende olma duygusu tuhaf bir biçimde yoğunlaşmaktaydı. Onca bakımı yapılan vücudun artık dağılan bir vücut olduğu kesindi, fakat aynadaki yansımasının bilincinde oluşu, bu vücudun kenar çizgilerini ya da şeklini korumasını sağlıyordu; bu, gevşek ve boşlukta dalgalanan bir şekildi, geçmiş ile gelecek arasındaki boşlukta bulunmaktan kaynaklanan güven duygusuna sahip, geçmişle de, gelecekle de barışık olan bir şekil; kendisi ayna, kendisi barışıklık olan, tıpkı hava gibi, şimdiki zaman ile özdeşleşmiş, nefesin tutuklusu, bakışlarını göğün maviliğine dikmiş bir şekil. Evet, böyleydi, ve ayrıca sanki bütün bunlar, burada olup bitenlerin hepsi, sessizce yapılan bütün bu bakım, yalnızca bir saydamlığa yönelikti, sanki sonuçta yalnızca desteklerden oluşma, aydınlık ve havadar, oyuncağı andıran bir yapı inşa edilmişti, doğrudan hafifliğin kendisinin dışında, hiçbir şeyin taşıyıcısı olması öngörülmemiş bir iskelet kurulmuştu, evet, sanki burada yalnızca hayal ürünü olan çok büyük bir çaba, artık barındırabileceği, içine kapatabileceği hiçbir şeyi bulunmayan bir barınağın yapımı için harcanmıştı; bu barınakta sadece son derece yüzeyde kalan, son derece akışkan bir şeye, bir hiçliğin aynadaki yansımasına yer olabilirdi; fakat öte yandan sanki bu aynada yüzen, akışkanlığını aynadaki yansımasında bulan şey, adeta bu yakalanabilmesi neredeyse imkânsız ve feda edilmiş olan şey, aslında kendi kendisini feda etmiş olmasına rağmen, sanki bir mucizeyle son ânda ve parçalara ayrılmazdan hemen önce çöküşten kurtulmuş ve kendi içersinde dağılmadan kalabilmişti, kaynağını bir farkındalıkta bulan bir biçime ve endama kavuşmuştu; bu farkındalık, kendi varlığını da sadece aynadaki yansımada bulmasına rağmen, hâlâ en saydam yakalanamaz olanı bile koruyucu kanatlan altına almasına ve onu böyle bir koruma aracılığıyla geriye döndürüp bir defa daha gerçeklik olarak yaratmasına yetecek güce sahipti; çünkü sevgiyle hizmet eden eylem, son parıltılarıyla bile gerçeklik yaratan bir güç sergileyebiliyordu, ve şimdi burada olduğu gibi, kendini yalnızca oyunu andıran bir ayna yansıması olarak, artık şifa olabilmekten yoksun ve öylece ölümün kapısına bırakılmış bir şifa verme oyunu kimliğiyle gösterse bile, evet, o zaman bile sevgiyle hizmet eden eylem, dünyanın göze görünmeyen özüydü; bu öz, yaratıcılığıyla bilmeyi bilgiye, koruyanı korunana dönüştürüyordu, ve kuşatılanı kuşatmanın gücüyle yaratarak, dönüşme gücü öylesine yüksek bir noktada yeryüzüne ait olan Yaradılış’a geri getiriyordu ki, yaratılan bu dünya tuhaf kesinlikte bir varoluş içersinde, hem olağanüstülük hem de günlük olan tarafından yönlendirilerek aynı zamanda hem kendisinin hem de insanın aynadan yansımasına dönüşüyor, iç ve dış dünyanın yansımaları tek bir yansımada birleşiyordu. Vergilius’un hissettiği, hâlâ kendi bedeni miydi? Ya da sadece bedeninin, hatta hissedişinin aynadan yansıması mıydı? Huzur dolu bir atmosferle onu saran ve bu arada bizzat kendisi olan bu varlığın gerçekliği neredeydi? Hiçbir cevap verilemezdi, verilmemişti, fakat verilmemiş cevap da etraftaki her şey gibi huzurlu bir varoluştu, tek bir solukta, tek bir nabız atışında aynı zamanda hem bedensel hem de bedensel olmaktan uzaktı, en eski imge ile yansıma arasında, boşlukta asılıydı, ne birine ne de ötekine değiyordu, daha çok her ikisinin de simgesiydi, hatırlanan ile görünen arasındaki boşlukta, ikisinin birden aynasıydı ve ikisiyle de barışıktı, havayı andıran bir varoluştu, ve aynanın dibinde, huzurun dibinde, şimdiki zamanın ve gerçekliğin derinliklerinde, gün ışığının uzaklardaki karanlık dibinde, yıldız parıldamaktaydı.</p>

  <p class="block5" style="text-align: justify;">Neden böyle kalmasındı, hep böyle kalmasındı? Bu kadar zahmetsiz gerçekleşen, mutluluk verici bir durum, neden herhangi bir zaman değişmek zorunda olsundu? Ve zaten buna benzer bir şey de olmadı. Evet, hatta insan odada olup bitenlerin bile, normal akışlarını sürdürmelerine rağmen, beraberlerinde herhangi bir değişiklik getirmediklerini de düşünebilirdi. Fakat yine de her şey daha bir zenginleşti, daha farklı boyutlar doğrultusunda genişledi, genişledi. Hayatın çiçeklerin kokusuyla döllenmiş, hafif bir soluğu andıran sirke kokusuyla taşıyıcı gücü daha da artmış olan huzurlu soluğu kalmıştı, ama aynı zamanda da serpilip büyümüştü, ve dünyanın bütün düzenleri, sıcak bir tazelenme ile dolu bir fısıltıya dönüşmüştü; bu, yetkinlikti, ve şaşırtıcı tek yanı, bir zamanlar, herhangi bir zaman bundan farklı olmuş olmasıydı, herhangi bir zaman daha farklı olabilmiş olmasıydı. Şimdi her şey, herhalde artık hep orada kalmak üzere, doğru yerine yerleşmişti. Hoyratça, ama yine de yumuşak bir akışla oda ve dışarıdaki manzara birleşmişti, tarlalardaki çiçekler hoyratça açmaktaydı, bütün binaların boyunu aşmışlardı, ağaçların tepelerindeki yaprak örtülerini delip daha yükseklere uzanıyorlardı, ağaçların dallan tarafından kucaklanmalarına izin veriyorlardı; insanlar, bitkilerin arasında ufacık canlılar halinde kaynaşmaktaydılar, bitkilerin gölgelerine uzanıyorlardı, saplarına dayanıyorlardı ve tıpkı onlar gibi adlandırılamaz bir saydamlık, hatta bir neşe olup çıkıyorlardı. Hâlâ pencerenin önünde durmakta olan doktor Charondas da sanki orman perilerinin danslarına karışmıştı, yüzünde nazik ve düşünceli bir ifadeyle sarışın sakalını tarıyor ve bunun için aynayı kullanıyordu, aynadan her şey yansımaktaydı: tatlı bir uykudan uyanan yosunlu pınarlar, öğlen güneşinin altında kavrularak ve kuruyarak, acınası gölgesiyle ve titreyerek yosunların nemini resimleyen, yeşillenmeye yüz tutmuş kocayemişi ağacı, evet, her şey böyle yansımaktaydı, ardıç böyle yansıyordu, dikenli yemişlerle dolu kestane ağacı böyle yansıyordu, ve yansıtırcasına yansıyan, dolu üzüm taneleri, olgunlaşmaya yüz tutmuş asmalardan sarkıyordu —, ah, aynanın yakınlığı, bir ayna kadar rahat olabilmek, ah, evet, buradan ne kadar kolay gözüküyordu onlardan biri olmak, şu ötedekilerden biri olmak, onlarla birlikte sürüleri gütmek, kubbeli kemeraltında onlarla birlikte iri üzümlerin suyunu sıkmak. Ah, evet, saydamlık, saydamlığa dönüşüyor, ama yine de kendi varlığını koruyordu; insanların derileri ile giysilerini birbirinden ayırt edebilmek imkânsızdı, insanoğlunun ruhu hem en dıştaki yüzeye, hem de yüreğin, nabız gibi atan sonsuzluğundan başını çıkartıp etrafına bakındığı, en görünmez, ama yine de göze görünen, bir yuva sıcaklığındaki derinliğine kadar uzanıyordu. Sonsuz bir karşılaşmaydı gerçekleşen, sonu asla gelmeyecek, çekiciliği saldığı korkudan kaynaklanan bir karşılaşma. Defne kokuları, çiçek kokuları nehirlerin üzerinde kubbeleniyor, bir korudan ötekine doğru örtü gibi yayılıyor, birbirleri ile neşeyle konuşanların hafiften seslerini de beraberinde taşıyordu; ve ışık uzaklığında alacakaranlığa gömülmüş şehirler, adlarından soyunmuşlar, böylece de hassas titreşimlerle dolu havaya dönüşmüşlerdi. İçinden bir kasesinin, adet olduğu üzere, Priapus’un altın heykeline kurban edileceği süt, hâlâ kölenin elinde miydi? Süte batırılmış, kor gibi yanan bir altın, evet, yansıtan da kendini böyle gösteriyordu, kendini Herakles’e adanmış ve nehrin kıyılarını süsleyen kavak ağaçları ile çevrili olarak, böyle gösteriyordu, Baküs şenliklerinin asmalarıyla, Apolloriun defneleriyle ve Venüs için değerli olan mersin ağaçlarıyla çevrili olarak gösteriyordu, fakat karaağaçlar, yapraklarının ucunu ıslatan sulara eğilmişlerdi, ve ağaç gövdelerinden birinden çıkan Plotia, köprüleri geçerek ilerledi; hafif adımlarla, kelebeklerin ve gürültü etmeksizin cıvıldaşan kuşların eşliğinde yaklaştı, el aynasının yüzeyi boyunca yürüdü, kendini açan ve sonra tekrar kapatan bu düzlük boyunca yürüdü, altın parıltılarıyla tutuşan gökkuşağı kemerlerinin altından ve fildişi rengi süt yollarından geçerek yürüdü, ve şamdanın karaağaç dallarına dayanmış olan Vergilius’un biraz uzağında durdu. “Plotia Hieria,” dedi Vergilius, kendisine yaraşır bir kibarlıkla, çünkü onunla daha önce karşılaşmamıştı. Plotia da onu selamlamak için başını eğmişti, saçları gecenin yıldız yağmuruyla örtülmüş, parlıyordu, ve aralarındaki hayli uzak sayılabilecek mesafeye rağmen birbirlerine ellerini uzattılar, bunu öylesine doğal ve içten yapmışlardı ki, karşılıklı bir akıntı başladı, ikisinin hayatları birbirine aktı. Ama bu, yanıltıcı bir görüntü de olabilirdi ve emin olmak gerekiyordu: “Seni bu yola rastlantı mı yöneltti?” — “Hayır,” diye karşılık verdi Plotia, “kaderlerimiz ta baştan beri birleşmişti.” Eller de birleşmişti, onun elleri Plotia’nın ellerinin, Plotia’nın elleri de onunkilerin içindeydi, ah, evet, hangisi kime aitti, ayırt edilemiyordu, fakat Vergilius, sanki kendisinin de karaağaçlar gibi dalları varmış gibi, ağaçtan göveren çiçekleri ve yemişleri parmaklarıyla oynarcasına tutabildiğinden, cevap henüz yeterli değildi ve sormaya devam etmek gerekiyordu: “Ama sen bir başka ağaçtan yetiştin, ve buradaki ağaca varmak için çok uzun bir yol kat etmek zorunda kaldın.” — “Ben aynadan geçtim,” dedi Plotia, ve bu açıklamayla yetinmek gerekiyordu; evet, Plotia aynayla gelmişti, aynanın içinden gelmişti; ayna, ışığı iki katına çıkartıyordu, ve ışığın kökleri, kader denilen bütünün kaynağına ulaşabilmek için, bu kaynaktan bir nabız atışı gibi yeni bir çoklu bütünlüğe, bütünlük oluşturan bir çokluğa, yeni bir Yaradılış’a varabilmek için, kaynağa sayılarını iki katma çıkartarak uzanmaktaydı. Ey dünyanın o güzel yüzeyi! Orada her yerde öğlen ve akşam eşzamanlıydı, orada sürüler ağır bir yalpalama temposunda ilerlemekteydiler, orada büyükbaş hayvanlar başları iyice&nbsp;<span style="line-height: 1.2; font-size: 1em;">öne eğik, ağızlarından ve dillerinden akan damlalarla, içine su sızan yalağın başında duruyorlardı; Vergilius ile Plotia da oraya, serin pınarların başına, el ele gitmek istiyorlardı: “Gelir misin, Plotia, şiiri tekrar dinlemek için?” Şimdi gülümsüyordu Plotia, çok yavaş yayılıyordu gülümsemesi: gözlerinde başladı, şakaklarının incecik ve parıldayan derisine kaydı; sanki bu derinin altındaki incecik damarların da etkilenmesi isteniyordu, ve sonra çok ağır, hiç farkına varılmaksızın, dudaklara geçti; dudaklar, gülümsemek için açılmazdan ve dişlerin kenar çizgisini, kafatası kemiğinin kenar çizgilerini, insanoğlunun varoluşunun fildişi rengi kenar çizgilerini açığa vurmazdan önce, öpülmüş gibi titremişti. Evet, yüzde böyle kaldı gülümseme, bu dünyadan olanların kıyılardaki gülümsemesiydi, sonsuzluğun kıyılardaki gülümsemesiydi, ve gümüş rengi sonsuzluğu içersindeki güneş denizinin söze dönüşen parıltısıydı: “Hep seninle kalmak istiyorum, sonsuza kadar.” — “Benimle kal, Plotia, seni asla terk etmek istemiyorum, seni hep korumak istiyorum.” Bir rica ve yüreğin ettiği bir yemindi, ve aynı zamanda bir gerçekleşme ânıydı, çünkü Plotia, tek bir adım bile atmaksızın, biraz daha yakma gelmişti ve geniş karaağacın en dıştaki dalları omuzlarına değiyordu. “Kal ve dinlen, Plotia, benim gölgemde dinlen.” —; bu kelimeler gerçi Vergilius’un ağzında şekillenmişti, onun ağzı tarafından söylenmişti, fakat buna rağmen dallar tarafından söylenmiş gibiydi, sanki dalların sihriyle seslendirilmişti ve dallar, kadına temas etmekle konuşma yetisi kazanmışlardı. Ve böyle olunca, kadının yüzünü yapraklı dallara yapıştırması ve cevabı onlara fısıldaması uygun kaçıyordu: “Bir yurtsun benim için, gölgen, beni huzur bulmam için saran bir yurt.” — “Bir yurtsun benim için, Plotia, ve içimde dinlendiğini hissettiğim zaman, ben de hep senin içinde dinlenir oluyorum.” Plotia, bavulun üstüne oturmuştu, ve bavulun deri kapağının bir milim bile esnemesine yol açmayan, kuş gibi hafifliğine rağmen, elleri karşısındakinin ellerine bedensellik bağlamında öylesine bir yoğunlukla sarılmıştı ki, yüzünü oğlanın yapmış olduğu gibi ellerine gömdüğünde, Vergilius’un parmaklan o yüzün yumuşak çizgilerini mutlulukla hissedebiliyordu. Plotia, gölgeden bir kubbenin altında işte böyle oturmaktaydı, ve varolma bakımından bir ortaklık içersindeydiler, ellerinden doğup serpilen bir ortaklıktı bu, değişmesi imkânsız olana doğru yol alan bir ortaklıktı, sadece sezgi dolu bir hissedişi soluyordu ve zengindi. Fakat bu varoluşun onca bedenselliğine rağmen, soluğun ve kanın, bütün bir varolma durumunun onca iç içeliğine rağmen, köle onların ortaklığının içersinden geçip gidebiliyordu, sanki o ve öteki iki kişinin kollan havadan başka bir şey değildi —, onları ayırmak mı istiyordu köle? Boşuna bir çabaydı bu, çünkü elleri birbirinin içindeydi, birbirine dolanmıştı, birbirine karışmıştı, bir bütün olmuştu, sonsuza kadar, ve Plotia’nın parmağındaki yüzük de artık ayırt edilemeyen eller bütünlüğünün ortak mülkiyeti olup çıkmıştı. O halde köleye haddini bildirmek gerekiyordu, ve bir defa daha kölenin silueti tarafından yolu kesilen Plotia, bunu dile getirdi: “Uzaklaş,” dedi, “uzaklaş bizden; hiçbir ölümün gücü bizi ayırmaya yetmez.” Ama köle onu dinlemedi, ve yoldan da çekilmedi, böyle yapacağına dinlemekte olan kulağa doğru eğildi: “Dönmek sana yasaklanmıştır; hayvanlardan kork!” Hangi hayvanlar? Kaynakların başındaki sürüler mi acaba? Yoksa ötede, uğursuz Pasiphae’nin, ineklerin yanında duran kar beyazı boğası mı? Ya da biraz ilerde kaynaşan ve dişi keçilerin üstüne saldıran tekeler mi? Pan’ın öğlen sessizliği, güllü koruların üstüne sessizce yayılmıştı, ama vakit aslında akşam olmuştu bile, çünkü Faun’lar rondolarına başlamışlardı, nallarını yere vuruyorlardı ve cinsel organları da dimdikti. Göğün uzaklığının şarkısı, dans edilen alanın üzerinde akşamın aydınlığına sarınmıştı, rüzgar akşamın aydınlığıyla esmekteydi, mağaralarda yosunlu nem, taş serinliğinde damlalarla sızıyordu, girişteki çalılar orada, akşamın unutulmuşluğunda, güvercinlerin gurultularının arasında gölgelerini yaymaktaydılar, dağların onların üzerine inen gölgeleri ise çok daha büyük ve çok daha koyuydu; akşam, şirin bir budalalığı yansıtan, hoş ve yüce bir yalınlığa bürünmüştü. Bu muydu acaba geriye dönüş denilen? Dönüş, bu muydu? Ve cevap verme işi yine Plotia tarafından üstlenildi: “Senin için asla sırf hafızada bir imge değilim, benim sevgili Vergilius’um, ve beni her tanıdığın zaman hep ilk defa görmüş oluyorsun.” — “Ah, evet, sılaya dönüşsün sen, geri dönüşten yoksun kalmış bir sılaya dönüşsün.” — “Sılaya dönüşe ancak hedefe vardığında kavuşabilirsin, ve senin, Vergilius, daha oraya gidecek yolun var,” diye sözü kesti köle ve ona güzel budaklı, bakır kaplama yolculuk âsâsını uzattı, “bundan böyle hiçbir yerde kalış, uygun düşmez sana, ve hiçbir hafıza için iznin yok; al âsânı, yumruğunla sarıl ve çık yolculuğa!” Emir tonunda bir talepti bu, ve buna uysaydı Vergilius, elinde âsâsıyla vahşiliği içersinde altın renkli pirincin yetiştiği o karanlık vadiye varacaktı; evet, gerçekten de zorlayıcı bir emir gibiydi, ve aslında koşulsuz bir boyun eğişi zorunlu kılabilirdi; ne var ki, âsâ, son derece şaşırtıcı bir şekilde Plotia’nın hafif ellerinde, dolayısıyla da köle için erişilmez olarak kalmıştı, ve bu da ilk defa gerçekleşen, hafızadan bağımsız bir tanımanın verdiği haz gibiydi, kadın tarafından ilk defa tanınmış olmanın hazzı gibiydi: “Ah, Plotia, kendi kaderin içersinde beni tanıdığına göre, senin kaderin benim kaderimdir.” “Aldatmaca,” dedi köle sert bir ifadeyle, ve âsâyı kadının elinden tekrar almak için gölgemsi bir çaba harcadı, “bir aldatmaca; kadının kaderi geçmişe aittir, oysa senin kaderin, Vergilius, geleceğe ait, ve geçmişin tutuklusu olan biri, bu kaderi senin için kolaylaştıramaz.” Kulağa ciddi geliyordu uyarı, yaşanmakta olan olayın yumuşak ve neşeli havasını hedef almıştı, ve Vergilius’un kalbinin en derin noktasına isabet etmişti: erkeğin geleceğe ait kaderi, kadının geçmişe ait kaderi — bunlar, mutluluk özlemine rağmen hep birbiriyle birleştirilemez olarak kalmıştı Vergilius için, ve şimdi aynı durum, Plotia ile onun arasında tekrar bir barikat gibi dikilmekteydi. Peki neredeydi gerçek? Kölede miydi, yoksa Plotia’da mı? Ve şöyle dedi Plotia: “Al benim kaderimi, Vergilius, şekil ver geçmişe, şekil ver ki, o geçmiş senin iç dünyanda gizini geleceğimize dönüşsün.” “Aldatmaca,” diye tekrarladı köle, “sen, bir kadınsın; bugüne kadar âsâ yüzünden sendeleyen pek çoklarının peşinden gittin.” “Ah,” diye inledi Plotia, bunca acımasız bir sertliğin altında ezilmişti, ve kırılgan bir direnememe durumuna doğru gerçekleşen bu kısa sapmadan köle, âsâyı zorla ele geçirmek ve onunla ağacın tepesindeki yapraklan iki yana ayırmak için yararlandı, böylece de güneş ışığı acıtıcı bir parlaklıkla ve öğlen vaktinin sertliğiyle saldırdı. Köle böyle yapmakla elbette yukarıda, yaprakların arasında cinsel tatmine ulaşmak için oyun oynamakta olan maymunları da ürkütmüştü, ve maymunlar bunun üzerine cırtlak sesler çıkartarak dağıldılar; bu durum, gündüz vaktinin neşeli havasını geri getirdi; odada bulunan herkes yukarıya bakarak iş üstünde yakalanan maymunlara güldü, doktor ise sanki ışıktan ürkenleri tekrar yakalamak veya onlarla en azından alay etmek için, el aynasını o tarafa döndürdü, ve hayvanlar havada kaçmaya çalışırlarken bir alıntı yaptı: “Şimdi koyunlardan kaçan, kurt olsun, altın renkli elmaları taşıyan, sert kabuklu meşe olsun, kızılağaçta pırıl pırıl nergis çiçekleri açsın; bataklık çalılıklarının kabuğu kehribar rengi terlesin, ve Tityrus, Orpheus gibi olsun, orman boyunca şarkılar söylesin, yunuslar arasındaki Arion gibi olsun.” Bu sırada Plotia da cesaretsizliğini yenmişti, elleriyle Vergilius’un ellerini daha bir sıkı kavradı, ve bakışlarıyla açılmış olan ışığı işaret etti: “İşıkla birlikte senin şiirini duyuyorum, Vergilius.” — “Şiirim mi? O da geçmişe ait.”</span><span style="line-height: 1.2; font-size: 1em;">— “Ben, henüz şarkıya dönüşmemiş olanı duyuyorum.” — “Ah, Plotia, sen çaresizliği duymayı başarabilir misin? Çaresizlik, şarkıya ve eyleme dönüşmemiş olandır, umarsız, hedefsiz, öylesine bir arayıştır, ve şarkı, kendi boşunalığından başka bir şey değildir.” — “Sen, içinde karanlığı aramaktasın, o karanlık ki, aydınlığı seni şekillendirmekte, ve böyle bir umut bağlayış seni asla terk etmeyecek, sen bana yakın olduğunda, o umut da hep gerçekleşecek.” Ânsızın, sessizce kayarak gelivermişti hep devam eden gelecek, aynanın dolaysız yansıması, aynanın ışığında yüzüyordu. Vergilius’un elleri, Plotia’nın göğüslerindeydi, meme uçlan dokunuşuyla sertleşmişti</span><span style="line-height: 1.2; font-size: 1em;">— acaba kadın mı götürmüştü onun ellerini oraya? —, ve bedeninin tatlı duygusuna kapılmış olan Vergilius, onun şöyle dediğini duydu: “Şiir için erişilmezdir senin iç dünyanda şarkısı söylenmemiş olan, seni de şekillendiren şekil verici güç, şekillenmiş olandan büyüktür, senin için erişilmez olandır, çünkü o, sensin, ama benim yakınımdayken kendi kendine yakınsın, ve ona erişebilirsin.” Vergilius’un elleriyle şekillenen, sadece Plotia’nın yüzü, sadece göğüsleri değildi, hayır, ama göze görünmeyen kalbi de sevgiyle okşayan temasa dahil olmuştu. Ve sordu Vergilius: “Aldığım şekil, sen misin? Oluşumun şekli sen misin?” — “Ben senin içindeyim, fakat sen yine de bana giriyorsun; kaderin benim içimde serpilip büyüyor, ve bundan dolayıdır ki seni gelecekteki o şarkısı söylenmemiş olan içersinde tanıyabiliyorum.” — “Ah, Plotia, sen hedefsin, erişilmezsin.” — “Ben, seni aydınlığa götüren karanlığım, mağarayım.” — “Sıla, o bulunamayan sıla, sen osun işte.” — “Senin varlığına ilişkin bilgim, bekliyor seni; gel, beni bulacaksın.” — “Senin bilginde dinleniyor bulunamayan, geleceğe dair olan da keza senin bilginde dinlenmekte.” — “Huzur içinde taşıyorum senin kaderini; senin hedefin, benim bilgimin içindedir.” — “O halde geleceğe ait kaderini de ver bana, ver ki, onu seninle birlikte taşıyabileyim.” — “Öyle bir kaderim yok.” — “Bana hedefini de ver, o zaman kaderini seninle birlikte arayabilirim.” — “Hedefim yok.” — “Plotia, ah Plotia, nasıl bulabilirim seni?! Bulunamaz olanın içinde seni nasıl arayabilirim?!” — “Benim geleceğimi arama, sen benim başlangıcımı al; onu bil, ve o zaman benim başlangıcım, şimdiki zamanımızın gerçekliği içersinde sonsuza kadar devam edecek olan geleceğe dönüşecektir.” Ah ses, ah dil! Konuşuyorlar mıydı hâlâ? Hâlâ fısıldıyorlar mıydı? Ya da ikili söyleşi artık dilsizleşmişti de, birbirine sürgün edilmiş bedenlerinin saydamlığı içersinde, birbirine sürgün edilmiş ruhlarının saydamlığında yalnızca ikisi tarafından mı anlaşılmaktaydı? Ah, evet, ruh, o sadece şarkıya ve eyleme dönüştürülmemiş olan uğruna, geleceğin içersinde kaderin kendi kendisini belirleyeceği şekli uğruna yaşayan ruh! Ah, evet, ruh, o kendine ölümsüzlüğün şeklini veren ve bunun için, hedefi bilebilmek için uygun düşecek yol arkadaşının hasretini çeken ruh! Ey sılaya dönüş, ey birlikte varoluşun birbirine geçmiş eller içersinde kapalı o sonsuz zamandışılığı! Suların şırıltısı şimdi daha da hafiflemişti, fıskiyelerin sesi hafiflemişti, ve Vergilius’un ruhundaki, kalbindeki, nefesindeki fısıltı çok hafifti, içinden ve dışarıya çok hafiften fısıldamaktaydı: “Seni seviyorum.” — “Seni seviyorum,” diye geri geldi sözün karşılığı, sanki yalnızca ellerinin dilsiz bir sıkışıymış gibi, işitilemeyecek kadar hafiften gelmişti. Ye birbirine geçmişti elleri, ruhları birbirine geçmişti, Vergilius ağacın dalları arasında dayanmış, ayakta duruyordu, Plotia bavulun üstünde oturmaktaydı, ikisi de kıpırdamıyorlardı, oldukları yerden bir parmak bile ayrılmıyorlardı ve buna rağmen birbirlerine yaklaştırıldılar, çünkü havada dalgalanmakta olan bir güç, aralarındaki uzaklığı azaltmaya ve karaağaç dallarını onlara asılı, yarı yarıya budanmış asmalarla birlikte hepsini sımsıkı saran bir kameriye şeklinde, altın yeşili parıltılarla yanan bir mağara şeklinde kubbeleştirmek için çaba harcamaktaydı; burası, pek yakında ikisinden başka kimseye yer bırakmayacak kadar küçülecekti: burası, bir zamanlar Dido ile Aeneas’ın o kısa, ne yazık ki çok kısa süren mutlulukları için hazırlanmış olan mağaranın kameriye şeklindeki bir kopyasıydı. Ah, yanıltıyor muydu acaba kameriyenin altın yeşili saydamlığı? Aldatmaca mıydı? Altın parıltılar yaymaktaydı, fakat görünürde hiçbir altın dal yoktu, çalılıktan hiçbir altın tınısı gelmiyordu, ah, evet, ve o kahramanlar çiftine gerçek mutluluğun sadece tek bir ânı nasip olabilmişti, Dido’nun geçmişteki kaderinin Aeneas’ın gelecek kaderi ile birleşmesine izin verilen tek bir ân, gençlik aşkının, erken ölen Sychaeus’un gençlik imgesi solmuştu, tanrıların kader hükmünce emir haline getirilen, İtalya’nın egemenliğine ilişkin gelecek imgesi solmuştu, her ikisi de şekil değiştirmiş, birbirini şekillendirmiş, birleşmelerinin, gerçekliklerinin hep sürecek ânlık şimdiki zamanına dönüşmüştü, fakat buna rağmen sadece bu biricik ve tek ân içindi, buna rağmen Fama’nın o çok gözlü, çok dilli, çok ağızlı, çok kanatlı, geceleri uçan dev silueti tarafından gölgede bırakılmıştı, o Fama ki, sevenleri iğrenç bir şekilde birbirinden ayırmakta ve her birini ayrı bir utanca yollamaktaydı. Ah, şimdi burada da böyle bir şey mi olacaktı? Onlar da böyle bir kaderi mi paylaşacaklardı? İzin var mıydı böyle bir şeye? Birbirleriyle, başlarına böyle bir şey gelmesine meydan bırakmayacak kadar birleşmiş ve nihai bir gerçekliğin kalıbında şekillendirilmemişler miydi? Plotia’nın gülümsemesi, bütün büyüklüğü ile yayılmıştı manzaraya, neşeli bir hareketsizlik yüzünden neredeyse hüzünlüydü, ve gülümseyerek saydamlaşmış olan manzara, geçmişin derinliğiyle, geleceğin tiryakiliği içersinde döllenmeye hazır vaziyette oluşunu sergilemekteydi, doğmuştu ve doğurmaktaydı. Yapraklar ve çiçekler, yemişler, kabuklar ve toprak, Vergilius’un parmaklarına değiyordu, ve değdiği, hep Plotia’ydı, manzaranın sonsuz kesitleri boyunca gülümseyen, hep Plotia’nın ruhuydu. Fakat ağacın tepesinden Lysanias’ın sesi geldi: “Başlangıcın gülümseyişine geri dön, bir zamanlar içersinde kendini sakınmış olduğun o gülümseyen kucaklayışa geri dön!” — “Dönüp bakma,” diye uyardı kölenin sesi bir defa daha, ve buna doktorun sakin olması için uyaran sesi karşılık verdi: “Sus, o artık geri dönemez.” Bunun üzerine manzara biraz kararmasına rağmen, saydam neşesinden hemen hiçbir şey kaybetmedi, ve Plotia’nın gülümsemesi hafif kararmadan etkilenmeksizin varlığını korudu, manzaranın içersinden şöyle konuştuğunda, sesi de bir kahin ifadesiyle gülümser gibiydi: “Hedeftim daha başlangıçtan bu yana senin için, hiçbir zaman dönüş değildim, ve benim için adsızsın, çünkü seni seviyorum; adsızsın benim için bir çocuk gibi, oluşmakta olan bir ruhsun.” — “Ah, Plotia, sen adının içinde varoldun benim için, ve seni sevdiğim için, bu senin varolma kararındı.” — “Kaç,” diye uyardı kölenin sesi son bir defa, neredeyse korkulu bir ısrarla. Ama bu arada dallar öylesine yoğun bir şekilde şaraba boğulmuş ve öylesine karanlık gölgelerle sarılı bir mağara halinde kapanmıştı ki, kaçış bütünüyle imkânsız gibi görünüyordu, ve zaten Vergilius’un kaçmak gibi bir niyeti hiç yoktu, dahası, köle ona şimdi altın dalı göstermiş olsaydı, onu bile kurnazdı: huzur vericiydi Plotia’yı sevmek, huzur vericiydi onun kadınsı çıplaklığı, bakışları dalların arasından ormanlarla kuşatılmış tarlalara ve hiçbir kurdun sürüler için pusuya yatmamış, geyikler için hiçbir tuzağın kurulmamış olduğu çiçekli korulara göndermek huzur vericiydi, oralarda Pan ve çoban, Nympha ve Dryad neşeli bir sevincin mutluluğuyla eğlenmekteydiler, ve boğalardan bir yandan korkan, öte yandan onların hasretini çeken, henüz hiç çiftleşmemiş inekler dinleniyorlardı. Korku dolu, korku verici hiçbir şey yoktu ortalarda; yeşil parıltılı çemberler halinde ağacın gövdesine sarılmış olan yılanın başı bile hoştu, ve altın gibi parıldayan, incecik dilinin hareketlerinin eşliğindeki bakışları da güven vericiydi. Sevimli bir uyuklayışm örgüsü dört bir yana yayılmıştı —, kim kaçmak isterdi ki bu durumda! Hayır, Vergilius kaçmak istemiyordu, hayır, kararını vermişti, ve bu, adı aşk olan karardı, sevilen varlıktan daha da büyüktü, çünkü onun kimliğinde sadece görüneni değil, fakat görünmeyeni de kuşatıyor ve kavrıyordu: “Bir daha asla kaçmayacağım, bir daha asla senden kaçmayacağım, Plotia, ah, evet, bir daha asla terk etmeyeceğim seni.” Şimdi daha yakındaydı Plotia, ve nefesi serindi: “Sen yakınmadasın, sen, kararın kendisiydin ve şimdi de öylesin, bekliyorum seni.” Evet, kararın kendisiydi, ve Plotia’nın yüzüğü ânsızın çok belirgin şekilde Vergilius’un parmağında hissedilir oldu, belki de kendiliğinden gelmişti oraya, belki de Plotia tarafından gizlice Vergilius’a takılmıştı, bağlılık için, birleşme için, hiçbir zaman son bulmayacak bir güzellik için. Çünkü geçmiş ve gelecek, yüzükte bitmek bilmeyen bir Şimdi’nin, kadere dair ve kendini hep yenileyen bilginin ve yine kendini hep yenileyen bir yeniden doğuşun potasında birleşmekteydiler: “Sen benim için sılaya dair kararsın, Plotia; geldin, ve gelişin, bizim için zamanı hep sürecek, sılaya ait bir şimdiki zaman kıldı.” — “Bana mı dönüyorsun, sevgilim?” — “Sılasın benim için sen, yani sılaya dönercesine içine girdiğim.” — “Evet,” — ve bu, bir soluk alış gibiydi — “evet, beni ihtirasla istemelisin.” Ve Plotia’nın bunu böylesine çıplak dile getirişi ilk ânda şaşırtıcı olsa bile, sonuçta doğruydu, doğru olmak zorundaydı, çünkü ihtirasın Şimdi’si içersinde geçmiş ve gelecek, terazide birbirlerini dengelemekteydiler, çünkü bu neredeyse kaskatı kesilmiş hareketsizlik içersinde, aşkın bir çehresi bulunmayan büyük gülümsemesi karşısında, değiştirilemez akışın saydam netliği varlık gerekçesine kavuşuyordu, ve böylece de ortaya her şeyi doğrudan adıyla dile getirmeye ilişkin bir zorlama, neredeyse hoş denilebilecek bir zorlama çıkıyordu; olup biten, hem olağandışı, hem de en sıradan olan tarafından belirlenmekteydi, ikisinin de bir örtülü oluş durumundan apaçık bir söyleme çağrılması gerekiyordu, ve Vergilius için de aynı şey geçerliydi: “Senin varlığının nehri bana doğru akmakta, Plotia, zamandışı ve sonsuz olarak, ve ben seni çok büyük bir ihtirasla istiyorum.” Fakat Plotia, bir peçe imişçesine ondan biraz öteye çekildi, ya da daha doğrusu, bir şey onu Vergilius’tan biraz uzağa estirdi: “O halde Alexis’i yolla buradan.” Alexis mi? Evet ya, gerçekten! Manzaranın ortalık yerinde, etrafı organları dimdik Satyr’lerle kuşatılmış olarak, Alexis pencerede durmaktaydı, sarı saçlan lüleliydi, ensesi beyazdı, üstünde kısa bir tünikle orada duruyor ve dışarısının bulanık atmosferine doğru hayal kuruyordu, zirveleriyle ufkun güneş sislerinde yelken açmış uzak dağlara doğru hayal kuruyordu, ve üzerine kızıl soluklu, üstünde goncalar bulunan bir dal eğilmişti. “Yolla onu buradan,” diye rica etti Plotia, “yolla onu, ve ona bakma; onu gözlerinle alıkoyuyorsun.” Onu yollamak mı? Kaderini, ah, evet, bütün bir geleceğinin kaderini üstlendiği ve bundan dolayı da âşık olduğu birini oradan yollamak hakkına sahip miydi? O zaman bir şair olacak olan narin Cebes’in de yollanması gerekirdi, — meşru muydu böyle bir şey? Bunu yapmak, insan kaderini aşağılayıp rastlantıya indirgemek olmaz mıydı? Geleceği geçmiş kılmak olmaz mıydı? Ama olup bitenin gerçekliğinin dolaysız çıplaklığı içersinde duraklatıcı bir düşünüşe yer yoktu, ve Plotia, aynı çıplak ve saydam dolaysızlıkla ısrar etti: “Senin için göğüslerim, o oğlanın kalçalarından daha çekici değil mi?” Hakkında böyle bir yargı dile getirilmiş olan Alexis, herhangi bir hareket yapmadı, bu tutumunu doktor alaylı bir sesle kendisine hitap ettiğinde de değiştirmedi: “Sevimli oğlan, o kadar güvenme o pembe tenine,” ve ayrıca bunu duyduğunu ve anladığını da herhangi bir şekilde belli etmedi, sessizce manzaraya bakarak hayal kurmaya devam etti, hayalleri ile öğle sıcağında yanan çiçekli korulara ve gölgeli vadiye kadar uzandı, vadide bodur meşe ağacının dallarından aşağıya kutsal bir gölge sarkmıştı ve serinlik getiren akşam gibi havayı yumuşatmaktaydı, oğlan neşeli ve hareketsiz saydamlığa doğru hayal kuruyordu; fakat Plotia, sanki derin ve yumuşak bir korkuya kapılmışçasına ihtirasla yanıp tutuşan ruhunun, ihtirasla yanıp tutuşan vücudunun sevgilisine seslendiğinde, — bütün hafifliğine rağmen, bir korku ve aynı zamanda da bir zafer çığlığı havasında — “Vergilius!” diye seslendiğinde, oğlanın silueti de kaybolup gidiverdi, sanki güneş tarafından emilmişti, eritilmişti, havaya dönüştürülmüştü, ve Plotia, rahat bir nefes alışla gülümsedi: “Daha fazla gecikme, sevgilim.” — “Ah Plotia, ah sevgilim.” Dallar, Plotia’nın emrine uyarcasına geçit vermez, bakışları geçirmez sıklıkta bir çalılık halinde kapanıvermişti, ve Vergilius — Plotia’nın elleri tarafından çekilerek diz çökmüştü, yere çökmüştü — diz çöktü, ellerinde kadının elleri vardı, ve memelerinin uçlarını öptü. Ve birbirlerine kaymış olarak, boşlukta dalgalanan bir güç tarafından, birbirine akmış bakışlarının yaydığı ışın gücüyle boşlukta dalgalanan bir güç tarafından kaldırıldılar, taşındılar, yukarıya doğru estiler, hafiften estiler, hafifçe yatağa yatırıldılar, ve giysilerini çıkartmamış olmalarına rağmen, tenleriyle çıplak, ruhlarıyla çıplak yan yana yattılar, birbirlerinden kayarak yattılar, fakat yine de ihtirastan hareketsizdiler, etraflarında ise ışığın, yıldızların ağırlığı yüzünden duyulamayan, fakat gittikçe daha güçlü algılanan güneş gürültüsü dünyaları doldururcasına artmaktaydı; geçmişin hatırlanışı ile geleceğin hatırlanışı, hafızadan mahrum bir bekâret halinde sönmüştü. Böylece hareketsiz, yatıyorlardı, dudaklar dudaklara yapışmıştı, ve dilleri rüzgardaki ağaç tepeleri gibi kaskatı, gidip gelmekteydi; böylece yatmaya devam ettiler, ta ki kadının dudakları sarsılarak erkeğin dudaklarına fısıldayana kadar: “Yapmamalıyız; doktor bize bakıyor.” Demek ki yine de korunmuş değillerdi sık çalılık tarafından! Mümkün müydü bu? Bakışlar nasıl olur da sık çalılığı delip geçebilirdi?! Ve evet, ve evet, ne yazık ki öyleydi! Koyu yeşil kameriye hiç aydınlanmamış olmasına rağmen, yatak iyice ortaya çıkmıştı ve bütün bakışlara teslim olmuştu; bakışları savuşturabilmek imkânsızdı, yüzüklerle süslü olarak, dört bir yandan kötücül bir alayla yatağa doğru uzanmış parmakları savuşturabilmek imkânsızdı, vahşice bir neşeyle ve sırıtarak fındık atmakta olan maymunları savuşturabilmek imkânsızdı, keyifle meleyen erkek keçilerin şehvet dolu bakışlarını savuşturabilmek imkânsızdı, ve dev bir yarasa gölgesi gülerek üzerlerinden seğirtti, ah, evet, Fama’nın gölgesini, o iğrenç, utanç verici dev siluetinin gölgesini savuşturabilmek imkânsızdı, gülüşüyle olanların ve olmayanların korkunçluğunu kötülükten zevk alarak ilan ediyordu: “Düzüşemezsiniz, düzüşmeye hakkınız yok; sadece Sezar düzüşebilir!” Ah, evet, gürültüyü savuşturabilmek imkânsızdı, ışığın yankısını, ışığın o kör edici çokkesitliliğini savuşturabilmek imkânsızdı, ve daha bütün bunlara bir cevap bulunamadan, Vergilius, Plotia’nın bakışlarını arayamadan, daha dudaklarını onunkilerden ayıramadan, Plotia da bir gülmeye dönüştürülmüştü, taşın serinliğindeki bir gülme gibi, fildişinin dümdüzlüğü ile Vergilius boyunca kaymıştı, ışığın rüzgarı tarafından havalandırılan bir yaprak gibi boşluktaydı ve tekrar bavulun üstüne oturdu. Böyle yapmakla, gürültünün içersinde geleceği ilan edilen tehdidi yatıştırmak mı istemişti? Ama başarılı olmamıştı — vazgeçiş, henüz yeterli bir kurban değildi —, ışığın isyanı hiçbir şekilde yatıştırılmamıştı, ve gürleme hafiflemiyordu; tersine, gittikçe daha belirginleşiyor, belirginleşiyordu, gittikçe daha fırtınalı oluyordu, görülebilir olanın bütün enginliğini dolduruyordu, koruları ve dağları, odayı ve suları dolduruyordu ve öylesine şiddetleniyordu ki, insanlar bütün yapmakta olduklarına ara veriyorlar ve donup kalıyorlardı, hatta daha da fazlası, sıraya giriyorlardı, sanki gökgürültüleri arasında yaklaşmakta olan gücün karşısında kimse ötekilerden ayırt edilebilme hakkına sahip değildi — ah, korkunç ve olağanüstüydü bu yaklaşmanın gerilimi, ve nihayet, ah, evet, ve nihayet, manzaranın kapısı itilerek açıldı, hizmetliler her iki kapı kanadının yanında nöbete durdular, ve onların arasından, korkuyla karışık bir saygı aşılayarak ve aynı zamanda da insanca, muhteşem ve aynı zamanda da zarif, Augustus’un kutsanmış kişiliği hızlı adımlarla odaya girdi.</span></p>

  <p class="block5" style="text-align: justify;">&nbsp; &nbsp;Sessizlikti Kutsanmış’ı karşılayan; sadece kuşlar cıvıldaşmaktaydı şimdi sessizleşen manzarada, sadece pencerenin pervazında tüylerini kabartan ve sinen güvercinlerin hiçbir şeyi umursamayan guruldayışı devam ediyordu, ve dışarısının uzaklığında, daha önce Faunların dans etmiş oldukları yerde onlardan biri, sanki arkadaşlarının onu terk etmiş oluşları kendisi açısından bir önem taşımıyormuşçasına, şarkısını üflemeye devam ediyordu; bu arada flütünden elbette kırgın tınılar çıkmaktaydı. Fırtına çekilmişti, fakat dünya renkliliğini geri kazanmamıştı, çünkü dünyanın ve onun dilsizliğinin üzerinde günbatımının iki renkli bulutu, fırtınanın hareketsizliğe dönüşüp taşlaşmış bir kalıntısı gibi, renklerin sesini boğan bir durgunluk içersinde asılı durmaktaydı. Ve daha önce, kapının ânsızın açılmasından ötürü taş karanlığındaki koridordan içeri süzülmüş olan serin esinti her ne kadar tavandaki lambaları birkaç saniye için yeniden titrek bir sallanışa sürüklemiş idiyse de, şimdi bu hareket de durmuştu, ve her şey, Augustus’un bir sözünü bekliyordu.</p>

  <p class="block5" style="text-align: justify;">&nbsp; &nbsp;“Yalnız bırakılalım.”</p>

  <p class="block5" style="text-align: justify;">&nbsp; &nbsp;Hazır bulunanlar, hükümdarın, fakat aynı zamanda da ölümün büyüklüğüne yakışır şekilde, geri geri giderek ve saygıyla eğilerek birbirlerinin arkasından odayı terk ettiler, ve onlar gibi doğanın manzarası da bu saygı sunuşa katılarak, yaratılmış ne varsa hepsine egemenlik alanından uzaklaşmaları için izin verdi, hatta kendisi de öylesine solgunlaştı ki, temel çizgileri bağlamında varlığını korumasına rağmen her türlü somutluğunu yitirdi, sonunda yalnızca ima yoluyla belirlenen bir şey haline geldi, kalemle yapılmış gibiydi, evrene kalem ucundan çıkma çizgilerle resmedilmişti; ağaçlar, korular, çiçekler, mağaralar kalem çizimleri halinde yalınlaştırılmıştı, artık belirsizleşmiş sahiller arasındaki köprüler incecik çizgiler gibi uzanmaktaydı, renkler, gölgeler, ışıklar yitirilmişti, çünkü günbatımının bulutu bile kâğıtların inceliğini çağrıştıran, kenar çizgileri neredeyse bütünüyle eksik bir beyaza dönüşmüştü, ve göğün ardına kadar açık gözleri bomboştu, sadece bir rüyanın bomboş hüznüydü. Buna karşılık oda, son derece elle tutulur gözle görülür bir hal almıştı, çünkü duvarlar, eşyalar, döşeme, şamdan, tavan kirişleri ve tavandaki lambalar bütün o renk kudretlerini ve şekillerden yana sabitliklerini yeniden kazanmışlardı, ve bu ezici elle tutulurluk gözle görülürlük karşısında Plotia kaybolup gitmişti: gerçekliğin bütün ağırlığı altında hafifliği ezilmişti, ve ebediyen gelmişliğine, ötekilere ait olmamasına ve bundan ötürü de hiç kuşkusuz onlarla birlikte uzaklaşmayıp burada, odada kalmışlığına rağmen, görünmez olmuştu.</p>

  <p class="block5" style="text-align: justify;">&nbsp; &nbsp;Oysa Augustus, tartışma götürmez bir görünürlükteydi, elle tutulur gözle görülür bir halde Vergilius’un önünde duruyordu, biraz kısa kaçan, neredeyse ufak tefek, ama yine de muhteşem siluetiyle, artık kırlaşmaya yüz tutmuş, kısa kesilmiş saçların altındaki neredeyse hâlâ bir oğlan çocuğunu çağrıştıran yüzüyle çok tanıdıktı, ve şöyle dedi: “Zahmet edip bana gelmek istemediğinden, seni ziyaret etmek bana düşerdi; seni İtalya topraklarında selamlıyorum.”</p>

  <p class="block5" style="text-align: justify;">&nbsp; &nbsp;Bundan böyle bir diyalogun başlamak zorunda oluşu, tuhaftı, fakat çevreyi saran, ama bunun yanı sıra hastalık duygusunun da yeniden filizlenmesine yol açan somutluk, konuşmayı kolaylaştırıyordu. “Doktorların aracılığıyla beni böyle kötü bir niyete zorlayan sen oldun, Octavianus Augustus, ama bunun karşılığında gelmen ile beni ödüllendiren de yine sensin.”</p>

  <p class="block5" style="text-align: justify;">&nbsp; &nbsp;“Bu, karaya çıkıldığından beri bulabildiğim ilk boş zaman, ve onu sana ayırabildiğim için mutluluk duyuyorum. Brundisium, bana ve yakınlarıma her zaman şans getirmiştir.”</p>

  <p class="block5" style="text-align: justify;">&nbsp; &nbsp;“On dokuz yaşında bir delikanlı iken Apollonia’dan geldiğinde, kutsal babanın mirasçısı olarak yerine Brundisium’da geçtin, kutsanmış iktidarına uzanan yolu önünde açan antlaşmayı hasımların ile Brundisium’da yaptın; aradan sadece beş yıl geçti, hatırlıyorum.” “Onlar, senin Culex’in ile Bucolica’n arasındaki beş yıldı; Culex’i bana, Bucolica’yı da Asinius Pollio’ya ithaf ettin; gerçi Asinius bunu hak etmişti ama, yine de işleri çok daha iyi gitti sayılır, kendisine Georgica’nın ithaf edilişini hak etmiş olan Maecenas için de aynı şey söylenebilir, çünkü o ikisi olmasaydı, Brundisium Antlaşması herhalde o kadar olumlu şekilde yapılamazdı.”</p>

  <p class="block5" style="text-align: justify;">&nbsp; &nbsp;Sezar’ın bu sözlere eşlik eden hafif gülümsemesinin anlamı neydi? Neden ithaflar hakkında konuşuyordu? Sezar’ın sözleri asla anlamdan ve amaçtan yoksun olamazdı; o halde en iyisi, dikkatini şiirlerden başka konulara çekmekti: “Brundisium’dan, Antonius’la karşılaşmak üzere Yunanistan’a gitmiştin; şimdi eğer sadece iki hafta daha erken dönmüş olsaydık, Actium zaferinin yıldönümünü burada, o zaferin çıkış noktasında kutlayabilirdin.”</p>

  <p class="block5" style="text-align: justify;">&nbsp; &nbsp;“llium Savaşı’nda Actium kıyıları da onurlandırılmalıydı. Aeneis’te bunun gibi bir ifade kullanmıştın. Öyle değil mi?” “Kesinlikle; çok hayran olunacak bir hafızan var.”</p>

  <p class="block5" style="text-align: justify;">&nbsp; &nbsp;Sezar, dikkatinin şiirden saptırılmasına izin vermedi.</p>

  <p class="block5" style="text-align: justify;">&nbsp; &nbsp;“Hafızam için bu kadar değerli çok az şey vardır. Destanın ilk taslağım bana Mısır’dan dönüşümden hemen sonra vermemiş miydin?”</p>

  <p class="block5" style="text-align: justify;">&nbsp; &nbsp;“Evet, haklısın.”</p>

  <p class="block5" style="text-align: justify;">&nbsp; &nbsp;“Ve şiirin ortasına, hakikaten de tam odak ve doruk noktasına, Aeneas’a armağan ettiğin o tanrılara ait kalkanın ortasına Actium Savaşı’nın imgesini yerleştirmiştin.”</p>

  <p class="block5" style="text-align: justify;">&nbsp; &nbsp;“Öyle yaptım. Çünkü Actium Savaşı’nın yapıldığı gün, Roma ruhunun ve geleneklerinin doğunun karanlık güçleri karşısında kazandığı zaferi, Roma’yı neredeyse ele geçirmek üzere olan o karanlık sırlar karşısındaki zaferi simgeliyordu. O, senin zaferindi, Augustus.”</p>

  <p class="block5" style="text-align: justify;">&nbsp; &nbsp;“O pasajı ezbere biliyor musun?”</p>

  <p class="block5" style="text-align: justify;">&nbsp; &nbsp;“Nasıl bilebilirim ki? Hafızam seninkinin yanma bile yaklaşamaz.”</p>

  <p class="block5" style="text-align: justify;">&nbsp; &nbsp;Ah, evet, herhangi bir yanılma söz konusu değildi: Augustus, bakışlarını açıkça içinde elyazmalarının bulunduğu bavula çevirmişti; bu bakışlar adeta oraya saplanıp kalmıştı, hayır, herhangi bir yanılma söz konusu değildi, Augustus, Vergilius’un elinden şiiri almak için gelmişti!</p>

  <p class="block5" style="text-align: justify;">&nbsp; &nbsp;Ve Augustus, gülümseyerek Vergilius’ta yarattığı dehşetin zevkini çıkartmaktaydı: “Nasıl oluyor da kendi eserini bu kadar az birliyorsun?”</p>

  <p class="block5" style="text-align: justify;">&nbsp; &nbsp;“O pasajı hatırlamıyorum.”</p>

  <p class="block5" style="text-align: justify;">&nbsp; &nbsp;“O zaman hafızamı ikinci bir defa daha zorlamam gerekecek; umarım başarırım.”</p>

  <p class="block5" style="text-align: justify;">&nbsp; &nbsp;“Başaracağından eminim.”</p>

  <p class="block5" style="text-align: justify;">&nbsp; &nbsp;“Peki, göreceğiz bakalım —: ‘Fakat Sezar Augustus, kalkanın ortasında durmaktaydı ve İtalya halklarının deniz savaşını yönetiyordu, o halklar ki...’”</p>

  <p class="block5" style="text-align: justify;">&nbsp; &nbsp;“Çok özür dilerim, ey Sezar, ama öyle değil; dize, zırhlı gemilerle başlar.”</p>

  <p class="block5" style="text-align: justify;">&nbsp; &nbsp;“Agrippa’nın zırhlı gemileriyle mi?” — Sezar’ın bozulduğu açıktı —, “her neyse, zırh geçirmek iyi bir buluştu, hatta bir ölçüde Agrippa’nın mükemmel bir başarısıydı, ve Agrippa böylece savaşın kaderini tayin etmiş oldu... evet, demek ki benim hafızam da yetersiz kalabiliyormuş; şimdi hatırlıyorum...”</p>

  <p class="block5" style="text-align: justify;">&nbsp; &nbsp;“Sen savaşın ve kalkanın odak noktasını oluşturduğun için, kişiliğin de dizenin ortasına yerleştirildi; öyle olması gerekirdi.”</p>

  <p class="block5" style="text-align: justify;">&nbsp; &nbsp;“Oku bana dizeyi.”</p>

  <p class="block5" style="text-align: justify;">&nbsp; &nbsp;Okumak mı? Elyazılarını çıkarıp ortalığa yaymak mı? Burada Vergilius ile hakikaten acımasız bir oyun oynayan Sezar’ın tek önemsediği, elyazması metinlerdi. O halde şimdi yazılar, böyle bir saldırıya karşı nasıl savunulabilirdi? Bunu Plotia mı yapacaktı? Hayır, bavulun asla açılmaması gerekiyordu: “Orayı ezbere okumaya çalışacağım.”</p>

  <p class="block5" style="text-align: justify;">&nbsp; &nbsp;Sanki Sezar onun düşüncelerini okumuş gibi, gülümsemesi güzel yüzünden silinmedi, ve bu, bir gülümseme değildi, kötü ve zalimce bir şeydi. Bu arada Sezar, o kendine özgü hem zarif hem de sere serpe tavrıyla hâlâ yatağın önünde durmaktaydı, oturmamıştı, ve şimdi aslında bir sonraki saldırı için ne planladığını kestirebilmek öylesine imkânsız gibiydi ki, Vergilius ânsızın sanki Augustus, Plotia’yı ürkütüp elyazmalarının bulunduğu bavulun yanından kaçırmak istiyormuş gibi bir tahmin yürüttü. Belki de bu sadece hayal ürünü bir şeydi, ateşin bazen yol açtığı türden bir hayal, hatta kesinlikle öyleydi, bir hayal ürünüydü, çünkü bu odada her şey tam anlamıyla gerçekti ve güçlü renklere sahipti, dışarıdaki o kalemle çizilmiş manzaraya dikkat etmeye neredeyse hiç ihtiyaç yoktu, fakat öte yandan, biraz daha dikkatle bakıldığında, sanki kâğıttanmış etkisini yaratan beyaz ışığın, biraz grimsi gölgelenmiş olmakla birlikte, odanın elle tutulur gözle görülürlüğünün ta içine kadar uzandığı ve içinde ne varsa hepsine sızarak soluk bir gerçekdışılık çağrışımı yarattığı fark edilebiliyordu; kötülük, sevimli bir baştan çıkarış gibi incecik çizgilerle bütün nesnelere imzasını atmıştı, çiçek demetlerinin renklerinin içinde bile varlığı algılanabiliyordu, ve yine ince bir çizgi halinde Augustus’un gözlerinin arasında da vardı, fakat o sadece şöyle demekle yetindi: “Başla, sevgili Vergilius, seni dinliyorum.” “Buraya, yanıma oturmak istemez misin? Çünkü doktorların kalkmamı yasakladıkları için yattığım yerde okumak zorundayım.” Neyse ki Augustus bu davete uymaya istekli göründü; bavulun üstüne değil, fakat yatağın yanındaki sandalyeye oturdu, ve sanki hep bunu yapmayı beklemiş gibi davrandı: ‘sezarvari’ olmaktan son derece uzak bir hareketle, ellerini iki yana açılmış bacaklarının arasından apış arasına uzattı, sandalyeyi kaba etlerinin altına çekti ve rahatladığını belli eden hafif bir nefes alışla kendini bıraktı, bu arada onun yerinde olsa çok daha mevkiine yaraşır şekilde oturacak olan büyük atası Aeneas aklının ucundan bile geçmemişti. Evet, işte böyle oturuyordu Aeneas’ın torunu, ve başlamakta olan rahatlamasının, ufukta kendini belli eden yaşlılığın ilk işaretiymiş izlenimi uyandıran bu hafif yorgunluğun aslında insana dokunan ve barışıklık duygusu aşılayan bir yanı vardı; öte yandan başını geriye yaslamış ve kollarını kavuşturmuş olarak dinlemeye hazırlanışı da keza aynı duyguyu çağrıştırmaktaydı: “Evet, dinliyorum seni.”</p>

  <p class="block5" style="text-align: justify;">Ve dizeler yankılandı:</p>

  <p class="block5" style="text-align: justify;">“Bak, kalkanın ortasında Actium Savaşı, kalabalığı</p>

  <p class="block5" style="text-align: justify;">Ağır zırhlar geçirilmiş gemilerin, onların arkasında da Leukates kıyıları;</p>

  <p class="block5" style="text-align: justify;">Ortalığı kasıp kavurmakta güneşin parlaklığını yansıtan dalgaların üstünde.</p>

  <p class="block5" style="text-align: justify;">Bak, Sezar Augustus İtalya’nın askerlerini savaşa götürmekte;</p>

  <p class="block5" style="text-align: justify;">Halkının ruhu da onunla birlikte, korunmakta Roma’nın tanrıları Ve öteki tanrılarca,</p>

  <p class="block5" style="text-align: justify;">Durmuş yüksek güvertede, şakaklarında heyecandan altın parıltıları</p>

  <p class="block5" style="text-align: justify;">Ve atalarının yıldızlarının parıltıları başının çevresinde.</p>

  <p class="block5" style="text-align: justify;">Ötede kanadı tutan filo, tanrıların estirdiği rüzgarların desteğinde,</p>

  <p class="block5" style="text-align: justify;">Boylu boslu Agrippa tarafından yönetilmekte, alnı deniz savaşının,</p>

  <p class="block5" style="text-align: justify;">Gururlu işaretleriyle sanki alevlerle sanlı.</p>

  <p class="block5" style="text-align: justify;">Fakat tam karşısında, barbarların filolarının başında,</p>

  <p class="block5" style="text-align: justify;">Rengarenk savaş donanımıyla, doğunun galibi Antonius,</p>

  <p class="block5" style="text-align: justify;">Doğulu kabileleri, Mısırlıları, Asyalıları savaşa sürmekte,</p>

  <p class="block5" style="text-align: justify;">Ve yanında — ne büyük utanç — Mısırlı karısı...”</p>

  <p class="block5" style="text-align: justify;">&nbsp; &nbsp;Sezar, sanki dinlemeye devam ediyormuş gibi sustu. Bir süre sonra konuştu: “Yarın benim doğumgünüm.”</p>

  <p class="block5" style="text-align: justify;">&nbsp; &nbsp;“Dünya için kutsanmış bir gün ve keza Roma Devleti için de öyle; tanrılar sana ebedi gençlik ihsan etsin ve seni korusun.”</p>

  <p class="block5" style="text-align: justify;">&nbsp; &nbsp;“Haklısın, dostum, ve tam üç hafta sonra bu defa senin doğum— gününü kutlayacağımız için, aynı şeyleri senin için de dileyelim. Ebedi gençliğimiz ikimize birlikte nasip olsun! Ayrıca elli bir yaşma rağmen o kadar genç görünüyorsun ki, benden yedi yaş büyük olduğuna kimse inanmaz. Ama yolculuğa dayanabilme gücün bakımından bugün bana kötü bir oyun oynadın; en geç Yarın akşamki kutlamalara katılmak için Roma’da olmam gerektiğinden, en kısa zamanda yola çıkmak zorundayım ve seni de beraberimde götürebileceğimi umuyordum.”</p>

  <p class="block5" style="text-align: justify;">&nbsp; &nbsp;“Bu, bir veda, Octavian, ve bunu sen de biliyorsun.”</p>

  <p class="block5" style="text-align: justify;">&nbsp; &nbsp;Cevap, Sezar’ın biraz hoşnutsuz olduğunu belli eden bir jestti: “Elbette bir veda, ama en fazla üç hafta için; doğumgününde çoktan Roma’da olacaksın, fakat benim doğumgünümde Aeneis’ten bir parça okuyabilseydin, böylesi çok daha güzel olurdu, katlanmakla yükümlü bulunduğum bütün o resmi kutlama törenlerinden çok daha güzel olurdu. Öbür gün için programa yeniden büyük oyunlar koydurdum.”</p>

  <p class="block5" style="text-align: justify;">&nbsp; &nbsp;Sezar, veda etmek için gelmişti, ama onun için daha da önem taşıyanı Aeneis’i almaktı, ve şimdi her iki niyeti de bir laf salatasının içersinde saklamak peşindeydi. Gerçekliğin gerçek olmayanı ele geçirmesini sağlayan yol bu muydu? Ya da burada asıl söz konusu olan, gerçekdışılığın gerçekliğe yönelik saldırısı mıydı? Ah, evet, aslında Sezar da gerçekliğin dışında yaşamaktaydı ve ışık — güneş, yörüngesinde bu kadar ilerlemiş miydi? — daha bir solgunlaşmıştı: “Senin hayatın görevden ibaret, Sezar, fakat Roma’nın seni bekleyen sevgisi bunu dengeliyor. ”</p>

  <p class="block5" style="text-align: justify;">&nbsp; &nbsp;Sezar’ın normalde onca içine kapanık bakışları ânsızın aydınlanmıştı: “Livia beni bekliyor, ve dostları yeniden görmek de bana iyi gelecek.”</p>

  <p class="block5" style="text-align: justify;">&nbsp; &nbsp;“Sen, ey karısını seven mutlu kişi!” — belli belirsiz bir hiçlikten süzülen bu ses, Plotia’nın sesiydi.</p>

  <p class="block5" style="text-align: justify;">&nbsp; &nbsp;“Ve özellikle bu şenlik günleri sırasında yanımızda olmaman, sevgili Vergilius, hepimize çok acı verecek.”</p>

  <p class="block5" style="text-align: justify;">&nbsp; &nbsp;Bir kadını hakikaten sevebilen, bir dost ve başkaları için bir destek olabilirdi, ve herhalde Augustus için de bu böyleydi: “Senin dostluğuna nail olan, Octavian, mutlu bir kişidir.”</p>

  <p class="block5" style="text-align: justify;">&nbsp; &nbsp;“Dostluk insanı mutlu kılar, sevgili Vergilius.”</p>

  <p class="block5" style="text-align: justify;">&nbsp; &nbsp;Bunlar yine içtenlikle ve sıcak bir ifadeyle söylenmişti, o kadar ki, elyazmalarına yönelik suikastın gerçekleşmeyeceği bile umulabilirdi. “Sana şükran borçluyum, Octavian.”</p>

  <p class="block5" style="text-align: justify;">&nbsp; &nbsp;“Bu hem çok fazla hem de çok az, Vergilius, çünkü dostluk şükran borcundan ibaret değildir.”</p>

  <p class="block5" style="text-align: justify;">&nbsp; &nbsp;“Sen hep veren taraf olduğundan, ötekinin önünde şükran duymaktan başka yol kalmıyor.”</p>

  <p class="block5" style="text-align: justify;">&nbsp; &nbsp;“Tanrıların inayeti bana çoğu zaman dostlanma yararlı olabilmek gibi bir mutluluğu nasip etti, ama asıl büyük inayeti, dostlar bulabilmemi sağlaması oldu.”</p>

  <p class="block5" style="text-align: justify;">&nbsp; &nbsp;“İşte o yüzden dostların sana karşı çok daha fazla şükran borcu altındalar.”</p>

  <p class="block5" style="text-align: justify;">&nbsp; &nbsp;“Sen, yalnızca sana uygun bir karşılık vermekle yükümlüsün, ve gerek varlığınla gerekse yaptıklannla bugüne kadar bu karşılığı fazlasıyla verdin... peki şimdi neden fikir değiştiriyorsun? Neden hiçbir yükümlülük tanımama eğiliminde olduğunu açıkça belli eden, içi boş bir şükran borcundan söz ediyorsun?”</p>

  <p class="block5" style="text-align: justify;">&nbsp; &nbsp;“Fikir değiştirmiş değilim, ey Sezar, hayır, yaptıklarımın herhangi bir zaman yeterli bir karşılık olduğunu kabul edemesem de, fikir değiştirmiş değilim.”</p>

  <p class="block5" style="text-align: justify;">&nbsp; &nbsp;“Sen her zaman çok alçakgönüllü oldun, Vergilius, ama bu asla sahte bir alçakgönüllülük değildi; verdiğin karşılıkları, onları sonradan gizlice tekrar elimizden geri almak için kasten kötülemek istediğinin farkındayım.”</p>

  <p class="block5" style="text-align: justify;">&nbsp; &nbsp;Artık söylenmişti işte, ah, evet, artık söylenmişti — Sezar, yolunu şaşırmaksızın ve kararlı bir tutumla hedefine doğru ilerliyordu, ve elyazmalarını zorla almasını hiçbir şey engelleyemeyecekti: “Octa» vian, şiirimi bana bırak!”</p>

  <p class="block5" style="text-align: justify;">&nbsp; &nbsp;“Çok doğru, Vergilius, asıl mesele de bu zaten... Lucius Varius ve Plotius Tucca, korkunç niyetin hakkında bana bilgi verdiler, ama ben daha duyduğum ânda onlara asla inanmak istemedim... gerçekten eserlerini yok etmeyi mi düşünüyorsun?”</p>

  <p class="block5" style="text-align: justify;">&nbsp; &nbsp;Odanın içini sessizlik kapladı; bu, odak noktasını Sezar’ın düşünceli ve sert ifadeli yüzünde bulan, kenar çizgileri soluk ve ince, acımasız bir sessizlikti. Hiçbiryerdeliğin içersinde çok hafiften yakınan bir şey vardı sanki, ve bu da Augustus’un, bakışları Vergilius’un üstünde dinlenen gözlerinin arasındaki kırışık gibi, incecik ve dümdüzdü.</p>

  <p class="block5" style="text-align: justify;">&nbsp; &nbsp;“Susuyorsun,” dedi Sezar. “ve bu da herhalde armağanını hakikaten geri almak istediğin anlamına geliyor... O armağanın Aeneis olduğunu unutma, Vergilius! Dostların son derece üzgün, ve bildiğin gibi, ben de kendimi onlardan biri sayıyorum.”</p>

  <p class="block5" style="text-align: justify;">&nbsp; &nbsp;Plotia’nın yakmışları daha bir duyulur oldu; kelimeler kısa kısa, birbirine bitişik ve sanki önemsizmiş gibi geliyordu: “Şiiri yok et, bana kaderini ver; birbirimizi sevmek zorundayız.”</p>

  <p class="block5" style="text-align: justify;">&nbsp; &nbsp;Şiiri yok etmek, Plotia’yı sevmek, dosta dost olmak, baştan çıkarıcılıklar tuhaf bir inandırıcılıkla birbirine eklenmekteydi, fakat buna katılmasına izin verilen kişi Plotia değildi: “Ey Augustus, bunlar dostluğumuz adına yapılıyor; bana ısrar etme.”</p>

  <p class="block5" style="text-align: justify;">&nbsp; &nbsp;“Dostluk mu?... sanki bizler, yani dostların, armağanını alıkoymaya değmezmişiz gibi konuşuyorsun.”</p>

  <p class="block5" style="text-align: justify;">&nbsp; &nbsp;Sezar’ın neredeyse hiç kıpırdamayan dudakları, söylenenleri ve onlara verilen cevaplan ustaca yönlendirmekteydi, oysa elyazmalarının alınıp götürülmesini sağlayacak gücü vardı ve bunu istediği de kuşkusuzdu, ve Plotia, sanki konuşmanın sonunu bekliyormuş gibi susmuştu: varoluşun şimdi içinde bulunduktan ânı, etraflarında parçalanması olanaksız bir katılıkla ve acımasızlıkla yükselmekteydi, bu ânın akışı her ne kadar Augustus’un iradesi doğrultusunda gerçekleşmekte ise de, şimdi o da bu akışın bir parçası olup çıkmıştı.</p>

  <p class="block5" style="text-align: justify;">&nbsp; &nbsp;“Ah Augustus, asıl şiirim, asıl ben dostlarıma layık değiliz. Fakat beni bir defa daha sahte bir alçakgönüllülükten dolayı bağışlamam da istemem; o şiirin, Homeros’un şarkılarının yanında küçük kalsa da, büyük bir şiir olduğunu biliyorum.”</p>

  <p class="block5" style="text-align: justify;">&nbsp; &nbsp;“Bunu itiraf ettiğin takdirde, onu yok etme planının bir suç olduğunu da inkar edemezsin.”</p>

  <p class="block5" style="text-align: justify;">&nbsp; &nbsp;“Tanrıların buyruğuyla olan, bir suç değildir.”</p>

  <p class="block5" style="text-align: justify;">&nbsp; &nbsp;“Kaçak oynuyorsun, Vergilius: haksız olan, tanrıların iradesinin arkasına saklanmaktan hoşlanır; oysa ben, evet ben, tanrıların herkese ait olanın yok edilmesini emrettiklerini şimdiye kadar asla duymuş değilim.”</p>

  <p class="block5" style="text-align: justify;">&nbsp; &nbsp;“Ey Sezar, eserimi herkese ait bir değer düzeyine yüceltmen beni ancak onurlandırır, fakat ben de onu yalnızca okurlar için değil, herkesten önce kendim için yazdığımı, o şiirin özündeki gerekliliğin bundan kaynaklandığını, ve onun benim eserim olduğunu, üzerinde tanrıların benim için belirlediği gereklilik doğrultusunda tasarruf etmekle yükümlü bulunduğumu ve böyle yapmanın hakkım olduğunu iddia edebilecek durumdayım.”</p>

  <p class="block5" style="text-align: justify;">&nbsp; &nbsp;“Peki o zaman ben, Mısır’a özgürlüğünü verebilir miyim? Germania’yı askerden arındırabilir miyim? Parthlılara sınırlarını&nbsp;<span style="line-height: 1.2; font-size: 1em;">iade edebilir miyim? Roma’nın barışım yeniden feda edebilir miyim? Bunu yapmak hakkına sahip miyim? Hayır, sahip değilim, ve tanrılardan bu yolda emir alsaydım bile böyle bir emre uymaya hakkım olmazdı, oysa o, benim barışım, onu ben elde ettim, ve o benim eserim...”</span></p>

  <p class="block5" style="text-align: justify;">&nbsp; &nbsp;Karşılaştırmanın aksayan bir yanı vardı, çünkü zaferler Sezar’ın, bütün Roma halkının ve bütün Roma ordusunun ortak eseriydi, oysa bir şiir sadece bir yalnız adamın eylemiydi. Ama ne olursa olsun, yapılan karşılaştırma ister çelişkili ister çelişkisiz bir nitelik sergilesin, Sezar’ın yalnızca varlığı bütün çelişkileri ortadan kaldırıyordu.</p>

  <p class="block5" style="text-align: justify;">&nbsp; &nbsp;“Senin eserin devlete yararlılığı ile ölçülecek, benimkisi ise sanatsal yetkinliği ile.”</p>

  <p class="block5" style="text-align: justify;">&nbsp; &nbsp;Evet, sanatsal yetkinlik, yaratmanın o hiçbir seçenek tanımayan, insani ve bu dünyadan olan ne varsa hepsinin ötesine geçen o haz dolu zorunluluğu!</p>

  <p class="block5" style="text-align: justify;">&nbsp; &nbsp;“Ben bir fark görmüyorum; sanat eseri halkın yararlarına ve böylece de devlete hizmet etmek zorundadır, ve devletin kendisi de onu inşa etmekle yükümlü olanın elinde bir sanat eseridir.”</p>

  <p class="block5" style="text-align: justify;">&nbsp; &nbsp;Sezar’ın üstünde onu sıktığı anlaşılan belli bir yorgunluk vardı; sanatla ilgili düşünceler onun için önemli değildi ve bu konuda ısrar etmek pek akıllıca sayılmazdı: “Devlet aynı zamanda bir sanat eseri sayılsa bile, hareket halinde kalmayı sürdüren ve hep daha yetkin kılınmaya açık bir eserdir, oysa şiir bir defa tamamlandı mı, artık kendi içinde durağan bir yapıya kavuşur, dolayısıyla yaratıcı işini kusursuzluğa erişmeden elinden bırakamaz; sürekli değiştirmek, yetersiz olanı ayıklamak zorundadır, ona böyle yapması emredilmiştir, ve o da, eserin bütünüyle yıkıma uğraması tehlikesini göze almak pahasına bile olsa, böyle yapmakla yükümlüdür. Tek bir ölçüt vardır, o da eserin hedefidir; neyin kalabileceği, neyin yok edilmeye değer olduğu sadece eserin hedefiyle ölçülebilir, evet, bu hakikaten de böyledir, önemli olan yalnızca bu hedeftir, yaratılan eser değildir, ve sanatçı...”</p>

  <p class="block5" style="text-align: justify;">&nbsp; &nbsp;Augustus, sabırsız bir ifadeyle onun sözünü kesti: “Sanatçının yetersiz olanı düzeltmek, hatta belki de bütünüyle gözden çıkarmak hakkına sahip bulunduğunu kimse inkar edemez, ama sen eserinin tamamının yetersiz olduğunu söylemeye kalktığında da kimse sana inanmayacaktır... ”</p>

  <p class="block5" style="text-align: justify;">&nbsp; &nbsp;“Ama yetersiz.”</p>

  <p class="block5" style="text-align: justify;">&nbsp; &nbsp;“Dinle, Vergilius, sen böyle bir yargıya varma hakkından uzun zaman önce feragat ettin. Bana Aeneis projeni on yıldan fazla bir zaman önce tanıtmıştın, ve hepimizin, yani bu olayı paylaşanların seni ve projeni ne kadar içten bir sevinçle onaylamış olduğumuzu herhalde hatırlarsın. Sonraki yıllar boyunca şiirden parçaları bizlere okudun; projenin büyüklüğü ve kurduğun yapının gücü konusunda kuşkuya kapıldığın zamanlar ise — ki bu, pek çok defa oldu —, bizi, hayır, sadece bizi değil, bütün Roma halkım hayran bırakarak kendini yeniden toparladın; şimdi düşün ki, eserin büyük bölümleri halk tarafından bilinmekte, Roma halkı bu şiirin varlığını biliyor, kendisini daha önce şiir sanatında asla yapılmadığı kadar yücelten bir şiirin varlığını biliyor, ve tamamlanmış eserin ona armağan edilmesi, bu halkın hakkı, inkar edilemez hakkı. O şiir artık senin eserin değil, hepimizin eseri, evet, bu anlamda onun üzerinde hepimiz çalıştık, işte bu yüzden o şiir aynı zamanda Roma halkının ve onun büyüklüğünün eseridir.”</p>

  <p class="block5" style="text-align: justify;">&nbsp; &nbsp;Işık, daha da solgunlaşmıştı; öyle ki, bir güneş tutulmasının başlamakta olduğu düşünülebilirdi.</p>

  <p class="block5" style="text-align: justify;">&nbsp; &nbsp;“Bitmemiş bir şeyi göstermek, benim açımdan bir zayıflıktı, sanatçının kendinden emin olduğu söylenemeyecek bir büyüklenmeydi. Fakat beni böyle yapmaya iten, aynı zamanda sana duyduğum sevgiydi.”</p>

  <p class="block5" style="text-align: justify;">&nbsp; &nbsp;Sezar’ın gözlerinde biraz tanıdık bir samimiyet belirmişti; bu çocuksu, neredeyse hınzırca denilebilecek bir ifadeydi: “Şiirin için bitmemiş diyorsun, öyle mi? Bitmedi mi? Yani daha iyi yazabilirdin veya daha iyi yazman gerekirdi, öyle mi?”</p>

  <p class="block5" style="text-align: justify;">&nbsp; &nbsp;“Evet, dediğin gibi.”</p>

  <p class="block5" style="text-align: justify;">&nbsp; &nbsp;“Biraz önce hafızamın zayıflığından dolayı utanç duymak zorunda kalmıştım; şimdi onurumu kurtarmama izin ver... sana kendi dizelerinden birkaç tanesini okumak istiyorum.”</p>

  <p class="block5" style="text-align: justify;">&nbsp; &nbsp;Sezar’ın tekrar başarısızlığa uğraması arzusu, Vergilius’un içinde hafiften, sevgiyle ve hınzırca ve bu arada da son derece çocukça yükseldi, fakat onun yanı sıra — ah, şu şaire has kendini beğenmişlik! — övgü peşinde koşan merak da kendini arsızca belli etmişti: “Hangi dizelerden söz ediyorsun, Octavian?”</p>

  <p class="block5" style="text-align: justify;">&nbsp; &nbsp;Roma’nın hakimi, dünyanın hakimi, havaya kaldırdığı parmağıyla ritim vererek ve hafifçe yere vurduğu topuğuyla ritme eşlik ederek dizeleri okudu:</p>

  <p class="block5" style="text-align: justify;">“Başkaları tunçtan daha canlı heykeller dökebilirler,</p>

  <p class="block5" style="text-align: justify;">Belki mermerin içinden daha canlı çizgiler çıkartabilirler,</p>

  <p class="block5" style="text-align: justify;">Daha kurnazca temsil edebilirler hukuku, ve göğün yörüngelerini</p>

  <p class="block5" style="text-align: justify;">Ölçü kalemiyle daha iyi çizebilirler ve haber verebilirler</p>

  <p class="block5" style="text-align: justify;">yıldızların hareketlerini:</p>

  <p class="block5" style="text-align: justify;">Fakat sen, ey Romalı, halklara iktidarınla hükmetmeyi düşünyalnızca,</p>

  <p class="block5" style="text-align: justify;">Budur sana yakışan, barışın ahlakını kurmak,</p>

  <p class="block5" style="text-align: justify;">Yumuşak davranarak boyun eğene, direnenleri ise bastırarak.”</p>

  <p class="block5" style="text-align: justify;">&nbsp; &nbsp;Ritim veren parmak, uyarırcasına öne uzanmış olarak kalmıştı, aynı zamanda dizelerden çıkartılması ve akılda tutulması gereken derse atıfta bulunan bir işaretti: “Evet, Vergilius, ne diyorsun şimdi? Kendi attığın ağa yakalandın mı?”</p>

  <p class="block5" style="text-align: justify;">&nbsp; &nbsp;Yapılan, elbette yalnızca sanatsal olanın önemsizliğine, Roma’ya karşı görevle karşılaştırıldığında neredeyse hiç diye nitelendirilebilecek ve gerçekten saydam bir atıftı, ama böylesi çok ucuzdu; üze» rinde durmak gerekmezdi: “Evet, doğru Augustus, şiir böyle, sen tümüyle doğru okudun; bunlar, Ankhises’in kelimeleri.”</p>

  <p class="block5" style="text-align: justify;">&nbsp; &nbsp;“Peki o yüzden aynı zamanda senin de kelimelerin değil mi?” “Herhangi bir itirazım yok.”</p>

  <p class="block5" style="text-align: justify;">&nbsp; &nbsp;“Bence eksiksiz.”</p>

  <p class="block5" style="text-align: justify;">&nbsp; &nbsp;“Öyle olmasalar bile, şiirin tamamı değiller.”</p>

  <p class="block5" style="text-align: justify;">&nbsp; &nbsp;“Orası önemli değil. Şiirin geri kalanında ne gibi kusurlar bulunabileceğini gerçi bilemiyorum ama, Roma ruhunun küçük şekil eksikliklerinin ötesinde olduğunu sen kendin hep söylersin, ve zaten burada da ancak bu türden eksiklikler söz konusu olabilir... senin şiirin, Roma ruhunun ta kendisi, yapmacık değil, ve önemli olan da bu... Evet, senin şiirin Roma’nın ruhu ve muhteşem.”</p>

  <p class="block5" style="text-align: justify;">&nbsp; &nbsp;Augustus, hakiki yetersizlikler hakkında ne bilebilirdi?! Hayatın tamamına ve hele sanat adına ne varsa hepsine damgasını vuran o derin uyumsuzluk hakkında ne bilebilirdi?! Neydi burada yapmacık diye adlandırdığı?! Ne anlardı ki bütün bunlardan?! Ve şimdi şiiri muhteşem diye nitelendirse bile, böylece şairin kulaklarının gururunu okşasa bile — ah, kim bütünüyle duymazlıktan gelebilirdi ki böyle bir övgüyü! —, övgü aslında değersizdi, çünkü varlığı açık eksiklikler hakkında bir şey bilmeyen, şiirin gizli ihtişamı hakkında da herhangi bir şey bilemezdi! “Eksiklik denilen, ah Augustus, herhangi bir insanın tahmin edebileceğinden çok daha derinlere uzanır.”</p>

  <p class="block5" style="text-align: justify;">&nbsp; &nbsp;Sezar, bu itirazı önemsemedi: “Senin eserin, Roma demek, ve bu yüzden de hem Roma halkının, hem de Roma Devleti’nin, tıpkı hepimizin hizmet etmekle yükümlü olduğu gibi senin de hizmet ettiğin Roma Devleti’nin malı... bize kişisel olarak ait bulunan, yalnızca henüz yapılmamış olandır, bunun yanında belki de yanlış yapılmış veya başarısız olmuş olandır: ama bir defa hakikaten yapılmış olan, artık herkese aittir, bütün dünyaya aittir.”</p>

  <p class="block5" style="text-align: justify;">&nbsp; &nbsp;“Sezar, benim eserim gerçekten yapılmamış bir eser; hem de korkutucu denilebilecek kadar yapılmamış, ve bu konuda bana kimse inanmak istemiyor!”</p>

  <p class="block5" style="text-align: justify;">&nbsp; &nbsp;O tanıdık samimiyet, kapalı ifadeli yüzde bir defa daha yakamozlanmıştı, ve şimdi daha bir baskındı: “Bizler hepimiz senin çekincelerinin ve kuşkularının farkındayız, Vergilius, ve bütün bunların seni bugün, sen böyle hasta yatarken, daha kötü etkilemesi anlaşılır bir durum; fakat öte yandan sen onlardan karanlık amaçların, en azından benim için karanlık amaçların için de kurnazca yararlanmak istemektesin...”</p>

  <p class="block5" style="text-align: justify;">&nbsp; &nbsp;“Bu, senin kastettiğin ve beni çoğu kez gerçekten de kurtarmış olduğun çekinme durumu değil, Octavian, aşılmamış ve aşılamaz olan karşısında duyulan çekingenlik değil... hayır, ben hayatıma kuşbakışı bakıyorum ve o hayatın içindeki yapılmamış olanı görüyorum.”</p>

  <p class="block5" style="text-align: justify;">&nbsp; &nbsp;“Buna razı olmak durumundasın... her insan hayatı ve insan elinden çıkma her eser, yapılamamış bir kalıntıyı da gizlice beraberinde sürükler; bu kader, hepimizin omuzlarına yüklenmiştir.” Bunlar, hüzünlü bir ifadeyle söylenmişti.</p>

  <p class="block5" style="text-align: justify;">&nbsp; &nbsp;“Senin eserin sonsuza kadar hep tamamlanacak; zaman içersinde senin iraden doğrultusunda haleflerin tarafından devam ettirilecek, ama benim için devam ettirecek biri yok.”</p>

  <p class="block5" style="text-align: justify;">&nbsp; &nbsp;“Varisim olarak Agrippa’ya güvenebilirdim... fakat o çok yaşlı; yoksa en iyisi o olurdu.” Ve Sezar, âni bir kaygının pençelerine düşmüşçesine yerinden kalktı ve pencereye gitti, sanki manzaranın uzaklığını seyretmekten biraz teselli umar gibiydi.</p>

  <p class="block5" style="text-align: justify;">&nbsp; &nbsp;İnsanlar birbirlerinin yerini alıyorlardı, ölümlü bedenleri birbirini izliyordu, sadece bilmek diye ifade edilen şey bir bütün olarak akışını sürdürüyordu, sonsuz bir uzaklığa ve dile getirilmesi imkânsız bir karşılaşmaya doğru akıp gidiyordu.</p>

  <p class="block5" style="text-align: justify;">&nbsp; &nbsp;“Agrippa neredeyse gelmek üzeredir,” dedi Augustus ve aşağıya, Agrippa’nın geleceği yola baktı.</p>

  <p class="block5" style="text-align: justify;">&nbsp; &nbsp;Mareus Vipsanius Agrippa ve onun asık suratlı bir zekâyı yansıtan asker çehresi, iktidarın kasvetine bürünmüş gösterişsiz silueti; bu siluet, ânsızın gerçekleşen bir farkındalık çerçevesinde açıkça belirginleşmişti, bu farkındalık bir sesten, belki de bir kölenin fısıldayan sesinden kaynaklanmaydı; böylesine iktidar hırsıyla dolu bir hayatın tüketici yanının çok kısa zamanda kendi kendisini de tüketeceğini fısıldıyordu, Augustus’unkinden daha önce sönüp gideceğini fısıldıyordu. Ne var ki Augustus’un hiçbir şey duymak istemediği kesindi; onun duymak istediği, farklıydı: “Sen gençsin, Octavian, ve oğulların var, hatta daha doğmamış oğullarının olduğu bile söylenebilir; senin soyun devam edecek.”</p>

  <p class="block5" style="text-align: justify;">&nbsp; &nbsp;Yorgun bir jest, cevap olarak geldi.<span class="tab">&nbsp;&nbsp;&nbsp;&nbsp;&nbsp;&nbsp;</span></p>

  <p class="block5" style="text-align: justify;">&nbsp; &nbsp;Sonra sessizlik ve suskunluk başladı. Augustus pencerede duruyordu, ince ve çok zayıftı, ölümlü bedene sahip bir ölümlüydü, uzuvlara ayrılmıştı, togaya sarınmıştı, içeri düşen ışıkta böyle bir görünüm sergiliyordu, üstünde toganın eğik kıvrımlarını taşıyan, ince bir insan sırtı, ve bu sırtın bir de öntarafının, hatta bakışlarla dopdolu, bakışlarla parıldayan bir yüzünün bulunup bulunmadığını insan ânsızın bilemez oluyordu, çok daha bilinemeyen ise bu yüzün nereye bakması gerektiğiydi. Daha biraz önce aynı yerde Alexis’in kendisi durmamış mıydı? Evet, Alexis’ti duran, çocuksu incelikte bir bedenle, insanı neredeyse duygulandıran bir güzelliği sergileyerek; neredeyse bir oğul gibi, kaderini ve gelişmesini Vergilius’un üstlenmek istemiş olduğu bir oğul, ona bakıp yetiştirerek, sadece bir baba gibi değil, hayır, aynı zamanda bir annenin çocuğuna bakması gibi de bakarak, ve öte yandan yine de bir babanın sahiplenişi ile onu kendi sûretine dönüştürerek. Alexis orada, sırtı dönük durmuştu, sanki böylesine kötü bir yönlendirmeden ve kaderine karışılmasından ötürü Vergilius’a karşı alınganlığı hâlâ geçmemiş gibi, fakat ona aldırmaksızın rüyalarıyla rüya görmekte olan manzaraya, çiçeklerden örülme bir rüya güneşine, defne kokuları içersinde yüzen, rüyalardan yaratılma huzura doğru dalıp gitmişti, ve doğanın binbir güzellikteki parçalarının sarhoşluğu içersindeki Faun’lar onun için, o güzel delikanlı için flütlerin coşkusunun eşliğinde belli bir ritme uyarak dans etmişlerdi, manzara onun için açılmıştı, en derin noktasında kendini dansın hareketine bırakmıştı, ve bu ritim içersinde meşeler bile tepelerini büyük bir gücü sergilercesine oraya buraya sallamışlardı; o güzel delikanlı için cereyan etmişti bütün bunlar, yaratılmış olan ne varsa hepsini özetleyen ve düşünülebilecek bütün sınırlara ulaşan tek bir tutkunun dansı gibiydi; gözetlemeyle görünmeyen, görünür olmuştu, sırtı dönük olan, görünür olmuştu, akışını sürdüren tutkunun gücüyle tek bir görünürlüğün dokusunda birleşmişti, bu tutku, farkındalıkla doluydu ve hem bakılanı hem de bakmakla görülemeyeni, böylece ikisine de bilinebilir bir biçimin damgasını vurabilmek için, kendi sarsıntılı akışıyla kuşatmaktaydı; evet, Alexis biraz önce orada, farkındalıkla dolu bir tutkuyla sarmalanmış ve kendisi de tutku dolu olarak durmuştu, ve kendisi belli bir biçim kazandığından, çevresindeki her şey de biçime dönüşmüştü, bilinebilen bir bütüne dönüşmüştü, böylece öğlen vakti ile akşam vakti tek bir ışık—varlık içersinde birbirlerine akabilmişlerdi; şimdi ise hiçbir şey kalmamıştı bundan geriye, ve hatta sonsuz bir uzaklığın enginlerinde dinlenmekte olan, geceye ait sıra sıra tepeler de bir boşluk içersinde çözülmüşlerdi, manzaranın genel boşluğuna dahil edilmişlerdi; bu boşluk, dilsiz ve zavallı bir çizgiler kargaşası halinde, katılığından dolayı neredeyse asık bir surata dönüşmüş olarak, gittikçe yoğunlaşan güneş tutulmasının çürük kahverengi solukluktaki ışığının içersine bir çizgi gibi süzülmüştü; çiçeklerin renkleri gittikçe donuklaşıyor, donuklaşıyordu, Sezar’ın togasının erguvaniliği, kavrulmuş kâğıdı çağrıştıran bu ışıkta siyah tonda bir menekşe rengini alıyordu; bütün bunlar, bir doku oluşturabilmekten alabildiğine uzaktı, neredeyse bağlamsızdı ve her türlü karşıt görünüşten yoksundu, orada, pencerede duran ince siluetten kaynaklanan o katı tekyanlılık yüzünden doku oluşturabilmekten uzaktı, asık suratlılık yüzünden, katılık yüzünden, netlik yüzünden&nbsp;<span style="line-height: 1.2; font-size: 1em;">dokudışıydı, son derece elle tutulur gözle görülür yüzey etkisine rağmen gerçekdışı diye nitelendirilebilecek ölçüde katışıksızdı, ve insani olan da, ah, evet, insandan insana ilişki de sanki esrarlı bir şekilde boşlukta dolanıp duran, hiçbir şeyin üstünü örtmeyen bir yüzeyin bu tekyanlılığının pençelerine düşmüştü, çünkü biraz ötede hareketsiz durmakta olan, çelimsiz insan siluetine doğru güçlü, neredeyse gergin denilebilecek bir bağ, tensellikten tuhaf bir uzaklıkla, kendini tuhaf bir biçimde tutkudan özgür kılmış olarak uzanmaktaydı, o insan açısından bir bağlamdı, bağlamsızlık içersinde bir bağlamdı, ve çözülmesinin imkânsızlığıyla da tuhaftı. Artık hiçbir şey kıpırdamıyordu, kuşların cıvıltıları bile kararmış solgunluk içersinde ölüp gitmişti; ah, evet, rüya bir daha asla geri dönmeyecekti. Rüyadan eğilerek, nefesi sanki bir sezgi gibi hissedilebilecek kadar yaklaşmış olan Plotia ise, bir sırrın vaadiyle fısıldamaktaydı: “Onun matemini tutma, çünkü ben seni şarkısı henüz söylenmemiş olan gelecekte tanıyabiliyorum; geçmiş, artık seni bağlamıyor, bana geri dön, sevgilim,” —; evet, böyle fısıldıyordu; bu, aynı zamanda rüyadaki huzurun o kırılgan canlılığının, her türlü işitmenin ötesinde, cansız bir solgunluğa bürünmüş, elle tutulur gözle görülür bir dünyaya fısıldanışıydı; Plotia, bunları taşlaşmış bir dünyaya fısıldıyordu, ve bunun hemen ardından, sanki bu görev zayıf olan güçlerini çok aşmışçasına, fısıldayışım ağırdan tüketerek susacaktı. Bu, uzun süren bir sessizlik oldu, pencerede duran adam, kutsallığın dünyayı tanrılar adına yöneten bu çelimsiz ve ölümlü simgesi, hiç kıpırdamaksızın dışarıya, damlardan ve çizgilerden oluşma, gölgelenmiş ve kendini gittikçe daha çok gölgelere gömen manzaraya bakıyordu; sessizlik, huzur ve banş atmosferi varlığını korudu, ama bu, artık daha biraz önce hafifliği havada dalgalanmış olan rüyaya ait huzur ve banş değildi, Augustus’un asık suratlı banşıydı; yalnızca biraz önceki gibi rüya soluyarak odanın boşluğunda dolanıp duran defne kokusu, çiçeklere özgü kırılgan canlılığa ait bir hatıra gibi devam ediyordu, bu canlılığın son sımrında ise, artık neredeyse sertliğin evrenine adım atmış olarak, defne durmaktaydı, defne duruyordu.</span></p>

  <p class="block5" style="text-align: justify;">&nbsp; &nbsp;Ânsızın, olağanüstü sert bir hareketle Augustus geri döndü: “Konuya gel, Vergilius... neden Aeneis’i yok etmek istiyorsun?”</p>

  <p class="block5" style="text-align: justify;">&nbsp; &nbsp;Soru öylesine şaşırtıcıydı ki, ilk ânda bir karşılık gelemedi.</p>

  <p class="block5" style="text-align: justify;">&nbsp; &nbsp;“Yetersizliklerden söz ettin; tamam, her ne kadar böyle bir şeye inanmıyorsam da, senin hatırına varlıklarını kabul edelim, ancak bir Vergilius’un üstesinden gelemeyeceği yetersizliklerin varlığı söz konusu olamaz... yani bunlar, sadece birer kaçamaktan ibaret.”</p>

  <p class="block5" style="text-align: justify;">&nbsp; &nbsp;“Ben, hedefime ulaşamadım.”</p>

  <p class="block5" style="text-align: justify;">&nbsp; &nbsp;“Bu açıklama da benim işime yaramaz... ne gibi bir hedefin vardı ki?”</p>

  <p class="block5" style="text-align: justify;">&nbsp; &nbsp;Bu soru, çok sert ve tartışma kabul etmez bir ifadeyle sorulmuştu, Augustus şimdi tekrar yatağa yaklaşmıştı, oğlunu çok ciddi sorgulayan bir babaya benziyordu, ve etkin kılmaya çalıştığı yıldırma, son derece tuhaftı; bu tuhaflık, Augustus’u tanıyan herkes için onun artık alışkanlık haline gelmiş bulunan bu tarz sert sorgulamasının aslında korkutucu hiçbir yan içeremeyecek kadar bildik bir şey olmasından kaynaklanıyordu. Buradaki yıldırmanın kaynağı ise büyük bir ihtimalle sorunun inkar edilemez haklılığıydı; verecek cevap bulamayanın gözü korkmuş demektir: neredeydi peki sözü edilen hedefler? Bulunmaları mümkün değildi, onlar da yaşanan ânın elle tutulur gözle görülür ağırlığının altında dağılıp gitmişti! Ah, evet, neredeydiler? Ah, Plotia! Ah, o kehanetlerle dolu ses! Hangi hedefler?!</p>

  <p class="block5" style="text-align: justify;">&nbsp; &nbsp;Ve konuştu Plotia, ve söyledikleri, kulağa bir hatırlama gibi geliyordu: “Ben senin kaderinin taşıyıcısıyım; senin hedefinin yeri, benim farkındalığımdadır.”</p>

  <p class="block5" style="text-align: justify;">&nbsp; &nbsp;Augustus, tekrardan — ve herhangi bir sonuca varmayı amaçladığında, sorgulamalarında böyle yapmak da âdetiydi — sesinin tonunu değiştirdi, karşısındakini kazanmayı hedefleyen ve kendisine çok yakışan o sevimli ifadeye büründü: “Pek çok hedef vardır, Vergilius; onların arasında benimkilerin de kabarık sayıda olduğunu söyleyebilirim, ve bu hedefler içersinde senin dostluğunun son sırada yer almadığına kesinlikle inanabilirsin, çünkü Vergilius’un dostu olmuş olmak, gelecekteki şan ve şöhretimin de bir parçası olacak... evet, ama şimdi artık itiraf et bana seni bunca anlaşılmaz bir karar oluşturmaya zorlayanın kafandan geçen hangi korkunç hedef olduğunu...”</p>

  <p class="block5" style="text-align: justify;">&nbsp; &nbsp;Ateş, yeniden çıkmaktaydı; ısınan parmakların arasında hissediliyordu, ve yüzük sıkıyordu. Fakat buna rağmen cevap vermek zorunluydu: “Hedefim mi..? bilmek, hakikat... bütün hedefler orada... sonunda bilebilmek...”</p>

  <p class="block5" style="text-align: justify;">&nbsp; &nbsp;“Ve bu hedefe erişmediğine inanıyorsun, öyle mi?”</p>

  <p class="block5" style="text-align: justify;">&nbsp; &nbsp;“Kimse erişmez.”</p>

  <p class="block5" style="text-align: justify;">&nbsp; &nbsp;“O halde... kendi kendini çürüttüğüne göre, kendine acı çektirmeyi sürdürmen anlaşılmaz bir şey... Her şeyin üstesinden gelmek, ölümlülerin harcı değildir.”</p>

  <p class="block5" style="text-align: justify;">&nbsp; &nbsp;“Ama ben, bilebilmeye doğru daha ilk adımı bile atmadım, hatta bir ilk adım için ayağımı kaldırmış da değilim... bu, doğru değil, hiçbiri doğru değildi.”</p>

  <p class="block5" style="text-align: justify;">&nbsp; &nbsp;“Bu da ne demek şimdi? Buna sen kendin de inanmıyorsun; onun için bırak artık.” Augustus’un sesi öfkeliydi; sinirlenmişti.</p>

  <p class="block5" style="text-align: justify;">&nbsp; &nbsp;“Ama öyle.”</p>

  <p class="block5" style="text-align: justify;">&nbsp; &nbsp;“Sevgili Vergilius...”</p>

  <p class="block5" style="text-align: justify;">&nbsp; &nbsp;“Ah, Octavian...”</p>

  <p class="block5" style="text-align: justify;">&nbsp; &nbsp;Tavandan sarkan lamba, hiçbir esinti olmamasına rağmen hafiften sallanmıştı; gümüş zincirden hafif bir şıkırtı geliyordu: bir de yer sarsıntısı mı eklenmekteydi güneş tutulmasına? Ama korkutucu değildi; Vergilius’un bedeni ise, suda hafiften inip kalkan küçük bir tekne gibiydi, yolculuk hazırlıkları yapılan bir tekne, ve kıyıda duran Augustus dostça yardım elini uzatırken, ötelerde denizin yüzeyi, herhangi bir dalga ile kırışmaksızın, pürüzsüzlüğü ile solgun ışığı yansıtarak ve bir bütün halinde, bir aşağı bir yukarı hareket etmekteydi.</p>

  <p class="block5" style="text-align: justify;">&nbsp; &nbsp;Ve Augustus da yer sarsıntısını kaale almaksızın, dostça bir ifadeyle konuştu: “Dinle beni, Vergilius, hem dostun hem de eserini bilen biri olan beni dinle: senin şiirin, en yüce bilgi ile dolu; onun içinde bütün uçsuz bucaksızlığı ile Roma var, ve sen Roma’yı hem tanrılarında, hem savaşçılarında, hem de toprağın insanlarında arayıp buldun, onun hem şan ve şöhretini hem de inançlarına olan bağlılığını kavradın, adına Roma denilen âlemi bütünüyle kavradın, ve ayrıca Roma’nın o muhteşem Troyalı atalarına kadar uzanan zamanlarını da kavradın, çünkü bunların hepsini korudun... bu, yeterince bilmek değil midir senin için?”</p>

  <p class="block5" style="text-align: justify;">&nbsp; &nbsp;“Korumak mı? Korumak... ah, korumak... evet, hepsini korumak istedim, ne olmuş ise hepsini, ne olmakta ise hepsini... ve işte bunun için başarılamazdı.”</p>

  <p class="block5" style="text-align: justify;">&nbsp; &nbsp;“Sen başardın, sevgili Vergilius.”</p>

  <p class="block5" style="text-align: justify;">&nbsp; &nbsp;“Bilme konusunda sabırsızdım... ve onun için her şeyi yazmak istedim... çünkü budur şiir demlen; ah, evet, şiir, bilmeye ilişkin sabırsızlıktır, onun arzusu budur, ve bunun ötesine geçmeyi de başaramaz...”</p>

  <p class="block5" style="text-align: justify;">&nbsp; &nbsp;“Sana katılıyorum, Vergilius, şiir sanatı budur; o, bütün hayatı kapsar, ve o yüzden de tanrısaldır.”</p>

  <p class="block5" style="text-align: justify;">&nbsp; &nbsp;Sezar anlamıyordu, kimse hakikati anlamıyordu, güzelliğin sadece görünüşte varolan tanrısallığını, tanrısallık—öncesi tanrısallığı kimse bilmiyordu.”</p>

  <p class="block5" style="text-align: justify;">&nbsp; &nbsp;“Hayatı bilmek için gerekli olan, şiir değildir, ah Sezar... senin adlandırdığın şekliyle, adına Roma denilen âlem için, Roma’nın zamanları için Sallustius ve Livius, bana göre çok daha belirleyicidir, ve her ne kadar ben de aslında bir çiftçi isem de, veya daha doğru deyişle, eğer isteseydim olabilir idiysem de, toprağı işlemeyi bilme bağlamında saygıdeğer Varro’nunki gibi bir eser, benim Georgica’mdan çok, ama çok daha önemlidir... onun yanında bizim gibi şairlerin ne önemi olabilir ki! Burada meslektaşlarımdan herhangi birini küçümsemek istiyor değilim, ama sadece birtakım yüceltmelerle hiçbir yere varılamaz, hele ki bilme bağlamında.”</p>

  <p class="block5" style="text-align: justify;">&nbsp; &nbsp;“Hayatı bilebilmek için herkes kendine göre katkıda bulunur, bu katkı, benimki de dahil, her eser aracılığıyla gerçekleşir; ama öte yandan, sevgili Vergilius, hayatın bütününü, daha önce de söylediğim gibi, tek bir sergileyişte, tek bir eserde, tek bir bakışın çerçevesinde özetleyebilmek, şiirsel bilginin büyüklüğüdür, ve bu yüzden de senin büyüklüğündür.”</p>

  <p class="block5" style="text-align: justify;">&nbsp; &nbsp;Yazmak, iç dünyada ve dış dünyada olup biten ne varsa, hepsini kâğıda dökmek, ve buna rağmen hiçbir sonuca varılamamıştı: “Ah, Augustus, ben de bir zamanlar şairin bilme görevinin bu olduğunu, özellikle bu olduğunu düşünmüştüm... ve bu yüzden eserim, bilgiye yönelik bir arayış olup çıktı, ama bilgi olamaksızın, bilgi olmaksızın...”</p>

  <p class="block5" style="text-align: justify;">&nbsp; &nbsp;“O halde şiirin ile, sence o şiir hayatı bilebilmek olamayacağına göre, neyi hedeflemiş olduğunu sana bir defa daha sormam gerekiyor, Vergilius.”</p>

  <p class="block5" style="text-align: justify;">&nbsp; &nbsp;“Ölümü öğrenmeyi.” — Bu, bir yeniden bulmaydı, bir yeniden bilmekti, tıpkı geri dönen bir aydınlanma gibiydi, ve zaten ânsızın, bir aydınlanma ânının ürünüymüşçesine dile getirilmişti.</p>

  <p class="block5" style="text-align: justify;">&nbsp; &nbsp;Zaman, bir mola verdi; hayatın depremi çağrıştıran sarkaç hareketi durakladı, fakat Sezar dikkatini hâlâ buna vermiyordu, o şimdi duyduklarından yine de etkilenmiş gibiydi. Ve cevabım aradan epey bir zaman geçtikten sonra verdi: “Ölüm, hayata aittir; hayatı bilen, ölümü de bilir.”</p>

  <p class="block5" style="text-align: justify;">&nbsp; &nbsp;Doğru muydu bu? Hakikatmiş gibi geliyordu kulağa, ve yine de doğru değildi, veya artık doğru değildi: “Hayatımın olduğu gibi korumak istemeyeceğim tek bir ânı olmadı, Octavian, fakat ölmeyi arzu etmeyeceğim bir ânı da olmadı.”</p>

  <p class="block5" style="text-align: justify;">&nbsp; &nbsp;Sezar’ın etkilenmişliği, kendisi için sevimliliğe geri dönmeyi sağlayacak bir yol bulmak peşindeydi: “Talihimiz varmış ki, sevgili Vergilius, ölme arzun şimdiye kadar işe yaramadı; ve şimdi de gücü ancak seni hasta etmeye yetmiş olacak. Yaşama arzun, tanrıların yardımıyla yeniden daha güçlü çıkacak.”</p>

  <p class="block5" style="text-align: justify;"><span style="line-height: 1.2; font-size: 1em;">&nbsp; &nbsp;“Olabilir... elbette bağlıyım hayata, evet, bağlıyım, bunu itiraf etmem gerekir; hayata doyamıyorum, ve bunun tek nedeni de ölümün açlığını onca çekmem... ama ölüm üzerine hâlâ hiçbir şey bilmiyorum...”</span></p>

  <p class="block5" style="text-align: justify;">&nbsp; &nbsp;“Ölüm, bir hiçtir; ondan söz etmek gereksiz.”</p>

  <p class="block5" style="text-align: justify;">&nbsp; &nbsp;“Sen çok ölüm gördün, Octavian; belki de bundan dolayı hayat hakkında herkesin bildiğinden fazlasını bilmektesin.”</p>

  <p class="block5" style="text-align: justify;">&nbsp; &nbsp;“Belki de çok fazla ölüm gördüm, ama şu da bir hakikat ki dostum, hayat da ölüm kadar önemsizdir; sadece ölüme götüren bir yol, ve aslında ikisi de birer hiç.”</p>

  <p class="block5" style="text-align: justify;">&nbsp; &nbsp;Bu sözler bunca rastgele ve yorgun bir ifadeyle söylenmeseydi eğer, Augustus’un görüşlerine kesinlikle uymadığından şaşırtıcı olabilirdi; ama bu haliyle herhalde ciddiye alınamazdı: “Bu söylediklerin, kendini sık sık öğrencisi olarak adlandırdığın Stoa’nın öğretilerine tam olarak uymuyor.”</p>

  <p class="block5" style="text-align: justify;">&nbsp; &nbsp;“İyilik yapma görevi varlığını koruduğu sürece şu ya da bu şekilde Stoa ile bir uyum sağlanabilecektir. Ama bunun bizim için önem taşıdığı pek söylenemez, hele meselenin özü olduğu herhalde hiç söylenemez.”</p>

  <p class="block5" style="text-align: justify;">&nbsp; &nbsp;Augustus oturdu, ve otururkenki tavrı, yine biraz yorgun ve kahramanlığı çağrıştırdığı pek söylenemeyecek bir jestti. Kısa bir süre için gözlerini kapattı, eli bir destek aradı, o desteği çiçekli şamdanda buldu, ve parmaklan oynarcasına bir defne yaprağını ufaladı.</p>

  <p class="block5" style="text-align: justify;">&nbsp; &nbsp;Ve gözkapaklarını tekrar açtığında, bakışları donuk ve biraz yorgundu.</p>

  <p class="block5" style="text-align: justify;">&nbsp; &nbsp;Ah, evet, aslında bunun da korunması gerekirdi, bu da yazılabilmeliydi, onca yıl boyunca yazılmadan akıp gitmiş pek çok şey gibi, insana ait her şey gibi; şimdi onlar, birer hatıra bile değildi, köylülere ve şehirlilere ait kafataslarından ve türlü yüz şekillerinden oluşma, belirsiz bir kalabalıktı; hepsi de kıllanmış ve üstleri deri ile kaplanmıştı, kırışıktılar, gergindiler ve bazen de çok çilliydiler; bu geçip gidenler, belirsiz bir kalabalıktı, öyle sessizce gidivermişlerdi, topallayarak çekip gitmişlerdi, insanoğlunun sonsuza kadar aynı kalan çeşitliliğinin parçalarıydılar, ve Augustus’un kendisi, yani Tanrı’nın yeryüzündeki ölümlü taşıyıcısı da inkar edilemez bir kesinlikle buraya dahildi, o da bütün bu yaratıklardan oluşma, nüfuz edilemez, sayıya vurulamaz, tasvir edilemez kalabalık gibi hatırlanmayanlardandı, içlerinden her biri kadar hatırlanmayanlardandı, ortaklaşa hepsinin özünde varolan, tıkman ve uyuyan, sıvılardan ve yan katılıklardan oluşan yaratılmışlık hali bile hatırlanmayanlardandı; etten minderlerin altındaki kemik iskelet, hareket etmelerini sağlayan, kemiklerden yapılma iskelet de hatırlanmayanlardandı; insanın kendisi de hatırlanmayanlardandı; ah, evet, o insan ki, gülümsemesinde her şeye rağmen tanrısal bir yan vardı ve bu sayede insan, o gülümseme aracılığıyla hemen yanı başındaki ruhu, hemen yanı başındaki insanı tanrısal bir varlık olarak kavrayabiliyordu — insandan insana iletişim denilen, gülümseme olgusundan insana özgü dilin doğması diye nitelendirilen, işte buydu. Ama buna ait hiçbir şey yazılmamıştı, onun yerine Homeros örneğinin ancak şöyle böyle başarıldığı söylenebilecek, basmakalıp bir kopyası meydana gelmişti, ve bu bomboş bir hiçti, Homeros’un üslubunu taşıyan tanrılarla ve kahramanlarla doldurulmuştu, ve bunların gerçeklikten yoksunluğu ile karşılaştırıldığında, Aeneas’ın şimdi burada oturmakta olan torununun yorgunluğu bile bir güçlülük anlamına geliyordu: çünkü burada, Sezar’ın yüzünde parıldayan en yorgun ifadeli gülümsemenin bile tanrısal bir yanı vardı —, oysa şiirdeki Actium Savaşı galibinin ne bir çehresinden ne de bir gülümsemesinden söz edilebilirdi, onun bir zırhından ve bir miğferinden başka bir şeyi yoktu; şiir, hakikatten yoksundu, şiirin kahramanı Aeneas, gerçeklikten uzaktı, Aeneas’ın şiirdeki torunu, gerçeklikten uzaktı,&nbsp;<span style="line-height: 1.2; font-size: 1em;">bu, hiçbir şeyi gerçek anlamda koruyamamış, bilginin derinliğinden yoksun bir şiirdi, herhangi bir şeyi gerçek anlamda koruyabilmekten acizdi, çünkü ışık ve gölge, ancak bilgi temelinde bir biçim inşa ederek somutlaşabilirdi: şiir, gölgesiz bir solgunlukta kalmıştı. Bu arada bir ses konuştu, ve konuşan, Plotia’nın sesi değildi, hayır, yabancı bir sesti, hayır, kölenin sesiydi, son derece tedirgin ediciydi, çünkü onun burada işi yoktu, ve bu ses şöyle dedi: “Artık hiçbir şeyi korumaya çalışmamaksın.” — “Peki bana bu tavsiyede bulunan, neden sensin? Neden Plotia değil?” Ve bunun üzerine gerçekten de Plotia cevap verdi, ve söylenen, tıpkı daha önceki o bir nefesi andıran kırılganlıktaydı: “Yap onun dediğini; bundan böyle olup bitenleri artık yazmamaksın. ” Demek ki bir bağlayıcılık vardı, hem de Plotia’nın sırf korku nedeniyle, kendisinin de hatırlanmayan ruhani varlıklardan biri sayılabileceği korkusuyla köleye katıldığı tahmin edilebilirken; evet, her şeye rağmen bir bağlayıcılık vardı. Peki neden verilmişti böyle bağlayıcı bir emir? Neden?! Çünkü şimdi bile, evet, şimdi bile şiirin kurtarılabilmesi için kaçırılmış olan fırsat tekrar ele geçirilebilirdi, ve bu, bir anlamda artık son ândı, her türlü çaba için geç olmak üzereydi; ama başarılabilirdi, bu ân, şimdi ve buradalığın bu biricik ânı hâlâ korunabilseydi eğer, etrafta elle tutulur gözle görülür ne varsa, hepsi korunabilseydi, duvarların, zeminin, binanın, şehrin, yerinde çakılı fakat yine de boşlukta duran » bütün bunların o taştan sürekliliği korunabilseydi, hareketsizlik içersindeki bu kanatlanış yakalanabilseydi; her şeye sızan, depremi andıran, insanın üzerinde sanki pürüzsüz bir su yüzeyinde kayan bir salın içindeymişçesine yol aldığı, soluklaşmış öğlen ışığından yansıyan bu sarsıntı korunabilseydi —, ah, evet, koruyabilseydi insan keşke, Sezar’ın hem sert hem de kırılgan çehresini örten tenin altındaki dünya yorgunluğunu yakalayabilseydi, görünmez bir zincir gibi Vergilius’a kadar uzanan konuşmanın ufacık, minicik bir parçası korunabilseydi, ama hakikaten korunabilseydi, ikisi de ıslak bir kalabalığın arasından çıkıp gelme bu iki canlı arasındaki sorular ve cevaplar korunabilseydi; oysa imkânsızdı anlaşmalarının yakalanabilmesi, ışık demetlerinin akışı içersinde bakışlarının tanrısal karşılaşmasını yakalayabilmek imkânsızdı; ah, evet, keşke sadece bu hâlâ korunabilseydi, bunun korunmasına izin verilseydi, keşke yalnızca bu olsun başarılabilseydi, o zaman böylesi, hayata yönelik hakiki bir kavrayışın ilk ve son parıltısı olabilirdi. Olabilir miydi? “Bu âlemde ne yaparsan yap, dünyaya ait olan sana yetmiyor artık,” dedi köle, ve bu söylenen, öylesine açıktı ki, ayrıca Plotia tarafından da onaylanması gerekmiyordu; çünkü her şeye rağmen henüz bir adım bile atılmış olmuyordu; kavrayan ruh varolana ne kadar derinlemesine nüfuz ederse etsin, isterse varolanı ilk elementlerine kadar parçalasın, isterse edilgin konumda yalnızca hedef olanı etkin olup hareket edenden ayırsın, ikisinin de varlığını her yerde algılasın, birini su ve toprak olarak, ötekini de ateş ve hava olarak kavrasın, varolanı istediği kadar çok sayıda parçalarına ayırsın, araştırmacı bir tutumla atomlar kargaşasının sırrını, hatta daha da ileri giderek, insanın, uzuvlarına ayrılmış canlının en derindeki özünü ortaya çıkarsın, isterse insan olma durumunun her parçasının adım adım farkına varsın, insanın eylemlerinin hem Tanrı—benzerliğini hem de kendi kendini aldatma halini çözümlesin, insandan olanı en derinde yatan, en son çıplaklığı ile gözler önüne sersin, etini iskeletinden soysun, kemiklerinden iliğini emsin, isterse düşüncelerini toz haline getirsin, öyle ki, geriye ayıklanmış, ilahi bir güç tarafından toz haline getirilmiş, anlaşılabilmesi imkânsız egodan başka bir şey kalmasın; bilmeyi başaran zihin, bütün bunları istediği kadar başarmış olsun, adım adım araştırarak bütün bunları koruyabilsin, dahası tasvir edebilsin, henüz bir adım bile atılmış olmaz, bilme eylemi hep bu dünyaya ait kalır, yeryüzüne yargılı kalır, ölümün bilgisi olamadan hayatın bilgisi olarak kalır: başlangıcın geceyi çağrıştıran kaosundan parçalar kopartılır, hakikatin zinciri bu halkalarla örülür, zincir sonsuzdur, hakikatin kendisi de sonsuzdur, hayat gibi sonsuzdur, ve elbette yine hayat gibi anlamsızdır, ve de anlamsızlığa yargılı kalır, ta ki hayatın önünde olduğu gibi onun önünde de ölüm, yani ölümsüz ölmenin ışığı, bilinmiş ve kendisi de bilen niteliğiyle açılana kadar; bu, insanın varoluşunun en yalın anlamı ve bütün Yaradılış’ın hakikat olarak bütünlüğüdür; ah, evet, hayatın dünyaya dünyevi olarak bağlı bulunan bilgisi, bu yapısıyla bilinenin üzerine yükselmek ve ona bütünlük armağan edebilmek gücüne, anlamın sürekli bütünlüğünü armağan edebilme gücüne asla sahip değildir; oysa hayat, ancak böyle bir anlam sayesinde bir Yaradılış niteliğiyle varlık kazanabilir ve bu sonsuz varlık içersinde sonsuza kadar hatırlanabilir.</span></p>

  <p class="block5" style="text-align: justify;">&nbsp; &nbsp;Çünkü sadece ölüme ait bilgisinin gücüyle sonsuzluğun bilincine varmış olan insan, evet, yalnızca o insandır ki, Yaradılış’ı koruyabilir, Yaradılış’ın bütünü içersinde tek olanı ve tek olanda simgeleşen Yaradılış’ı yakalayabilir. Zira tek olan, kendini kendi içersinde ele vermez; ancak bağlamı içersinde, ancak yasal bağlamı içersinde yakalanabilir, ve varolandaki bütün bağlamlar, yasa, yasanın biçimi ve o yüzden de doğrudan kaderin kendisi, sonsuzluk tarafından taşınır: sonsuzluğun sonsuz saklanmışlığı, ama yine de insan ruhu.</p>

  <p class="block5" style="text-align: justify;">&nbsp; &nbsp;Augustus, oturuşunu değiştirmemişti; defne yapraklarını parmaklarının arasında ufalıyordu ve bir onay ya da en azından bir karşılık bekler gibiydi.</p>

  <p class="block5" style="text-align: justify;">&nbsp; &nbsp;“Ey Augustus, esas olandan söz etmiştin biraz önce... ama ne hayatın ne de ölümün birer hiç yerine konulamayacağını bilmeseydin eğer, sen, sen olmazdın, ve bunun gibi, sırf bu yüzden bilgi bağlamında durumun aslında söylediğinin tam tersi olduğunu bilmeseydin de yine sen, sen olmazdın... evet, hakikat şu ki, yalnızca ölümü bilen, hayatı da bilebilir...”</p>

  <p class="block5" style="text-align: justify;">&nbsp; &nbsp;Biraz dalgınlık ifadesi taşıyan bir gülümseme, aslında pek de umursamayan, hatta rastlantı denilebilecek bir uzlaşma atmosferini sergilemişti: “Evet, öyle olduğu da söylenebilir...”</p>

  <p class="block5" style="text-align: justify;">&nbsp; &nbsp;“Söylenilebilir değil, öyle olduğu kesin, ve hayatın uçsuz bucaksız anlamı ancak ölümün taşıdığı anlam bütünlüğünden kaynaklanabilir.”</p>

  <p class="block5" style="text-align: justify;">&nbsp; &nbsp;“O halde senin şiirinin hedefi anlamak, şiirini böyle konumlandırmışım, değil mi?”</p>

  <p class="block5" style="text-align: justify;">&nbsp; &nbsp;“Eylemim hakiki şiir niteliğini taşıdığı ölçüde ona konulan hedef de buydu, çünkü her hakiki şiirin hedefi budur; böyle olmasaydı eğer, her düşünceyle, her hayalle ölüme yaklaşıp onu yoklamak bunca zorlayıcı olmazdı, bu bağlamda böylesine devasa bir zorunluluk, ölüme yaklaşma zorunluluğu bulunmasaydı, trajik şair de olmazdı, bir Aiskhilos olmazdı!”</p>

  <p class="block5" style="text-align: justify;">&nbsp; &nbsp;“Şiirin hedefleri konusunda halkın düşünceleri daha farklı olabilir. Halk, şiirde güzellik arar, bilgelik arar.”</p>

  <p class="block5" style="text-align: justify;">&nbsp; &nbsp;“Onlar ayrıntıdır, herhangi bir çabanın ürünü olmayan, neredeyse ucuz denilebilecek ayrıntılar; elbette halk, sadece bunları aradığını sanabilir, fakat yine de bunların ardında yatan asıl hedefi hisseder, çünkü esas olan budur, ve bunun içersinde sadece hayatın hedefi gizlidir.”</p>

  <p class="block5" style="text-align: justify;">&nbsp; &nbsp;“Ve sen bu hedefe erişemedin, öyle mi?”</p>

  <p class="block5" style="text-align: justify;">&nbsp; &nbsp;“Erişemedim.”</p>

  <p class="block5" style="text-align: justify;">&nbsp; &nbsp;Augustus, sanki kendine geliyormuş ve düşüncelerini toplaması gerekiyormuş gibi elini alnında ve saçlarında dolaştırarak konuştu: “Aeneis’i biliyorum, ve bu nedenle onu yanlış tasvir etmemen gerekir; o şiir, ölüme ait bütün dönüşümleri içeriyor, ve bununla da kalmıyor, sen, ta yeraltı dünyasındaki gölgelere varıncaya dek ölümün izini sürmüşsün.”</p>

  <p class="block5" style="text-align: justify;">&nbsp; &nbsp;Bu adam, şiirin kurban edilmesinin önlenemez bir gereklilik olduğunu asla göremeyecekti; çünkü güneşin karardığının ve yerin sanki Poseidon’un gazabına uğramışçasına sarsıldığının bile farkına varmamıştı, yeryüzünü saran ve, gerçeği söylemek gerekirse eğer, kendini bütün olup bitenlerde yeterince açığa vuran o uğursuz yangına ilişkin hiçbir sezgisi yoktu, bütün Yaradılış’ın yaklaşmakta olan çöküşüne ilişkin hiçbir sezgisi yoktu, ve güneş ile yıldızların gündüz ve gece yollarının aksamaması için, Yaradılış’ın ayakta kalabilmesi amacıyla herhangi bir kararma olmaması için, ölümün yeniden doğuşa, Yaradılış’ın dirilişine dönüşebilmesi için kurban vermenin, üstelik de sadece Aeneis ile sınırlı kalmayacak bir kurban verme eyleminin gerekli olduğunu itirafa asla yanaşmayacaktı.</p>

  <p class="block5" style="text-align: justify;">&nbsp; &nbsp;Aeneas, ölümün peşinden yeraltı dünyasının gölgelerine kadar inmiş, sonra da elleri boş geri dönmüştü, kendisi de boş bir eğretilemeden, kurtuluştan, hakikatten, gerçekliğin hakikatinden yoksun bir eğretilemeden başka bir şey değildi, bu yüzden onun gözüpek girişimi de en az talihsiz Orpheus’unki kadar sonuçsuz kalmıştı, oysa Aeneas, yeraltına Orpheus gibi sevgilisi uğruna değil, fakat yasalar koyan ataları uğruna inmişti —; hayır, güçleri daha derinlere uzanan bir iniş için yetersiz kalmıştı, ve şimdi yapılması gereken, kurban vermekti, şiirle birlikte hiçliğe ulaşmaktı, böyle yapılmalıydı ki, ölümün gerçekliği içi boş eğretilemeyi parçalayarak ortaya çıkabilsin: “Ben, ölümü yalnızca eğretilemelerle kuşattım, Augustus; oysa ölüm, şiir sanatının eğretilemelerinden daha kurnaz ve onların elinden kurtuluyor... eğretileme, bilgi değil, hayır, bilgiyi izliyor, fakat bazen bilginin önüne geçip koşuyor, sadece kelimeler tarafından kullanılan, izinsiz ve eksik bir sezgi gibi, ve o zaman da bilginin içinde yer alacağına, karanlık bir perde gibi onu örterek önüne dikiliyor...”</p>

  <p class="block5" style="text-align: justify;">&nbsp; &nbsp;“Bana öyle geliyor ki, simgesellik bütün sanat için, yani Aiskhilos için de geçerlidir; sanatın bütünü eğretilemedir... öyle değil mi, Vergilius?”</p>

  <p class="block5" style="text-align: justify;">&nbsp; &nbsp;Bu, elbette doğru bir itirazdı: “Kendimizi ifade etmek için başka bir araca sahip değiliz; sanatın elinde yalnızca eğretileme var...”</p>

  <p class="block5" style="text-align: justify;">&nbsp; &nbsp;“Ve ölüm, eğretilemenin elinden kaçar diyorsun.”</p>

  <p class="block5" style="text-align: justify;">&nbsp; &nbsp;“Elbette... dil, bütünüyle bir eğretilemedir, sanatın bütünü eğretilemedir, ve hatta eylem bile eğretilemedir... bilen eğretilemedir, veya olmalıdır, olmak ister...”</p>

  <p class="block5" style="text-align: justify;">&nbsp; &nbsp;“Güzel, o halde bunun Aiskhilos için olduğu kadar benim için de geçerli olması, doğaldır”; — Augustus, gülümsüyordu — “zaten bu konuda aynı görüşteydik, yönetmek bir sanattır, Romalıya özgü bir sanattır.”</p>

  <p class="block5" style="text-align: justify;">&nbsp; &nbsp;Augustus’un hazırcevap kurnazlığı ile baş edebilmek kolay değildi; burada, yatağın önünde oturması, sözünü ettiği şeyden daha kolay anlaşılabiliyordu, ve eğer böylece Roma Devleti’ni kastediyorsa, yaratmış olduğu ve büyük bir ustalıkla yönettiği, adı devlet olan eseri kastediyorsa —, nerede aranmalıydı bu eserin gerçekliği? Devletin varlığı dışarıda ince çizgilerle belirlenmişti, manzaraların içinden, manzaraların arasından, insanların içinden, insanların arasından geçen ince çizgilerle, her yerde sınır vardı, her yerde insanlar arasında ilişkiler vardı, görünmüyordu, ama yine de vardı, ve devletin izini sürebilmek için bütün bu mekânlara ulaşabilmek çaba gerektiriyordu: “Senin eserin, Augustus... kesinlikle, evet, o da bir eğretileme... 0, senin devletin... Roma ruhunun simgesi...”</p>

  <p class="block5" style="text-align: justify;">&nbsp; &nbsp;“Ve bütün bu simgelerin, hayatımızı oluşturan bütün bu eğretilemelerin arasında yalnızca senin yarattıkların ortadan kaldırılmaları gerekecek kadar kötü, öyle mi? Yani sadece sen mi onlarla hedefine ulaşamadın? Ben, kendi yarattığımın ayakta kalmasını talep ediyorum... ve bu bakımdan da, eserini yok etmeyi hiç de düşünmemiş olan Aiskhilos’a benzemek istiyorum... Sen, bir istisna olmayı mı hedefledin? Ya da kazandığın ün yetmedi de, adına Herostratos’un ününü de eklemeyi mi istiyorsun?”</p>

  <p class="block5" style="text-align: justify;">&nbsp; &nbsp;Sezar, ün tutkunuydu, sürekli ünden söz ediyordu, ün peşindeydi, ve bu yüzden ona karşı Lucius’a olduğundan da daha dikkatli davranmak gerekiyordu; ün denilen şeyin, ölümden sonra da devam etse bile, ölümü asla geçersiz kılmadığı, üne uzanan yolun ölümlülere ait bir yol, bu dünyadan geçen, bilgiden yoksun bir yol olduğu, düzmece, geri dönüşlerle ve kendine yönelik aldatmalarla dolu, lanetli bir yol niteliğini taşıdığı Sezar’a asla söylenmemeliydi: “Ün, tanrıların bir armağanıdır, fakat şiir sanatının hedefi değildir; sadece kötü şairler ona bir hedef gözüyle bakarlar.”</p>

  <p class="block5" style="text-align: justify;">&nbsp; &nbsp;“Ama sen, onlardan biri değilsin... o halde neden özellikle senin simgelerine ayakta kalma hakkı tanınmasın? Senin şiirin, Homeros’un şarkılarıyla karşılaştırılıyor, ve imgelerinin güçlülükte Aiskhilos’unkilerden geri kaldığını iddia etmek herhalde gülünç olurdu. Buna karşılık sen, bilgiyi ortaya çıkartacak yerde sadece üstünü örttüğünü ve bu yüzden ona yaklaşamadığını ileri sürüyorsun; bu doğru olsaydı eğer, aynı şeyi Aiskhilos için de iddia etmek gerekirdi.”</p>

  <p class="block5" style="text-align: justify;">&nbsp; &nbsp;Augustus’u böylesine sıkıcı, böylesine karşısındakinin üstüne varan bir ısrarcılığa zorlayan, herhalde sabırsızlıktı, ve onun beklediği açık ve seçik cevabın verilebilmesi yine de imkânsızdı: “Aiskhilos’ta bilgi, her zaman ve daha en baştan şiirin önünden gitti, oysa ben bilgiyi şiir aracılığıyla aramak istedim... onun en derin noktalardaki bilgiden doğma simgeleri, aynı zamanda hem iç hem de dış dünyaya aittir, bu yüzden de, büyük Yunan sanatının bütün imgeleri gibi, kalıcılığa erişmişlerdir; bilgiden doğma olduklarından, sürekli hakikate dönüşmüşlerdir.”</p>

  <p class="block5" style="text-align: justify;">&nbsp; &nbsp;“Aynı ünü sen de hak ediyorsun.”</p>

  <p class="block5" style="text-align: justify;">&nbsp; &nbsp;“Hayır, ben hak etmiyorum... sadece dışarıdan taşınan imgeler, bu dünyaya yargılıdır ve bundan dolayı da ilk-imgeden zorunlu olarak daha küçüktür; böyle imgeler bilgiye dönüşme özürlüdür, hakikate dönüşme özürlüdür, onlar, aynı zamanda hem iç hem de dış dünya olabilmekten uzaktır, sadece yüzeydirler... ve işte benim durumum da böyle.”</p>

  <p class="block5" style="text-align: justify;">&nbsp; &nbsp;“Vergilius,” — Sezar, hızlı ve şimdi artık tekrar çok daha gençleşmiş olarak ayağa kalkmıştı — “Vergilius, yeni ve çok baştan çıkarıcı kelimelerle de olsa, artık kendini tekrar etmeye başladın. Fakat öte yandan benim de kendimi tekrarlamak pahasına söylediklerinden çıkarttığım sonuç, eserine karşı ileri sürdüğün örtülü itirazlarının, bazen hedefi kaybediş, bazen de bilgiyi kaybediş diye adlandırdığın itirazlarının aslında sadece tasvir bağlamında biçimsel eksikliklerine ilişkin bulunduğudur; onları senden başka kimse bilemez, senin dışında kimse imgelerini yanlış diye algılayamaz, ve her sanatçıya acı çektiren kuşkular, her sanatçının eserinin başarısına yönelik kuşkusu, sende artık bir çılgınlık derecesine varmış, belki de şairlerin arasında en büyüğü olduğun için.”</p>

  <p class="block5" style="text-align: justify;">&nbsp; &nbsp;“Bu doğru değil, Augustus.”</p>

  <p class="block5" style="text-align: justify;">&nbsp; &nbsp;“Peki nedir o halde doğru olan?”</p>

  <p class="block5" style="text-align: justify;">&nbsp; &nbsp;“Şimdi acelen var; o yüzden seni uzun açıklamalarla alıkoymak uygun olmaz, oysa bütünüyle geçerli bir sanat eserinin bütün niteliklerine sahip bulunmasına rağmen Aeneis’in haksız olduğunu sana kanıtlayabilmem için öyle açıklamalar yapmam gerekir.”</p>

  <p class="block5" style="text-align: justify;">&nbsp; &nbsp;“Kelimelerle oynuyorsun, Vergilius, ve eğer herhangi bir zaman sadece yüzeyde hareket etmiş olduğuna inanıyorsan, bunu asıl şimdi yapıyorsun.”</p>

  <p class="block5" style="text-align: justify;">&nbsp; &nbsp;“Ah, Octavian, bana inanmalısın.” Sezar orada, ölçüsüz bir uzaklıkta duruyordu; sanki artık kendisine hiçbir kelime ulaşamaz gibiydi.</p>

  <p class="block5" style="text-align: justify;">&nbsp; &nbsp;“Uzun kanıtlama çabalarının her zaman üstünü örtmek istediği bir şey vardır, hele, görünüşe bakılırsa şimdi olduğu gibi, bu çabalar ayrıntılı filolojik gerekçeleri temel almak eğiliminde ise.”</p>

  <p class="block5" style="text-align: justify;">&nbsp; &nbsp;“Bu, filoloji değil, Octavian.”</p>

  <p class="block5" style="text-align: justify;">&nbsp; &nbsp;“Ama senin yapmak istediğin, Aeneis’e ait bir yorum.”</p>

  <p class="block5" style="text-align: justify;">&nbsp; &nbsp;“Evet, böyle nitelendirilebilir.”</p>

  <p class="block5" style="text-align: justify;">&nbsp; &nbsp;“Vergilius’un kendi eserine ilişkin bir yorumu! Kim kaçırmak ister ki böyle bir şeyi! Ancak, bu türden sorulara çok merak duyan Maecenas’ı da burada dışlamamalıyız. O halde sen bize malzemenin sunumunu Roma’da yapacaksın, ve biz de söylediklerin kâğıda geçirilsin diye bir köleyi yazıcı olarak görevlendireceğiz...”</p>

  <p class="block5" style="text-align: justify;">&nbsp; &nbsp;“Roma’da mı..??!” — Ne kadar tuhaftı Roma’yı tekrar göremeyecek olmak! Bu arada, Roma neredeydi? Kendisi şu ânda nerede bulunuyordu? Burada, nerede yatıyordu? Brundisium muydu burası? Şehrin caddeleri neredeydi? Hiçbir yere varmamak üzere uzanıp gitmiyor muydu o yollar, enine ve boyuna birbirlerine karışmış olarak, Roma’nın, Atina’nın ve yeryüzünün bütün öteki şehirlerinin yollarıyla karışmış olarak? Kapılar, pencereler, duvarlar, her şey yer değiştirmekteydi, her şey sürekli olarak birbirinin yerini almaktaydı, manzaralar ve çıkışlar belirsize doğru uzanıyordu, ve gölgesiz yeryüzü tek bir manzara, tek bir şehir manzarası olup çıkmıştı, göğün dört yönü ulaşılmaz olmuştu; kimse bilmiyordu artık doğunun nerede olduğunu.</p>

  <p class="block5" style="text-align: justify;">&nbsp; &nbsp;“Elbette, sevgili Vergilius, Roma bizi bekliyor,” dedi Sezar, “benim hareket saatim geliyor, ve birkaç güne kadar sen de mutlaka ve sağlığına tam kavuşmuş olarak beni izleyeceksin... Fakat o zamana kadar yalnızca sağlığına değil, aynı zamanda elyazmalarına da özen göstermek zorundasın; ne senin ne de onun başına kötü bir şey gelmeli, çünkü bizim ikinize de ihtiyacımız var, ve senden rica ettiğim için, bu konuda söz vermek sana güç gelmeyecek. Sen hem kendine hem de eserine kefilsin... Nerede muhafaza ediyorsun onu? Herhalde şunun içinde, değil mi?” Ve kalkmaya hazır olan Sezar, sanki rastgele, fakat gerçekte yaptığının tamamen bilincinde olarak içinde yazıların bulunduğu bavulu işaret etti.</p>

  <p class="block5" style="text-align: justify;">&nbsp; &nbsp;Ah, şantajdı bu, karşısındakine hiçbir seçenek bırakmayan mutlak bir şantajdı: “Sana bunu mu vaat etmemi istiyorsun?!”</p>

  <p class="block5" style="text-align: justify;">&nbsp; &nbsp;“Şiirin çoğu bölümlerinin henüz kopyası çıkarılmadı... şiiri ve seni niyet ettiğin acele adımlardan korumak zorundayım. Beni, hepimizi yorumunla niyetlerinin haklılığına da inandırabilirsin; ama bu noktada da acele işe şeytan karışır sözünün doğruluğunu kabul etmek lazım, onun için önce yorumunu dinlemeliyiz. İradeni bana istediğim vaatte bulunacak kadar güçlü hissetmiyorsan eğer, o zaman geldiğinde bulasın diye bavulu en güvenilir şekilde yanıma almaya memnuniyetle hazırım.”</p>

  <p class="block5" style="text-align: justify;">&nbsp; &nbsp;“Octavian... yazıları sana veremem!”</p>

  <p class="block5" style="text-align: justify;">&nbsp; &nbsp;“Seni böylesine kafası karışmış görmek bana acı veriyor, sevgili Vergilius, ve bunun sadece bir saplantı olduğu konusunda sana garanti verebilirim; böyle bir kafa karışıklığı için hiçbir neden yok, ayrıca eserini yok etmek için seni zorlayabilecek bir neden de yok...” Şimdi yatağın önünde duruyordu, ve telkin, yumuşak bir ifadeyle dile getirilmişti.</p>

  <p class="block5" style="text-align: justify;">&nbsp; &nbsp;“Ah, Octavian... ben ölüyorum, ve ölüm hakkında hiçbir şey bilmiyorum.”</p>

  <p class="block5" style="text-align: justify;">&nbsp; &nbsp;Çok uzaklardan Plotia konuştu: “Tek başına olanlara kapalıdır ölümün bilgisi; o, öyle bir bilgidir ki, yalnızca iki başına olanlara açıktır. ”</p>

  <p class="block5" style="text-align: justify;">&nbsp; &nbsp;Augustus’un eli uzandı ve Vergilius’unkini yakaladı: “Bunlar kasvetli ve gereksiz düşünceler, sevgili Vergilius.”</p>

  <p class="block5" style="text-align: justify;">&nbsp; &nbsp;“Ama kafadan kovulamıyorlar, ve ben onları kovma hakkına da sahip değilim.”</p>

  <p class="block5" style="text-align: justify;">&nbsp; &nbsp;“Tanrıların yardımıyla, ölüm hakkında bilgi edinebilmen için daha önünde yeterince zamanın var...”</p>

  <p class="block5" style="text-align: justify;">&nbsp; &nbsp;Çevredeki pek çok şey sallanıyordu, pek çok şey birbirine giriyordu, Augustus’un elinin beş parmağı da Vergilius’un elinin içindeydi, Ego, Egoya yaklaşmıştı, ve fakat bu, Plotia’nın eli değildi; ölümden önce uzun zaman ve kısa zaman diye bir şey yoktur, fakat son ânm, bilgiyi getiriyorsa eğer, önceki hayatın tamamından daha uzun sürmesi gerekir, ve Plotia şöyle konuştu: “Zamansızdır bizim birleşmemiz, zamansızdır bilmemiz...”</p>

  <p class="block5" style="text-align: justify;">&nbsp; &nbsp;“Şiir...”</p>

  <p class="block5" style="text-align: justify;">&nbsp; &nbsp;“Evet, sevgili Vergilius...” Hâlâ aynı yumuşak ifadeli telkindi. “Şiir... bilgiye ulaşmak zorundayım... şiir bilginin önünde duruyor, yolumu kesiyor.”</p>

  <p class="block5" style="text-align: justify;">&nbsp; &nbsp;Augustus elini geri çekti, ifadesi sertleşmişti: “Bu önemli değil.” Elin sıkışından geriye hiçbir şey kalmamıştı; yalnızca yüzük yeniden hissedilebilir olmuştu, sıcak ateş gibi hissedilebiliyordu, ve Sezar’ın sözleri uzaklara, anlaşılmazlığa doğru kaydı: “Sen kendin esas olandan söz etmiştin, Augustus... ve işte ölüm o... ölümün bilgisi...”</p>

  <p class="block5" style="text-align: justify;">&nbsp; &nbsp;“Bütün bunların görev karşısında hiçbir önemi yok... sen, daha önce söylediğin gibi, şiirinde ölümü eğretilemelerle kuşatmış olabilirsin...”</p>

  <p class="block5" style="text-align: justify;">&nbsp; &nbsp;Havada dağılıp gidiyordu; dağılanı tekrar geri çağırma girişiminde bulunulmalıydı: “Ah... hayatı korumak, içinde ölümün eğretilemesini bulmak için hayatı korumak...”</p>

  <p class="block5" style="text-align: justify;">&nbsp; &nbsp;“Bunun için olsa bile, evet, bunun için olsa bile... savaşta kimse lejyon askerine ölümünün simgesini, ölümün bilgisini bulup bulmadığını sormaz; ok kendisine isabet ettiği takdirde o ölmek zorundadır. Bilip bilmediğine bakmaksızın görevini yerine getirmek zorundadır... Tanrılar seni ölümden esirgesinler, sevgili Vergilius, ve esirgeyeceklerdir de, fakat ölümü kullanmanı sabırla karşılayamam, çünkü onun da, tıpkı bilmen ya da bilmemen gibi, topluma karşı olan görevlerinle en ufak bir ilgisi yok... Fikrini değiştirmediğin takdirde, eserini sana karşı korumaya beni neredeyse zorlamış olursun.”</p>

  <p class="block5" style="text-align: justify;">&nbsp; &nbsp;Sabırsız ve öfkeliydi Sezar; kesin bir evet ya da hayır bekliyordu: “Bilmek, sadece bireye ait bir mesele değildir, ey Sezar; bilmek, toplumun meselesidir.”</p>

  <p class="block5" style="text-align: justify;">&nbsp; &nbsp;Vergilius’un bilme eylemi hiçbir derinliğe ulaşmamıştı, yüzeye, üstünde ayakta kiminin gezinip durduğu, taşlarla kaplı yüzeye takılıp kalmıştı; ve ölüme ilişkin bilgisi de bu dünyanın ötesine geçmiyordu, bu bilgi sadece dünyaya ait olan, taşlaşıp kalmış bir iskeletin bilgisiydi, yani aslında bilgiden yoksun bir bilgi; zavallı bir acizlikti, her türlü yardım konusunda acizdi. Ama Sezar’a böyle gerekçelerle yaklaşılamazdı; anlamaksızın ve öfkeyle, onları daha en baştan geri çevirirdi.</p>

  <p class="block5" style="text-align: justify;">&nbsp; &nbsp;“Yani topluma eserini yok ederek yararlı olmak istiyorsun, öyle mi? Sen ciddi mi konuşuyorsun? Peki senin görevin nerede kaldı? Ya görev bilincin? Senden rica ediyorum, çok rica ediyorum, yeniden kelimelerle düelloya kalkma.”</p>

  <p class="block5" style="text-align: justify;">&nbsp; &nbsp;Öfkeli adamın gözlerinde bir şey, onun bu öfkesinde çok da ciddi olmadığını, iyi niyetinin devam ettiğini ele veriyordu; bu iyi niyet baştan çıkarılabildiği takdirde, hâlâ her şey kurtarılabilirdi: “Ben herhangi bir görevden ve sorumluluktan kaçmıyorum, Augustus, ve bunu sen de biliyorsun; fakat ben ancak kendi bilgime ulaşabildikten sonradır ki, topluma ve devlete gerçek anlamda hizmet edebileceğim, çünkü burada yardım etme görevi söz konusu, ve o görev de bilgi olmaksızın yerine getirilemez.”</p>

  <p class="block5" style="text-align: justify;">&nbsp; &nbsp;Gerçekten de, Sezar’ın öfkesi yatışmıştı: “O halde biz de şimdilik Aeneis’i geçici bilgi olarak iyi koruyalım... eserine böyle bir niteliği yakıştırmadığın için, ölümün simgesi olarak değil, fakat o eserin asıl sahibi olan Roma ruhunun ve Roma halkının simgesi olarak koruyalım; sen, şiirindeki sana göre doğru olmayan eğretilemelerle şimdiye kadar halkının en büyük yardımcısı olduğun ve hep öyle kalacağın için, böyle yapmamız özellikle gerekli.”</p>

  <p class="block5" style="text-align: justify;">&nbsp; &nbsp;“Sezar, senin eserin, senin Devletin, Roma ruhu için mutlak geçerlilik taşıyan bir eğretileme, ama Aeneis öyle değil, ve işte bu yüzden senin eserin hep kalacak, fakat Aeneis unutulmaya, bu yüzden de yok olmaya yargılı olacak. ”</p>

  <p class="block5" style="text-align: justify;">&nbsp; &nbsp;“Dünya, mutlak geçerlilik taşıyan iki simgeyi de yan yana barındırabilecek kadar büyük değil mi? Bu kadar yeri yok mu? Ve, benim de kabul etmeye memnuniyetle hazır olduğum üzere, Roma Devleti bu iki simgeden daha geçerlisi ise eğer, bu daha kapsamlı olan simgeye kendini eserin ile birlikte eklemek, asıl o zaman senin için kaçınılmaz bir görev olmaz mı?” — öfke, gergin yüzde tekrar yanıp sönmeye başlamıştı ve bu, şimdi güvensizlik ifadesi de taşıyan bir öfkeydi — “ama sen, hiç aldırmıyorsun buna. Gururundan ötürü görevlerine karşı çıkıyorsun; sanata, yani kendi sanatına devlette hizmet edici bir rol vermek, gururun için yeterli olmuyor, hizmet ettireceğin yerde, onu bütünüyle yok etmeyi yeğliyorsun...”</p>

  <p class="block5" style="text-align: justify;">&nbsp; &nbsp;“Octavian, beni kendini beğenmiş biri olarak mı tanıyorsun?”</p>

  <p class="block5" style="text-align: justify;">&nbsp; &nbsp;“Şimdiye kadar hayır, ama görünüşe bakılırsa öyleymişsin.”</p>

  <p class="block5" style="text-align: justify;">&nbsp; &nbsp;“Şimdi bak, Augustus, insanın alçakgönüllü olmak için çaba harcaması gerektiğini biliyorum, ve şimdiye kadar buna uymuş olduğumu umarım; buna karşılık iş sanata gelince, o konuda ben, öyle adlandırmak istiyorsan eğer, kendini beğenmiş biriyim. İnsana karşı varolduğu söylenen hiçbir görevi inkar etmem, çünkü görevin taşıyıcısı, yalnızca insanoğlunun kendisidir, fakat sanata zorla böyle görevler verilemeyeceğini biliyorum, sanata ne devlete hizmet edici nitelikte, ne de başkaca nitelikte görevler verilebilir; çünkü böyle yapmak, sanatı yalnızca sahte sanat kılar, ve eğer insanın görevleri, tıpkı bugün olduğu gibi, sanatın alanının dışında ise eğer,, o zaman onun önünde, sanata duyulan saygının da gereği olarak, sanattan elini çekmekten başka seçenek yoktur... özellikle içinde yaşadığımız zaman, tek başına insanın en ileri ölçüde alçakgönüllü olmasını şart kılıyor, dahası, insan adını silerek, devlete hizmet eden sayısız kişilerden biri kimliğiyle, asker ya da başka biri olarak hizmet etmek zorunda, fakat bunu şiirin süreklilikten yoksun ürünleri aracılığıyla yapamaz, çünkü bu ürünler gereksiz varlıklarıyla devletin esenliğine hizmet etme cüretkarlığını gösterdikleri ölçüde süreklilikten yoksun kalırlar, düşünülebilecek en kendini beğenmiş bir sahte sanata dönüşürler, dönüşmeleri kaçınılmaz olur...”</p>

  <p class="block5" style="text-align: justify;">&nbsp; &nbsp;“Aiskhilos, gereksiz şiir sanatıyla kendini Kleisthenes’in Devlet bağlamında yarattığı sanata ekledi, ve böylece Atina Devleti’nden sonra da kalıcılığa erişti... isterdim ki, benim eserim de Aeneis kadar kalıcı olsun.”</p>

  <p class="block5" style="text-align: justify;">&nbsp; &nbsp;Bunlar çok içtenlikle söylenmişti, ama Sezar’ın eskiden beri arkadaşlıklarını süslemek için kullandığı sevimlilik ifadesini bu içtenlikten düşmek gerekiyordu.</p>

  <p class="block5" style="text-align: justify;">&nbsp; &nbsp;“Aiskhilos için geçerli olan, sevgili Sezar, benim için geçerli değil; onunki, farklı bir zamandı.”</p>

  <p class="block5" style="text-align: justify;">&nbsp; &nbsp;“Elbette, sevgili Vergilius, o zamandan bu yana beş yüz yıl geçti; bu inkar edilemez, ama aradaki bütün fark da bundan ibaret.”</p>

  <p class="block5" style="text-align: justify;">&nbsp; &nbsp;“Sen görevlerden söz ettin, Augustus, ve yardım görevi hiç kuşkusuz varlığını bütün zamanlar boyunca sarsılmaz bir biçimde korur, fakat gerek duyulan yardımın türü değişir, ve söz konusu yardım, bugün artık sanat tarafından sunulamaz... yükümlülük denilen şey hep kalır, sadece o yükümlülüğün görevleri zaman içersinde değişir... zaman, ancak yükümlülüklerin bulunmadığı bir alanda önemsizdir.”</p>

  <p class="block5" style="text-align: justify;">&nbsp; &nbsp;“Sanat herhangi bir zamana bağlı değildir, ve o beş yüz yıl şiirin ebediyetini kanıtlar.”</p>

  <p class="block5" style="text-align: justify;">&nbsp; &nbsp;“O yıllar hakiki sanat eserinin sonsuzluğunu kanıtlar, ondan fazlasını değil, Octavian... Aiskhilos, geçerliliğini sonsuza kadar koruyacak eserler yaratabildi, çünkü böylece kendi zamanından kaynaklanan görevi yerine getirdi, ve bu yüzden de onun sanatı, aynı zamanda bilgiydi... görevlerin yönünü zaman belirler, ve bu yönlere karşı çıkan, başarısızlığa uğramaya yargılıdır... bu tür yönlerin dışında yaratılan ve dolayısıyla hiçbir görev yerine getirmeyen bir sanat, ne bilgidir ne de yardımdır, kısacası, artık sanat değildir ve varlığından söz edilemez.”</p>

  <p class="block5" style="text-align: justify;">&nbsp; &nbsp;Sezar, sallanmakta olan zeminde bir oraya bir buraya gidip gelmişti, aşağıya doğru yönelen her dalga hareketinde geri dönmüştü, böylece hep yukarıya doğru yürümüştü, ve şimdi herhalde yukarıya varmıştı, çünkü durdu — sanki Poseidon’un yol açtığı hareketi de hissetmişti — ve şamdana tutundu: “Yine kanıtlanamaz şeylerden söz ediyorsun.”</p>

  <p class="block5" style="text-align: justify;">&nbsp; &nbsp;“Sanatta biz her alanda Yunan sanatının şekillerini taklit ediyoruz; sen ise devlet yönetiminde yeni yollardan gidiyorsun. Sen, zamandan kaynaklanan görevini yerine getiriyorsun, oysa ben öyle yapmıyorum.”</p>

  <p class="block5" style="text-align: justify;">&nbsp; &nbsp;“Bu hiçbir şeyi kanıtlamaz; benim yollarımın yeniliği tartışılabilir, ve sonsuz biçim, sonsuz biçim olarak kalır.”</p>

  <p class="block5" style="text-align: justify;">&nbsp; &nbsp;“Ah, Augustus, sen sadece artık şiir sanatına ait bir görevin bulunmadığını görmek istemiyorsun, kabullenmek istemiyorsun, bütün mesele bu.”</p>

  <p class="block5" style="text-align: justify;">&nbsp; &nbsp;“Artık bulunmadığını mı? Artık mı? Sen, sanki bir sona varmışız gibi konuşmaktasın...”</p>

  <p class="block5" style="text-align: justify;">&nbsp; &nbsp;“Henüz değil, demek belki daha doğru olurdu! Çünkü günün birinde yine sanata ait görevlerle dolu bir zaman başlayacak... böyle bir varsayımda bulunabiliriz sanırım.”</p>

  <p class="block5" style="text-align: justify;">&nbsp; &nbsp;“Artık değil ve henüz değil,” Sezar, keyfi kaçmış olarak kelimeleri tartmaktaydı —, “arada sırıtan bir boşluk var...”</p>

  <p class="block5" style="text-align: justify;">&nbsp; &nbsp;Evet, artık değil ve henüz değil; bu anlama geliyordu, bu anlama gelmek zorundaydı, hiçlikte kayboluş, rüyanın kaybolup gitmiş olan o ara alanı — ve buna rağmen, daha önce farklı bir anlam taşımamış mıydı, benzer, ama farklı bir anlam? Ve oğlan çocuğunun sesi, Lysanias’ın sesi yine duyuldu: “Henüz değil ve artık şimdi; böyleydi, ve böyle olacak.”</p>

  <p class="block5" style="text-align: justify;">&nbsp; &nbsp;“Zamanların arasındaki boş alan,” — Sezar’ın kelimeleri böyle akıp gitmekteydi, sanki onun bir katkısı olmaksızın, kendiliklerinden gelişerek, sanki kelimeler, kendi kendilerine konuşurcasına — “ânsızın ortaya çıkan bomboş hiçlik, öyle bir hiçlik ki, sanki artık her şey geç kalmış ve her şey çok erken gelmiş, zamanın ve zamanların altındaki hiçlik uçurumu, zamanın ürkek ve bıçak sırtında atılmış adımlarla, her ânı birbirine ekleyerek aşmaya çalıştığı bir uçurum, taşlaşmakta olan taştan uçurum görünür olmasın diye. Ah, evet, şekillenmemiş zamanın uçurumu, o görünmemeliydi, açılmamalıydı, herhangi bir kesinti olmamalıydı; şekillenen zaman, hiç kırılmaksızın akışını sürdürmeliydi, her ân, aynı zamanda hem başlangıç hem de son olarak...”</p>

  <p class="block5" style="text-align: justify;">&nbsp; &nbsp;Gerçekten Augustus muydu bunları söylemiş olan? Ya da bunlar, içinin en derinlerinde yatan korkudan kaynaklanma kelimeler miydi? Zaman, o bomboş, sahilsiz ve ölüme yönelmiş nehir, esrarlı bir şekilde akıp gidiyordu, hep şimdi ile bölünmüş olarak, hep şimdiyi bir daha ele geçirilemez bir şekilde beraberinde sürükleyerek: “iki zaman arasında durmaktayız, Augustus; bunu beklemek diye adlandır, boşluk diye değil.”</p>

  <p class="block5" style="text-align: justify;">&nbsp; &nbsp;“Zamanlar arasında olup biten, boş ve zamansızdır, şekillendirilmeye açık değildir, şiir sanatına açık değildir; sen kendin böyle demiştin, ve bu arada neredeyse bir solukta bu zamanı, yani bir şekil vermeye çalıştığım bizim zamanımızı, insan hayatının, dolayısıyla da şiir sanatının en yüksek düzeyde somutlaşması, hatta gerçek anlamda bir doruk noktası diye nitelendirmiştin, içinde bu zamanı sonsuzluğun ihtişamının tam anlamıyla gerçekleşmesi diye andığın o pastoral şiirini hatırlıyorum.”</p>

  <p class="block5" style="text-align: justify;">&nbsp; &nbsp;“Yaklaşmakta olan gerçekleşme, neredeyse gerçekleşmenin kendisidir. Beklemek gerilimdir, gerçekleşmeye ilişkin bilgidir, ve bizler, bekleyenler, beklemenin ve nöbet tutmanın inayetine nail olan bizler de, gerçekleşmenin bilincinde olarak, gerilimin ta kendisiyiz.”</p>

  <p class="block5" style="text-align: justify;">&nbsp; &nbsp;Zamanların arasında beklemek, ama aynı zamanda da zamanın görünmeyen sahillerinin arasında beklemek, hayatın erişilmez sahilleri arasında beklemek! Bizler, görünmezlik ile görünmezlik arasındaki köprüde durmaktayız, gerilim biziz, ve buna rağmen akıntıya kapılmışız; Plotia, o esrarlı önüne geçilemez olanı alıkoymak istemişti, ve belki de alıkoyabilirdi, belki hâlâ da yapabilirdi bunu. Ah, Plotia —</p>

  <p class="block5" style="text-align: justify;">&nbsp; &nbsp;Sezar başım salladı: “Gerçekleşme denilen, şekildir, sadece gerilim değildir.”</p>

  <p class="block5" style="text-align: justify;">&nbsp; &nbsp;“Arkamızda, ey Augustus, şekil verilmemiş olanın uçurumu uzanıyor, hiçliğin uçurumu; sen, köprünün mimarısın, zamanı en derin çürümüşlüğünden çekip çıkardın.”</p>

  <p class="block5" style="text-align: justify;">&nbsp; &nbsp;Bu defa övülen, gerçekten de onaylayarak başını salladı: “Bu doğru; zaman, bütünüyle çürümüştü.”</p>

  <p class="block5" style="text-align: justify;">&nbsp; &nbsp;“Bilgi kaybı ile Tanrı’nın kaybedilişi, o zamanı belirleyen işaretlerdi, parolası ise ölümdü; onyıllar boyunca sadece düşünülebilecek en çıplak, en kanlı, en vahşi iktidar tutkusu yaşandı, iç savaş yaşandı, ve yıkımlar yıkımları izledi...”</p>

  <p class="block5" style="text-align: justify;">&nbsp; &nbsp;“Evet, öyleydi; fakat ben düzeni yeniden sağladım.”</p>

  <p class="block5" style="text-align: justify;">&nbsp; &nbsp;“Ve işte bu yüzden de senin eserin olan o düzen, Roma ruhunun mutlak anlamda geçerliliğe sahip tek eğretilemesi oldu... Sen gelene ve bizleri kurtarana kadar, dehşetin şarabıyla dolu kadehi neredeyse bütünüyle içmek zorunda kaldık; o çağ, daha önce hiç görülmedik kadar zavallıydı, ölümle doluydu, ve şimdi, sen lanetli güçleri susturduktan sonra, bütün bunlar boşuna olmuş olmamalı... ah, evet, boşuna olmuş olmamalı, en dipsiz derinliklerde yatan yalanlardan yeni bir hakikat ışıklar saçarak doğmalı, ölümün en şiddetli kasırgalarının ardından kurtuluş gelmeli, ölümün hükümsüz kılınması gerçekleşmeli...”</p>

  <p class="block5" style="text-align: justify;">&nbsp; &nbsp;“Demek ki sen, bundan sanatın artık bugün yerine getirmesi gereken bir görevin bulunmadığı sonucuna varmanın zorunlu olduğuna inanıyorsun, öyle mi?”</p>

  <p class="block5" style="text-align: justify;">&nbsp; &nbsp;“Evet, tam da böyle düşünüyorum.”</p>

  <p class="block5" style="text-align: justify;">&nbsp; &nbsp;“O zaman hatırlaman gerekir ki, Isparta ile Atina arasındaki savaş, bizim iç savaşımızdan çok daha uzun sürmüştü, yalnızca çok daha büyük bir felaket sayesinde zorunlu olarak kesintiye uğramıştı, bu önüne geçilemez bir yeni felaketti, çünkü tam da o sırada Attika toprakları Pers ordularının yakıp yıkmalarına hedef olmuştu; ve yine hatırlaman gerekir ki, o zamanlar, yani Aiskhilos hayatta iken, şairin yurdu olan Eleusis ve Atina birer kül yığınına dönüşmüştü, ve bu dehşete rağmen, tam da o sırada, şair sanki böylece Yunanistan’ın pek yakındaki yeniden yükselişini ilan etmek istiyormuşçasına, drama alanındaki ilk zaferini kazanmıştı... dünya değişmedi, ve şiir o zaman vardıysa eğer, bu varlığını bugün de sürdürebilir. ”</p>

  <p class="block5" style="text-align: justify;">&nbsp; &nbsp;“Yeryüzünde zorbalığın kökünün kurutulamayacağını biliyorum; insanların birlikte yaşadıkları her yerde iktidar kavgasının onları birbirinden ayırdığını da biliyorum.”</p>

  <p class="block5" style="text-align: justify;">&nbsp; &nbsp;“O halde o zamanlar bütün bunların ardından Salamis’in ve, Platea’nın geldiğini de hatırlıyor olmalısın...”</p>

  <p class="block5" style="text-align: justify;">&nbsp; &nbsp;“Hatırlıyorum.”</p>

  <p class="block5" style="text-align: justify;">&nbsp; &nbsp;“Senin şiirini yazdığın Actium, bizim Salamis’imiz oldu, ve İskenderiye de bizim için Platea’nın yerine geçti... bizler aynı Olimpos tanrılarının yönetiminde ve onların adına, sözde tanrılarımızı yitirmiş olarak, fakat buna rağmen Yunan örneğinde olduğu gibi, doğunun karanlık güçlerini yenilgiye uğrattık.”</p>

  <p class="block5" style="text-align: justify;">&nbsp; &nbsp;Doğunun güçleri, yeryüzünde yenilgiye uğratılmış olan güçler; zaman denilen sonsuz akışın içersinden kurtulmuş ve kurtarıcı olarak yeniden yükselmek için, bütün yıldızlardan daha parlak bir yıldıza, artık hiç kararmayacak bir gökyüzüne dönüşmek için kendi kendilerini arındırana kadar yenilgi içersinde yaşatılmış güçler.</p>

  <p class="block5" style="text-align: justify;">&nbsp; &nbsp;“Hiçbir şey değişmedi. Büyük örnek varlığını sürdürüyor, ve Atina, bilge ve saygın bir adamın liderliğinde Perikles’in barışma kavuştuğunda, bütün sanatlar da kutsal bir gelişme yaşadı.</p>

  <p class="block5"></p>

  <p class="block5" style="text-align: justify;">&nbsp; &nbsp;“Evet, böyle oldu, Augustus.”</p>

  <p class="block5" style="text-align: justify;">&nbsp; &nbsp;“Ölümün hükümsüz kılınması öyle mi? Yoktur ölümün hükümsüz kılınması diye bir şey; yeryüzünde sadece şan ve şöhret ölümden daha uzun ömürlüdür. Ve savaşarak, dehşet saçarak kazanılmış şan ve şöhret bile, yani elbette benimkinden çok farklı bir şan ve şöhret bile bunu başarır; ben, barışın getireceği şan ve şöhreti kazanmak peşindeyim.”</p>

  <p class="block5" style="text-align: justify;">&nbsp; &nbsp;Şan ve şöhret! Hep, ama hep şan ve şöhret! İster iktidar sahibi, ister edebiyat adamı için olsun, önem taşıyan hep ündü, ölümün ün aracılığıyla gülünç bir şekilde hükümsüz kılınmasıydı; evet, ün için yaşıyorlardı, ün, hepsi için en önemli olan şeydi, tek geçerli değerdi, ve, belki şaşırtıcıydı ama, bütün bu olup bitenlerin tek teselli verici yanı, ün adına yapılanın ünün kendisinden daha büyük önem taşıyabilmesiydi.</p>

  <p class="block5" style="text-align: justify;">&nbsp; &nbsp;“Barış, ölümün dünyevi olmayan hükümsüz kılmışının dünyevi simgesidir; sen, ölümün dünyevi yıkımlarını engelledin ve onun yerine kendi barış düzenini geçirdin.”</p>

  <p class="block5" style="text-align: justify;">&nbsp; &nbsp;“Senin simgelerinin anlamı bu demek, öyle mi?” — Konuşmasının altını sanki Senato’nun önünde konuşuyormuşçasına, abartılı el ve kol hareketleriyle çizmiş olan Augustus, çok kısa bir süre durakladı ve elini koltuğun kenarına indirdi — “demek böyle düşünüyorsun? Demek sana göre Atinalılar, barışa rağmen ölümü engellemediği için Perikles’e karşı ayaklandılar, öyle mi? Yani veba, simgenin içine girdiği için? Yani sana göre halkın talep ettiği, bu simge mi?”</p>

  <p class="block5" style="text-align: justify;">&nbsp; &nbsp;“Halk simgeleri bilir.”</p>

  <p class="block5" style="text-align: justify;">&nbsp; &nbsp;Augustus, buna aldırmadı: “Ama şimdiye kadar henüz veba salgını falan yaşamadık, ve bana da başarılı bir birliğe ve bütünlüğe kavuşan Roma’ya silah kullanmaksızın hükmetmek nasip oldu.”</p>

  <p class="block5" style="text-align: justify;">&nbsp; &nbsp;“Tanrılar senden yardımlarını esirgemeyeceklerdir, Sezar.”</p>

  <p class="block5" style="text-align: justify;">&nbsp; &nbsp;Sezar, düşünceli bir ifadeyle sustu; sonra dudaklarında neredeyse çocukça bir hınzırlığı yansıtan bir gülümseme belirdi: “Ama işte özellikle de tanrılar ve onların onurları için devletimde sanattan vazgeçmeye hakkım yok; benim getirdiğim barışın sanata ihtiyacı var, tıpkı Perikles’in kendi barışını göklere yükselen Akropolis’i inşa ederek görkemli bir biçimde taçlandırmış oluşu gibi.</p>

  <p class="block5" style="text-align: justify;">&nbsp; &nbsp;Böylece Sezar, Aeneis’e geri dönmeyi başarmış oluyordu: “Doğrusunu söylemek gerekirse, Augustus, hayatı benim için kolaylaştırmış olmuyorsun; evet, gerçekten de...” —hayatı mı? aslında ölmeyi demek, daha doğru olmaz mıydı? Kurşuni bir şey açılır gibi olmuştu bir yerlerde, yakalanması zor, hiçbir köprünün uzanmadığı, kendi içersinde duraklayan bir şey; zaman, esrarlı bir şekilde, ama aslında istemeksizin, oraya doğru akmaktaydı —</p>

  <p class="block5" style="text-align: justify;">&nbsp; &nbsp;“Ne demek istiyorsun, sevgili Vergilius?”</p>

  <p class="block5" style="text-align: justify;">&nbsp; &nbsp;Cevap verme işini kölenin sesi üstlendi: “Artık zaman kalmadı, ve artık sanat üzerine konuşmak da meşru değil; sanat artık hiçbir şey yapamaz, ölümü hükümsüz kılmayı başaramaz. Çünkü benim gücüm daha büyük.” Ve bu henüz söylenmişti ki, Plotia tarafından tamamlandı: “Zamanın değişken akışı bütün değişimlerin ötesinde kalacak, ve sen bana dönüştüğün için, zaman artık değişemez olan içersinde durağanlaşacak... tut beni, ve zamanı tutmuş olursun.” Suskunlukla konuşmuştu Plotia, ve eli zamanların serinliği içersinden serin, görünmeyenin içersinden görünmeksizin, bir tüy hafifliğiyle Vergilius’un eliyle birleşmek üzere uzandı.</p>

  <p class="block5" style="text-align: justify;">&nbsp; &nbsp;Sezar o tarafa baktı, mühürlü yüzüğe baktı, hayır, Plotia’nın bir nefes kadar görünmeyen parmağına bakmıştı, ve hâlâ gülümsemekteydi: “Kendi barışımın içersinde şekil verdiğim zaman, Perikles’in zamanından daha mı az değerli? O, benim barışım, bizim zamanımız, bizim barış dönemimiz.”</p>

  <p class="block5" style="text-align: justify;">&nbsp; &nbsp;“Ah Augustus, gerçekten de, karşındakinin işini hiç kolaylaştırmıyorsun, hele senin bakış açının doğruluğunu kanıtlamak için Roma’yı süslediğin yapıları hiç kuşkusuz Perikles’in Akropolis’i ile eşdeğerde sayabileceğin düşünüldüğünde.”</p>

  <p class="block5" style="text-align: justify;">&nbsp; &nbsp;“Tuğlalardan yapılma bir şehir, mermer bir şehre dönüştürüldü.” “Ona hiç kuşku yok, ey Augustus, mimarlık sanatı gelişmekte, ve bu gelişen, zengin bir sanat, hatta belki biraz fazla bile zengin; ama ne olursa olsun, çok güçlü, çünkü doldurduğu boşluk içersinde tıpkı yine senin inşa etmiş olduğun devlet gibi durmakta, bir düzenin simgesi olarak, ve zaten kendisi de doğrudan doğruya bir düzen.”</p>

  <p class="block5" style="text-align: justify;">&nbsp; &nbsp;“O halde mimarlık sanatı için görüşlerinden ödün veriyorsun, öyle mi?”</p>

  <p class="block5" style="text-align: justify;">&nbsp; &nbsp;“Düzen, zamanların değişim akışı içersinde durağandır, ve mekân, dünyevilik içersinde durağandır, ey Augustus, ve şimdiye kadar yeryüzünde nerede bir düzenin kurulması başarılmıştır, ama insanoğlunun varlığı bağlamında hakiki bir düzenden söz ediyorum, orada böyle bir düzenin simgesini görünür bir biçimde mekân içersinde de inşa etme arzusu önüne geçilmez olmuştur... Akropolis, bir düzen simgesi olarak durmakta, piramitler ve Kudüs’teki tapmaklar da öyle... hepsi, mekân içersinde kurulan düzen aracılığıyla zamanı hükümsüz kılma çabasını belgeleyen eserler...”</p>

  <p class="block5" style="text-align: justify;">&nbsp; &nbsp;“İyi o halde... ama bunu bir ödün diye adlandırmama izin ver, çünkü bu, bir anlamda senden kopartabildiğim ilk itiraf, ve hatta sevindirici ve önemli bir itiraf, özellikle benden her ân binalarımı yıkmamı talep edebilecek olan Vitruvius düşünüldüğünde... ama öte yandan ciddi söylüyorum, mimarlık sanatını şiir sanatıyla karşılaştırmak istemem, Vitruvius’u da Vergilius’la karşılaştırmak istemem, ve üstelik Vergilius beni Aeneis’ten yoksun kılmak isterken, eğer görünüş beni aldatmıyorsa, Vitruvius’un mimarlık kitabını bana ithaf etmiş olduğunu bilmeme rağmen; bu arada ve yine ciddi olarak düşünmeni isterim ki, mimarlık sanatından dolayı lütfetmek zorunda kaldığın itiraf, aynı durumu öteki bütün sanatlarla ilgili olarak da içinde taşımakta. Sanatın bütünlüğü onu parçalamamıza izin vermez, ve senin mimarlık için bulunduğunu itiraf ettiğin yaşama hakkı, zorunlu olarak şiir sanatının yaşama hakkını da beraberinde getirir; o zaman bir noktayı bir defa daha Perikles’e atıf yapma ihtiyacını hissetmeksizin, ama buna rağmen tamamen senin düşüncen doğrultusunda kanıtlamak hakkını kendime tanıyabilirim: bir devlet şeklinde yaşama biçiminin her yükseliş dönemi, aynı zamanda bütün sanatlara ve dolayısıyla şiir sanatına da düşünülebilecek en büyük gelişmeyi yaşatmıştır.”</p>

  <p class="block5" style="text-align: justify;">&nbsp; &nbsp;“Ona hiç kuşku yok, Augustus, sanat, yüce bir birlik ve bütünlüktür.”</p>

  <p class="block5" style="text-align: justify;">&nbsp; &nbsp;“Bu kadar çabuk onaylaman tehlikeli, Vergilius; çünkü genellikle reddedişin de arkadan aynı hızla geliyor. ”</p>

  <p class="block5" style="text-align: justify;">&nbsp; &nbsp;“Tam tersine, onayımın sınırlarını genişletiyorum... sanat bütün dallarında, hatta mimarlıkta ve müzikte bile, kendini nasıl dile getirirse getirsin, her yerde bilgiye hizmet ediyor ve bilgiyi dile getiriyor; bilginin bütünlüğü ile sanatın bütünlüğü birbirleriyle kardeştir, ve her ikisi de Apollon’dan gelmedir.”</p>

  <p class="block5" style="text-align: justify;">&nbsp; &nbsp;“Hangi bilgi? Hayatın mı, yoksa ölümün mü bilgisi?”</p>

  <p class="block5" style="text-align: justify;">&nbsp; &nbsp;“İkisi de; biri, ötekinin varlığını şart kılar, sanki ortada tek bir biçim varmışçasına.”</p>

  <p class="block5"></p>

  <p class="block5" style="text-align: justify;">&nbsp; &nbsp;“Yani tekrar şu ölümün bilgisi, değil mi?! Teslim et ki, bulunduğun itirafı inkar etme noktasına doğru kürek çekmektesin.”</p>

  <p class="block5" style="text-align: justify;">&nbsp; &nbsp;“Ama sanatın bilme görevi başkaca hiçbir yerde şiir sanatının alanında olduğu kadar zorlayıcı, özlü ve kesin bir biçimde tanımlanmamıştır, çünkü şiir, dildir, ve dil de bilgidir.”</p>

  <p class="block5" style="text-align: justify;">&nbsp; &nbsp;“Peki, sonuç?”</p>

  <p class="block5" style="text-align: justify;">&nbsp; &nbsp;“Biraz önce Ankhises’in dizelerini alıntılayarak beni onurlandırdın...”</p>

  <p class="block5" style="text-align: justify;">&nbsp; &nbsp;“Evet, seni onurlandırıyorum Vergilius, her ne kadar şu ânda öncekinden biraz daha az yapsam da bunu, çünkü yine kaçamaklara sığınmaya çalışmaktasın; ama o alıntılama ile benim tek yapmak istediğim, senin de kusursuz bir yetkinlik düzeyine vardırılmaları öngörülen küçük biçimsel yetersizliklerle uğraşmayı, yani senin de böyle oyunsu bir eğilimin, Roma sanatının ciddiyetine ve saygınlığına yakışmadığı kanısında olduğunu göstermekti...”</p>

  <p class="block5" style="text-align: justify;">&nbsp; &nbsp;“Fakat buna rağmen sürekli işleyişin ve daha iyi kılma eyleminin o insana haz veren oyunu...” — Ah, evet, ne kadar baştan çıkartıcı olurdu bir defa daha buna başlayabilmek; içinde temize çekilmiş ruloların bulunduğu bavul işte oracıkta durmaktaydı, dilbilgisi açısından, ölçü açısından, melodi açısından ve anlamlandırarak satır satır yeniden gözden geçirilebilecek elyazısı metinler oradaydı; ah, evet, ne kadar, hem de ne kadar baştan çıkartıcıydı! Fakat köle, şimdi çok yakında, hatta yatağa yapışmış durmakta olan köle, çok alçak bir sesle şöyle dedi: “Bunu aklından bile geçirme; yaptığın takdirde, bundan yalnızca tiksinti duyardın.” Ve Plotia’nın elleri yine sanki bir rüzgar tarafından sürüklenip götürülmüştü.</p>

  <p class="block5" style="text-align: justify;">&nbsp; &nbsp;Fakat güneş tutulmasının solgun ışığı ile kuşatılmış olan Sezar, şöyle dedi: “Senin Ankhises’inin kelimeleri, işte bunlardı, ama sanat ile böyle oynamaya kalkmanın ve bunu haz diye adlandırmanın artık sana hiçbir yararı dokunmaz; çünkü kendi düşünceni ne yok edebilirsin ne de zaafa uğratabilirsin.”</p>

  <p class="block5" style="text-align: justify;">&nbsp; &nbsp;“Ankhises’in kelimeleri...” Ankhises, gölgelerin içindeydi, geriye kelimeler kalmıştı; solgun olan, sadece ışık değildi, hayır, zamanın kendisi bir gölge kadar solgundu.</p>

  <p class="block5" style="text-align: justify;">&nbsp; &nbsp;“Ankhises’in kelimeleri, yani senin kendi kelimelerin, Vergilius.”</p>

  <p class="block5" style="text-align: justify;">&nbsp; &nbsp;“Ama gölgelerin ülkesinden yukarıya doğru çıktıklarına göre, şimdi onlarla aslında daha çok şey söylemek istemiş olduğumu biliyorum...”</p>

  <p class="block5" style="text-align: justify;">&nbsp; &nbsp;“Öyle mi..?”</p>

  <p class="block5" style="text-align: justify;">&nbsp; &nbsp;“Sen onları olduklarından çok daha zayıf yorumladın, Augustus.”</p>

  <p class="block5" style="text-align: justify;">&nbsp; &nbsp;“Yorumum zayıflatıcı idiyse eğer, sen onu düzeltmek zorundasın; ben ise zayıflattığım için pişmanlık duyuyorum.” Sezar, şamdanı bırakmıştı, iki eliyle birden koltuğun kenarlarına dayandı, gözlerinin arasında yine o hoşnutsuzluk ifadesi olan kırışık belirmişti, ve ayağı sanki apansız bir sertlikle kareli zemine vurmaktaydı; bu, hep böyle olagelmişti, en küçük bir itiraz bile böyle âni ve beklenmedik bir sinirliliğe yol açabiliyordu.</p>

  <p class="block5" style="text-align: justify;">&nbsp; &nbsp;“Yorumun zayıf değil, fakat daha bir yoğunlaştırılmaya imkân tanıyor... çünkü pek çok şey, asıl ve başlangıçta yalnızca sezgi yoluyla algılanmış anlamını ancak zamanın akışı içersinde kazanır.”</p>

  <p class="block5" style="text-align: justify;">&nbsp; &nbsp;“İfşa et o anlamı o zaman.”</p>

  <p class="block5" style="text-align: justify;">&nbsp; &nbsp;“Yönetme sanatıyla karşılaştırıldığında, devlete düzen ve barış getirme sanatıyla, yani Roma’ya özgü bu sanatla ve görevle karşılaştırıldığında, sanata ait başkaca bütün dışavurumlar soluk kalır, bu, sadece artistik oyunların onca haz veren somutlaşmaları için geçerli değildir; fakat sanatın, tabii sanat—olmayana ait bir süs olmanın ötesine geçmek istiyorsa eğer, içinde kendini sonrasız somutlaştırmakla yükümlü olduğu bütün o mutluluk verici ve mutluluğun kanatlarında taşman yücelik de sözünü ettiğim sanatın karşısında soluk kalır... evet, böylesine bir yücelik bile onun karşısında solgunlaşır; benim Ankhises’in kelimeleriyle söylemeyi amaçladığım, işte buydu, ve senin eserine senin devletine, senin Roma’nın ruhuna ait simgene sanatın her türlü etkisinin üzerinde kalan, mutlak ve tek başına bir geçerlilik tanıdığımda, işte bu düşünceyi tekrar etmiş oldum...”</p>

  <p class="block5" style="text-align: justify;">&nbsp; &nbsp;“Ve ben de senin düşünceni çürüttüm... sanat, zamanın akışından etkilenmeksizin varlığını sürdürüyor.”</p>

  <p class="block5" style="text-align: justify;">&nbsp; &nbsp;Esrarlı, bomboş bir nehir gibi akıp gitmekteydi zaman.</p>

  <p class="block5" style="text-align: justify;">&nbsp; &nbsp;“Senin sormuş olduğun o daha bir yoğunlaştırıcı sonucu ifade etmeme de izin ver, Augustus.”</p>

  <p class="block5" style="text-align: justify;">&nbsp; &nbsp;“Konuş.”</p>

  <p class="block5" style="text-align: justify;">&nbsp; &nbsp;“Özellikle büyük sanat, yani kendi bilme görevinin bilincinde olan sanat, içinden geçmiş olduğumuz o bilgi yitiminin ve tanrıları yitirmenin ne olduğunun da farkındadır; ölümün getirdiği yıkımların dehşeti hep gözünün önündedir...”</p>

  <p class="block5" style="text-align: justify;">&nbsp; &nbsp;“Sana Pers savaşlarını hatırlatmıştım.”</p>

  <p class="block5" style="text-align: justify;">&nbsp; &nbsp;“... ve işte bu yüzden o sanat, senin yaratmış olduğun yeni düzen ile birlikte aynı zamanda yeni bir bilginin de çiçek açmak zorunda olduğunu bilir; bu, bilgi kaybımızın derinliklerinden yükselen bir bilme durumudur ve o kaybedişin derinliği ölçüsünde yüksektir, çünkü aksi takdirde yeni düzen amaçsız kalır, ve senin elinle kavuştuğumuz kurtuluş boşuna olur...”</p>

  <p class="block5" style="text-align: justify;">&nbsp; &nbsp;“Hepsi bu kadar mı?” — Sezar, çok tatmin olmuş görünüyordu — “yani çıkardığın sonuç bu mu?”</p>

  <p class="block5" style="text-align: justify;">&nbsp; &nbsp;“Evet, bu... sanat, özellikle de şiir sanatı bilginin bilincinde olduğu ölçüde simge yaratma gücüyle yeni bilgiye ulaşamayacağının farkındadır; bu bilginin gelmekte olduğunu bilir, ama bu daha güçlü simge karşısında geri çekilmek zorunda olduğunu da bilir.” “Peki, yeni bilgiye herhangi bir itirazım yok, ben sadece sanata ait bilme görevinden kendi amaçların için biraz fazla yararlandığını düşünüyorum...”</p>

  <p class="block5" style="text-align: justify;">&nbsp; &nbsp;“Bu görev, sanatın ruhunun odak noktasında yer alıyor.”</p>

  <p class="block5" style="text-align: justify;">&nbsp; &nbsp;“Ve sen, kasten ruhun bütünlüğünün sanatı da kapsamına aldığını görmezlikten gelmektesin... ”</p>

  <p class="block5" style="text-align: justify;">&nbsp; &nbsp;“Yeni bilgi sanatın dışında, onun simgelerinin güç alanının dışında; üstelik bu, asıl önemli olan şey.”</p>

  <p class="block5" style="text-align: justify;">&nbsp; &nbsp;“Sen, bile bile devletin her yükseliş döneminin aynı zamanda yalnızca sanat için değil, fakat bilgi için de bir yükselişi beraberinde getirdiğini görmezlikten geliyorsun; Atina’nın büyük çağında bütün sanatların yanı sıra felsefenin de bir yükselişi yaşadığını görmezlikten geliyorsun, evet, bunu görmezlikten geliyorsun ve öyle de yapmak zorundasın, çünkü senin o erişilmez veya ölümü hükümsüz kılan bilgi hedeflerine ait tablona, hayatın öteki bütün gerçekliğe çok yakın olguları gibi felsefe de sığmıyor. Keşke ne kadar haksız olduğunu görebilsen; ama ben şimdilik filozofların o senin talep ettiğin yeni bilgiyi bulacaklarına güvenmek istiyorum.”</p>

  <p class="block5" style="text-align: justify;">&nbsp; &nbsp;“Felsefe artık bunu yapamaz.” Kelimeler, kendi başlarına konuşulmuşlardı; iyice veya şöyle bir düşünülmüş olmaları bile gerekmemişti, gözden çıkıp öylece doğrudan dile inmişlerdi, çünkü kelime oluşumlarının arkasında — burada, gölgenin solgunluğuna bürünmüş bu odada mı? Veya dışarıda, sanki kara kalemle çizilmiş o solgun peyzajda mı? Hayır, daha uzaklarda, çok daha uzaklarda, tuhaf bir biçimde zamanların üzerine yükselmiş olarak Atina şehri kendini göstermekteydi, Platon’un şehri, Vergilius’un kalmasının engellendiği, kader tarafından engellendiği şehir gözükmekteydi, ve şehrin üzerinde kader, bir ölüm bulutu gibi, ama buna rağmen solgunluğundan dolayı gölgesiz, hâlâ asılı duruyordu.</p>

  <p class="block5" style="text-align: justify;">&nbsp; &nbsp;“Artık bunu yapamaz...” diye tekrarladı Augustus, “artık yapamaz, artık yapamaz! Önce sanat için geçerliydi bu, ve şimdi felsefe için de geçerli olacak, öyle mi Vergilius! Demek burada da bir artık çok geç ve bir çok erken söz konusu, öyle mi? Bu artık yapamaz, felsefe için de geçerli, öyle mi?!”</p>

  <p class="block5" style="text-align: justify;">&nbsp; &nbsp;Orada, kelimenin mekânsız mekânında yükselmekteydi şehir, ve kendisi bir kelime oluşumundan başkaca hiçbir şey değildi, bomboş, gölgelerden yoksun bir laf kalabalığıydı, tutarsız ve akışkan bir laf kalabalığı, simgesizdi, simgesini yitirdiği için dayanağını da yitirmişti; evet, kader Vergilius’u orada bırakmamakla ona iyi davranmıştı: “Zaman hoşgörüsüzdür, Augustus; düşünce, artık sınırlarına erişti.”</p>

  <p class="block5" style="text-align: justify;">&nbsp; &nbsp;“İnsan, düşünerek tanrılara kadar ulaşır, ve bu kadarı da onun için yeterli olmalıdır.”</p>

  <p class="block5" style="text-align: justify;">&nbsp; &nbsp;“Ah, evet, sonsuzdur insan aklı, ama bir defa sonsuzluğa temas ettiğinde, geri püskürtülür... bilgiden yoksun kalır... ondan sonra yeryüzünde ölümün yıkımları başlar, büyük tufan, silah şakırtıları, sonra utanmazca akıtılan kandan oluşma dereler...”</p>

  <p class="block5" style="text-align: justify;">&nbsp; &nbsp;“Felsefenin iç savaşla hiçbir ilişkisi yoktur.”</p>

  <p class="block5" style="text-align: justify;">&nbsp; &nbsp;“Ama zaman olgunlaşmıştı bir kez... ve şimdi sabanın yeniden işlemeye başlaması gerek.”</p>

  <p class="block5" style="text-align: justify;">&nbsp; &nbsp;“Zaman her günle birlikte bir başka şey için olgunlaşır.” “Bilginin ortak temeli olmaksızın, temel ilkeler olmaksızın anlamak, açıklamak, kanıtlamak ve inandırmak da olmaz; sonsuza yönelen ortak bakış, her türlü iletişimin temelidir, ve o olmaksızın en basit bir şeyi iletebilmek bile imkânsızlaşır...”</p>

  <p class="block5" style="text-align: justify;">&nbsp; &nbsp;“Bak, Vergilius, sonuç olarak sen, şimdi de bana bir şeyler anlatmaktasın, ve böylece birbirimizle anlaşabilme temelimiz hiç de o kadar kötü sayılamaz; en azından benim için yeterli.”</p>

  <p class="block5" style="text-align: justify;">&nbsp; &nbsp;Ah, evet, haklıydı bu konuda Sezar —, ne anlamı vardı ki bütün bunların? Bunlardan Sezar’a neydi? Evet, güç işti, ve buna rağmen, sanki Aeneis’in kaderi için olup bitecekmişçesine, bir zorunluluktu: “Felsefe bilimdir, aklın hakikatidir; kanıtlayabilmek zorundadır, bu yüzden bilgi temeline ihtiyacı vardır, ve bilgi temel...” Gülen bir şey vardı bir yerlerde, sanki dilsiz ve çok bilmiş bir gülüştü.</p>

  <p class="block5" style="text-align: justify;">&nbsp; &nbsp;Köle miydi? Veya kötü ruhlar gülerek dönüşlerini mi ilan ediyorlardı?</p>

  <p class="block5" style="text-align: justify;">&nbsp; &nbsp;“Neden konuşmaya devam etmiyorsun, Vergilius?”</p>

  <p class="block5" style="text-align: justify;">&nbsp; &nbsp;Yine kendini göstermişti Atina, yine adı Atina olan o tuhaf hayal kırıklığı belirmişti. Nerede gülünüyordu? Atina’da mı?</p>

  <p class="block5" style="text-align: justify;">&nbsp; &nbsp;“Bilgi temeli aklın her türlüsünden, felsefenin her türlüsünden önce gelir... o, ilk koşuldur, ve aynı zamanda hem iç dünya hem de dış dünya için geçerlidir... sen beni Atina’dan geri getirmedin mi, Octavianus? Öyle yapmadın mı?”</p>

  <p class="block5" style="text-align: justify;">&nbsp; &nbsp;Gökyüzünün kasesi, sedef rengi açılmıştı Adriyatik Denizi’nin üzerinde, gemi yalpa vurmaktaydı, Poseidon’un beyaz atları başlarını göstermekteydiler; konuklara ait salonda gülünüyor ve gürültü ediliyordu; geminin kıç tarafında, soluklaşmakta olan ışıkta şimdi bir müzisyen köle şarkı söylemeye başlamıştı, yalnızlık kokan bir erkek çocuk sesiydi.</p>

  <p class="block5" style="text-align: justify;">&nbsp; &nbsp;“Seni Atina’dan geri getirmem, sağlıklı ve doğruydu, sevgili Vergilius... ya da şimdi söylemek istediğin, filozofların şehrinde sefil bir şekilde bırakılmadığın için felsefenin artık görevlerinden kurtulduğu mu?”</p>

  <p class="block5" style="text-align: justify;">&nbsp; &nbsp;Sezar’ın protokol gereği burada değil, öteki gemide olması gerekirdi: “Felsefe, bilgi temelini yitirdi, ondan çok daha derinlere battı... denizin büyük derinliklerine... ve yukarılara tırmanmak, yükselerek sonsuzluğa değmek zorunda olduğundan, kökleri, onlar da sonsuzluğa uzansalar bile, aşağıya yetişmiyor... aksi takdirde seninle geri dönmezdim, Octavian... çünkü köklerin artık tutunamadığı yerde gölgesiz bir boşluktan başka bir şey yoktur... bilgi temeli yitirildi, ve gemide çok fazla boş laf kalabalığı var; belki sen bunun farkına benim kadar açık ve seçik varmıyorsun, çünkü deniz tutması yüzünden daha duyarlı olmuş değilsin... bir zamanlar felsefe, üzerine kendini inşa edebileceği bilgi temeline de sahipti... ama ben de senin gibi onun bu temeli yitirdiğini görmek istemedim... kalktım Atina’ya gittim, evet, gittim... ama bugün felsefe, bir zamanlar kök salmış olduğu o üretken zemini artık kesin olarak yitirdi... düşünmek de erkeksi olmaktan çıktı.”</p>

  <p class="block5" style="text-align: justify;">&nbsp; &nbsp;Evet, bu böyleydi, ve kimsenin buna gülecek hali yoktu. Hiçliği bilen ve Hiçliği isteyen Tanrı’nın bile buna hakkı yoktu. Ve gerçekten de, o sınırsız gülüş kesilmişti. Onun yerine Plotia konuştu: “Suskunlukla gerçekleşir karşılıklı anlaşma; kanıta ihtiyacı yoktur. Sen, suskunluğun açık duran göklerine dön.” Ve bunu duymak öylesine yatıştırıcıydı ki, geminin seyir temposu bile yavaşladı ve sular sütliman kesildi; küreklerin ritmi neredeyse hissedilmiyordu, kayış gıcırtıları da neredeyse duyulmaz olmuştu, arada sırada yalnızca bir zincir şakırtısı gelmekteydi.</p>

  <p class="block5" style="text-align: justify;">&nbsp; &nbsp;Şimdi Sezar, şamdanın direğine dayanmış, bir eli yine defne yapraklarıyla örülü yelkenin içinde, seyir halindeydi, seven bir kocaydı, erkeğe yakışır şekilde, onu bekleyen Livia’ya geri dönüyordu, ve gemi ile birlikte zaman da seyir halinde olduğundan, Sezar’ın tekrar konuşmaya başlamasına kadar geçen süreyi hesaplayabilmek imkânsızdı; sonunda şöyle dedi: “Felsefe bilgi temelini yitirdi ise eğer, o zaman bugünkü görevi onu yeniden yaratmaktır.”</p>

  <p class="block5" style="text-align: justify;">&nbsp; &nbsp;Sezar herhalde öteki gemide olmuş olmalıydı veya belki de hâlâ oradaydı, çünkü köklerin aşağıya uzanamadığını duymamıştı; bu, kendisine belki de daha anlaşılır kelimelerle anlatılabilirdi: “Karaağacın tahtası gemi direkleri için uygun değildir; çünkü bu ağaç aynı zamanda hem kaskatı hem de esnek bir şekilde durmak ve büyümek zorundadır...”</p>

  <p class="block5" style="text-align: justify;">&nbsp; &nbsp;“Kendini yorgun mu hissediyorsun, Vergilius? Doktorun tekrar gelmesini ister misin?” Octavian, koltuğu hızla yana itmişti ve yatağa eğildi; yüzü çok yakındaydı.</p>

  <p class="block5" style="text-align: justify;">&nbsp; &nbsp;Yüz çok yakındaydı, neredeyse az önce Plotia’nın yüzünün olduğu kadar yakındı. Ve sis örtüsü, tam o ânda parçalandı: “Kendimi tamamen iyi hissediyorum, Octavian... Hatta çok çok iyi... ama bir ân için dalıp gitmiş olabilirim...”</p>

  <p class="block5" style="text-align: justify;">&nbsp; &nbsp;“Konuşman biraz karanlıktı... bu sende elbet sıkça rastlanan bir şey; üzerinde düşünüldüğü takdirde, bilgeliğe dönüşür.”</p>

  <p class="block5" style="text-align: justify;">&nbsp; &nbsp;“Bilgelik mi? Bende mi? Asla..! ama şimdi bana öyle geliyor ki, galiba sadece cevabım için uygun bir örnek aradım, fakat bulamadım... sen ise, biliyorum bunu, felsefenin bilgi temelinden söz ettin.”</p>

  <p class="block5" style="text-align: justify;">&nbsp; &nbsp;“Doğru, Vergilius; o halde demek ki daha fazla tedirginliğe kapılmamıza gerek yok.”</p>

  <p class="block5" style="text-align: justify;">&nbsp; &nbsp;“Ve felsefe, henüz kendi bilgi temelini üretebilecek durumda değil...”</p>

  <p class="block5" style="text-align: justify;">&nbsp; &nbsp;“O nokta daha aydınlığa kavuşmadı...” — Augustus, kendini tam olarak konuya vermemişti — "... öte yandan, bizim için önemli olan, bu soru değil, Vergilius.”</p>

  <p class="block5" style="text-align: justify;">&nbsp; &nbsp;Depremi andıran sallantı gerçi hâlâ devam ediyordu, fakat onun dışında her şey netti ve tuhaf olmaktan uzaktı, kalemle çizilmişçesine ince ve sanki kaybolup gidecekmiş gibi görünen peyzaj belirgin ve doğaldı, karaağaçtan yapılma şamdan belirgin ve doğaldı, ve yatak artık o büyük gemi değildi, açık ve doğal bir biçimde tekrar insanın suda kayıp gitmekten hoşlandığı o basit kayık olup çıkmıştı; yalnızca Sezar, Vergilius’la birlikteydi, bütün âşinalığına rağmen duruşuyla ne bütünüyle belirgin ne de bütünüyle doğaldı, en azından onu inandırma ve böylece gerçekliğe geri çağırma çabalarına devam etmek gerektiği sürece böyleydi: “Akıl, kendi koşulunu yaratabilme becerisinden yoksundur, ve dolayısıyla felsefe de bunu yapamaz; kimse, kendini kendi çabasıyla kendisinin atası kılabilecek kadar üretken değildir,” — o gülme! Daha önce de Vergilius’un kendi gırtlağından, kendi göğsünden gelmemiş miydi? Şimdi varlığı oralarda hissedilebiliyordu ve esrarlı bir şekilde acıtıcıydı — “Ata ve onun ataları üretilemez, koşullar kendi kendini üretemez, Prometheusvari bir kendi sınırlarını aşma gücüne şimdiye kadar kimse sahip olamamıştır, o sınırlan hiçbir şey ve hiç kimse aşamayacaktır... Hayır, doğru değil bu!”</p>

  <p class="block5" style="text-align: justify;">&nbsp; &nbsp;Doğru değil, doğru değil —, fısıldanmış kelimelerdi bunlar, herhangi bir yerden fısıldanmış, köle ya da Plotia tarafından fısıldanmışlardı, bilinmiyordu, ama daha çok Plotia tarafından fısıldanmış olmalıydılar, çünkü Plotia, şimdi konuşmaya devam ediyordu: “Aşk, her zaman kendi sınırlarını delip geçer.” — “Senin aşkın da yaptı mı bunu, Plotia? Ah, evet, söyle, yaptı mı?” — “Yaptı ve hâlâ da yapmakta; zira her kim ki sever, o artık kendi sınırlarının ötesindedir.” — “Ah, Plotia!” — “Hissediyor musun beni? Ben seni severek çok fazla hissediyorum.” — “Plotia, seni yakından hissediyorum, seni biliyorum.” — “Evet, Vergilius, evet.” — Ve birbirine karışmıştı bedenlerinin sınırlan, birbirine akmıştı ruhlarının sınırları, gittikçe büyüyerek ve sınırların ötesine geçerek, bilerek ve bilinmiş olarak. Hayretle sordu Augustus: “Nedir doğru olmayan, Vergilius?” “Kendi sınırlarını aşmak diye bir şey vardır.”</p>

  <p class="block5" style="text-align: justify;">&nbsp; &nbsp;“Bunu duymak sevindirici benim için, demek ki itirafından sapmıyorsun!”</p>

  <p class="block5" style="text-align: justify;">&nbsp; &nbsp;“Sınırı aşmak...”</p>

  <p class="block5" style="text-align: justify;">&nbsp; &nbsp;“Felsefe mi? Şiir sanatı mı? Kim aşıyor sınırı?”</p>

  <p class="block5" style="text-align: justify;">&nbsp; &nbsp;“Platon’un başardığı yerde felsefe, şiir sanatına dönüşmüştü... şiir, en yüce doruklarında iken bunu yapabiliyordu, sınırların aşılmasına dönüşüyordu...”</p>

  <p class="block5" style="text-align: justify;">&nbsp; &nbsp;Karşılık olarak, biraz dalgın ve acele olsa bile, yine de sıcak bir şekilde olumlayan bir baş hareketi geldi: “Senin sanatçı alçakgönüllülüğün, yine de kendi bilgeliğini tartışma konusu yapacak kadar büyük, ama sanatçı tutkun en azından sanat için bu bilgeliği kullanmak istiyor...”</p>

  <p class="block5" style="text-align: justify;">&nbsp; &nbsp;“Bu bilgelik değil, Octavian... bilge kişi şair olmaz, olsa olsa bilgelik kendisine bir misyon olarak yüklenenden şair çıkar... hayır, burada söz konusu olan, bir tür sezme gücüne sahip sevgidir, sınırları parçalamak kimi zaman ancak ona nasip olur...”</p>

  <p class="block5" style="text-align: justify;">&nbsp; &nbsp;“En azından kendini bilge olma misyonuna çağrılmış hissettiğin için memnunum... ve şimdi artık felsefeyi tartışmayalım, gerçekten kendi koşuluna yönelmek becerisinden yoksun kaldığında, onu şiir sanatına yollayalım; ondan kendi bilgi temelini sanattan almasını talep edelim, çünkü senin de itiraf ettiğin gibi, bütün bilgelik sanatın güzelliğinde toplanmıştır.”</p>

  <p class="block5" style="text-align: justify;">&nbsp; &nbsp;“Bunu ancak çok az sayıda ve sanat olma niteliği hiç tartışılamaz eserler için, çok uzak bir geçmişe ait eserler için kabul edebilirim.”</p>

  <p class="block5" style="text-align: justify;">&nbsp; &nbsp;“Peki ya senin Aeneis’in, sevgili Vergilius?”</p>

  <p class="block5" style="text-align: justify;">&nbsp; &nbsp;Ve böylece yine zamandı kendini belli eden, ve esrarlı bir şekilde geçmişi şimdinin karşısına çıkartan etkisiyle esrarlıydı, neden ve sonuç ilişkilerine bağımlılığı ile esrarlıydı, her ikisi bağlamında da sanki kaderdi: “Sanatın eğretileme yaratma gücünün acımasız bir şekilde zaman tarafından belirlendiğini ve yeni bilgi için artık yeterli olmadığını tekrar ederek, inatla tekrar ederek, seni bir defa daha hayal kırıklığına uğratmak zorundayım, Augustus; bilgi temeli, sanat tarafından bazen sezgi yoluyla algılanır, fakat o temeli yaratmak, yeniden yaratmak sanatın gücünü aşar.”</p>

  <p class="block5" style="text-align: justify;">&nbsp; &nbsp;“Yeniden yaratmak diye bir şey yoktur, sadece her türlü zamandan bağımsız varolmuş ve, örneğin bugünkü gibi, bazen gizlenmiş olsa da her zaman varolanı tekrar yaratmak söz konusudur; insan, hep aynı varlık olarak kalır, ve bunun gibi onun sözünü ettiğin bilgi temeli de hep aynıdır, hem de öylesine aynıdır ki, seni hoşnut kılacak bir durum olarak bütün bilgilerin önüne geçer ve bunu yapma izni vardır. Temelde hiçbir şey değişmez, hiçbir şey değişemez ve değişmemiştir.”</p>

  <p class="block5" style="text-align: justify;">&nbsp; &nbsp;“Ah Augustus, bir zamanlar tanrılar, bilerek ve bilinerek ölümlülerin çevresini almışlardı.”</p>

  <p class="block5" style="text-align: justify;">&nbsp; &nbsp;“Aiskhilos’un zamanına mı atıfta bulunuyorsun?”</p>

  <p class="block5" style="text-align: justify;">&nbsp; &nbsp;“O zamana da atıfta bulunuyorum.”</p>

  <p class="block5" style="text-align: justify;">&nbsp; &nbsp;“Tanrılar kaybolup gitmediler, ve gerçeği söylemek gerekirse sen, bulunduğun atıfla yalnızca benim iddia ettiğimi en iyi şekilde onaylamış oluyorsun, evet, gerçeği söylemek gerekirse, tam da bunu yapıyorsun, dostum; çünkü özellikle Olimposlular bir zamanlar kendilerinden hiç kuşku duyulmaksızın ve sınırsız bir şekilde hüküm sürmüş oldukları için, evet, özellikle bu yüzden atalarımızın inançlarına geri dönmek zorundayız; çünkü sanat ve felsefe, halkımızın öteden beri üstünde durduğu, bu nedenle de tek doğru bilgi temeli olan bilgi temelini ancak böylece yeniden bulabilir.” Hep yeni bir söylev, hep yeni cevap, — bu bağlamdaki zorunluluk neredeyse acı vericiydi; “Ataların inançları... o zamanlar henüz bilgiden yoksunluğun uçurumuna yuvarlanmak diye bir şey yoktu...”</p>

  <p class="block5" style="text-align: justify;">&nbsp; &nbsp;“Bu aşıldı.”</p>

  <p class="block5" style="text-align: justify;">&nbsp; &nbsp;“Evet, ama sadece sen geldiğin için. Buna karşılık o zamanlar, atalarımızın zamanında, önce inancı yeniden uyandırmak diye bir gereklilik yoktu, çünkü inanç canlıydı, hem iç hem de dış dünya bağlamında insan hayatıyla bir bütündü.”</p>

  <p class="block5" style="text-align: justify;">&nbsp; &nbsp;“İnanç bugün de daha az canlı değil, ve tanrılar, Vergilius, en canlı şekilde senin şiirinin içinde dolanmaktalar.”</p>

  <p class="block5" style="text-align: justify;">&nbsp; &nbsp;“Şiire dışarıdan giriyorlar; onları uzak geçmişte, en uzak geçmişte arayıp bulmak zorunda kaldım.”</p>

  <p class="block5" style="text-align: justify;">&nbsp; &nbsp;“Sen onları kaynaklarında, bilgi temellerinin kaynağında arayıp buldun, ve böylece de tanrıların gerçekliğini, hakiki Tanrı bilgisinin gerçekliğini yeniden halka armağan ettin; Vergilius, senin imgelerin aslında en canlı gerçeklik, onlar senin halkının gerçekliği!”</p>

  <p class="block5" style="text-align: justify;">&nbsp; &nbsp;Baştan çıkarıcı ve mutluluk verici geliyordu kulağa, ve dahası bu, Sezar’ın içten inancıydı. Ve buna rağmen hepsi sadece boş laftan ibaretti, üstelik Sezar, Aeneis’i övmekle aslında sadece kendi eserim savunduğu için, daha da boştu; ama belki de Sezar asıl bu nedenle Aeneis’ten vazgeçebilirdi: “Ey Sezar, söylemiştim sana daha önce, benimkiler yalnızca yüzeyde kalan imgeler.”</p>

  <p class="block5" style="text-align: justify;">&nbsp; &nbsp;“Sana yetmiyorlar, çünkü onlardan ölüme ilişkin bir bilgi ve ölümü hükümsüz kılmalarını talep etmektesin, oysa dünyevi anlamda bunları kimse verebilecek durumda değildir... sen benim eserimi de bu talebe bağımlı kıldın.”</p>

  <p class="block5" style="text-align: justify;">&nbsp; &nbsp;“İmgelerim yetersiz kalıyor, çünkü onlar...”</p>

  <p class="block5" style="text-align: justify;">&nbsp; &nbsp;“Duraklıyorsun... haksız olduğunu biliyorsun, Vergilius.” “Zaman, Augustus... esrarlı bir şekilde zamanın esirleriyiz, ve o, esrarlı bir şekilde akıp gidiyor... sanki boş bir nehir... sadece yüzeyden ibaret bir nehir, ve bizler onun ne yönünü ne de derinliğini bilmekteyiz... ama buna rağmen onun çemberi kapanmak zorunda.” “O halde nasıl olur da sanatın, zamanın göreve ait yönlendirmelerinin dışında kaldığını iddia edebilirsin? Bunu sana o bağırsaklara bakarak kehanetlerde bulunan rahiplerden hangisi ifşa etti? Bunların hiçbiri doğru değil, Vergilius! Zamanın içersinde hiçbir esrar gizli değil, ve bir kahinin kehanetini gerektiren herhangi bir şey de gizli değil.”</p>

  <p class="block5" style="text-align: justify;">&nbsp; &nbsp;Neydi zamanda esrarlı olan? Bomboş bir nehir ölüme doğru akıyordu, ve elinden hedefi alındığında, nehir ve zaman kaybolup gitmekteydi. Ölüm hükümsüz kılındığında, neden zaman da hükmünü kaybediyordu? Her şey bir rüya gibi birbirine ekleniyordu, ve şimdi konuşan, rüyadan gelen sesti: “Zamanın yılan halkalan... gökyüzünün bağırsakları.”</p>

  <p class="block5" style="text-align: justify;">&nbsp; &nbsp;“Ve sen, bunu şu senin bilgi temelin diye adlandırmak istiyorsun, öyle mi? Bu, ancak bir Haruspex’in<sup class="calibre2"><sup class="noteref" id="back_note_1"><a class="calibre3" href="../Text/Section0010.html#note_1" title="1">1</a></sup></sup> bilgi temeli olabilir! Sen ne saklamaktasın, Vergilius?”</p>

  <p class="block5" style="text-align: justify;">&nbsp; &nbsp;“Bizler zamanın esirleriyiz, hepimiz böyleyiz ve bilgi bile zamanın esiri.”</p>

  <p class="block5" style="text-align: justify;">&nbsp; &nbsp;Tuhaftı, Sezar, gözle görülür şekilde tedirgin olmuştu: “Sen, zamanı insanların eylemlerinden sorumlu tutuyorsun, dahası, onu&nbsp;<span style="font-size: 1em; line-height: 1.2;">kendi kendisinin bilgi kaybından da sorumlu sayıyorsun... böylece insanoğlunu ve doğal olarak kendini de her türlü sorumluluktan kurtarmış oluyorsun; bu, tehlikeli... ben, insanları içinde yaşadıkları zamandan sorumlu tutmayı tercih ediyorum.”</span></p>

  <p class="block5" style="text-align: justify;">&nbsp; &nbsp;Neydi zaman denilen? Gerçekten sürekli akıp duran bir nehir miydi? Daha çok tek tek dalgalar halinde bir hareket içersinde değil miydi? Kimi zaman bir gölün, hatta bataklığın neredeyse tamamen durgun sularıydı, iki renkli bir alacakaranlık bulutunun altında uzanıp gidiyordu; bazen de yine tozutan bir şelale misali, yedi renkte parıldayan köpükleriyle bir tufana dönüştüğü söylenebilir miydi?</p>

  <p class="block5" style="text-align: justify;">&nbsp; &nbsp;“Sezar, insanoğlunun sorumluluğu için geride yeterince hareket alanı kalıyor; insan, görevini iyi ya da kötü yerine getirebilir, ve onun görev alanını belirleyen her ne kadar zaman ise de, her ne kadar insan zamanı etkileyecek güçte değil ise de, sorumluluk, saygınlığı ve görev niteliği bağlamında değişmeksizin kalır; insanoğlunun göreve ilişkin görevi, görev alanının değişikliklerinden bağımsız olarak değişmeden kalır.”</p>

  <p class="block5" style="text-align: justify;">&nbsp; &nbsp;“Ve ben, bu görev alanının zaman tarafından değiştirilmesine izin veremem... insan, kendine eyleminin hedefi diye belirlediği yükümlülüklerin ve görevlerin sorumluluğunu taşır; bu sorumluluğu bütün zamanlar boyunca topluma ve Devlete yönlendirmek zorundadır, ve zaman, bunu yapmayı ihmal ettiği takdirde şeklini kaybeder. Oysa insanın, evet, insanın görevi, zamana şekil kazandırmaktır, ve insan bunu, ta baştan insanın en yüce görevi olmuş olan devlet içersinde gerçekleştirir.”</p>

  <p class="block5" style="text-align: justify;">&nbsp; &nbsp;Zamanın sırrı, onun boşluğunun sırrı! Neden değişime uğruyordu insanoğlunun görev alanı o zaman içersinde? Saturnus’un cennet çayırları bütün zamanlar boyunca uzanıp gitmekteydi, değiştirilebilmesi imkânsız olarak uzanıp gitmekteydi, fakat ruh, zamanın zindanının esiriydi; ve zamanın yüzeyinin ötesinde, gökyüzünün ve yeryüzünün derinliklerinde bilgi, yani insanoğlunun hedefi yatıyordu.</p>

  <p class="block5" style="text-align: justify;">&nbsp; &nbsp;“Bilgi her zaman görev olarak kalır, insanın kutsal görevi niteliğiyle kalır.”</p>

  <p class="block5" style="text-align: justify;">&nbsp; &nbsp;“Ve bilgi, kendini Devlet içersinde gerçekleştirir.” Augustus, ondan yana neredeyse meydan okurcasına bakmaktaydı, ama bu arada yüzündeki kaygılı tedirginlik ifadesini de kaybetmiyordu.</p>

  <p class="block5" style="text-align: justify;">&nbsp; &nbsp;Neydi zaman denilen? insanın görev alanında o zamanın buyruğu doğrultusunda gerçekleşen değişim neydi? Neydi o alanda değişken olan, esrarlı bir şekilde kendi kendini etkileyen neydi sonunda kendi içine dönmek zorunda olan değişkenlik?</p>

  <p class="block5" style="text-align: justify;">&nbsp; &nbsp;Yolculuk nereyeydi? Tekne yalpa vuruyordu: “Bilen insan... zamanın esiri olan insan...”</p>

  <p class="block5" style="text-align: justify;">&nbsp; &nbsp;“Aksine, Vergilius, asıl insan, zamanı elinde tutar.”</p>

  <p class="block5" style="text-align: justify;">&nbsp; &nbsp;Oysa değişen, doğrudan doğruya zamanın kendisiydi, bazen duraklamalarla, bazen de durağanlığın bataklığına saparak yapıyordu bunu, sonra tekrar bir şelale gibi ileri atılıyordu, varlığın bilgisi varolan her şeyin üzerine yayılmıştı; bu, dünyayı saran, insanın da neye inanmak zorunda olduğunu belirleyen bir bilgi dokusuydu, insan bu dokunun akışkan boşluklarına takılmıştı, ve bu doku her şeyi kaplasın, parçalanmasın diye, onun üzerinde sürekli çalışmak zorundaydı; bilgi, varlık ile esrarlı bir şekilde birleşmiş olarak, varlıkla genişleyerek ve kendini değiştirerek, içinde varlık kazanmış olanı içinde esrarlı bir şekilde bilinmiş olana dönüştürerek ilerliyordu, Yaradılış uğruna, içinde zamanın gerçekliğe dönüştüğü zaman uğruna böylece ilerlemek zorundaydı, çünkü zaman, aslında bilginin değişmesinden başka bir şey değildi.</p>

  <p class="block5" style="text-align: justify;">&nbsp; &nbsp;“İnsan, Yaradılış’ın esiridir, ve Yaradılış’ı ellerinde tutar... Ah, Augustus, bu hem zamandır, hem de zaman değildir; zaman, insan tarafından bilgi içersinde şekillendirilir.”</p>

  <p class="block5" style="text-align: justify;">&nbsp; &nbsp;“Zamanın insandan daha güçlü olduğu görüşünü asla paylaşmayacağım...”</p>

  <p class="block5" style="text-align: justify;">&nbsp; &nbsp;Kaderdi zamandan daha güçlü olan, ve zamanların son sim kaderin içersinde gizliydi. Çünkü kaderin ölüm emri Yaradılış için bile, tanrılar için bile bağlayıcıydı, fakat terazi hep dengede tutulmaktaydı, kaderin yeniden doğuş buyruğu tarafından, bilgi dokusunun parçalanmasına meydan vermemeye, ipliği hep yeniden düğümlemeye ve böylece bilgi çerçevesinde, bilerek ve bilinerek, tanrıların yaratma eylemini ve böylece de doğrudan tanrısal olanı sonrasız korumaya yönelik buyruğu tarafından dengede tutulmaktaydı. Bilginin yemini içersinde, Tanrı ve insan, birbirlerine bağlıydılar.</p>

  <p class="block5" style="text-align: justify;">&nbsp; &nbsp;“Bilginin değişimi yalnızca zamandır ve başka bir şey değildir, Augustus, ve bilgide yenilenmeyi getiren, zamanın bundan sonraki akışını şekillendirmiş olur.”</p>

  <p class="block5" style="text-align: justify;">&nbsp; &nbsp;Augustus, bunu duymazlıktan geldi: “Ve yaşadığımız zamanın örneğin Aiskhilos’un zamanına oranla daha küçülmesine de hiçbir zaman izin vermeyeceğim; çünkü asla öyle değil, hatta zamanımız, pek çok bakımdan Aiskhilos’unkinden karşılaştırılamayacak kadar daha büyük, ve ben de buna bazı katkılarda bulunduğumu haklı olarak iddia edebilirim. Yunanlılardan çoğu alanlarda çok daha üstünüz, ve bunun gibi bilgilerimiz de sürekli genişlemekte...”</p>

  <p class="block5" style="text-align: justify;">&nbsp; &nbsp;“Ah, Augustus, göründüğü kadarıyla biz, birbirinden farklı iki şeyden söz etmekteyiz... yüzeydeki bilgiler genişleyebilir, fakat bu arada bilginin çekirdeği küçülebilir...”</p>

  <p class="block5" style="text-align: justify;">&nbsp; &nbsp;“Yani buna göre örneğin benim eserim de sadece yüzeye ait, gelip geçici bir simge mi?” — Augustus’un tedirginliği, tartışmasız bir şekilde hakaret görmüşlükten kaynaklanma bir reddedişe dönüşmüştü — “böylece bunu mu demek istiyorsun?”</p>

  <p class="block5" style="text-align: justify;">&nbsp; &nbsp;Zamanın sırrı! Bilginin Saturnus sırrı! Kaderin buyruğunun sırrı! Yeminin sırrı! Işık ve karanlık iki renkli bir alacakaranlık halinde birleştiklerinde yeryüzünde yaratılmış olanın yedi renkli alacakaranlığına dönüşürler, fakat varlığın dönüşümü, böyle bir bütünlüğün gücüyle değişemez hale geldikten sonra bilginin evrenselliğine kadar ilerlediğinde, zaman da duracaktır, duraklayarak değil, bir göle dönüşerek değil, ama her yanı kaplayan bir tufanın sonrasız bir ânı gibi duracaktır; böyle bir mahşer gününün gerçekliği içersinde yedi renk, son bir bütünde, bir mahşer gününün fildişi rengi parıltısında birleşecektir; ve bu parıltının karşısında her türlü dünyevi gerçeklik, sadece bir ima edişin, sadece çizgiler arasındaki bir oyunun gölgeli varlığına dönüşecektir.</p>

  <p class="block5" style="text-align: justify;">&nbsp; &nbsp;“Senin eserin zaman tarafından taşınmakta, Sezar; görevini tamamlıyor ve kaderin buyruğu doğrultusundaki bilgi yenilenmesini hedefliyor; bu yenilenme içersinde Yaradılış, bütün tanrısallığı ile birlikte tekrar varlık kazanacak.”</p>

  <p class="block5" style="text-align: justify;">&nbsp; &nbsp;Sezar’ın bir küçümseme ile sergilenen reddedişinin içersine şimdi bir de hayal kırıklığı karışmıştı: “Bilgiyi sadece hedefleyen, henüz bilgi değildir.”</p>

  <p class="block5" style="text-align: justify;">&nbsp; &nbsp;“Senin eserinin adı barıştır.”</p>

  <p class="block5" style="text-align: justify;">&nbsp; &nbsp;“Ama bu eser, sana inanmam gerekiyorsa eğer, sadece bir eğretileme gibi ölümü hükümsüz kılmakta, ve eğer, kesinlikle umduğum gibi, kısa sürede Janus Tapmağı’nın kapılarını kapattırmayı başarırsam, senin için geriye yalnızca bir eğretileme kalıyor ve bu, ölümün bütünüyle geçersiz kılınmasından henüz çok uzak.”</p>

  <p class="block5" style="text-align: justify;">&nbsp; &nbsp;“Eğretileme, Roma’nın kendisi, Roma senin yarattığın simge, Sezar.”</p>

  <p class="block5" style="text-align: justify;">&nbsp; &nbsp;“Roma, ataların eylemidir, ve o ataların kurdukları gerçeklik, yalnızca simgesel olanın çok ötesine geçer.”</p>

  <p class="block5" style="text-align: justify;">&nbsp; &nbsp;“Ve Roma, yine senin eylemindir, Augustus, Roma Devleti’nde kurulan Roma düzeni, senin eylemindir.”</p>

  <p class="block5" style="text-align: justify;">&nbsp; &nbsp;“Ama senin adlandırmanla, sadece benim eğretileme—devletimde; fakat Roma Devleti, bilginin içerikten yoksun bir eğretilemesinden daha çok şey olmak zorunda.” Aşağılayıcı ret ifadesi tırmanarak açık ve seçik bir keyifsizliğin yoğunluğuna ulaşmıştı; şimdi Sezar, gitmeye hazır duruyordu ve sanki neredeyse bu yüzden Aeneis’i bile unutmuş gibiydi.</p>

  <p class="block5" style="text-align: justify;">&nbsp; &nbsp;“Düzeni sen, dünyevi alanda yeniden kurdun ve cisimleştirdin, ve o, senin bilgin.”</p>

  <p class="block5" style="text-align: justify;">&nbsp; &nbsp;“O halde neden hâlâ eğretileme? Bu konuda neden ısrar ediyorsun?”</p>

  <p class="block5" style="text-align: justify;">&nbsp; &nbsp;Eğretileme, bilgi, gerçeklik — bilginin alçakgönüllülüğünü hiçbir zaman üstlenmemiş olan Sezar’ın gururu, sadece eğretilemeyle nasıl yetinebilirdi? O Sezar ki, uçurumu asla görmek istememişti! Çünkü gerçeklik, onun için her zaman yüzey ile sınırlı kalmıştı! Oysa bilgi, en alçakgönüllü ezilişten yeni bir alçakgönüllülüğe yükseliştir, gerçekliğin hiçlikten alınıp geri getirilişidir, ve bilgi, yeniden doğabilmek için, bu hiçliğin içine atılmak zorundadır: bilgi, yani eğretilemenin karanlıklarda tekrar geri dönüşü, uçurumun derinliklerinde değişime uğramış, fakat kendisi buna rağmen değişmez olan gerçekliğin yeniden doğuşu.</p>

  <p class="block5" style="text-align: justify;">&nbsp; &nbsp;“Sen, dünyeviliğin üzerinde kalan ve tanrılar tarafından kurulmuş olan düzeni teşhis ettin ve Roma’nın ruhunda onu yeniden buldun; sen, bu ikisini bir bütün kıldın, eserin olan Devlet içersinde dünyevi bir cisimselliğe ulaştırdın ve Roma ruhunun mutlak geçerliliğe sahip simgesi niteliğiyle, dünyeviliğin üzerinde kalan bilgi düzeninin mutlak geçerliliğe sahip simgesi niteliğiyle görülebilen bir şekle kavuşturdun...”</p>

  <p class="block5" style="text-align: justify;">&nbsp; &nbsp;“Fakat aynı şey, Aeneis için de iddia edilebilir.”</p>

  <p class="block5" style="text-align: justify;">&nbsp; &nbsp;“Asla!”</p>

  <p class="block5" style="text-align: justify;">&nbsp; &nbsp;Yemek yemek için, öksürmek için, tükürmek için öngörülmüş ve bu amaçlar için kullanılan ıslak ağızlardan çıkmaktaydı söylevler ve karşı söylevler, hem anlamsız hem de el değmemiş olmaktan yoksundular; dolayısıyla artık tarafların birbirlerini anlamamalarında şaşılacak bir yan yoktu. Her şey, suskunluğun el değmemişliğini gerekli kılmaktaydı.</p>

  <p class="block5" style="text-align: justify;">&nbsp; &nbsp;“Asla mı?” — tuhaftı ama, bu defa itiraz, Augustus’un daha çok sinirlenmesine yol açmamıştı, hatta tavrında belli bir yumuşama bile hissediliyordu — “Peki, nedir o halde?”</p>

  <p class="block5" style="text-align: justify;">&nbsp; &nbsp;“Zamanın görevi eylemdir, söz değildir, sanat da değildir; sadece bilme eylemidir.”</p>

  <p class="block5" style="text-align: justify;">&nbsp; &nbsp;“Bir defa daha soruyorum, Vergilius: o halde neden yalnızca eğretileme?”</p>

  <p class="block5" style="text-align: justify;">&nbsp; &nbsp;Konuşmak çok yorucuydu, evet, ve düşünmek ise daha da beterdi: “Ah, Augustus, bu dünyayı aşanı bu dünyada olanda görebilmek ve bu bilme eylemi sayesinde ona dünyevi bir şekil kazandırabilmek, yani şekillenmiş esere, şekillenmiş söze ve aynı zamanda da böylece şekillendirilmiş eyleme dönüştürmek, hakiki simgenin özü, işte budur; bu öz, gerek iç gerekse dış dünyada kendi ilk-örneğini şekillendirir, bu örneği kuşatır ve onun tarafından kuşatılır, tıpkı senin devletinin de Roma’nın ruhuyla dolu olarak aynı ruhun içine yerleşmiş olması gibi; ve bu temsil ettiği, hatta bunun ötesinde, içine nüfuz etmiş olan sonsuzluk tarafından taşman eğretileme’nin kendisi de zamanların ötesinde süreklilik kazanır, sürekliliği ile birlikte daha da büyür, en baştan beri simgesi olduğu, ölümü geçersiz kılan hakikate doğru gelişir...”</p>

  <p class="block5" style="text-align: justify;">&nbsp; &nbsp;“Demek böyle bir şeymiş hakiki eğretileme denilen...” Sezar, bunu düşünür gibiydi, fakat elbette yüzünde bir şeyi anlamamış birinin ifadesi vardı —, “yani sadece yüzeyin eğretilmesi olmakla kalmak istemeyen bir eğretileme...”</p>

  <p class="block5" style="text-align: justify;">&nbsp; &nbsp;“Evet, sürekliliğe sahip hakiki eğretileme, hakiki sanat eseri, hakiki devlet... eğretilemede varolan hakikat özü.”</p>

  <p class="block5" style="text-align: justify;">&nbsp; &nbsp;“Bu koşulların geçerliliğini denetleyemem... çünkü hepsi çok karışık.”</p>

  <p class="block5" style="text-align: justify;">&nbsp; &nbsp;Sezar’ın denetleyeceği bir şey yoktu; insan anlamadığı şeyi denetlemek değil kabullenmek zorundaydı, hatta Sezar olsa bile: “Sen barışı, düzeni kurdun; eyleminin böylece hazır hale getirmiş olduğu zeminde gelecekteki her bilme eylemi ölümü geçersiz kılarak gelişecek, ve daha bugünden bilme eyleminin simgesi olan eserin şimdiden ona doğru gelişmekte... bu yetmiyor mu sana, Sezar Augustus?!”</p>

  <p class="block5" style="text-align: justify;">&nbsp; &nbsp;Sezar, düşünceli bir ifadeyle ve yarı gitmeye davranmışken gülümsedi: “Bütün bunlar çok karışık... bu konu, Maecenas’a bırakmak istediğimiz yoruma ait değil mi?”</p>

  <p class="block5" style="text-align: justify;">&nbsp; &nbsp;“Belki de... bilmiyorum...” — Neden gitmiyordu Sezar, artık gitmek istemiş olduğuna göre? Evet, bütün bunlar çok karışıktı, çok yorucuydu, çok zorlayıcıydı, gerçekten de böyleydi, bu konu Maecenas ile bir buluşmaya kadar veya böyle bir buluşma olsun olmasın ertelenmeliydi. Çok ilerdeki bir zamana ertelenmeliydi. Duvardaki sebil yumuşak şırıltılarla akıyordu, ve onun şırıltısının yankısı, çepeçevre şırıldayarak, ta aşağılarda şırıldayarak, denize doğru, denizin gece dalgalarına doğru şırıldayarak ve daha şimdiden kendisi de dalgaya dönüşmüş olarak, karanlıkta bembeyaz saçlarıyla Plotia’nın sesi ile ikili bir söyleşiye başlamıştı; Plotia’nın sesi dilsiz bir duyulmazlık içersinde şırıltı boyunca dalgalanıyordu, gümüşi parıltılarla geceyi aydınlatıyordu, Sezar’ın uzaklaşmasını, gecenin yalnızlığını bekliyordu. Vakit gece miydi? Ah, ne kadar zordu yeniden bakabilmek. Ertelenmeliydi, gecelenmeliydi!</p>

  <p class="block5" style="text-align: justify;">&nbsp; &nbsp;Fakat Sezar, gitmeye davranmış olmasına rağmen ânsızın artık acele etmez olmuştu; sanki kafası bir mesele ile daha meşgulmüş gibiydi, ve birdenbire yeniden oturmuştu; şimdi gerçi kalmak istemeyen, fakat gitmeye de gönlü olmayan biri gibi oturuyordu, biraz yana dönmüş olarak koltuğun kenarına dayanmıştı, kolunu koltuğun arkalığından aşağıya sarkıtmıştı, ve bir süre daha önüne baktıktan sonra konuştu: “Belki de doğrudur... belki de söylediklerinin hepsi doğrudur, ama insan eğretilemelerden oluşma bir kargaşa içersinde yaşayamaz.”</p>

  <p class="block5" style="text-align: justify;">&nbsp; &nbsp;“Yaşamak..?” Hâlâ bu muydu önem taşıyan? Yaşamak mıydı? Çevreden yumuşak ve baştan çıkarıcı şırıltılar geliyordu —, yaşamak, ah, evet, ölebilmek için yaşamak.</p>

  <p class="block5" style="text-align: justify;">&nbsp; &nbsp;Kimdeydi bu konudaki karar verme yetkisi? Talimat hangi seslerden gelecekti? Plotia susuyordu.</p>

  <p class="block5" style="text-align: justify;">&nbsp; &nbsp;Ama Augustus konuştu: “Bu arada gerçeklik diye bir şey olduğunu da unutmayalım, o gerçekliği yalnızca eğretileme aracılığı ile dile getirmekle ve şekillendirmekle sınırlı olabiliriz, ama fark etmez... bizler yaşamaktayız, ve gerçeklik, yalın gerçeklik bundan başka bir şey değil.”</p>

  <p class="block5" style="text-align: justify;">&nbsp; &nbsp;Hayat, yalnızca eğretileme içersinde kavranabilir, eğretileme, yalnızca eğretileme içersinde dile getirilebilir; sonsuzdur eğretilemeler zinciri, ve eğretilemeden yoksun olan, sadece bu zincirin sanki son halkaymışçasına uzandığı, ama buna rağmen artık zincirin dışında kalan ölümdür — sanki bütün eğretilemeler, ölümün eğretilemeden yoksunluğunu yine de kavrayabilmek için, sırf ölüm adına oluşturulmuştur; sanki dil o ilk baştaki yalınlığına ancak ölümle kavuşabilir, ve sanki ölüm, dünyevi yalınlıktaki dilin, en dünyevi, fakat yine de en tanrısal simgenin doğum yeridir: ölüm, insanın bütün dillerinde gülümser. Ve şimdi Plotia, şöyle dedi: “Dilsizdir gerçek olan, ve biz onun dilsizliğinde yaşayacağız; sen, gerçek olana doğru önden yürü, ben seni izliyorum.”</p>

  <p class="block5" style="text-align: justify;">&nbsp; &nbsp;“Eğretilemelerin zinciri içersinden yürüyüp gitmek, gittikçe yoğunlaşan zaman ötesine doğru geçip gitmek... Eğretileme içersinde eğretilemeye dönüşen, gerçekliğe dönüşür, ölümü olmayan ölmeye dönüşür...”</p>

  <p class="block5" style="text-align: justify;">&nbsp; &nbsp;Şimdi gülümsüyordu Sezar: “Evet, bu çok karışık bir gerçeklik... gerçeğin bunca karışık koşullara bağımlı olduğunu hakikaten düşünüyor musun? Ben, bu koşullar ile senin eğretilemeyi bağımlı kikmak istediğin koşullar arasında hemen hiçbir fark görmüyorum...”</p>

  <p class="block5" style="text-align: justify;">&nbsp; &nbsp;Augustus’un onca yakınında oturmasına rağmen sesi, tuhaf bir biçimde ölçüsüz bir uzaklıktan gelmekteydi, fakat kendi sesi de tuhaflıkta daha aşağı kalmaksızın, karşıt yönden olmakla birlikte, belki de daha uzaktan geliyordu: “Gerçekliğin eğretilemesi ve eğretilemenin gerçekliği... ah, evet, son tahlilde ikisi de birbirine dahil olur...”</p>

  <p class="block5" style="text-align: justify;">&nbsp; &nbsp;“Ben daha yalın bir gerçekliğe inanmaktayım, sevgili Vergilius; ben örneğin günlük hayatımızın elle tutulur gözle görülür gerçekliğine inanıyorum... evet, Vergilius, günlük hayatın yalın gerçekliği...” En yalın anlamlarında bile, insanoğlunun sözcükleri kaynağını ölümde bulur, ama bunun ötesinde de ölümün iki kanatlı büyük kapısının arkasında uçsuz bucaksızlığa uzanan, gerçeklik doğuran âlemde bulur, uçsuz bucaksızlıktan kaynaklanır, ve işte bu nedenledir ki o sözcüklere hedef olan, onları dinleyen artık kendisi olmaktan neredeyse çıkar, bir başka kişi olur, kendinden çok uzaklaşır, çünkü kendisi de uçsuz bucaksızlığın parçası olur.</p>

  <p class="block5" style="text-align: justify;">&nbsp; &nbsp;“Ataların ve onların atalarının yalınlığı, Vergilius, senin Aeneas’mın yalınlığı; onlar, Roma Devleti’ni kendi günlük hayatlarının bu yalınlığı içersinde kurmuşlardı...”</p>

  <p class="block5" style="text-align: justify;">&nbsp; &nbsp;Güneş tutulmaları vardı gökyüzünde, ışık—olmayan, aslan rengindeydi, Poseidon’un beygirleri dalgalan köpürterek koşuyorlardı, ve Phobos’un aslanı görünmez olmuştu — yoksa gökyüzünün önüne koşulu olan, dizginlerini kopartmış, kutsal ehlileştirilmesini unutmuş ve suların at sürüleri arasına geri mi dönmüştü? Ah, evet, etrafı okyanusların dalgaları ile çevrili, onu izleyen Venüs tarafından ışıklı bir yıldıza dönüştürülmüş olan Lucifer doğrulmaktaydı, evet, kutsal başını kaldırıyordu, alacakaranlığı dağıtan bakışlarını kaldırıyordu, — bu mu olmuştu Aeneas’ın gerçekliği? Yalın dünyeviliği bu kadar arkasında bırakmaya hakkı var mıydı? Hakikaten de bu bölgelere kadar ilerlemiş miydi? Vergilius, onu böyle mi görmüştü?: “Ah, Augustus, Homeros’ta her şey, yalın gerçeklikti... Gerçeklik, Homeros’un bilgisiydi.”</p>

  <p class="block5" style="text-align: justify;">&nbsp; &nbsp;“Hiç kuşkusuz; böylece sen, yalnızca benim iddiamı onaylıyorsun. Atalarımızda gerçeklik olan ne varsa kalıcı, ve dolayısıyla bütün sanatlarda da var...”</p>

  <p class="block5" style="text-align: justify;">&nbsp; &nbsp;“Ey Augustus, sallantıda bir zemin burası... Homeros ve onun yarattıkları için hiçbir şey sallantıda değildi... buna karşılık Aeneas için...”</p>

  <p class="block5" style="text-align: justify;">&nbsp; &nbsp;“Gerçeklikten mi, yoksa sanattan mı söz ediyorsun?”</p>

  <p class="block5" style="text-align: justify;">&nbsp; &nbsp;“İkisinden de.”</p>

  <p class="block5" style="text-align: justify;">&nbsp; &nbsp;“Demek ikisinden de, o halde artık bil ki, Roma ve senin şiirin bir bütündür, ve dolayısıyla Roma’nın yalın gerçekliği senin şiirinde de var... şiirinde sallantıda olan hiçbir şey sallantıda değil; senin gerçekliğin de İtalya’nın zemini gibi sapasağlam yere basmakta.” Ayın parlak küresi bile, güneşin ateşi bile ruhta beslenir, ruhtur dünyanın bütün uzuvlarının içinden akıp giden, onlara varlık kazandıran, onları birleştiren ruh — yıldız, bilerek ve bilinerek, yolculuğunu doğuya doğru mu sürdürecek?: “Ah, Augustus, bütün gerçeklik, giderek serpilip gelişen bilgidir.”</p>

  <p class="block5" style="text-align: justify;">&nbsp; &nbsp;“Roma, atalarımızın bilgisinden doğmuştu; Roma, Aeneas’ın da bilme halidir, ve özellikle bunu kimse senden daha iyi bilemez, Vergilius.”</p>

  <p class="block5" style="text-align: justify;">&nbsp; &nbsp;Yıldız, devletlerin üzerinden değil, sabit duran yeryüzünün üzerinden kayacaktı; fakat Augustus bunu bilmek istemiyordu. Ama durum, buna rağmen suskunlukla geçiştirilemezdi: “Atalarımız, Roma’nın düzenini yaratarak bilginin tohumunu ekmiş oldular...” “Bu düzenin yalnızca bir simge olduğunu bir defa daha duymak istemiyorum... Roma’nın gerçekliği, yaratılmış ve daha yaratılacak olanların gerçekliği, eserimin gerçekliği sadece bir eğretilemeden daha fazla bir şey olmak zorunda...”</p>

  <p class="block5" style="text-align: justify;">&nbsp; &nbsp;“Roma, bilginin eğretilemesi içersinde kuruldu; o, içinde hakikati taşıyor, gerçekliğe dönüşüyor, hem de gittikçe daha fazla olmak üzere... gerçeklik, sadece büyüme ve gelişme ile birlikte vardır.”</p>

  <p class="block5" style="text-align: justify;">&nbsp; &nbsp;“Yani şimdiki zaman senin için hiçbir değer taşımıyor mu?”</p>

  <p class="block5" style="text-align: justify;">&nbsp; &nbsp;“Roma Devleti, bir bilgi olarak doğmuş olması niteliği ile kendi kendini aşacak; onun düzeni, bilginin İmparatorluğu olacak.”</p>

  <p class="block5" style="text-align: justify;">&nbsp; &nbsp;“İmparatorluğun daha fazla gelişmesine ihtiyaç yok; tanrıların yardımıyla Cermen sınırını Elbe’ye kadar ilerleteceğiz, böylece okyanus ile Karadeniz arasında kurulacak en kısa savunma hattı sayesinde İmparatorluk, kuzeyde Britanya’dan Daçya’ya kadar güvence altına alınmış olarak doğal sınırlarına erişecek...”</p>

  <p class="block5" style="text-align: justify;">&nbsp; &nbsp;“Senin İmparatorluğun, ey Sezar, daha da büyük olacak...”</p>

  <p class="block5" style="text-align: justify;">&nbsp; &nbsp;“Daha büyük olmamalı; çünkü daha büyüdüğü takdirde, İtalyan kökenli olanlar bütün İmparatorluk topraklarında Roma örf vt âdetleri ile düzenini ayakta tutmaya yetmez.”</p>

  <p class="block5" style="text-align: justify;">&nbsp; &nbsp;“Senin varlık kazanmasına katkıda bulunduğun gerçeklik İmparatorluğu, yalnızca devletin askeri bakımdan güvenlik altına alınmış alanlara doğru genişlemesinin ötesinde bir şey olacaktır.”</p>

  <p class="block5" style="text-align: justify;">&nbsp; &nbsp;“Bakıyorum da, şu âna kadar yapılmış olanlar senin gözünde hiçbir değer taşımıyor... ve değer taşımadığı içindir ki, onu herhangi bir gerçeklik iddiası içermeyen bir eğretileme düzeyine indirgemektesin.”</p>

  <p class="block5" style="text-align: justify;">&nbsp; &nbsp;Nefes almak zorlaşmıştı, konuşmak zorlaşmıştı, Sezar’ın uyanıklığını sürekli koruyan kuşkuculuğu ve aşın hassas nefsiyle mücadele edebilmek zorlaşmıştı: “Senin İmparatorluk içersinde yarattığın banşm elinde kılıç yok, ey Sezar, ve bu banş bütün dünyaya da kılıç kullanmaksızın yayılacak.”</p>

  <p class="block5" style="text-align: justify;">&nbsp; &nbsp;“Doğru...” — demek ki cevap, tatmin edici bulunmuştu — “ve ben, banşı kılıçla değil anlaşmalarla kurmak için çaba harcamaktayım; fakat öte yandan sözleşmeye sadık kalınabilmesi için kılıcın gölgesinin onun ardından eksik olmaması gerekiyor.”</p>

  <p class="block5" style="text-align: justify;">&nbsp; &nbsp;“Bilginin İmparatorluğunda kılıç gereksiz olacak.”</p>

  <p class="block5" style="text-align: justify;">&nbsp; &nbsp;Sezar, neredeyse hayretle başını kaldırıp baktı:”Kendini sözleşmelerin ve yeminlerin bozulmasına karşı korumak mı istiyorsun? Peki lejyonlar olmadan nasıl yapacaksın bunu? Altın Çağ, henüz gelmiş değil.”</p>

  <p class="block5" style="text-align: justify;">&nbsp; &nbsp;Maden filizinin altına geri dönüşeceği Altın Çağ, kimselerin duyamadığı, sürekli değişiminin değişmezliği içersinde duyulamayan Saturnus’un çağı —, oysa aynı zamanda hem yeryüzünün hem de gökyüzünün derinliği olan derinliğe kulak kabartan, artık herhalde Saturnus’un etki alanının ötesinde olmak üzere, tanrısal olan ile insani olanın gelecekte yeniden birleşmesinin sezgisine varabilir: “Yalnızca hakiki bilgi, yeminin taşıyıcısı olabilir.”</p>

  <p class="block5" style="text-align: justify;">&nbsp; &nbsp;Augustus gülümsedi. “Bunu yapsın; ama öte yandan bilgi bu arada birkaç lejyonun da desteğine sahip bulunduğu takdirde, bu taşıma işinin üstesinden daha iyi gelecektir.”</p>

  <p class="block5" style="text-align: justify;">&nbsp; &nbsp;“İtalya’nın iç barışı bakımından artık çoktandır birliklere ihtiyacın yok...”</p>

  <p class="block5" style="text-align: justify;">&nbsp; &nbsp;“Haklısın, Vergilius, ve ben o yüzden kasten burada garnizon bulundurmuyorum...” — bir tür kurnazca açıksözlülük ifadesi belirmişti Sezar’ın hatlarında; bu, yalnızca arkadaşının anlayabileceği bir göz kırpma gibiydi — “çünkü Senato’nun ve onun ajanlarının ellerinin uzanabileceği yerde askeri birlikler bulundurmak, bana göre aşırı somut bir gerçeklik...”</p>

  <p class="block5" style="text-align: justify;">&nbsp; &nbsp;“Senato’ya karşı enikonu kuşku besliyorsun.”</p>

  <p class="block5" style="text-align: justify;">&nbsp; &nbsp;“İnsanoğlu ne iyi yanlarıyla ne de kötü yanlarıyla değişir, ve şimdi gerek baba tarafından gelen adının gerekse hatıralarının kutsallığı ile yaşayan Julius Caesar’ın bundan yirmi beş yıl önce namussuzca öldürülmesine yol açmış olan, gevezelikten kaynaklanma kötülük, tıpkı o zaman olduğu gibi bugün de Senato’da ve toplantılarında kol gezmekte. Senatör atamaları konusunda daha etkin olsam bile, oradaki beylere ancak benim her ân Galyalı ve lliryalı lejyonları İtalya’ya getirtebileceğimi bildikleri sürece güvenilebilir; ve ben de bunu bilmelerini sağlıyorum.”</p>

  <p class="block5" style="text-align: justify;">&nbsp; &nbsp;“Senin iktidarın Senato’nun desteğine değil, halkın desteğine sayanıyor, Augustus...”</p>

  <p class="block5" style="text-align: justify;">&nbsp; &nbsp;“Evet, öyle... ve halk tribünlüğü, bulunduğum bütün makamlar arasında benim için en önem taşıyanı.” Kurnazca açıksözlülük ifadesi, yeniden ortaya çıkmıştı ve bu defa Sezar’ın halk tribünlüğünü hemen hiç halk adına değil, fakat Senato’daki veto hakkından ötürü böylesine önemsediğini ima ediyordu.</p>

  <p class="block5" style="text-align: justify;">&nbsp; &nbsp;“Sen halk için barışın simgesisin, ve halk da seni bunun için seviyor... Altın Çağ henüz gelmedi, ama senin barışın, onun müjdecisi.”</p>

  <p class="block5" style="text-align: justify;">&nbsp; &nbsp;“Barış mı? Savaş mı?” — Octavian’ın yüzündeki kurnazca ifade, neredeyse bütünüyle acı dolu bir ifadeye dönüşmüştü — “halk dediğin, ikisini de aynı şekilde kabullenir... Ben Antonius’a karşı savaştım, onunla müttefiktim, onu yok ettim, ve halk bütün bu dalgalanmalar içersinde hemen hiçbir şeyin farkına varmadı; halkın kendi arzulan hakkında hiçbir şey bilmiyorum, ve bu yüzden yapacağımız şey, yalnızca bir başka Antonius daha gelmesini önlemek olmalı... halk, kim zafer kazanmış olursa olsun onu alkışlar; halkın sevdiği, zaferdir, yoksa galip gelen kişi değil.”</p>

  <p class="block5" style="text-align: justify;">&nbsp; &nbsp;“Şehirlerden çağrılıp bir insan yığını haline getirilmiş olanlar için bu dediğin doğru olabilir, Augustus, ama köylü için değil; köylü hem banşı hem de onu getireni sever. Köylü seni sen olarak seviyor. Ve gerçek halk, köylülerden oluşur.”</p>

  <p class="block5" style="text-align: justify;">&nbsp; &nbsp;Bir ân için, bir nabız atışı boyunca, ah, evet, acılı bir nefes boyunca güneş tutulması, solgun ışık ve çizgilerden oluşma peyzaj yok olup gitti, sallantıdaki hareketsizlik kaybolup gitti, aslında kaybolmamıştı, fakat dağların şafaklarıyla sanlı, çocukluktan yansıyan fısıltılarla sanlı, güneşin ışıkları altında uzanıp giden, bütün mevsimler boyunca uzanıp giden, hayatın bütün zamanlan boyunca uzanıp giden Mantua tarlalarına yer açmak için ortadan çekilmişti.</p>

  <p class="block5" style="text-align: justify;">&nbsp; &nbsp;Sezar, artık sanki acelesi kalmamışçasına, koltuğuna yerleşti: “Şehirleri yeryüzünden silemem, Vergilius, tam tersine, geçmişte olduğu gibi bugün de Roma düzeninin destek noktaları oldukları için, şehirler kurmak zorundayım... biz şehirler inşa eden bir halkız, ve Roma şehri ilk başta...”</p>

  <p class="block5" style="text-align: justify;">&nbsp; &nbsp;“Tüccarların ve ödünç para verenlerin şehri değildi. Şehrin Altın Çağı sikkelerde ve mühürlerde yazılı.”</p>

  <p class="block5" style="text-align: justify;">&nbsp; &nbsp;“Haksızlık ediyorsun; tüccar, barışın Romalı askeridir, ve onun ayakta kalmasını istersem eğer, bankacılığı da ayakta tutmak zorundayım... bütün bunlar, devletin esenliğinin parçalarıdır.”</p>

  <p class="block5" style="text-align: justify;">&nbsp; &nbsp;“Haksızlık yapmıyorum, ama sokaklardaki o gözü paradan başka bir şey görmeyen insanların itişip kakışmalarını, inançsızlığı görüyorum; Roma halkının inançlılığına sadece köylü sınıfı sahip, fakat artık o da kendini her yanı saran para hırsına kaptırma tehlikesiyle karşı karşıya.”</p>

  <p class="block5" style="text-align: justify;">&nbsp; &nbsp;“Bu konuda haklı olduğun ölçüde, acil bir şekilde, hatta ertelenmesi mümkün olmayan bir aciliyetle insanları eğitme görevimiz konusunda uyarılıyoruz demektir; şehirlerdeki kitlelerin de vatandaşlık haklarının saygınlığı bağlamında olmaları gerekene, yani tek bir Roma halkına dönüşebilmeleri için çaba harcamak zorundayız."</p>

  <p class="block5" style="text-align: justify;">&nbsp; &nbsp;“Onlar, buna bilgi yoluyla ulaşacaklar, çünkü bilgiye susamışlık içindeler.”</p>

  <p class="block5" style="text-align: justify;">&nbsp; &nbsp;“Bence onlar, daha çok sirk oyunlarının açlığını çekmekteler... ama bu, görevimizi ve bu görevin aciliyetini elbette etkilemiyor.” “Oyunlar! Evet, iğrenç bir şekilde açlık duymaktalar o konuda... bir tür geriye dönüş yolu!”</p>

  <p class="block5" style="text-align: justify;">&nbsp; &nbsp;“Kimin yolu bu?”</p>

  <p class="block5" style="text-align: justify;">&nbsp; &nbsp;“Bilgiden yoksun olan, boşluğunu sarhoşlukla uyuşturmak zorundadır, yani aynı zamanda zaferin sarhoşluğuyla, karşısında sırf seyirci kalınmış bile olsa, ötekilerden daha az kanlı olmayan zaferin sarhoşluğuyla.”</p>

  <p class="block5" style="text-align: justify;">&nbsp; &nbsp;“Ben, olguları hesaba katarak çalışmak zorundayım, ve kitleleri bütünleştirmek için elverişli olabilecek hiçbir şeyi ihmal edemem. Kitleler, zafer duygusuyla bir halkın potasında birleşirler, zafer duygusu sayesinde devletlerinden yana çıkmaya hazırdırlar.”</p>

  <p class="block5" style="text-align: justify;">&nbsp; &nbsp;“Köylü, bunu toprağının kutsal barışı uğruna yapar,” — ah, şu ötelerde uzanıp giden Mantua tarlaları — “köylü her zaman adı halk olan topluluk içersinde yaşar, tarlasında iken o topluluktadır, pazara giderken o topluluktadır, bayram günlerinden her birinde o topluluğun içindedir...”</p>

  <p class="block5" style="text-align: justify;">&nbsp; &nbsp;“Ben köylü sınıfını desteklemeyi her zaman önemsedim; vergileri azalttım, İmparatorluğa ait büyük arazileri küçük çiftçiye kiralanmak üzere taksim ettim, ve tarımı ıslah ettim. Bu arada eski askerlere toprak dağıtılmasıyla ilgili olumsuz tecrübelerimiz, devlet ekonomimizin artık değişmiş koşullan konusunda çok net bir gösterge oldu... Roma, köylü sınıfının ötesine geçti, ve bugün Mısır’ın buğdayı, bizim için İtalya’nın veya Sicilya’nın buğdayından çok daha önemli; artık sadece köylü sınıfına dayanamayız, kitleleri yeniden köylü yapmak için eğitmek ise asla yapmamamız gereken bir şey, her ikisini de yaptığımız takdirde devletin ekonomisini, dolayısıyla da devletin kendisini yıkıma sürüklemiş oluruz...”</p>

  <p class="block5" style="text-align: justify;">&nbsp; &nbsp;“Fakat Roma’nın himayen altına aldığın özgürlüğü, temellerini eskiden olduğu gibi şimdi de köylü sınıfında buluyor.”</p>

  <p class="block5" style="text-align: justify;">&nbsp; &nbsp;“Özgürlük mü? Elbette, elbette, Roma halkının özgürlüğünden yanayım; ona el uzatmaya artık kimse cesaret edememeli, ne Antonius ne de başka biri. Bunu sağlamak, Roma Devleti’nin görevi, ve bunun için de devletin güçlendirilmiş olması gerekir. Roma Devleti, halka devletin vurucu gücüne katılma imkânı vererek ona ulaşmak istediği özgürlük duygusunu kazandırıyor, çünkü bu duygu insanın doğasının bir parçasıdır ve tatmin edilmesi gerekir. Ve bu özgürlük duygusu, sadece ve sadece devletin ortak esenliği içersinde vardır; yalnızca orada, köleler de dahil, herkese açıktır, ve bundan ötürü de söz konusu özgürlük, yalnızca senin sözünü ettiğin toprağın özgürlüğünden daha öte bir şeydir, ilahi bir düzenin özgürlüğüdür! Evet, Vergilius, bu böyledir. Bunun dışında her şey, gerçeklikten yoksun bir hayaldir, içinde düzenin ve görevin bulunmadığı bir Altın Çağ’a ilişkin boş bir rüyadır. Saturnus bayramı boyunca böyle düzenden yoksun bir rüya özgürlüğünün yanılsamasıyla yaşamak, bizim idin eğlendirici olabilir. Buna karşılık bütün bir yıl boyunca Saturnus bayramını kutlamaya kalkışsaydık, devlet ayakta kalamazdı. Saturnus bayramı bir eğretilemedir, ama devlet hakiki gerçekliktir. Bir Altın Çağ yaratmak benim ne misyonum ne de gücümün yetebileceği bir şey, ama benim yarattığım, benim olmalı, yani benim ve benim devletimin çağı olmalı.”</p>

  <p class="block5" style="text-align: justify;">&nbsp; &nbsp;Burada köle, şöyle dedi: “Özgürlük bizim safımızda; devlet ise gülünç ve geçicidir.”</p>

  <p class="block5" style="text-align: justify;">&nbsp; &nbsp;Sezar, doğal olarak buna aldırmadı. Ayağa kalkmıştı, ve tuhaf bir hareketsizlikle, tuhaf bir şekilde hareket etmeksizin, ama buna rağmen sanki iç dünyasında harekete geçmiş ve heyecana kapılmış gibi konuşmasını sürdürdü: “Devletin ortak esenliğinin bir parçası olarak kaldığı sürece özgürlükten de yalnızca görünüşte varlık kazanmış bir şey olarak değil fakat bir gerçeklik olarak söz etmek gerekir, çünkü özgürlüğün de salt bir eğretileme olmanın ötesinde bir anlam taşıması bir zorunluluktur; gelgelelim bugüne kadar özgürlük ne yazık ki çok fazla salt eğretileme düzeyine indirgendi, ve üstelik Senato da buna katkıda bulundu. Orada, erguvan rengi togalara sarınmış olan beyler, bu türden aldatıcı ve sahte bir özgürlüğe atıfta bulunarak halkı aldatmayı ve iç savaş için kışkırtmayı hep başardılar! Oysa bu, alçakça bir sahtekarlıktı! Evet, Senato’nun kapıları açıktı ve isteyen, oradaki oturumlara kulak verebilirdi; ne var ki bu, halka bahşedilmiş olan tek özgürlüktü, halkı ezme ve sömürme amacına hizmet eden yasaların katıksız bir vicdansızlık tarafından nasıl çıkarıldığına kulak verebilme izni, halka ait bütün özgürlükler arasında en sahtekarca olanıydı! Eğretileme olsun ya da olmasın, artık eskimiş, miadını doldurmuş kurumlar gerçekliği sahte gerçekliğe, özgürlüğü de sahte bir özgürlüğe dönüştürür, ve bu her tür suçun işlenmesi için en uygun zemindir; benim yapmam gereken, buna son vermekti. Evet, senin kafanda canlandırdığın o eski köylü devletinde sözünü ettiğim kurumların hâlâ bir anlamı vardı, o devlet içersinde vatandaşlar kamuyu ilgilendiren meseleleri kuşbakışı görebiliyorlardı, Halk Meclisi’nin hâlâ sağlıklı ve hakikaten özgür bir iradesi vardı. Bugün ise dört milyon Roma vatandaşı ile ilgilenmek durumundayız, bugün karşımızda devasa boyutlarda kör kitleler var, ve bu kitleler, özgürlüğün o baştan çıkartıcı ve aldatıcı giysisi içersinde poz atmayı, böylece de o giysinin çoktan eskimiş ve artık hiçbir anlam ifade etmeyen söylem kalıntıları ile yamandığını hilekarca bir tutumla kıvrımların arasında gizlemeyi becerebilen herkesin arkasından sorgusuz sualsiz gitmeye hazırlar. Halk kitlelerinin özgürlüğü işte böyle bir şey ve bundan fazlası değil, ve işin tuhaf yanı, aslında bunu o kitlelerin de bilmeleri! Gerek bedensel gerekse ruhsal olarak içinde yaşadıkları derin güvensizliği biliyorlar, evet biliyorlar, ama buna rağmen artık yeni bir gerçeklik tarafından kuşatılmış olduklarını bilmiyorlar, bu gerçekliği ne kavrayabiliyorlar ne de yönlendirebiliyorlar; sadece ne yapacağı önceden bilinemeyen güçlerin eline düştüklerini biliyorlar; gerçi bu güçleri bazen adlandırabiliyorlar, onlara açlık veya salgın diyorlar, Afrika’dan gelen bozuk mahsul veya barbarların saldırısı diyorlar; ama bütün bunlar, sadece daha arka planda yer alan, daha derinlerde yatan, henüz ne yapacağı belli olmayan, henüz sezilebilmesi imkânsız bir tehdidin dile getirilmesinden başka bir şey değil; evet, gerçekten de kitleler kendi özgürlüklerinin ne gibi tehlikelerle karşı karşıya bulunduğunun farkındalar, onları korkuyla ürküten, dört bir yana dağıtan sahte özgürlüğün bilincindeler. Ve işte özellikle bu derin güvensizlik atmosferi karşısında, halk kitlelerine yönelik bütün bu iç ve dış tehditler karşısında tekrar ediyorum ve tekrar etmek zorundayım ki, hakiki özgürlük yalnızca Roma’nın düzeninde bulunabilir, herkesin ortak esenliğinde, kısacası Devlet içersinde bulunabilir. Bundan başkaca bir özgürlük yoktur. Tanrılaştırılan ve kutsal hatırasını saygı ile andığım babamın istemiş olduğu devlet, onun vasiyeti gereği kurmak için çaba harcadığım devlet, evet, bu devlet özgürlüğün ta kendisidir, ölümsüzdür ve gerçektir, o, Roma ruhunun gerçekliğinde yatan özgürlüktür.”</p>

  <p class="block5" style="text-align: justify;">&nbsp; &nbsp;“Senin yarattığın devletin gerçekliği, zihinsel alanda yetkinliğe erişecek.”</p>

  <p class="block5" style="text-align: justify;">&nbsp; &nbsp;“Bu zihinsel alan şimdiden var bile; o, devletin kendisi, Roma Devleti, en uzak sınırlarına varıncaya kadar Roma İmparatorluğu. Devlet ve zihin, tek ve aynı şeydir.”</p>

  <p class="block5" style="text-align: justify;">&nbsp; &nbsp;Cevap, Vergilius’un ağzından çıkmakla birlikte, sanki ta uzaklardan geliyormuşçasına şekillendi: “Özgürlüğün İmparatorluğu... insanın ve insanlığın İmparatorluğu...”</p>

  <p class="block5" style="text-align: justify;">&nbsp; &nbsp;“Romalının İmparatorluğu, Vergilius! çünkü Yunanistan’ın özgürlüğü, Yunanistan’ın ruhu Roma’da yeniden hayat buldu. Ve burada da en çok senin katkın oldu! Hellas, müjdeydi; Roma Devleti o müjdenin gerçekleşmesi oldu.”</p>

  <p class="block5" style="text-align: justify;">&nbsp; &nbsp;Ve kölenin sesi şöyle dedi: “Hükümranlık, ebedi olacak, ölümsüz.”</p>

  <p class="block5" style="text-align: justify;">&nbsp; &nbsp;Sezar, yeniden mi başlıyordu konuşmasına? Bu konuda karar vermek mümkün değildi, çünkü konuşuyordu, ama aynı zamanda da konuşmuyordu. Kelimeler, sanki Sezar’ın iç dünyasının derinliklerindeki düşüncelermiş gibi, odanın içinde hareketsizdi: “Devlet kitlelere kaybetmiş oldukları o bedensel ve ruhsal güvenliği yeniden sağlamalıdır, onlara sürekli bir barışı garanti etmelidir, kitlelerin tanrılarını korumalıdır, ve özgürlüğü kamunun esenliğinin ihtiyaçlarına göre dağıtmalıdır. Devletin insaniliği yalnızca ve yalnızca budur, bu belki de mümkün olan tek insaniliktir, ama hiç kuşkusuz en iyisidir, gerçi kamunun esenliği söz konusu olduğunda bu insanca tutum epey insanlığa aykırı bir görünüm alır, tek tek kişilere veya gruplara karşı acımasız davranır; kamunun esenliği uğruna tek kişinin hakkının çoğunluğun hakkı önünde eğilmesi sağlanabilir, sağlanmalıdır, bireysel özgürlük Roma’nın bütününün özgürlüğüne, sınır komşularının barış ve huzuru Roma’nın banş ve huzuruna bağımlı olmalıdır; evet, Devletin sağlayacağı böyle bir insanilik hakikaten de katı bir insaniliktir, kamunun esenliğine hizmet eden ve böylece o esenliğin temsilciliğini yapan Devletin bunun için bireyin de hizmet etmesini, bireyin mutlak anlamda Devletin gücüne boyun eğmesini talep etmesi, dahası bunun da ötesine geçerek bireyin onun koruması altındaki hayatını, kamunun güvenliği ve korunması böyle bir şeyi gerekli kıldığında, geri istemek ve ortadan kaldırmak hakkını da kendinde bulması, söz konusu sertliğin dozunu daha da artırır. Ehlileştirilmiş bir insanilik, devletin ulaşmak istediği, bizim de onun aracılığıyla ulaşmaya çalışmamız gereken, işte budur, gerçeklerin dünyasına ait bir insanilik, disiplin altına alınmış, hiçbir gevşeme belirtisi taşımayan, gerçekliğin yasasına bağımlı bir insanilik, Roma’nın katı insaniliği, ve Roma bunun sayesinde büyük olabildi...”</p>

  <p class="block5" style="text-align: justify;">&nbsp; &nbsp;Ah, Mantua’nın toprakları, çocukluğun geçtiği topraklar, insanilikle yoğrulmuş o sıcacık topraklar, kaybedilmesi imkânsız, ataların toprakları — şimdi burada, dışarıda onların izi bile yoktu; hareketsizlik içersinde solup gitmişti. Hareketsizdi ne varsa, ötede pencerenin önünde duran, hiç kımıldamıyordu, o, artık Octavianus değildi, kırılgan, sert ifadeli ve tuhaf bir katılıkta bir canlıydı, neredeyse her türlü insaniliğin ötesindeydi, ve Devlet, bir hayaletinkini andıran büyük çizgiler halinde, her yanı çepeçevre sarmıştı.</p>

  <p class="block5" style="text-align: justify;">&nbsp; &nbsp;“Bugün, ey Sezar, henüz Devletin sınırlarını korumak zorunda olsan bile, gün gelecek, İmparatorluk sınırsız olacak; bugün henüz kendini büyük hakkı daha küçük haktan ayırmak zorunda hissetsen bile gün gelecek, adalet bölünmez olacak, toplum her bireyin şahsında yara alabilecek, tek kişinin hakkı toplumun hakkı içersinde korunacak; ve bugün henüz özgürlüğü sınırlamakta cimri davranmaya, o özgürlükten köleye hiçbir şey vermemeye, Romalıya ise, toplumun özgürlüğü korunabilsin diye, çok azını vermeye zorlansan bile, bilginin saltanatında insanın özgürlüğü sınırsız olacak, ve o özgürlük, üzerinde bütün dünyanın özgürlüğünün inşa edileceği temeli yaratacak. Çünkü senin Devletin sonunda varacağı bilgi saltanatında, hakiki gerçekliğin İmparatorluğunda, halk kitlelerinin İmparatorluğu olmayacak, evet, dahası, halkların İmparatorluğu bile olmayacak, fakat insanların toplumundan meydana gelen bir İmparatorluk olacak, artık bilme aşamasındaki insanoğlunun taşıdığı bir İmparatorluk, tek insanın tekil ruhunca taşınacak bir İmparatorluk, o ruhun saygınlığı ve özgürlüğünce, tek insanın Tanrı’nın sûreti olabilmesine ilişkin kutsal niteliğince taşınacak.”</p>

  <p class="block5" style="text-align: justify;">&nbsp; &nbsp;“Bizim bu dünyadan silinmemize yönelik ve kadere razı olurcasına boyun eğdiğimiz eylemden bizim bilgimiz doğacak,” diye noktaladı kölenin sesi.</p>

  <p class="block5" style="text-align: justify;">&nbsp; &nbsp;Augustus hiçbir şey duymamış gibiydi; konuşmasını kılını kıpırdatmaksızın sürdürdü: “Dünyevidir Roma’nın gerçekliği, insaniliği dünyevidir, boyun eğen için soğukkanlı bir ılımlılıktadır, düzeni inatla bozmak isteyene karşı da soğukkanlı bir sertliktedir. Ben yalnızca İtalya topraklarında köylü sınıfını mallarının mülklerinin ellerinden alınmasına karşı korumakla kalmadım, fakat bu eylemi bütün İmparatorlukta gerçekleştirdim; eyaletlerdeki vergi yükünü kaldırdım, halklara haklarını ve ayrıcalıklarını iade ettim, kendini cumhuriyetçi diye adlandıran ve cumhuriyetin adını kirleten bir iktidarın kötü yönetimine son verdim. Beni eleştirenler, bana bütün bunların çok iddialı, çok parlak edimler olmadığı suçlamasını yöneltebilirler. Olsun, ben iddiasız edimlerimle cumhuriyetin kirletilmiş adını yeniden onurlandırdım, iç savaşın yol açtığı yıkımlara rağmen bütün İmparatorluğu yeni bir refaha kavuşturdum. Bu soğukkanlılık aslında Roma’nın görkemidir, Roma’nın insaniliği soğukkanlı bir insaniliktir; bu soğukkanlılık, kamunun esenliğini güvence altına alır ve kimseden bir ihsan beklemez, dahası, çoğu zaman daha iyi bir insaniliğe uzanan gelişmeyi frenleme veya en azından sonraya erteleme gereğini duyar. Bu bağlamda ben de gerçi kölelerin kaderlerinin daha katlanılabilir kılınması için çaba harcadım, fakat öte yandan İmparatorluğun refahı kölelerin varlığını zorunlu kılıyor ve köleler de, ezilenlerin sahip bulundukları ve öne sürebilecekleri hakların varlığına rağmen, kendilerini bu gerçeğe uydurmak zorundadırlar; evet, gerçekten de bütün acıma duygularına karşı gelerek ve hiç, ama hiç istemeksizin azat etmelerdeki aşırılığı yasal olarak frenlemek zorunda kaldım; eğer köleler bu yüzden ayaklansalardı, başlarına lider olarak yeni bir Spartaküs geçseydi, o zaman ben de Crassus gibi binlercesini çarmıha gerdirmekten başka çare bulamazdım, bunu hem halkın gözünü korkutmak, hem de onu eğlendirmek için yapmak zorunda kalırdım; böyle yapardım ki, her zaman acımasız olmaya hazır, her zaman korkmaya hazır olan halk, gücü her şeye yeten Devletin karşısında bireyin bir hiç olduğunu acımasızca ve tüyleri ürpererek öğrensin.”</p>

  <p class="block5" style="text-align: justify;">&nbsp; &nbsp;“Hayır,” dedi köle, “hayır, bizler zihinsel alanda yeniden dirileceğiz. Çünkü vurulacak her zincir bizim için yeni bir özgürleşme demektir.”</p>

  <p class="block5" style="text-align: justify;">&nbsp; &nbsp;Hükümdarın konuşması hiçbir şeye aldırmaksızın devam edip gitti: “Bizler, kendimiz de halkın bir parçası olarak, her şeye kadir olan Devlete aidiz, neysek ve neye sahipsek hepsiyle ona aidiz, ve ona ait olduğumuzdan dolayı da halka aidiz; çünkü nasıl Devlet halkı temsil ediyorsa, halk da Devleti temsil etmek durumundadır, ve Devletin bizim ve bütün edimlerimizin üzerinde tartışmasız bir mülkiyet hakkına sahip bulunması gibi, halk açısından da aynı durum söz konusudur. Edimlerimiz ister büyük ister küçük olsun, ister Aeneis diye ister başkaca bir şekilde adlandırılsın, halk bunlar üzerindeki mülkiyet hakkını kullanmak hakkına sahiptir ve bu hakkı kullanmakla da yükümlüdür; bizler her birimiz halkın kölesiyiz, her türlü yönetilmeye karşı çıkan, fakat buna rağmen yönetilmeye ihtiyaç duyan, henüz ergenleşmemiş ve iktidar hırsıyla yanıp tutuşan bir çocuğun kölesiyiz.”</p>

  <p class="block5" style="text-align: justify;">&nbsp; &nbsp;“Baba diyor bu halk sana, ve senden bir babanın bilgeliğini bekliyor, ey Augustus.”</p>

  <p class="block5" style="text-align: justify;">&nbsp; &nbsp;“Halk, bir çocuk kadar güvensizdir, ortada bırakıldığı takdirde korkuya kapılır ve kaçmaya hazırdır, güvensizliği içersinde tehlikelidir, her türlü telkine kapalıdır, her türlü düşünceye kapalıdır, her türlü insanilikten uzaktır, vicdansız, tutarsız, nereye yöneleceği belli olmayan, güvenilmez ve acımasız bir varlıktır, ama öte yandan da kendini bulduğunda cömert, yüce gönüllü ve fedakarlığa hazır ve cesurdur, ufkunda doğru yolun şekillenmeye başlamış olduğu ve bundan ötürü de artık bir uyurgezer gibi hedefine doğru ilerleyen bir çocuğun bütün özgüvenine sahiptir. Ah, dostlarım, işte böylesine büyük ve muhteşem bir halktır içine doğduğumuz halk, ve bizler ona bütün çabalarımızla hizmet etme görevimizden dolayı şükran duymalıyız, bize nasip olan liderlik görevinden dolayı ise daha da çok şükretmeliyiz, ama asıl büyük şükran borcumuz, bu liderliği eyleme dönüştürmek için bize iletilen tanrısal buyruktan kaynaklanıyor; bize böylece emanet edilmiş olan çocukluğu hep göz önünde bulundurarak, onu, hiçbir yanından yoksun kılmaksızın dizginlemek zorundayız; onda değerli olan ne varsa, hepsiyle korumalıyız, bu bağlamda, onun kendi kendisini aşırı yumuşama karşısında koruduğu o çocuksu oyun oynama ve acımasız davranma esrikliğine de dokunmamalıyız, öte yandan işte bütün bunların belli sınırlar içersinde kalmasını da sağlamalıyız ki, ortaya bir zarar verme, kendi kendini zarara uğratma ve vahşileşme çıkmasın, çünkü hiçbir şey adı halk olan bu çocuğun dizginlerinden boşalmış çılgınlığı kadar korkunç ve tehlikeli değildir; böylesi, terk edilmiş bir çocuğun çılgınlığıdır, ve işte o yüzden halkın kendisini hiçbir zaman terk edilmiş hissetmemesini sağlamamız gerekir. Evet, dostlarım, halkın çocukluğuyla ilgilenmemiz, ona bir babaevindeki çocuğun güvencesini vermemiz gerekir, ve her kim ki halkı böyle bir babanın yumuşak disipliniyle yönetmeyi başarır, onun için hayata, ruha ve inanca ilişkin böyle güvenli bir atmosfer yaratır, evet, her kim ki bütün bunları başarır, ancak o kişi ve yalnızca o kişi halka Devlet olabilmesi yolunda, sadece Devletin güvencesi altında yaşamak için değil, fakat tehlike ile karşılaşıldığında, Devleti korumanın zamanı gelip çattığında, ölebilmesi yolunda da çağrı yöneltmek için seçilmiş demektir; evet, ey dostlarım, ancak böyle disiplinli bir şekilde yolundan sapması önlenen bir halktır ki, kendini ve Devletini o Devlet ile birlikte bütün zamanların ötesinde yaşayabilmek için yeterli bir kararlılıkla koruyabilecek, böylece de aksi takdirde kaçınılamayacak olan yakıma karşı ebediyen bağışıklık kazanabilecektir. Hedef, işte budur, ve bu hedefin geçerliliği ebedidir, Devlet için de, halk için de.”</p>

  <p class="block5" style="text-align: justify;">&nbsp; &nbsp;Kim veriyordu cevabı? Var mıydı bir cevap? Ama o cevap geldi: “Ebedi olan, sadece hakikattir, gerçekliğin çılgınlıktan arınmış, çılgınlığa karşı koruyucu hakikatidir, bu hakikat yerin ve göğün derinliklerinden elde edilmiştir, çünkü yalnızca o, en değişmez gerçekliktir, ve hakikate çağrılan, kendilerinin talep edilmesini sağlamaya çağrılan, hakiki eylem için çağrılan halklar, her yerde her türlü halklığın üzerine yükselen insan, bütün zamanlar için, sınırsız ve ebediyen saltanata katılacak. Ölüm, hem gerçekleşmiş olan hem de gelecekteki ölüm ancak hakikatin eylemi ile geçersiz kılınabilir; ufukta şekillenmeye başlamış olan ruh, bilginin evrenine açılabilmesi için ancak böyle uyandırılabilir, ve bilginin evreninin inayeti insan çehresine sahip her canlıya ihsan edilmiştir. Devlet, hakikate doğru, hakikatin derinliklerine kök salar, en derinindeki dallanıp budaklanma ise sadece hakikat ile ilintilidir; Devlet, nihai gerçekliğini hakikatte bulur, böylece tanrısal — dünyeviüstü kökenine uzanan yolu da tekrar bulmuş olur, böylece bütün zamanların görkemi bu zamanda gerçekleşir, insanoğlunun krallığı olarak gerçekleşir, insanlığın tanrısal krallığı olarak gerçekleşir, bütün halkların üzerine yükselmiş ve bütün halkları kucaklayan bir krallık olarak gerçekleşir. Devletin hedefi, hakikatin krallığıdır, bu krallık bütün ülkelerin üzerine yayılmıştır, fakat buna rağmen bir ağaç gibi yeryüzünün derinliklerinden gökyüzünün derinliklerine uzanır, çünkü o, içinde krallığın filizlendiği, krallığın huzurunun filizlendiği, gerçekliğin somutlaşmış hakikat niteliğiyle şekle büründüğü ve gittikçe yoğunlaşan imandır.”</p>

  <p class="block5" style="text-align: justify;">&nbsp; &nbsp;Augustus yine sözünün saptırılmasına imkan vermedi, yine sanki birbirlerini duymamış gibiydiler, karşılıklı konuşmalar yine hareketsizlik içersinde hareket etmeksizin, birbirinin yanından kayıp gitti: “Tanrıların sevgisi hiçbir zaman tek bir kişide odaklanmaz; tanrılar onu umursamazlar ve onun ölümünün ne olduğunu da bilmezler. Tanrılar yüzlerini hep halka dönerler, ölümsüzlükleri, tek önemsedikleri şey olan halkın ölümsüzlüğüne yöneliktir; halkı korurlar, çünkü aksi takdirde halkın ölümsüzlüğü ile birlikte kendi ölümsüzlüklerinin de son bulacağını bilirler. Ve buna rağmen tek bir ölümlüye ayrıcalık tanıdıklarında da, bunu sadece ona, adına Devlet denilen birlikte yaşama biçimini kurma gücünü kazandırabilmek için yaparlar; çünkü halkın ebediyen ve ölümsüz devamı ancak Devlet içersinde güvence altına alınabilir. Yeryüzü iktidarı, tanrısal iktidarın sûretidir; ve hükümdarın iktidarı, hareket alanını Tanrı’nın gerçekliği ile halkın gerçekliği arasında, ebedi tanrısal düzenle halkın ebedi düzeni arasında bulur; böylece, bu iki düzeni de Devlet içersinde gerçekleştiren hükümdarın iktidarının kendisi de ebedi bir varlık kazanır, böyle katmerli bir gerçekliğin gücüyle, tıpkı tanrılar ve halk gibi, ölümden de hayattan da daha büyük olmuş olur. Ve dünyevi iktidar, yani Devlet, tanrısallık ile halktanlık arasında, ilkinin bir yansıması, İkincinin de aynadan gelen aksi niteliğiyle bireye değil, insanlar kalabalığına değil, fakat her zaman halkın bütünlüğüne yönelir; amacı, o bütünlük içersinde kendi ebedi gerçeklik özünü korumaktır. Desteğini yalnızca insanlarda arayan hiçbir iktidar ayakta kalamaz, o insanların geçiciliği ile kaybolup gider, hatta esenlik getirmekten yana ne kadar zengin olursa olsun, insanın değişkenliğinden yükselen ilk solukla süpürülüp dağılır; Perikles’in yarattığı barışın kaderi işte bu olmuştu, çünkü Perikles, vebanın getirdiği ölümü şehirden uzak tutamadı, ve bundan üç yıl önce Roma’da açlık tehlikesinin belirtileri ortaya çıktığında, benim başıma da aynı şeyin gelmesine ramak kalmıştı. Gerçi evet, yeryüzündeki ekmeği bağışlayan ve bu nedenle beni, yani kendilerinin iktidarlarının temsilcisini Devletin halka yönelik buğday bağışlarıyla ilgilenmekle görevlendiren tanrılar, evet, o tanrılar o zamanlar bana olağanüstü bir lütufta bulundular, onların yardımıyla İskenderiye’den tahıl getirecek filoyu kurabildim, elverişli rüzgarlar yolculuk süresini kısalttılar ve bu sayede büyük bir felaket önlenebildi; fakat iktidarımı tanrıların bütünlüğü üzerine, halkın bütünlüğü üzerine inşa etmemiş olsaydım eğer, bu kurtuluş hiç işime yaramazdı, hemen her yerde baş göstermeye başlayan karışıklıkların etkisiyle kaçınılmaz olarak yıkılıp giderdim, ve herhangi bir zaman iktidarın kullanılmasının ölümlü bireylerin parçalanmışlığının çarklarına kapılmasına izin verdiğim takdirde, kendimi, hayır, daha doğrusu bir bütün olarak Roma’nın Devlet yapısını kamuoyu oluşumundaki bütün gelgitlere bağımlı kılmış olurum. En yüce gerçeklik Devlettir, bütün toprakların üzerine görünmez bir şekilde yayılmıştır, ama buna rağmen öylesine yüce bir gerçekliktir ki, onun geçerlilik alanında hiçbir ölümlülüğe ve geçiciliğe nza gösterilemez; ben, burada ölümlü ve gelip geçici bir insan olarak bulunuyorum, fakat Devletin geçerlilik alanında, iktidarımın geçerlilik alanında geçici olanı üzerimden sıyırıp atmak ve kalıcılığın simgesine dönüşmek zorundayım, çünkü ölümlü olan, ancak simge niteliğiyle kalıcı olana eklenebilir, yani Roma Devleti gibi kendi gerçekliğinin gücüyle her türlü eğretilemenin üzerine yükselen bir kalıcılığa eklenebilir. Çifte gerçekliği içersinde Devlet, yalnızca tanrıları simgeleştirmekle yetinemez, tanrıları yüceltmek için kendine Akropolis’i inşa etmesi yeterli olmaz, önem açısından bundan geri kalmayan bir başka yükümlülüğü de gerçekliğinin ikinci yarısı olan halk için simge sağlamaktır; sağlanması gereken bu simge, halkın görmek istediği gibi güçlü bir simgedir, baktığında halkın kendini tekrar tanıdığı ve kendi iktidarının resmi olan simgedir; halk, bu güce boyun eğmek ister ve boyun eğmek hakkına sahiptir de; ayrıca halk, dünyevi iktidann, Antonius örneğinin de gösterdiği gibi, her zaman suç işleme eğiliminde olduğunu ve böyle bir tehlikeyi ancak aynı zamanda ebedi sürekliliğe sahip gerçekliğin simgesi olan bir iktidar sahibinin ortadan kaldırabileceğini sezer. Ve işte sırf bu nedenledir ki, Roma düzenini ayakta tutmayı sağlayacak iktidarı tanrılardan bir emanet ve tanrısal babasından da günün birinde ölümsüz bir soylar zinciri boyunca, ta en son torunların halkasına kadar geçmesini sağlayacağı bir miras olarak alan ben, evet, işte bu nedenle, heykelimin İmparatorluğun birliğinin ve bütünlüğünün bir simgesi niteliğiyle, İmparatorluğun okyanuslardan Fırat kıyılarına kadar uzanan düzeninin bir simgesi niteliğiyle, bu İmparatorluğun halklarının hâlâ saydıkları öteki bütün tanrılardan bağımsız olarak tapmaklara konulmasına izin verdim, hatta böyle yapılmasını emrettim. Biz kimseleri bizim kurumlanmızı benimsemeleri için zorlamıyoruz, hiçbir konuda acele etmemize gerek yok, zamanımız var ve halkların kendi yararlarına olmak üzere bizim hukuk düzenimizi, bizim ölçülerimizi, bizim sikkelerimizi kullanmalarını bekleyebiliriz; zaten buna ilişkin bazı işaretler ve girişimler daha şimdiden var, fakat biz Roma düşüncesine bu geçişi en kısa zamanda sağlamayı kaçınılamaz bir görev olarak üstlendik, o düzeni her yerde hemen yürürlüğe koymak zorundayız, İmparatorluk bilincini o İmparatorluk içersinde bulunan bütün halklarda gecikmeden uyandırmakla yükümlüyüz; bunu Roma düşüncesinin en yüce ifadesi olan tanrılar adına yapmak zorundayız, ve bunun üstesinden ancak simge ile gelebiliriz, simge ile ve simgeye ait tasvirlerle gelebiliriz. Roma halkı heykellerimin dikilmesinden sonra bana zaten olmadığım bir Tanrı gibi ve batıl itikatların gereği tapacak yerde taşıdığım kutsal göreve iman ederek o görevi onurlandırmakla işte bunu ve yalnızca bunu istemiş oldu; söz konusu onurlandırma İmparatorluk sınırlan içersinde yaşayan bütün yabancı halklara da düşen bir görev, çünkü bu Devletin hakiki iç gelişmesi, İmparatorluğun bütünlüğü yönündeki gelişmesi o görevin simgesinde dile geliyor; bu noktada varolan, Roma barışının güvencesi altında düzene kavuşturulmuş bir bütünlük, hem de tüm bütün bir gelecek için.”</p>

  <p class="block5" style="text-align: justify;">&nbsp; &nbsp;Tüm zamanlar için! Sezar, konuşmasını bitirmişti, bakışları uzaklara, mekân ve zaman ötesine, Roma Devleti’nin göze görünmeyen çizgilerle yeryüzünün topraklarına doğru uzandığı noktalara dikilmişti, henüz ışıksızdı bu çizgiler, ama buna rağmen ışıkla doluydu, ışığın farkındalıgı içersindeydi. Zaman, esrarlı bir şekilde oralara doğru akıp gitmekteydi, bütün boşluğuna rağmen içersinde Poseidon’un sarsıntılarının nal seslerinden kaynaklanma yankılarla doluydu, suları ve sahilleri olmayan bir akarsuydu; duvardaki sebil şırıltılarla akıyordu, fakat sanki suyunun kesilmesini ister gibiydi. Dünyada bekleyiş vardı.</p>

  <p class="block5" style="text-align: justify;">&nbsp; &nbsp;“Zaman, kendini insanoğlunun hep daha büyüyen inancında açığa vurur, ey Augustus, İmparatorluk o inanç içersinde serpilip gelişir, hepsi de henüz simgeselliğin sınırlan içersinde kalan dünyevi iktidardan ve dünyevi kurumlardan etkilenmemiş ve etkilenemez olarak. Fakat bu simgesellik, kendini İmparatorluk içersinde gerçekleştiren Yaradılış’ın bir aynası olarak gerçekliğe dönüşecek; insanoğluna ait ve senin yol göstermiş olduğun, gittikçe de artan inançlılık içersinde senin eserin o Yaradılış yönünde gelişecek.” Augustus’un uzaklarda kaybolup gitmiş bakışları şimdi yeniden mekâna yaklaşır gibiydi: “Kehanetlerde bulunan rahipleri ve Titus Rahipleri Tarikatı’nı yeniden gündeme getirdim, şu aralar Lucullus şenliklerini yeniden ıslah etmekle meşgulüm, her yerde inancın eski ve saygın şekillerini yeniden halkın hafızasında canlandırıyorum, ve atalarımızın inançlarının çerçevesini oluşturmuş olan dini ve resmi bayramları yeniden ihya etmek peşindeyim. Bu tanrılar için yeterlidir, bu halk için yeterlidir, ve bu aynı zamanda senin Aeneas’ının da sadık inançlılığıydı, o babası Ankhises’in hatırasına hep güçlü bir sadakatle bağlıydı. Halk, kendisine sadakatimi kanıtladığım, tanrılaştırılan babama saygısından dolayı beni hükümdar yaptı; benim eylemlerimde ataların özlemini çektiği inançlarını yeniden buldu, ve beni bu inancı, halkın gücünü temsil etmekle görevlendirdi, bunu sadece beni tribün olarak atamakla değil, fakat en yüksek rahipliğin yetkilerini, yani inancın en yüce güvencesini bana emanet ederek de yaptı. Roma’da dine bağlılığın fazlalaşmasına gerek yok; bu bağlılık ta baştan beri kendilerine hizmet ettiği tanrılarla eşdüzeydeydi, şimdi tek yapılması gereken, bu inancı yeniden geri getirmek.”</p>

  <p class="block5" style="text-align: justify;">&nbsp; &nbsp;“Ey Augustus, sen ki, insanoğlunun inançlılığım ilk defa olarak kendini babanın iradesine adamakta aradın, sen ki, halk senin sözünü sevgiyle dinlesin ve bundan böyle hiçbir asi, bir zamanlar tanrılar tarafından tesis edilmiş ve senin de tekrardan yarattığın düzene el uzatmaya cüret edemesin diye, onun kutsal adında inancın şekillerini güçlü bir tutumla korumaktasın, evet, ey Augustus, halkın geleneksel inançlılığı bile ve bu arada senin de inançlılığın tanrıların çeşitliliğinin ötesine geçmekte, ta bütün ataların oluşturdukları muzaffer zincire kadar uzanmakta, çünkü inançlılık, ta en eskilerdeki ataya yönelik, onun kendi gelişini ilan etmesine ilişkin inançlı bir bekleyiş içersinde, mesajını ve yaratısını inançla bekleyen oğula emanet etsin diye...”</p>

  <p class="block5" style="text-align: justify;">&nbsp; &nbsp;“Apollun, benim evimin koruyucu tanrısıydı, ve o, yani güneş tanrısı ile yeryüzü tanrısını tek bir Tanrı’da birleştiren o, bütün kötülüklere karşı düzen getirerek savaşan Apollon, hepimizin boyun eğdiğimiz gökyüzü tanrısı Zeus’un oğludur. Bütün aydınlık ondan gelir.”</p>

  <p class="block5" style="text-align: justify;">&nbsp; &nbsp;Ve şimdi köle de tekrar konuştu, sesi çok uzaktan, sanki bir kalem çizgisinin kuruluğu ve inceliği ile gelmekteydi: “Zeus bile kadere inançla hizmet etmekte, fakat bunun da ötesinde, kaderin kendisi de, evet, ta ötelerde, en derinliğine inilemez ışığın bütün düşünceleri perdelediği yerde, oralarda, sınırın ötesinde, evet, orada, kaderin kendisi de adı yasaklanmış olan o en eski adsıza hizmet etmekte.”</p>

  <p class="block5" style="text-align: justify;">&nbsp; &nbsp;Sezar, düşüncelere dalmış olarak ötede, cumbanın içinde oturmaktaydı, ve etraf sessizliğe gömülmüştü. Henüz her şey hareketsizdi, fakat ışığın solgunluğu geri çekiliyordu, ışık, sanki sınırların nöbetini tutan güneş aslanına, güçlü pençeleriyle, yumuşak pençeleriyle, inançlı iktidar sahibinin ayaklarının dibine uzanmaya gelecek olan aslana dönüşmek istercesine, tekrar şekil alıyordu. Yerin dalgalanması azalmıştı, Poseidon yatışıyordu; güneş tutulması neredeyse kaybolmak üzereydi.</p>

  <p class="block5" style="text-align: justify;">&nbsp; &nbsp;“Her aydınlıktan yeni bir inançlılık doğar, ey Augustus.”</p>

  <p class="block5" style="text-align: justify;">&nbsp; &nbsp;“Fakat bizim inançlılığımız aydınlığa götürmek zorunda.”</p>

  <p class="block5" style="text-align: justify;">&nbsp; &nbsp;“İnançlı olan, Augustus, artık biliyor demektir; o, ilk atanın vermiş olduğu yasayı hatırlamaktadır, ve bundan ötürü de hafızası, gelmesi beklenen ile şimdiden konuşabilir, gelmekte olanın adımlarını henüz duymasına rağmen konuşabilir, bu konuda kendisine daha hiçbir emir ulaşmamış olmasına rağmen, ona sevgi dolu bir şekilde hizmet edebilir; çağrılması mümkün olmayanı çağırır, ve onu çağırarak yaratır... İnançlılık, insanın kaçmasına imkân olmayan yalnızlığından kaçtığına ait bilgisidir; gözleri görmeyenin inançlılığı görmektir, kulakları duymayanın inançlılığı duymaktır, çünkü inançlılık, sadelik içersindeki bilme eylemidir... insanoğlunun inançlılığından tanrılar doğmuştur, ve inançlılık tanrılara hizmet ederek tanrıların ötesindeki sevginin ölümü geçersiz kılan bilgisine dönüşür... derinlerden geri dönüş olarak inançlılık... çılgınlığı, fırtınayı ortadan kaldıran inançlılık... bilgiyi taşıyan hakikat... evet, inançlılık bu dur.”</p>

  <p class="block5" style="text-align: justify;">&nbsp; &nbsp;“Nereye kadar, Vergilius! Daha nereye kadar! Bütün bunlar, dünyeviliğin çok ötesine uzanır ve artık hiçbir dünyevi görevi içermez olur. Oysa ben, dünyeviliğe gönderildim ve bununla yetinmek zorundayım. Roma halkı, tanrıların iradesi doğrultusunda kendisi için yasalar koydu, böylece de kendi özgürlüğünü dizginledi, o özgürlüğe Devlet şeklini verdi, böylece de kendine Apollun’un açıklığına ve düzenine uzanan yolu göstermiş oldu; bu yoldan şaşılmaması gerekiyor, benim görevim buna nezaret etmek, ve bu yol insanoğlunun inançlılığıyla açılmış olsa bile, inançlılık bu yolun ve onun hedefinin ötesine uzanmamalı, inançlılık Devletin ötesine uzanamaz ve uzanmamak, çünkü aksi takdirde Devlet yürürlükten kaldırılır, Devletin gerçekliği, onunla birlikte de tanrıların ve halkın gerçeklikleri paramparça edilmiş olur. İnançlılık, Devletin kendisidir, Devlete hizmettir, Devletin düzeni içersinde yer almaktır; inançlı olan kişi, bütün benliğiyle ve bütün yaptıklarıyla Roma Devleti’ne hizmet eden kişidir... Benim bundan başka bir inançlılığa ihtiyacım yok, ve bu inançlılık, sen ve ben de dahil olmak üzere, hiç kimsenin dışında kalamayacağı bir görevdir.”</p>

  <p class="block5" style="text-align: justify;">&nbsp; &nbsp;Augustus’un bütün bu söyledikleri tuhaf bir biçimde inandırıcı olmaktan uzaktı, hem uzaktı hem de bir maskeyi çağrıştırmasından dolayı acı vericiydi; ve bir kayıp, bir düşkırıklığı, bir terk ediş, hatta belki de bir utanç kadar acı veriyordu, çünkü her şeye rağmen dinleyeni esir alıyordu, belki dostluktan, belki de ölümden kaynaklanan bir kaçınılmazlıkla esir alıyordu. Aslında ölmesi gereken, Augustus’un kendisi değil miydi? Söylediklerinin hepsi kulağa Roma Devleti’nin gelecekteki yöneticilerine ait bir vasiyet gibi geliyordu, ama vasiyetin kendisi daha şimdiden ölüydü, hiçbir yere varmıyordu, tanrılara da, insanlara da ulaşmıyordu. Göründüğü kadarıyla çok yorgun düşmüş olan Augustus, tekrar oturmuştu; hiçbir şeyle ilişki kurmaksızın ve kendi içine dönük, biraz öne eğilmiş olarak oturmaktaydı, ve bir oğlan çocuğununkini andıran o güzel yüzü bu tarafa bakmıyordu, fakat eli, aslanın başının üstündeydi. Sezar, dünyevi alanı en uzak sınırlarına kadar ölçmüş ve dünyeviliğin içinde tutuklu kalmıştı; şimdi yorgundu. Ama yine de bir hükümdardı.</p>

  <p class="block5" style="text-align: justify;">&nbsp; &nbsp;Ve işte özellikle bu nedenle, konuşulması gerekiyordu, dile getirilmesi gerekiyordu: “Tekil ruhun inançlılığı tanrıların ötesindedir, Devletin ötesindedir, halkın ötesindedir; tanrılar sadece halkta odaklaşabilirler ve tekil kişiyi tanımak istemeyebilirler, fakat ruhun kendi yarattığı tanrılara ihtiyacı yoktur, onlara artık ihtiyacı yoktur, sırrına yanlamayan ile inançlı ikili söyleşisine başladığı ândan itibaren ne şu tanrıya ihtiyacı vardır ne de bu tanrıya...”</p>

  <p class="block5" style="text-align: justify;">&nbsp; &nbsp;Tanrısal olan ile ikili söyleşi, öyle mi! Ah, evet, Yukarısı ile Aşağısı arasına gerilmiş olan göze görünmez ufuk tavanı delinmeden kaldığı sürece, dua sadece kendi kendisinin bir yankısını geri getirir; Tanrı ise erişilmez olarak kalır ve herhangi bir cevap vermez.</p>

  <p class="block5" style="text-align: justify;">&nbsp; &nbsp;Ama Sezar, şöyle dedi: “Eğer niyetin, kimsenin, hatta kendinin bile sınayamayacağı böyle inançlı ikili söyleşiler aracılığıyla Devlete ve eserini borçlu olduğun halka karşı taşıdığın yükümlülüklerden kurtulmak ise, onaylamamama rağmen böyle bir niyeti anlayabilirim; buna karşılık, konuşmanla atalarımızdan gelen inancı küçültmek ve Roma’nın inançlılığını barbarlarınkiyle bir tutmayı amaçlıyorsan, o zaman sana Mısır tanrılarının birer ucube olduğunu kendi ağzın ile söylediğini hatırlatmak zorunda kalırım...”</p>

  <p class="block5" style="text-align: justify;">&nbsp; &nbsp;“Tek bir inançlılık vardır, ve inançlılığı büyüyüp gelişme anlamına gelen barbar, ruhu gelişmeye kapanmış olan Romalıdan daha iyidir.”</p>

  <p class="block5" style="text-align: justify;">&nbsp; &nbsp;Cevap, biraz sıkılmış gibi bir ifadeyle, bir ölçüde sıkkın bir dikkatle, bir ölçüde konuyu kesin bir şekilde kapatırcasına geldi: “Ucubeler yaratan bir inançlılık, inançlılık değildir, ucubelere tapan bir Devlet, Devlet değildir; hayır, inançlılık tanrılar olmadan düşünülemez, Devlet veya halk olmadan düşünülemez, ve ancak bütünlük içersinde uygulanabilir, çünkü insan, yalnızca tanrılarıyla birlik ve bütünlük içersindeki bir Roma vatanının bütünü içersinde Tanrı ile ilişki kurabilir.”</p>

  <p class="block5" style="text-align: justify;">&nbsp; &nbsp;“Tekil ruh, dünyevi ötesi ile doğrudan ilişki kuramamış olsaydı eğer, bütünün düzeni asla gerçekleşmezdi; çünkü sadece doğrudan dünyevi ötesine hizmet etmek isteyen eser aynı zamanda dünyevi bütüne de hizmet edebilir.”</p>

  <p class="block5" style="text-align: justify;">&nbsp; &nbsp;“Bunlar son derece tehlikeli yenilik düşünceleri, Vergilius; bu düşünceler Devlet için zararlı.”</p>

  <p class="block5" style="text-align: justify;">&nbsp; &nbsp;“Ama Devlet, onlarla İmparatorluğun yetkinliğine erişecek; vatandaşların Devletinden insanların İmparatorluğu doğacak.”</p>

  <p class="block5" style="text-align: justify;">&nbsp; &nbsp;“Sen, Devletin yapısını parçalıyorsun, onu parçalayıp şekilden yoksun bir eşitlik haline getiriyorsun, Devletin getirdiği düzenlemeleri parça parça ediyorsun, halkın sağlam dokusunu yıkıyorsun.” Sezar’ın üstünden bütün yorgunluk gitmişti; bunlar, onu ilgilendiren şeylerdi, ve sanki tutkuyla dile getirilmişlerdi.</p>

  <p class="block5" style="text-align: justify;">&nbsp; &nbsp;“Düzen, insanoğlunun düzeni olacak... insanın yasalarının düzeni.”</p>

  <p class="block5" style="text-align: justify;">&nbsp; &nbsp;“Yasalar mı? Sanki yasalarla başımız fazlasıyla belaya girmedi! Senato hiçbir alanda kötü yasalar üretme bağlamında olduğu kadar verimli değil... Evet, halk düzen istiyor, ama hiç kuşkusuz onu Devletiyle birlikte yıkıma sürükleyecek alçakça yasalar değil... fakat sçn bunu gerçekten hiç anlamıyorsun.”</p>

  <p class="block5" style="text-align: justify;">&nbsp; &nbsp;“İnançlılığı gittikçe artan bir İmparatorluk, Devleti yıkmaz, tersine onu kanatlandırır, onun halk olma niteliğini de yıkacak yerde kanatlandırır... halka yakışan, evet, halk için uygun olan, Devletin içindeki düzendir, ama insana yakışan da bilgidir; insan, inançlılığı içersinde bilgi uğruna hizmet verir, ve bilgi ile özdeşleştiğinde, o zaman İmparatorluk da yaratılmış olacaktır, bilginin yasasının egemenliğindeki İmparatorluk, kendisine Yaradılış’ın güvencesi olma lütfu sunulmuş olan İmparatorluk.”</p>

  <p class="block5" style="text-align: justify;">&nbsp; &nbsp;“Sen, adına dünya denilen Yaradılış eserinden sanki Devletin önlemleriyle yönlendirilebilirmiş gibi söz ediyorsun. Neyse ki Senato, senin bilgi yasanla bir şey yapmayı pek beceremeyecek... aksi takdirde Yaradılış fazla uzun ömürlü olmazdı.”</p>

  <p class="block5" style="text-align: justify;">&nbsp; &nbsp;“İnsan kendini bilgiden kopardığında, hakikati yitirdiğinde, Yaradılış bağlamında da yitip gitmiş olur; Devlet, Yaradılış’ı yönlendiremez, ama onunla birlikte tehlikeye düşebilir.”</p>

  <p class="block5" style="text-align: justify;">&nbsp; &nbsp;“Bu, cevaplandırılması için tanrılara bırakmamız gereken bir soru. Buna karşılık benim kendime düşeni yine de yapmış olduğumu herhalde kabul edeceksin; insanların bilgi durumlarıyla gücüm yettiğince ilgilendim, ve bundan sonra da ilgilenmeyi sürdüreceğim. Resmi okulların sayısı artırıldı, hem sadece İtalya’da değil, bütün eyaletlerde de, ve şimdi bütün dikkatimi bize usta doktorlar, mimarlar ve su yollan uzmanları yetiştirecek olan o daha yüksek düzeydeki eğitim çalışmalarına yönelttim; ayrıca, herhalde senin de bildiğin gibi, Apollon ve Octavianus kütüphanelerini kurdum, ve bu arada mevcut kütüphaneleri de tahsisat ayırarak desteklemeyi ihmal etmedim. Fakat bu, halka pek bir şey anlatmayan bir özen; halk kendisine bilgiler sağlanmasını değil, içeriklerini kavrayabileceği güçlü ve net imgeler istiyor.”</p>

  <p class="block5" style="text-align: justify;">&nbsp; &nbsp;“Bütün bilgilerin üzerinde öz olarak bilginin kendisi yer alır, ve halk buna bilme eyleminin büyük imgesinde kavuşmayı bekler.” Sezar’ın yüzünde hüzünlü bir kayıtsızlık ifadesi belirmişti: “Dünya eylemlerle dolu ve buna rağmen bilgiden yana boş.”</p>

  <p class="block5" style="text-align: justify;">&nbsp; &nbsp;“Bilginin eylemi, yeminin eylemidir, Octavian.”</p>

  <p class="block5" style="text-align: justify;">&nbsp; &nbsp;“Peki o halde, Vergilius, benimkisi yemin ile gelinen bir makamdır, ve ben de ne yemin ettiysem tuttum... şu senin bilgi eylemin için bu yeterli olmalı... daha ne istiyorsun?”</p>

  <p class="block5" style="text-align: justify;">&nbsp; &nbsp;Bu gururlanan insana neden arzu ettiği gibi cevap verilmesindi? Böylesi çok kolay ve çok akıllıca olurdu. Ama buna rağmen bir şey, itirazda bulunmaya ve açıklama yapmaya zorladı: “Hiç kuşkusuz, senin eserin eylem, yemin altındaki eylem, ve bundan dolayıdır ki onu bilginin eylemi de izleyecek, bilginin şekil verici eylemi, hakikatin eylemi, ama ne var ki burada söz konusu olan insan ruhu, Augustus, ve insan ruhu işe karıştığında sabırlı olmak gerek; — evet, Sezar’ın rahatsız olduğunu belli eden ifadesine rağmen, bunun söylenmesi zorunlu olmuştu, çünkü söz konusu olan insan ruhu ve onun ölümü yenen uyandınlışıydı — “evet, sen eyleminle Roma’nın barışını yeryüzüne yaydın, eserin ile ve bir eğretilemenin büyüklüğüyle Devletin birliğini ve bütünlüğünü sağladın, ve şimdi buna bir de hakikatin eylemi ekleniyor, o eylem ki, insana herkes için ortak nitelik taşıyan tanrısal bilgiyi armağan eder ve böylece vatandaşları insanlardan oluşma bir topluluk halinde bir araya getirir, işte ancak ondan sonra, ey Augustus, senin Devletin de Yaradılış’ın ebedi gerçekliğine dönüşmüş olacak... ancak ondan sonra, ondan sonra... mucize gerçekleşecek...”</p>

  <p class="block5" style="text-align: justify;">&nbsp; &nbsp;“Demek Devletin bugünkü şekli ile inandırıcılıktan uzak bir eğretilemeden başka bir şey olmadığında ısrar ediyorsun...”</p>

  <p class="block5" style="text-align: justify;">&nbsp; &nbsp;“Hakiki bir eğretileme.”</p>

  <p class="block5" style="text-align: justify;">&nbsp; &nbsp;“Peki, hakiki bir eğretileme olsun... ama Devletin asıl gerçeklik içeriğini ancak gelecekte kazanabileceğinde ısrarlısın...”</p>

  <p class="block5" style="text-align: justify;">&nbsp; &nbsp;“Evet öyle Sezar.”</p>

  <p class="block5" style="text-align: justify;">&nbsp; &nbsp;“Peki ne zaman gerçekleşecek senin bu mucizen? Bu hakiki gerçekliğe dönüşüm ne zaman olacak? Evet, ne zaman?” Şimdi o güzel yüz, bu tarafa kesinlikle talep edercesine ve kötücül, hatta resmen saldırganca bakmaktaydı.</p>

  <p class="block5" style="text-align: justify;">&nbsp; &nbsp;Ne zaman, ey tanrılar? Ne zaman, evet, ne zaman? Şekillerden özgürleşmiş, rastlantıdan bağımsız Yaradılış, ne zaman olabilmişti ki? Bu, yeminin koruyucusu olan o bilinmeyen Tanrı’nın keyfine bağlıydı. Fakat şimdi yer artık sarsılmıyordu, kayık suda sakin bir tempo ile kayıp gitmekteydi, ve akciğerde, gırtlakta ve burunda soluk almak tekrar çok zorlaşmış olmasına karşılık, yürek soluk almaktaydı, ve yürek, Vergilius’un içinde ruhun soluk alıp veren bir nefesinin sürekli dokumakta olduğunu bilmekteydi, bir nefesti, sadece bir nefesti, ama öylesine güçlüydü ki, insan onun bütün yeryüzünde fırtına gibi eseceğine ve kayaları yerinden kopartacağına inanabilirdi. Ne zaman, evet ne zaman? Bir yerlerde bunu gerçekleştirecek olan, soluk alıp vermekteydi, bir yerlerde şimdiden yaşamaktaydı, henüz doğmamıştı, fakat buna rağmen soluk alıp vermeye başlamıştı bile; Yaradılış, vardı bir zamanlar, şimdi, herhangi bir zamanda yeniden olacaktı, mucize rastlantılardan bağımsızlaşmıştı. Ve artık geçip gitmekte olan solgun ışığın ortalık yerinde, en uzak olan yerde, doğu yönünde, ışık kendini tekrar gösterdi.</p>

  <p class="block5" style="text-align: justify;">&nbsp; &nbsp;“Bir gün, bilgi ile özdeşleşecek olan yine ortaya çıkacak; ve dünya, onun varlığı sayesinde bilgi yolu ile kurtuluşu yaşayacak.” “Senin dikkatini daha bir dünyevi görevler üzerinde toplamanı isterdim; sen, dünyeviliğin ötesinde kalan görevler veriyorsun, ve onlar için kalan ömrüm artık yetmez.”<span class="tab">&nbsp;&nbsp;&nbsp;&nbsp;&nbsp;&nbsp;</span>—</p>

  <p class="block5" style="text-align: justify;">&nbsp; &nbsp;“Onlar, bir kurtarıcı için öngörülebilecek görevler.”</p>

  <p class="block5" style="text-align: justify;">&nbsp; &nbsp;“Ama sen onları benim için düşündün... yoksa öyle değil mi?”</p>

  <p class="block5" style="text-align: justify;">&nbsp; &nbsp;“Ölüme galip gelendir kurtarıcı, ve sen de, barışı getirdiğin için, ölüme galip gelen olarak ortaya çıktın.”</p>

  <p class="block5" style="text-align: justify;">&nbsp; &nbsp;“Bu bir cevap değil, çünkü ben, barışı ancak dünyevi bir eylemle getirebilirdim, onu dünyevi bir bakış açısıyla düzenlemek zorundaydım, onun özü dünyevidir... bana yalnızca dünyevi görevlerin verilebileceğini mi düşünüyorsun?”</p>

  <p class="block5" style="text-align: justify;">&nbsp; &nbsp;“İnsanlar, daha bugünden tanrılaştırılmış olanın oğlunun şahsında onları kötülükten kurtaracak olan kurtarıcıyı görmekteler.” “İnsanlar böyle diyorlar, halk böyle diyor... peki sen ne diyorsun, Vergilius?”</p>

  <p class="block5" style="text-align: justify;">&nbsp; &nbsp;“Daha yirmi yıl önce, ben Georgica’ya başladığımda ve sen daha bir delikanlıyken, evet, daha o zaman resmini gökteki burçların arasında görmüştüm. Çünkü sen, zamanlar içersinde bir dönüşümü temsil etmektesin.”</p>

  <p class="block5" style="text-align: justify;">&nbsp; &nbsp;“Peki neler söylemiştin o zaman?”</p>

  <p class="block5" style="text-align: justify;">&nbsp; &nbsp;“Sen, yavaş tempolu mehtapların eşlik ettiği yeni yıldız, Erigone’nin yörüngesinin yengeci baştan çıkardığı noktada, alevler içindeki yengeç bile geri çekilmekte senin önünde, pençelerini çekmekte ve hizmet etmekte olan gökyüzünü sana bırakmakta.”</p>

  <p class="block5" style="text-align: justify;">&nbsp; &nbsp;“Evet, bu şiiri yazmıştın yirmi yıl önce... peki ya bugün?”</p>

  <p class="block5" style="text-align: justify;">&nbsp; &nbsp;“Sen, oğlak burcunun simgesinde ana rahmine düştün; sapasağlam kayaların üstünde dünyanın en yüksek doruklarına saldıran oğlağı kendine simge seçtin.”</p>

  <p class="block5" style="text-align: justify;">&nbsp; &nbsp;“Dünyanın tepeleri... bu durumda dünya ötesinin esirgenmesi gerekiyor benden, söylediğin bu.”</p>

  <p class="block5" style="text-align: justify;">&nbsp; &nbsp;“Horatius’un senin için yazdığı dizeleri hatırla, Augustus.” “Hangi dizeleri?”</p>

  <p class="block5" style="text-align: justify;">&nbsp; &nbsp;“Gök gürlemelerinin efendisi olan Zeus’un saltanatı var gökyüzünde, ama yeryüzünün görünen tanrısı sensin, ey Augustus.”</p>

  <p class="block5" style="text-align: justify;">&nbsp; &nbsp;“Kaçak oynamaktasın, Vergilius; üzerinden çok uzun zaman geçmiş olan sözleri alıntılıyorsun ve başkalarından alıntı yapıyorsun, fakat kendi düşünceni saklıyorsun.”</p>

  <p class="block5" style="text-align: justify;">&nbsp; &nbsp;“Kendi düşüncemi mi?” Augustus çok uzaklardaydı; kelimeler oraya buraya kaymaktaydı, çok ağırdı uçuşları, ama artık bir köprü olmaktan uzaktılar.</p>

  <p class="block5" style="text-align: justify;">&nbsp; &nbsp;Köle, konuştu: “Bu artık seni ilgilendirmemek.”</p>

  <p class="block5" style="text-align: justify;">&nbsp; &nbsp;“Benim kendi düşüncem mi?”</p>

  <p class="block5" style="text-align: justify;">&nbsp; &nbsp;“Evet, özellikle senin düşünceni duymak istiyorum, ve lütfen lafı dolandırmadan.”</p>

  <p class="block5" style="text-align: justify;">&nbsp; &nbsp;“Her ne kadar yaşayanlar arasında ilk sırada olsan da, sen fani bir insansın, Augustus.”</p>

  <p class="block5" style="text-align: justify;">&nbsp; &nbsp;Öfkeli ve kindar bir bakış, Aıugustus’un başka bir düşünceyi duymak istemiş olduğunu belli etti: “Biliyorum, ne bir tanrıyım, ne de yeni bir yıldızım, ve bunu bana hatırlatmak gereksiz; ben, bir Roma vatandaşıyım, ve kendimi hiçbir zaman daha farklı bir şey yerine koymadım, dolayısıyla sorum senin tarafından hâlâ cevaplandırılmış değil.”</p>

  <p class="block5" style="text-align: justify;">&nbsp; &nbsp;“Kurtuluş hep dünyevi alanda gelir, Augustus, kurtuluş getiren her zaman dünyevi ve fanidir, öyle olmak zorundadır: yalnızca sesi dünyevi olanın ötesinden gelir, kurtuluş getiren, insanoğlunun içinde bulunan ve kurtuluş isteyen ölümsüze çağrı yöneltebilme hakkını o sese borçludur. Oysa sen eyleminle dünyanın böyle tanrısal bir yenilenişi için gerekli olan zemini hazırladın, ve sesi duyacak olan, senin dünyan.”</p>

  <p class="block5" style="text-align: justify;">&nbsp; &nbsp;“O zaman atılacak son adımın benim için bir misyon olduğunu neden inkar ediyorsun? Ne de olsa hazırlık bağlamında taşıdığı değeri kabul ettiğin eserimin dünyaya nihai kurtuluşu getirme misyonuna sahip bulunabileceğini neden inkar ediyorsun? Eserimde bulunduğunu kabul ettiğin simgenin kendisinin, gerçekliği kendi içinde taşıdığını neden inkar ediyorsun? Eserimle ne de olsa ilk eylemimi gerçekleştirdiğime göre, aynı yeterliliği bilginin eylemi için de gösterebileceğimi neden inkar ediyorsun?”</p>

  <p class="block5" style="text-align: justify;">&nbsp; &nbsp;“İnkar etmiyorum, Octavian; sen, hem Tanrı’nın hem de Roma halkının simgesisin. Somutlaştırdığın simge kendi ilk-imgesinin çizgilerini de taşımasaydı eğer, bu asla sana bir misyon olarak verilmezdi. Bilginin eylemi günün birinde herkesten önce senin içinde olgunlaşabilir. Ama o gün şu âna kadar gelmiş değil.”</p>

  <p class="block5" style="text-align: justify;">&nbsp; &nbsp;“Zaman açısından biraz fazla cömert davranıyorsun, Vergilius, ama sadece ben söz konu olduğumda; kendine ve kendi amaçlarına daha kısa bekleme süreleri koymuştun... o halde sözü fazla dolaştırmadan bana bu kurtarma işine cüret etmememi açıkça söyle.” Aslında neşeli bir ifade olması öngörülmüştü, ama devam eden öfkenin gizlenebilmesi imkânsızdı.</p>

  <p class="block5" style="text-align: justify;">&nbsp; &nbsp;“Kurtuluş getiren ile onun hakikati bile, kendisi bile zamanın bilgi dokusuna bağımlıdır, o ancak zaman bunun için olgunlaştığında gelecektir.”</p>

  <p class="block5" style="text-align: justify;">&nbsp; &nbsp;Sezar ayağa fırlamıştı: “Onun görevini sen kendine saklamak istiyorsun.”</p>

  <p class="block5" style="text-align: justify;">&nbsp; &nbsp;Ah, Sezar haklı mıydı yoksa bu konuda? Kendisinin bile sezebileceğinden çok daha fazla haklı olabilir miydi? Şairin iç dünyasında bir kurtarıcı olma arzusu, bütün öteki insanlara oranla ve çok daha engin bir rüyanın içeriğini oluştururcasına uyuklamaz mıydı? Orpheus da, vahşi hayvanları insani olan aracılığıyla kurtarmak amacıyla büyüleyip yanına çağırdığında, aynı cüreti sergilememiş miydi? Hayır, hem de bin kez hayır: sanat, elverişsiz bir araç olarak kalma niteliğini koruyordu, ve Orpheus bile bu yüzden yıkıma sürüklenmişti. Şairin duyduğu, Sibilla’ya özgü ses, Euridike’nin, Plotia’nın sesiydi, ve şair, Tanrı ve kader böyle istediği için, kurtuluşun altın dalını hiçbir zaman bulamıyordu.</p>

  <p class="block5" style="text-align: justify;">&nbsp; &nbsp;“Ah, Augustus, yazan, aslında yaşayan değildir; buna karşılık Kurtarıcı, bütün ötekilerden çok daha güçlü yaşar, çünkü onun hayatı, kendi bilme eylemidir, ömrüdür ve ölümüdür.”</p>

  <p class="block5" style="text-align: justify;">&nbsp; &nbsp;Kızgınlığının ortasında gülümsemekteydi Augustus, ve bu, iyi niyetli bir gülümsemeydi: “Sen yaşayacaksın, Vergilius, gücünü yeniden kazanacaksın ve eserini tamamlayacaksın.”</p>

  <p class="block5" style="text-align: justify;">&nbsp; &nbsp;“Bir defa daha iyileşsem bile... şiir tamamlandığı ölçüde her türlü kurtarıcı eylemden uzaklaşacaktır ve bu amaç bağlamında çok daha işe yaramaz olacaktır.”</p>

  <p class="block5" style="text-align: justify;">&nbsp; &nbsp;“Peki o halde, o zaman bu demektir ki, kurtarıcı eylemi ikimiz de gerçekleştiremeyeceğiz, yani bunu başarmak ne sana ne de bana nasip olacak, ve bu işi senin hayalini kurduğun benim ise hemen hiç inanmadığım Kurtarıcıya bırakacağız. Ve o gelene kadar da görevimizi yerine getirmeyi sürdüreceğiz, sen şeninkini, ben de benimkini...”</p>

  <p class="block5" style="text-align: justify;">&nbsp; &nbsp;“Onun gelişi için hazırlanmak zorundayız.”</p>

  <p class="block5" style="text-align: justify;">&nbsp; &nbsp;“Güzel. Benim eserim zaten onun için bir hazırlık çalışması anlamını taşıyor. Ama seninki de öyle, ve böylece sen de Aeneis’i kendi halkın için tamamlayacaksın...”</p>

  <p class="block5" style="text-align: justify;">&nbsp; &nbsp;“Ben onu tamamlayamam ve tamamlamak hakkına da sahip değilim... bu en yanlış hazırlık anlamına geleceği için, asla yapmamam gereken bir şey.”</p>

  <p class="block5" style="text-align: justify;">&nbsp; &nbsp;“Peki ya doğru hazırlık nasıl yapılabilir?”</p>

  <p class="block5" style="text-align: justify;">&nbsp; &nbsp;“Kurban aracılığıyla.”</p>

  <p class="block5" style="text-align: justify;">&nbsp; &nbsp;“Kurban mı?”</p>

  <p class="block5" style="text-align: justify;">&nbsp; &nbsp;“Evet, öyle.”</p>

  <p class="block5" style="text-align: justify;">&nbsp; &nbsp;“Kimin için kurban edeceksin? Kimi kurban etmek istiyorsun?”</p>

  <p class="block5" style="text-align: justify;">&nbsp; &nbsp;“Tanrılar için.”</p>

  <p class="block5" style="text-align: justify;">&nbsp; &nbsp;“Tanrılar, istedikleri kurbanlarla ilgili olarak düzenlemelerini yaptılar ve bunları korunması için Devlete emanet ettiler, ve ben de bunların tanrıların iradesi doğrultusunda bütün İmparatorlukta eksiksiz gerçekleştirilmesine nezaret ediyorum. Devletin egemenlik alanı dışında kurban diye bir şey yoktur.”</p>

  <p class="block5" style="text-align: justify;">&nbsp; &nbsp;Gerilemiyordu Augustus, ve bilinmeyen Tanrı’nın yemine ait emri konusunda da hiçbir şey bilmiyordu; onu inandırmaya çalışmak boşunaydı: “Ey Sezar, kimse inancın senin himayen altındaki kutsal biçimlerine dokunmaya cüret edememeli, fakat dokunulmazlık, aynı zamanda tamamlanamaz anlamına gelmez.”</p>

  <p class="block5" style="text-align: justify;">&nbsp; &nbsp;“Nasıl tamamlanacakmış o dediklerin?”</p>

  <p class="block5" style="text-align: justify;">&nbsp; &nbsp;“Tanrılar herkese kurban olmasını emredebilirler, ve herkes, tanrıların canlan istediğinde kendisini kurban seçebilmesine hazır olmalıdır.”</p>

  <p class="block5" style="text-align: justify;">&nbsp; &nbsp;“Seni doğru anlıyorsam eğer, kurbanlara ait düzenlemeler çerçevesinde de artık halkın bütününü devreden çıkartıp onun yerifıe dünyevi olmayan ile şu veya bu şekilde ilgilenen tekil bireyi geçirmek istiyorsun; bu, asla onaylanamaz Vergilius, hatta onaylanamaz olmaktan da öte bir durum. Ve sen bunu yaparken, kendine en azından görünüşte bir haklılık ve sorumluluk sağlayabilmek için, yine tanrıların iradesine atıfta bulunuyorsun. Fakat yaptığın, buna rağmen sorumsuzluk örneği oluyor, ve tanrılar hele amaçlarından dolayı sorumluluğu senin sırtından asla almayacaklardır, çünkü gerek onlar için gerekse halk için geleneksel ve saygın kült biçimlerinin yanı sıra, bunlarla ilgili kurban verme kurallarının da bulunması yeterlidir. Bunun ötesine yarım adım bile geçilemez.”</p>

  <p class="block5" style="text-align: justify;">&nbsp; &nbsp;“Ötesine hem de korkunç bir şekilde geçilmekte, Augustus! Halk, bulanık bir şekilde yeni bir hakikatin kendini hazırlamakta olduğunu hissediyor, bulanık bir şekilde eski biçimlerin çok yakında esneyeceğini hissediyor, yine bulanık olarak eski kurban âdetlerinin yetersizliğini hissediyor, ve yeniye duyduğu karmakarışık özlemin zorlamasıyla, karmakarışık kurban verme özleminin zorlamasıyla kendini idamların gerçekleştirildiği meydanlara ve senin düzenlediğin oyunlara atıyor, inançlılığı yansıtmayan sahte kurban edişlere atıyor; bu kurban edişler, zalimliği gittikçe artan bir ölümle ona sergileniyor ve sonunda yalnızca gözünü kan bürümüşlüğü ve ölümün esrikliğini tatmin edebiliyor...”</p>

  <p class="block5" style="text-align: justify;">&nbsp; &nbsp;“Ben vahşeti ve oyunlardaki dizginlerinden boşalmış zalimliği disiplin altına aldım. Bu, aslında Roma halkının zorunlu sertliği ve kurban edişlere ait sezgilerle hiçbir ilgisi yok.”</p>

  <p class="block5" style="text-align: justify;">&nbsp; &nbsp;“Halkın tekil bireylerde olduğundan çok daha fazla sezgileri var. Çünkü onun hissedişi, bir bütün olarak tekil ruhun düşünüşünden çok daha bulanık ve ağırlıklı, içinden yükselen ve dünyayı kurtaracak olana yönelik çağrı, daha vahşi ve daha karışık, tdamlarm yapıldığı meydanlardaki ve arenalardaki kanlı vahşete gelince, halk hakiki kurban etme eyleminin bundan kaynaklanacağını tüyleri ürpererek seziyor, burada bilginin dünyevi anlamda en son ve asıl yönlendirici nitelik taşıyacak olan şeklinden söz ediyorum.”</p>

  <p class="block5" style="text-align: justify;">&nbsp; &nbsp;“Senin eserlerinin derinliği çoğu zaman bilmece gibidir, Vergilius, ama şimdi sanki konuşman da bilmecelerle dolu.”</p>

  <p class="block5" style="text-align: justify;">&nbsp; &nbsp;“Kurtuluşu getirecek olan, insanlar uğruna, insanlığa duyduğu sevgi uğruna kendini kurban edecek, ölümüyle kendi kendisini bilginin eylemine dönüştürecek; bu, onun evrene fırlatıp atacağı eylem olacak, fırlatıp atacak ki, böylesine yüce düzeydeki bir yardımın imgesinden Yaradılış tekrar doğabilsin.”</p>

  <p class="block5" style="text-align: justify;">&nbsp; &nbsp;Sezar, togasına sarındı: “Ben hayatımı eserimin hizmetine, kamunun hizmetine, Devletin hizmetine verdim. Benim kurban verme ihtiyacım böylece karşılanmış oldu. Sana da aynı şeyi yapmanı tavsiye ederim.”</p>

  <p class="block5" style="text-align: justify;">&nbsp; &nbsp;Bu noktadan sonra aralarında hâlâ gidip gelenler, artık hiçbir şey değildi, boş kelimelerdi ve kelimeler bile değildi, ve artık mekân bile olmayan bir mekânın içinden hızla geçip gitmekteydiler. Her şey, inandırıcılıktan yoksun bir hiçlikti ve bir yerlere köprü değildi.</p>

  <p class="block5" style="text-align: justify;">&nbsp; &nbsp;“Senin hayatın eylemdi, Sezar, toplum için ve toplum içersinde eylemdi, ve sen kendini sınırsız sundun. Tanrılar seni böyle bir kurban verme eylemi için seçtiler ve sana emrettiler, bu bağlamda seni ayrıcalıklı kıldılar, ve sen de onlara bu nedenle, varlığının da kanıtladığı gibi, başka her ölümlüden daha yakın oldun.”</p>

  <p class="block5" style="text-align: justify;">&nbsp; &nbsp;“Daha neyin kurban edilmesini istiyorsun? Hakikaten gerçekleştirilmiş her eylem, insanın ve onun hayatının bir bütün olarak feda edilmesini gerektirir; tahmin edebildiğim kadarıyla, bu senin için de farklı olmadı, ve sen de bu durumu rahatça bir kurban etme diye adlandırabilirsin.”</p>

  <p class="block5" style="text-align: justify;">&nbsp; &nbsp;Varlığın kesitlerinden oluşan yığın, her türlü boşluğun ötesindeki şekilsizliğin solgunluğuna bürünmüştü; görünen hiçbir çizgi yoktu, bir çizginin en ince gölgesi bile yoktu — böyle bir durumda karşılaşma nerede olabilirdi ki?: “Eylemim, bencillikti, bir kurban olmak bir yana, sanki eylem bile değildi.”</p>

  <p class="block5" style="text-align: justify;">&nbsp; &nbsp;“O zaman sen de beni örnek al: borcunu öde, halka talep etmekte haklı olduğu şeyi ver, ona eserini ver.”</p>

  <p class="block5" style="text-align: justify;">&nbsp; &nbsp;“Her eser gibi benimki de körlükten doğdu... sahte bir körlükten... ne yaratırsak yaratalım... körlüğün eserinden başka bir şey değil...öte yandan hakiki körlüğe, görebilen körlüğe erişebilecek kadar alçalgönüllü de değiliz...”</p>

  <p class="block5" style="text-align: justify;">&nbsp; &nbsp;“Yani bu benim için, benim eserim için de mi böyle?”</p>

  <p class="block5" style="text-align: justify;">&nbsp; &nbsp;“Varlık kesitleri yok artık...”</p>

  <p class="block5" style="text-align: justify;">&nbsp; &nbsp;“Ne dedin?”</p>

  <p class="block5" style="text-align: justify;">&nbsp; &nbsp;Konuşmaya değmezdi; insan sadece kendi kendini tekrar edebilirdi, o kadar: “Senin eylemin halkın içinde gerçekleşti ve halkın içinde eylem oldu; benimkisi ise halka götürülmek zorunda, bir eyleme hizmet etmek için değil, fakat beğenilmek ve alkış toplamak için.”</p>

  <p class="block5" style="text-align: justify;">&nbsp; &nbsp;“Yeter, Vergilius!” — Sezar’ın tavrında artık en uç noktadaki sabırsızlık belirginleşmekteydi — “Aeneis’in yayınlanmasını çok bencilce buluyorsan eğer, bırak hayatın son bulduktan sonra yayınlansın. Bu benim son teklifimdir.”</p>

  <p class="block5" style="text-align: justify;">&nbsp; &nbsp;“Şairin ün tutkusu ölümden öteye uzanır.”</p>

  <p class="block5" style="text-align: justify;">&nbsp; &nbsp;“Peki o halde?"</p>

  <p class="block5" style="text-align: justify;">&nbsp; &nbsp;“Eserim benden sonra yaşamamalı.”</p>

  <p class="block5" style="text-align: justify;">&nbsp; &nbsp;“Jüpiter aşkına! Nihayet baklayı çıkardın ağzından, peki ama neden?! Hakiki nedenlerini söyle artık!”</p>

  <p class="block5" style="text-align: justify;">&nbsp; &nbsp;“Hayatımı, senin yaptığın gibi, kurban olarak adayamadığıma göre, eserimi kurban etmek zorundayım... unutulmuşluğa gömülmek, ve ben de onunla unutulmalıyım...”</p>

  <p class="block5" style="text-align: justify;">&nbsp; &nbsp;“Bu bir gerekçe değil, sadece çılgınlık, o kadar.”</p>

  <p class="block5"></p>

  <p class="block5" style="text-align: justify;">&nbsp; &nbsp;“Hafızanın bâkir olamaması... ben unutmak istiyorum... her şeyi unutmak... ve kendim de unutulmak istiyorum... bu, zorunlu, Augustus...”</p>

  <p class="block5" style="text-align: justify;">&nbsp; &nbsp;“Dostların için ne kadar da hoş bir haber! Hakikat şu ki, Vergilius, arkadaşlarını biraz daha dostça hatırlayabilseydin eğer, hafızan daha bir bâkir olurdu, oysa sen kendini sadece bomboş ve kötücül kaçamaklar olan bomboş ve kötücül arzuların eline bırakmaktasın.” “Kurtarıcı bilgi eylemi gelmiş değil henüz; o eylem uğruna, o eylemin yemini uğruna yapılmak zorunda söylediğim şey... Kurtuluş, yeminde, Augustus... herkes için, benim için...”</p>

  <p class="block5" style="text-align: justify;">&nbsp; &nbsp;“Ah, senin kurtuluşun, hep ama hep senin kurtuluşun... şimdi bak, senin kurtarıcın sırf bu yüzden bir gün bile daha erken gelecek falan değil; ama sen, halktan bir şey çalmaktasın, kendi halkından çalmaktasın, ve bir de bunun kurtuluşun olduğunu söylüyorsun! Delilik bu, sadece delilik!”</p>

  <p class="block5" style="text-align: justify;">&nbsp; &nbsp;“Hakikatten mahrum olan bilgi deliliktir; önemli olan, bilginin hakikatidir... sadece onun hakikatinde delilik diye bir şey yoktur.” “Yaa, demek hakikatin iki türü, öyle mi? Biri senin için, bilginin taşıyıcısı olan hakikat, biri de benim için, bilgiden mahrum hakikat, öyle mi..? demek ben sana göre delice konuşmaktayım, ne dersin? Bu mu söylemek istediğin? Söyle o zaman!”</p>

  <p class="block5" style="text-align: justify;">&nbsp; &nbsp;“Ben, bilgiden mahrum olanı yok etmek zorundayım... o, uğursuzluk yalnızca... zincire vurulmuşluk... özgürlükten mahrum oluş... biz kurban vererek özgürlüğe hizmet etmiş oluyoruz... bu, en yüce görev... bilgiden mahrum olan, bilgi karşısında geri çekilmeli... ben, halka ve kendi halkımın kurtuluşuna, esenliğine ancak böyle hizmet edebilirim... hakikatin yasası... yarı uykudan uyanış!” Acele ve sert bir adım —, Augustus, yatağın tam önünde durmaktaydı:</p>

  <p class="block5" style="text-align: justify;">&nbsp; &nbsp;“Vergilius...”</p>

  <p class="block5" style="text-align: justify;">&nbsp; &nbsp;“Evet, Augustus.”</p>

  <p class="block5" style="text-align: justify;">&nbsp; &nbsp;“Sen, benden nefret ediyorsun.</p>

  <p class="block5" style="text-align: justify;">&nbsp; &nbsp;“Octavian!”</p>

  <p class="block5" style="text-align: justify;">&nbsp; &nbsp;“Octavian deme bana, benden nefret ederken.”</p>

  <p class="block5" style="text-align: justify;">&nbsp; &nbsp;“Senden... senden nefret mi ediyorum?”</p>

  <p class="block5" style="text-align: justify;">&nbsp; &nbsp;“Ve hem de nasıl!” Sezar’ın sesi, sertliğinden ötürü tizleşmişti.</p>

  <p class="block5" style="text-align: justify;">&nbsp; &nbsp;“Ah, Octavian...”</p>

  <p class="block5" style="text-align: justify;">&nbsp; &nbsp;“Sus... sen benden, yeryüzündeki bütün insanlardan, ve onlardan ettiğinden çok daha fazla nefret ediyorsun, çünkü beni başkalarını kıskandığından çok daha fazla kıskanmaktasın.”</p>

  <p class="block5" style="text-align: justify;">&nbsp; &nbsp;“Bu doğru değil... bu doğru değil...”</p>

  <p class="block5" style="text-align: justify;">&nbsp; &nbsp;“Yalan söyleme... doğru olan bu...”</p>

  <p class="block5" style="text-align: justify;">&nbsp; &nbsp;“Doğru değil... doğru değil...”</p>

  <p class="block5" style="text-align: justify;">&nbsp; &nbsp;“Hayır, doğru...” Öfkeli erkeğin eli, şamdanın üstündeki çelenklerin defne yapraklarını hırsla kopardı — “evet, bu doğru... benden nefret ediyorsun, çünkü kendin krallık düşüncesiyle yanıp tutuşmaktasın, ama onu gerçekleştirmek uğruna en ufak bir girişimde bulunamayacak kadar zayıftın, benden nefret ediyorsun, çünkü krallığa ait düşüncelerini şiirin çatısı altına koymaktan başkaca bir seçeneğin olamadı, böyle yaptın, çünkü en azından orada kendini krallarından daha güçlü göstermek istedin; benden nefret ediyorsun, çünkü ben senin kendin için arzu etmiş olduğun ne varsa hepsini kendi çabalarımla elde ettim, ve buna rağmen onların hepsini öylesine değersiz gördüm ki, İmparatorluğun tacını geri çevirmeye cesaret edebildim, benden nefret ediyorsun, çünkü beni kendi acizliğinden sorumlu tutuyorsun... senin nefretin, senin kıskançlığın işte bu...”</p>

  <p class="block5" style="text-align: justify;">&nbsp; &nbsp;“Octavian, dinle beni...”</p>

  <p class="block5" style="text-align: justify;">&nbsp; &nbsp;“Seni dinlemek istemiyorum...”</p>

  <p class="block5" style="text-align: justify;">&nbsp; &nbsp;Sezar, bağırıyordu, ve tuhaftı, hem de çok tuhaf: çünkü dünya, o bağırdığı ölçüde yeniden zenginleşmekteydi; görülebilir olan, varlığının bütün kesitleriyle birlikte tekrar belirginleşiyordu, solgun ölmüşlük canlanmıştı, ve bu, umut gibiydi.</p>

  <p class="block5" style="text-align: justify;">&nbsp; &nbsp;“Octavian, dinle beni...”</p>

  <p class="block5" style="text-align: justify;">&nbsp; &nbsp;“Neden? Söyle bana, neden dinleyeyim seni... önce sahte bir alçakgönüllülükle ve hilekarca bana kendi eserini kötüledin ki, benimkini de çok daha kolay aşagılayabilesin diye, daha sonra benim eserimi yalnızca görünüşte varolan, inandırıcılıktan uzak ve üstelik de kör bir çaba düzeyine indirgemek istedin, ve daha da beteri, böylece Roma halkına ve onun atalarından kalma inancına hakaret ettin, çünkü o inanç benim eserimin bir ifadesi olarak hoşuna gitmiyordu, bu nedenle de onun bir reform geçirmesi gerektiğini düşünüyordun, ve bu arada çok iyi biliyordun ki, bütün bunlar hiçbir işine yaramaz, senin işine yaramaz, çok iyi biliyordun ki, senden çok daha güçlü kalmaktayım ve senden güçlü kalmak zorundayım da, çok iyi biliyordun ki, beni yıkmaya gücün yetmeyecek, ve şimdi sonunda dünyeviliğin ötesine kaçmaktasın, dünyeviliğin ötesinde kalan, ne benim ulaşabileceğim ne de başka herhangi birinin ulaşabileceği bir yere, ve şimdi beni senin yerine alt edebilmesi amacıyla başıma bir kurtarıcıyı, aslında olmayan ve hiçbir zaman da olmayacak bir kurtarıcıyı musallat etmek peşindesin... seni tanıyorum, Vergilius, bana yumuşak biri gibi görünüyorsun, ve halkın seni insanların en temizi ve en erdemlisi diye onurlandırmasından hoşlanıyorsun, ama hakikat şu ki, o görünüşte tertemiz olan ruhun sürekli olarak nefretin ve kötülüğün mayasıyla yoğrulmakta, evet, tekrar ediyorum, o ruh, alçakça bir kötülüğün mayasıyla yoğrulmakta...”</p>

  <p class="block5" style="text-align: justify;">&nbsp; &nbsp;Kuşku yoktu, Kutsanmış Olan, ülkesinden haykırmaktaydı ve kendini bu haykırış içersinde gittikçe daha çok kaybediyordu. Ve tuhaf bir şekilde iyiydi bunun böyle olması, çok tuhaf bir şekilde iyiydi, ah, evet, o kadar iyiydi ki, olabiliyordu işte, ve sanki görünmezlik içersinde görünmeyen bir sağlam zemin kendini gösteriyordu, bu görünmeyen sağlam zemin yine görünmez köprülerin başlangıç noktası olabilecekti, insaniliğin ve insanlığın köprüleri, sözü karşı sözle birbirine zincirleyecekti, bakışları karşı bakışlarla harmanlayacaktı, öyle ki, hem söz hem de bakışlar yeniden anlamla dolacaktı, karşılaşmanın insanlık köprüleriydi bunlar! Ah, evet, keşke Sezar konuşmaya devam etseydi.</p>

  <p class="block5" style="text-align: justify;">&nbsp; &nbsp;Ve Augustus konuşmayı sürdürdü, hayır, yeniden bağırmayı sürdürdü, ve dizginlerinden boşalmış öfkeli çığlıklarını artık hiç engellemedi: “Davranışların bağlamında tertemiz, erdemli ve alçakgönüllüsün, ama kuşku uyandırmayacak kadar tertemiz, erdemli ve alçakgönüllü değilsin... senin o sözde alçakgönüllülüğün, benim verebileceğim hiçbir makamı ve görevi kabul etmene izin vermezdi, böyle bir şeyi sana önermeye hiçbir zaman cesaret edemezdim, ama gerçek şu ki, aslında sana göre yeterince iyi olan hiçbir makam ve görev düşünülemezdi, ister senatörlük, ister konsüllük veya başkaca yüksek bir makam olsun, itiraz edecek bir şey bulurdun, ve hele benim ellerimden hiçbir makamı kabul etmezdin, çünkü bana karşı bunu yapamayacak kadar derin ve köklü bir nefretin var! Evet, bana olan nefretinden ötürü şiir yazmak zorunda kaldın, kendin için o şaire özgü bağımsızlığını inşa ettin, çünkü benden asıl isteyebileceğin şeyi, yani geri çekilip yerimi sana bırakmamı, kabul edemezdim ve edemem, üstelik sen zaten benim yerimi de geri çevirirdin, çünkü onu dolduramazdın ve kendi yetersizliğinin bilincinde olarak orayı küçük görmek zorunda kalırdın... bütün bunlar nefretten kaynaklandığı ve sürüp gittiği için, nefretin de hep yeniden tazeleniyor...”</p>

  <p class="block5" style="text-align: justify;">&nbsp; &nbsp;“Ben hiçbir zaman şiir yazmamı senin bana vermek isteyebileceğin herhangi bir makamdan daha yüksek görmedim.”</p>

  <p class="block5" style="text-align: justify;">&nbsp; &nbsp;“Sus ve riyakarlığını sürdürerek vaktimi daha fazla çalma... sen, hep benim kendi görevimi bırakmamı istedin, belki de sırf daha sonra onu küçük görebilesin diye, bütün o bilgiyle ilgili karmakarışık tutumlar, kurban etmeyle ilgili o ipe sapa gelmez sözler, o Aeneis’i yok etme isteği, sadece insanın kendi eserinden nasıl vazgeçeceğini ve onu yok edeceğini öğrenebileyim diye... evet, eserimi görmeye ve ona sabretmeye daha fazla devam etmektense, Aeneis’in yeryüzünden silinip gitmesini tercih ediyorsun...”</p>

  <p class="block5" style="text-align: justify;">&nbsp; &nbsp;Bu bağırmaların arasında varlığın kesitleri birbiri üzerine yığılmaktaydı, ve içinde Augustus’un öfkeli adımlarla dolanıp durduğu oda da yeniden tamamen dünyaya ait bir oda olup çıkmıştı, binaya eklenişiyle dünyeviydi, dünyevi bir şekilde ev eşyalarıyla döşenmişti, geç öğlen vaktinin ışığında dünyeviydi. Ve şimdi artık o görünmeyen köprüde adım atmaya başlama cesareti gösterilebilirdi: “Octavian, bana haksızlık ediyorsun, hem de büyük haksızlık ediyorsun...”</p>

  <p class="block5" style="text-align: justify;">&nbsp; &nbsp;“Yaa, sana haksızlık ediyorum öyle mi? Haksızlık mı ediyorum? Ama sen, bana ithaf etmek zorunda kalmayasın diye Aeneis’i yok etmeyi düşünebiliyorsun! Maecenas’a Georgica’yı ithaf ettin, Asinius Pollio’ya da bayıla bayıla Bucolica’yı ithaf ettin! Bana gelince, beni, nefret ettiğin beni Culex’le başından savmak istedin, sana göre benim için Culex yeter de artardı bile, ve sen, o eserin bugün de benim için yeterli olduğunu düşünüyorsun, anlaşıldığı kadarıyla yirmi beş yıl önce bana yettiğini, ne o zaman ne de şimdi daha fazlasını hak etmediğimi kanıtlamak için... ama benim bu yirmi beş yılda kendi eserimi tamamlamış olmam ve bu eserin bana Aeneis üzerinde bir hak kazandırmış olması, üstelik bu hakkın gerekçesini benim edimimde, yani Roma’nın ve onun ruhunun gerçekliğinde, yani onsuz Aeneis’in yazılmasının asla düşünülemeyeceği bir gerekçede bulması, sana çok fazla geliyor, bu kadarına dayanamıyorsun, ve o yüzden de eserini bana ithaf etmektense yok etmeyi tercih ediyorsun...”&nbsp;</p>

  <p class="block5" style="text-align: justify;">&nbsp; &nbsp;“Octavian..!”</p>

  <p class="block5" style="text-align: justify;">&nbsp; &nbsp;“İster senin ister benim olsun, bir eserin hayattan ve ölümden daha büyük olması seni ilgilendirmiyor, nefretinin karşısında bunu hiç umursamıyorsun...”</p>

  <p class="block5" style="text-align: justify;">&nbsp; &nbsp;“Octavian, al şiiri!”</p>

  <p class="block5" style="text-align: justify;">&nbsp; &nbsp;“İstemiyorum, ona ihtiyacım da yok; kendine saklayabilirsin...” “Octavian, al şiiri!”</p>

  <p class="block5" style="text-align: justify;">&nbsp; &nbsp;Bütün o kâğıtsı çürümüşlük, bütün o kâğıtsı solgun beyazlık dışarıdaki ışıktan kaybolup gitmişti; şimdi manzaranın üzerinde fildişi parıltılar saçıyordu.</p>

  <p class="block5" style="text-align: justify;">&nbsp; &nbsp;“O değersiz eserin hakkında hiçbir şey bilmek istemiyorum... onu ne istersen yapabilirsin; ona ihtiyacım yok.”</p>

  <p class="block5" style="text-align: justify;">&nbsp; &nbsp;“O, değersiz bir eser değil.”</p>

  <p class="block5" style="text-align: justify;">&nbsp; &nbsp;Sezar durdu ve yan gözle bavula baktı: “Benim için değersiz bir eser oldu; onu benim gözümde böyle aşağılayan, sensin.”</p>

  <p class="block5" style="text-align: justify;">&nbsp; &nbsp;“Yazdığım sürece onun senin için kaleme alındığını biliyorsun, sürekli seni düşündüğümü biliyorsun, bu çalışmanın içine nüfuz ettiğini ve eskiden olduğu gibi şimdi de, aslında senden söz eden o şiirin içinde olduğunu biliyorsun...”</p>

  <p class="block5" style="text-align: justify;">&nbsp; &nbsp;“Kendini ve böyle söyleyerek aynı zamanda da beni bu şekilde aldattın. Evet, hakikat şu ki, beni kör diye nitelendirmekte, yeni doğmuş bir kedi yavrusu kadar kör olduğumu söylemekte haklısın, çünkü sana olan inancım, aslında cezalandırılmaya müstehak bir körlüktü, sana ve riyakarlığına bunca uzun zaman güvenmek, cezalandırılmaya müstehaktı!”</p>

  <p class="block5" style="text-align: justify;">&nbsp; &nbsp;“Ben riyakarlık yapmadım.”</p>

  <p class="block5" style="text-align: justify;">&nbsp; &nbsp;“Yapmadınsa eğer, o zaman özellikle bu yüzden şimdi benim çizgilerimi taşımakta olan eserinden nefret etmektesin.”</p>

  <p class="block5" style="text-align: justify;">&nbsp; &nbsp;“Onu senin için tamamlayacağım.”</p>

  <p class="block5" style="text-align: justify;">&nbsp; &nbsp;“Ve buna hâlâ inanmamı bekliyorsun, öyle mi?” Sezar, yine yan gözle bavula baktı, ve bu tedirgin ediciydi, fakat bu noktadan sonra artık hiçbir şey değiştirilemezdi.</p>

  <p class="block5" style="text-align: justify;">&nbsp; &nbsp;“Bana inanmak zorundasın, Octavian.”</p>

  <p class="block5" style="text-align: justify;">&nbsp; &nbsp;Ah, evet, zamanların uçurumunda kaybolup gitmek üzre bir insanın ruhundan kopan en küçük ân bile kavranamazlığı içersinde her türlü eserden daha büyüktür, ve şimdi Sezar’ın ruhundan böyle bir ân, bir dostluk ânı, bir yakınlık ânı, bir sevgi ânı kopmuştu, açıkça hissedilebilen bir şeydi bu, Sezar’ın sadece şöyle demesine rağmen: “Bunu düşünmek istiyoruz.”</p>

  <p class="block5" style="text-align: justify;">&nbsp; &nbsp;Ve sonra, en zor olan geldi: “Metni yanına alıp Roma’ya götür, Octavian... Tanrıların yardımıyla onu orada tekrar bulurum.”</p>

  <p class="block5" style="text-align: justify;">&nbsp; &nbsp;Sezar, başını salladı, ve bu baş sallama süresi boyunca çok büyük bir huzur geldi; bu, bir nefes gibi insanın yüreğinden fışkıran ve bütün görünmezlikleri aşarak hep yeniden insanın yüreğine ulaşan bir bağlılığın huzuruydu, sessizliğin büyük gücüydü: kahverengi kemerli tavan, yeniden bu huzurun geldiği ormana dönüştü, çelenklerin defne kokusu, yeniden en uzak kuytulukların, güneşle yüklü yaprak vadilerinin derinliklerinde dinlenen kuytulukların kokusu oldu; bu koku kaynakların şırıltısıyla soluklanmaktaydı, yosun tutmuş bir flütten çıkan bir ezgi gibi, bir nefes kadar hafifti, ama buna rağmen hareketsiz bir sabitliği vardı, buna rağmen meşe kadar ağırdı, ve yüreğin açıklanamazlığının soluğu, sonsuz bir iç içeliğin ve bunu bilmenin soluğuydu. Tavan lambasının sanki son bir defa zincirinin ucunda gümüşi tıkırtılarla rakkas hareketleri yapması da bu soluğun esintisiyle miydi? Onun dışında kıpırdanan hiçbir şey yoktu, suların yüzeyi dümdüzdü, sanki soluklarını tutmuşlardı; yolculuk mola vermişti. Ve defne yapraklarıyla kaplı karaağacın altında, elleri defne yapraklarının arasında duran Augustus konuştu: “Hatırlıyor musun, Vergilius?” — “Evet, hatırladığım çok şey var, ama bana yine de az geliyor.” — “Birlikte seçmiş olduğumuz atları ve köpekleri de hatırlıyor musun hâlâ?” — “Hatırlıyorum; onları satın aldığında hızlarını ve becerikliliklerini değerlendirmiştim.” — “Kroton kısrakları ile aygırları ve İberya köpekleriydi.” — “Aygırlardan birini almamanı tavsiye etmiştim, ama sen yine de satın almıştın, Octavian.” — “Evet, sen doğru değerlendirmiştin, o aygır gerçekten de hiçbir işe yaramıyordu.” — “Onu pahalıya aldın, oysa paran cebinde kalabilirdi, seni vazgeçirmeye çalışmıştım.” — “Fakat bazen senin tavsiyene uymamak iyi oluyor, Vergilius.” — “Neden? Ama her neyse, aradan çok zaman geçti.” — “Evet, hem de çok uzun bir zaman geçti. O aygır göze hoş görünüyordu, küçük kafalı, karayağız bir hayvandı. Yazık oldu.” — “Evet, yazık oldu. Karayağız bir hayvandı ve beyaz topukları vardı, bu arada her ne kadar fark edilmese de, arka ayakları çok zayıftı.” — “Çok doğru, arka ayakları çok zayıftı, ama üstünde en küçük bir beyaz işaret bile yoktu.” — “Öyle deme, Augustus, topuklar beyazdı.” — “Bir defa gördüğüm bir hayvan hafızamdan hiç silinmez; o atta herhangi bir işaret bulunmadığını sana garanti edebilirim.” — “Andes’te hafızamı yeterince keskinleştirecek kadar çok at yetiştirmiştik; o yüzden söylediğimden eminim, bu konuda kimse fikrimi değiştiremez, sen bile, Octavian.” — “Sen, inatçı bir köylüden başka bir şey değilsin.” — “Evet, ben bir köylüyüm ve at yetiştiren bir ailenin çocuğuyum; daha çocuk yaştayken atların yelelerine yapışmış olarak otlaklarda dörtnala giderdim.” — “O zamanlar bindiğin cılız atlar da ancak hafızan kadar iyi idiyse, hafızana pek güvenmemeni salık veririm.” — “O atlar cılız falan değildi.” — “Ve hafızana da hafıza falan denemez; benimkisi daha iyi.” — “Augustus olup olmaman hiç fark etmez, istersen bir değil bin defa Augustus ol, ama atın topukları beyazdı, hem de kar beyazı.” — “İstediğin kadar kız, bir yararı yok, topuklar beyaz değildi.” — “Beyazdı diyorum, işte o kadar.” — “Ben de hayır diyorum.” — “Hakikaten, Augustus, bana itiraz etmeyi bırak; eğer topuklar beyaz değil idiyse, tanrılar hemen şuracıkta canımı alsınlar!” O zamana kadar başı eğik, düşünürcesine, sanki yalnızca hatıraları değil fakat sessizliği de korumak istiyormuşçasına durmuş olan Augustus, şimdi başını kaldırmıştı: “Bu kadar büyük bir bahse girilmez, bunu yasaklıyorum, çünkü bedeli bana göre çok yüksek; böyle bir bahse girmektense, topukların beyaz olduğunu kabullenmeyi tercih ederim.” Ve bu sözlere ikisi de güldüler, sessiz bir gülmeye yenik düştüler; sessizce kanat çırpan bir gülümsemeydi bu, biraz da acıtıcıydı, büyük bir olasılıkla Augustus için de öyleydi, çünkü yüzündeki hüzünlü ifade — yoksa uzaklardaki gözlerinde gözyaşlarının parıltısı da var mıydı? — onun da boğazına ve göğsüne acılı bir şeylerin oturduğu sonucunu çağrıştırıyordu, sadece rüyadaki bir gülme gibi acıtıcıydı, acı ve boğucuydu, ah, evet, çünkü kimse rüyada gülmediği içindi, ve, evet, onları kuşatmış olan o mutluluk verici sessizlik şimdi, Augustus sanki ondan uyanırcasına başını kaldırdığından beri, acıtıcı bir şekilde eriyip gitmekteydi. Sessizlik, kaybolup gitmişti.</p>

  <p class="block5" style="text-align: justify;">&nbsp; &nbsp;Güneş tutulmasının tehdidi yeniden mi başlamıştı? Yerin sarsıntısı ile Poseidon’un atlarının sürüklediği denizlerin sarsıntısının tehdidi yeniden mi başlamıştı? Sessizlik bu yüzden mi kaçıp gitmişti? Hayır, bundan korkmaya gerek yoktu; guruldayan güvercinler, dünyevi bir yumuşaklıkla ve huzur içersinde pencerenin pervazında geziniyorlardı, şarkı yumuşaklığını koruyordu, ışık fildişi renginin yumuşaklığına bürünmüştü, ve yolculuk tekrar başlamış olsa bile, tekne bundan böyle de böylesine kendinden emin ve rahatça kayıp gittiği sürece korkacak bir şey yoktu. Fakat yine de bir atın nal sesleri duyulabiliyordu, ve atın ortaya çıkması çok kısa sürdü, havayı yararak dörtnala gelmekteydi, üstünde coşkuyla yelelerine yapışmış ve yine coşkuyla onları çekiştirmekte olan oğlan çocuğunu taşıyordu. Karayağız bir at değildi bu, kar beyazı bir beygirdi, ancak topukları siyahtı, ve çocuk dörtnala temponun tam ortasında Sezar’ın önünde aşağıya atladıktan sonra koşmasını sürdürdü ve pencereden dışarı atladı. Fakat çocuk, Sezar’ın önüne geldi, geçmişin bir bayraktarı olarak önünde durdu, başında armağan sunmaya gelmiş biri gibi bir çelenk vardı, ve böyle biri sıfatıyla da karşılandı.</p>

  <p class="block5" style="text-align: justify;">&nbsp; &nbsp;“Selam sana,” dedi Augustus, hâlâ şamdana dayanmış olarak durmaktaydı ve eli defne yapraklarının arasındaydı, “bana şiiri vermek istiyorsun, ve ben de onu senin elinden kabul ediyorum, çünkü sen, Lysanias’sın; hiçbir zaman Andes’e gitmemiş olmama rağmen, tanıyorum seni, ve sen de beni tanıyorsun.”</p>

  <p class="block5" style="text-align: justify;">“Sen, Kutsanmış Sezar Augustus’sun.”</p>

  <p class="block5" style="text-align: justify;">“Nasıl buldun bana uzanan yolu?”</p>

  <p class="block5" style="text-align: justify;">Ve oğlan, şiiri okumaya başladı:</p>

  <p class="block5" style="text-align: justify;">“...Bak ve gör oradaki Sezar’ı, ve bütün</p>

  <p class="block5" style="text-align: justify;">Julius hanedanını, gökyüzünün yüce kubbesine uzanırken:</p>

  <p class="block5" style="text-align: justify;">O adamdır işte hep beklenmiş ve kader tarafından da müjdelenmiş,</p>

  <p class="block5" style="text-align: justify;">&nbsp; &nbsp;Sezar Augustus, tanrıların soyundan, tekrardan yaratarak</p>

  <p class="block5" style="text-align: justify;">Altın Çağı, tıpkı bir zamanlar Saturnus’un yaptığı gibi, Latin ülkesinde;</p>

  <p class="block5" style="text-align: justify;">Enginlere uzanmakta İmparatorluğuyla, Hindistan’a ve Garamantiya’ya,</p>

  <p class="block5" style="text-align: justify;">Ve Atlas’ın yerküreyi, dev omuzlarında döndürdüğü yerde bile,</p>

  <p class="block5" style="text-align: justify;">Yıldızların kıvılcımlarıyla bezenmiş, orada bile Sezar hüküm sürmekte,</p>

  <p class="block5" style="text-align: justify;">Yeryüzünü bütün gücüyle kaldırarak yılların ve güneşlerin dönencesine. —</p>

  <p class="block5" style="text-align: justify;">Daha şimdiden korkuyla titreyerek beklemekteler Hazar kıyılarındaki ülkeler onun yaklaşmasını,</p>

  <p class="block5" style="text-align: justify;">İskitler de beklemekteler, tanrılarım kehanetiyle dehşet içinde,</p>

  <p class="block5" style="text-align: justify;">Ve yedi kat sarsılmakta dev Nil nehri köpükler içersinde...”</p>

  <p class="block5" style="text-align: justify;">&nbsp; &nbsp;Evet, böyle okudu çocuk şiiri, ve dizelerle birlikte tedirgin edici, hatta nefes kesici bir şekilde ortaya çıkan resim, kendi yabancılığından değil, fakat hep—varolanın yabancılığından kaynaklanmaktaydı, solgun, dilsiz ve neredeyse hiçbir çizgi ile belirgin kılınmamıştı, ama buna rağmen titreyen bir beklentiyle doluydu, buna rağmen fırtınalıydı.</p>

  <p class="block5" style="text-align: justify;">&nbsp; &nbsp;Bu arada, artık herhangi bir düşünceye vakit kalmamıştı; çünkü yüzünde onaylayan bir ifadeyle dizelere kulak vermiş olan Augustus, şöyle dedi: “İşte bu; sen böyle yazdın bu şiiri, benim için yazdın... ya da niyetini değiştirmiş olmayasın, sevgili Vergilius?”</p>

  <p class="block5" style="text-align: justify;">&nbsp; &nbsp;“Niyetim değişmedi, Octavian; şiir, şenindir...”</p>

  <p class="block5" style="text-align: justify;">Bunun üzerine Augustus iki kere ellerini çırptı, ve odanın içi hemen tekrar insanlarla dolmaya başladı, herhalde kapının önünde sadece bu işareti beklemiş olan çok fazla sayıda insanla doluvermişti. Aralarında Plotius Tucca ve Lucius Varius da vardı, fakat doktor da yardımcılarıyla birlikte eksik değildi; ve köle de şimdi yeniden bedeniyle birlikte görünür olmuştu, öteki kölelerin arasındaki yerini almıştı. Sadece Plotia eksikti, oysa hiç kuşkusuz çıkıp gitmemişti. Muhtemelen çok sayıda insan yüzünden ürkmüştü ve bir yerlere saklanmıştı.</p>

  <p class="block5" style="text-align: justify;">&nbsp; &nbsp;Sezar ise şöyle konuştu: “Toplanan halkın önünde konuşuyor olsaydım eğer, daha yüksek ve güçlü tonlar kullanırdım; fakat sevdiğim ve benim gibi düşünen dostların önünde olduğuma göre, onları sevincimi paylaşmaya çağırıyorum, çünkü şairimiz, Aeneis üzerindeki çalışmalarına iyileşir iyileşmez, yani çok yakında, tekrar başlamaya karar verdi...”</p>

  <p class="block5" style="text-align: justify;">&nbsp; &nbsp;Seviyor muydu Augustus bu dostları gerçekten? Onlarla, yönettiği, fakat asla sevmediği halkla konuştuğundan farklı konuştuğuna inanmaktaydı, fakat söylevin halka yapılan bir konuşmanın başlangıcından ayrılır hiçbir yanı yoktu, ve Augustus şimdi kelimelerinin etkisinin olgunlaşmasını ve hazır bulunanlarca ifade edilmesini sağlamak için, kısa bir ara bile vermişti.</p>

  <p class="block5" style="text-align: justify;">&nbsp; &nbsp;Lucius Varius, bu aradan ânında yararlandı: “Bunu başaracağını biliyorduk, ey Augustus; bütün inayet senden kaynaklanmakta.” “Ben sadece hepimizin ait olduğumuz Roma halkının sesiyim, o kadar; Roma halkının ve tanrıların görevlendirmesiyle halkın Aeneis üzerindeki hakkını dile getirdim, ve Vergilius da halka olan sevgisiyle onun bu mülkiyet hakkını, bu değişmez ve ebedi mülkiyet hakkını tamdı.”</p>

  <p class="block5" style="text-align: justify;">&nbsp; &nbsp;Fakat hareketsiz ve ciddi bir hizmetli ifadesi ile orada durmakta olan köle, kimse tarafından fark edilmeksizin ve aynı zamanda da duyulmaksızın şöyle tamamladı: “Hakiki özgürlüğe giden yol açıldı, ve halk o yolda yürüyecek; o yol, ebediyen yalnız bir yoldur.”</p>

  <p class="block5" style="text-align: justify;">&nbsp; &nbsp;“Ben yalnızca halkın işlerini yürüten kişiyim,” diye devam etti Augustus o sahte sevimlilik ifadesiyle, ama insan kendini bu sahte sevimliliğin havada titreşen sıcaklığından hiçbir zaman bütünüyle kurtaramıyordu, “burada da, başka yerlerde de sadece onun işlerini yürüten kişiyim, ve Vergilius bunu da kabullendi; böyle bir tanıma yüzünden gurur ve mutluluk duyabilirim, çünkü onun sayesinde şiir benim sadık himayeme tevdi ediliyor...”</p>

  <p class="block5" style="text-align: justify;">&nbsp; &nbsp;“Şiir şenindir, Octavian.”</p>

  <p class="block5" style="text-align: justify;">&nbsp; &nbsp;“Yalnızca Roma halkının işlerini yöneten kişi olduğum ölçüde bana ait olabilir; başkalarının özel mülkleri var, benim ise yok, ve bunu sen de biliyorsun.”</p>

  <p class="block5" style="text-align: justify;">&nbsp; &nbsp;Hep tedirgin parmaklarının arasında çelenklerden koparılrmş küçük bir defne dalı — böyle defnelerin akışı içersinde, defne hışırtıları ve gölgeleri arasında, evet böyle duruyordu oradaki şamdanın yanında Augustus, güzel, zarif ve ihtişamlıydı, ama söylediği — kendisinin de inanmasına rağmen — resmen yalandı, çünkü onun Julius sülalesinin servetini devasa ölçülerde büyütmek için var gücüyle ve çok başarılı bir şekilde çaba harcadığını herkes biliyordu. Ve kölenin, neyse ki kimse tarafından duyulmaksızın, söylediği doğruydu: “Yalan söylüyorsun, Sezar.” Ya da kendisine böyle hitap edilen Sezar duymuş muydu söyleneni? Çünkü şimdi bakışları, içinde metnin bulunduğu bavula dikili olarak, sanki cevap verircesine gülümsüyordu.</p>

  <p class="block5" style="text-align: justify;">&nbsp; &nbsp;“Hangi sıfatla kabul etmek istersen iste, Octavian, ben şiiri sana verdim; ve şimdi senden bir lütuf rica etmek zorundayım.”</p>

  <p class="block5" style="text-align: justify;">&nbsp; &nbsp;“Şartlı mı vereceksin, Vergilius..? Ben şiirin bir doğumgünü armağanı olarak düşünüldüğünü sanmıştım...”</p>

  <p class="block5" style="text-align: justify;">&nbsp; &nbsp;“O, şartsız bir armağan; senden rica edeceğim lütufta bulunup bulunmama karan da sana ait.”</p>

  <p class="block5" style="text-align: justify;">&nbsp; &nbsp;“O zaman söyle bakalım şu şartları; onları daha duymadan kabulleniyorum. Fakat kendi kelimelerini de unutma, sevgili Vergilius” — Sezar’ın gözlerinde yine kurnaz ve dostça bir ifade belirmişti, “esirge yenik düşeni ve dizginle kibrini.”</p>

  <p class="block5" style="text-align: justify;">&nbsp; &nbsp;“Gelecek,” dedi köle kalabalığın arasından.</p>

  <p class="block5" style="text-align: justify;">&nbsp; &nbsp;Evet, böyle düşünülmüştü; gelecek, insanlığın ve onun erdeminin ölçülemez derinlikteki geleceği, kadere boyun eğişin geleceği —, fakat Octavian, onu kurnazca yine nasıl da sığ bir bugüne dönüştürüvermişti. Ve buna rağmen Aeneis ona ait olmak zorundaydı, ona ait olmalıydı: “Sen kölelerin azat edilmesini sınırlamıştın, Augustus; izin ver de benimkiler özgürce çıkıp gitsinler.”</p>

  <p class="block5" style="text-align: justify;">&nbsp; &nbsp;“Nasıl? Hemen mi?”</p>

  <p class="block5" style="text-align: justify;">&nbsp; &nbsp;Ne tuhaf bir soruydu! Hemen ya da değil, — ikisi de aynı şey değil miydi?: “Hemen değil, Augustus, fakat hayattan ayrılışımdan hemen sonra; vasiyetnamemde böyle bir düzenleme yaptım ve bu maddeyi senin de tasdik etmeni rica ediyorum.”</p>

  <p class="block5" style="text-align: justify;">&nbsp; &nbsp;“Elbette yapacağım istediğini... fakat sence, hatırladığım kadarıyla Andes’teki işleri yürütmekte olan üvey kardeşin buna razı olacak mıdır? Bir ânda bütün köleleri aldığın takdirde onu güç durumda bırakmış olacaksın...”</p>

  <p class="block5" style="text-align: justify;">&nbsp; &nbsp;“Üvey kardeşim Proculus başının çaresine bakacaktır. Ayrıca iyi bir insandır ve köleler azat edildikten sonra da onun yanında kalacaklardır.”</p>

  <p class="block5" style="text-align: justify;">&nbsp; &nbsp;“Güzel, zaten bu benim meselem değil; benim yapmam gereken, sadece imzalamak... öte yandan, bu ileri süreceğin tek şart idiyse, Vergilius, o zaman şu uzun süren tartışmamızı aslında yapmayabilirdik de!”</p>

  <p class="block5" style="text-align: justify;">&nbsp; &nbsp;“Ama belki de bir işe yaramıştır, Octavian.”</p>

  <p class="block5" style="text-align: justify;">&nbsp; &nbsp;“Evet, yararlıydı,” — dostça ve ciddi bir ifadeyle başını sallamıştı Augustus —, “yararlıydı, böylece benden çaldığın zamana rağmen.”</p>

  <p class="block5" style="text-align: justify;">&nbsp; &nbsp;“Bir de şu vasiyetname meselesi var, Octavian...”</p>

  <p class="block5" style="text-align: justify;">&nbsp; &nbsp;“Yanılmıyorsam eğer, uzun süre önce benim arşiv görevlime bir vasiyetname teslim etmiştin...”</p>

  <p class="block5" style="text-align: justify;">&nbsp; &nbsp;“Elbette, ama şimdi onun tamamlanması gerekiyor...”</p>

  <p class="block5" style="text-align: justify;">&nbsp; &nbsp;“Kölelerden dolayı mı? Aceleye gerek yok; bu işi Roma’da da halledebilirsin.”</p>

  <p class="block5" style="text-align: justify;">&nbsp; &nbsp;“Değiştirilecek başka noktalar da var; bu konuda gecikmek istemiyorum.”</p>

  <p class="block5" style="text-align: justify;">&nbsp; &nbsp;“Benim değil senin acelen var... ayrıca kendi belgenin acilliği konusunda elbette yalnızca sen karar verebilirsin, ve değişiklikleri şimdi kaleme almanı önlemeye ne hakkım ne de isteğim var; öte yandan bunun için daha fazla burada kalamam, bundan dolayı senden, tanıklık ve onay için üstüne mührümü basabilmem amacıyla vasiyetnameni bana daha sonra vermeni veya göndermeni rica etmek zorundayım...”</p>

  <p class="block5" style="text-align: justify;">&nbsp; &nbsp;“Plotius veya Lucius ya da ikisi birlikte vasiyetnameyi sana getirecekler, Augustus; çok teşekkür ederim.”</p>

  <p class="block5" style="text-align: justify;">&nbsp; &nbsp;“Zamanım çok azaldı, sevgili Vergilius; ötede beni ne büyük bir sabırsızlıkla beklediklerini hissedebiliyorum... hele bu arada Vipsanius Agrippa’nın da oraya varmış olabileceği düşünülürse... artık gitmek zorundayım...”</p>

  <p class="block5" style="text-align: justify;">&nbsp; &nbsp;“Zorundasın...”</p>

  <p class="block5" style="text-align: justify;">&nbsp; &nbsp;Oda, esrarengiz bir biçimde ânsızın boşalıvermişti; tamamen yalnızdılar.</p>

  <p class="block5" style="text-align: justify;">&nbsp; &nbsp;“Ne yazık ki... gitmek zorundayım.”</p>

  <p class="block5" style="text-align: justify;">&nbsp; &nbsp;“Düşüncelerim sana eşlik edecek, Octavian.”</p>

  <p class="block5" style="text-align: justify;">&nbsp; &nbsp;“Düşüncelerin ve şiirin.”</p>

  <p class="block5" style="text-align: justify;">&nbsp; &nbsp;Hafif ve hızlı adımlarla yatağa yaklaşmıştı Augustus, ve neredeyse fark edilmeksizin, yatağa doğru eğildiğinde, tekrar Octavian’dı; “Şiirin senin için muhafaza edilecek, Vergilius, senden alınmayacak, bunu da bir rehin olarak kabul et.” Ve parmaklarının arasında tutmuş olduğu küçük defne dalını yatak örtüsünün üstüne bıraktı.</p>

  <p class="block5" style="text-align: justify;">&nbsp; &nbsp;“Octavian...”</p>

  <p class="block5" style="text-align: justify;">&nbsp; &nbsp;“Evet, Vergilius...”</p>

  <p class="block5" style="text-align: justify;">&nbsp; &nbsp;“Pek çok şey için teşekkürlerimi kabul et.”</p>

  <p class="block5" style="text-align: justify;">&nbsp; &nbsp;“Ben sana teşekkür ederim, Vergilius.”</p>

  <p class="block5" style="text-align: justify;">&nbsp; &nbsp;Köleler bavulu yukarı kaldırmışlardı, ve şimdi, bavul ile birlikte ilk adımı attıklarında, biri hıçkırdı, çok yüksek sesle değil, fakat yine de adeta vahşice denilebilecek, çok güçlü bir duygu ile dolu olan bir hıçkırıktı; böylesine, çoğunlukla ancak ebediyet denilen şey ânsızın ve zorla insan hayatına girdiğinde rastlanabilirdi, örneğin ancak cenaze görevlileri tabutu odadan çıkarmak üzere omuzladıklarında ve ölenin yakınlan artık gerçekleşmekte olan o&nbsp;<span style="line-height: 1.2; font-size: 1em;">değiştirilebilmesi imkânsız kaderle yüz yüze geldiklerini birdenbire hissettiklerinde rastlanabilirdi. Evet, bu, bir tabutun arkasından yollanan ve ebediyete yönelik hıçkırıktı, evet, ebediyetin çığlığıydı, ve Plotius Tucca’nın geniş ve güçlü göğsünden fışkırıyordu, onun iyi ve güçlü, insanca ruhundan fışkırıyordu, kapıdan dışarıya taşınmakta olan bavulun arkasından yollanmıştı, ve götürülen, aslında bir tabuttu, bir çocuğun tabutuydu, içinde bir hayatın bulunduğu bir tabuttu.</span></p>

  <p class="block5" style="text-align: justify;">&nbsp; &nbsp;Ve şimdi güneş tekrar kararmıştı.</p>

  <p class="block5" style="text-align: justify;">&nbsp; &nbsp;Kapıya vardığında Augustus, bir defa daha döndü; dostun bakışı, bir defa daha dostun bakışını aradı, ikisinin bakışları bir defa daha karşılaştı: “Gözlerin hep bende dinlensin, sevgili Vergilius,” dedi Octavian, kapının ardına kadar açılmış kanatlarının arasında duruyordu, orada hâlâ Octavian’dı, ama hemen ardından, ince uzun vücuduyla, gururlu ve buyurgan bir tavırla, Sezar olarak hızla uzaklaştı; hemen arkasından ağır pençelerinin yumuşak adımlarıyla soluk altın renkli bir aslan izliyordu onu, tabut izliyordu, ve hazır bulunanların çoğu da katıldılar.</p>

  <p class="block5" style="text-align: justify;">Plotius’un yumuşak ve nemli hıçkırığı, iç çekmeyi andıran bir soluklanmaya dönüşene kadar daha bir süre devam etti, arada bazı “Ah, evet!”lerle kesintiye uğradı, ve ancak güneş ışığı tekrar aydınlandığında ve pervazdaki güvercinler yeniden guruldamaya başladıklarında tamamen kesildi.</p>

  <p class="block5" style="text-align: justify;">&nbsp; &nbsp;Gözlerin hep bende dinlensin. Bunlardı Octavian’ın kelimeleri, böyle ya da benzer şekilde kulağa gelmişlerdi, böyle kulağa gelmeyi de sürdürdüler, burada kalmışlardı, odanın içinde hâlâ varlardı, odada boşlukta asılıydılar, şimdi kaybolup gitmiş olanla bağlan içersinde sonsuzdular, anlamla dolu oluşları içersinde sonsuzdular. Sonsuzdu bağ, fakat Octavian gitmişti — neden? Neden çıkıp gitmişti? Plotia neden çıkıp gitmişti? Ah, evet, çıkıp gitmişlerdi pek çokları gibi, kendi kaderlerinde kaybolmuşlardı, kendi koşuşturmaları, kendi yaşlanışları, gittikçe artan yorgunluklan, kırlaşmaları ve ihtiyarlamaları içersinde kaybolmuşlardı, içinden artık hiçbir sesin gelmediği bir soluş içersinde kaybolup gitmişlerdi, ve bütün bunlara rağmen bir zamanlar ve sanki bütün zamanlar için onlara açılan görünmez köprüler yerlerinde kalmışlardı, bir zamanlar ve sanki bütün zamanlar için onlara doğru gerilmiş görünmeyen zincirler, defne dallarından yapılma görünmeyen köprüler, görünmeyen gümüş zincirler yerlerinde kalmışlardı; bağın çözülmezliğiydi geride kalmış olan, bütün zamanlar için inşa edilmiş ve örülmüş olan, bağlayan ve ötelere uzanan —, nereye? Görünmeyen bir hiçliğe doğru mu? Hayır, orada, karşı sahildeki göze görünmeyen, hiçlik değildi, hayır, bütün görünmezliği içersinde gerçek bir varoluştu, eskiden olduğu gibi şimdi de Octavian’dı, eskiden olduğu gibi şimdi de Plotia’ydı, sadece, hem de çok tuhaf bir şekilde, adlarını ve bedenlerini üstlerinden bütünüyle sıyırıp atmışlardı o kadar. Ah, evet, derinlerde, iç dünyamızın dipsiz derinliklerinde, bedensel çöküşümüzün etki alanı dışında, duyularımızın kaybolup gitmesinden hiç zarar görmeksizin, her türlü değişime karşı korunmuş, kendi benliğimizin, kendi kalbimizin, kendi ruhumuzun düşünülmesi bile imkânsız uzaklıktaki bölgelerinde korunmuş olarak, bilme eylemi denilen eylem oluşur; kendi kendisi için görünmezdir, çağrılamazdır, ulaşılmazdır, bilinemezdir, ve karşı-bilmeyi yabancı ruhta, yabancı yürekte, yabancı bir görünmezlik uçurumunda arar, kendi yansımasını yabancı bir karşı-bilmede arar, kendisi için görülebilsin diye onu oradan çağırmaya çalışır, bütün zamanlar için kalıcıdır, köprü sonrasızdır, oraya doğru gerilmiş zincir sonrasızdır, karşılaşma sonrasızdır, bütün değişimler boyunca sonrasızdır, çünkü kelimenin anlamla dolma edimi, dünyanın anlamla dolma edimi, yalnızca karşılaşma içersinde dinlenmektedir, yankı içersinde bilinebilen bilme eylemidir: kapalı gözkapaklarına rağmen görülebilir olarak, anlamla dolma yüzünden görülebilir olarak, ölçüsüz olan dışarıda uzanıp gitmekteydi, uzaklara kaymıştı, soluk kadar hafif bir altın rengiyle, şarabın altın rengindeki şehrin kara çizgili, kızıl kahverengi, kirli yosun rengi damlarının üzerinde, öğlen güneşinin hareketsiz titremeler içersindeki koyu kırmızısında uzanıp gidiyordu; aynı zamanda hem görünür hem de görünmezdi, aynadan yansımanın imgesini bekleyen bir aynaydı, boşlukta asılı sözün beklentisi içindeydi, bilmenin beklentisi içindeydi, bilme, henüz müjdelenmiş olmasa bile, yine de odada vardı, geleceğin habercisiydi, yemini bozma anlamına gelmeyecek rahatlıktı, hakiki bilginin özünde bulunması gereken paylaşımdı, yine yasa içersinde, yeminin koruyucusu ve bilinmeyen Tanrı’nın yasasının gölgesinde tekrar yaşamasına izin verilmiş güzellikti; ve sonra, evet, ve sonra güvercinlerden bazıları hışırtılı, sanki önemli bir iş yapıyormuş havasındaki kanat çırpışlarıyla kendilerini pencerenin pervazından kurtardılar ve yükseldiler; tüyleri mavi güneş ışığında yanıp sönmekteydi, doruğuna varmış günün ölçülmesi imkânsız cehennem sıcağında yükselerek batıyorlardı; bakışların alanında böylece yükselerek battılar, ve batarken bakışlardan da kaybolup gittiler. Ah, evet, bırak da gözlerin hep bende dinlensin.</p>

  <p class="block5" style="text-align: justify;">&nbsp; &nbsp;Plotius, gözyaşlarını tombul yanaklarından sildi: “Çok aptalca,” dedi, “çok aptalca bir şey sırf Vergilius sonunda deliliğinden kurtulduğu için bunca duygulanmak...”</p>

  <p class="block5" style="text-align: justify;">&nbsp; &nbsp;“Belki de Octavian’ın davranışıydı duygulanmana yol açan.”</p>

  <p class="block5" style="text-align: justify;">&nbsp; &nbsp;“Bildiğim kadarıyla hayır...”</p>

  <p class="block5" style="text-align: justify;">&nbsp; &nbsp;“Şimdi vasiyetnamemi yapmak istiyorum.”</p>

  <p class="block5" style="text-align: justify;">&nbsp; &nbsp;“Bu, duygulanmak için bir neden değil... herkes vasiyetname yapıyor.”</p>

  <p class="block5" style="text-align: justify;">&nbsp; &nbsp;“Zaten bunun senin duygulanmanla bir ilgisi de yok; şimdi vasiyetnamemi düzenlemek istiyorum, o kadar.”</p>

  <p class="block5" style="text-align: justify;">&nbsp; &nbsp;Bu defa itiraz eden, Lucius Varius oldu: “Augustus tamamen haklı, ve onun böyle konularla uğraşmak için iyileşmeni bekleyebilecek kadar zamanın olduğu yolundaki görüşüne de katılmak gerekiyor; zaten geçerli bir vasiyetnamenin bulunduğunu öğrendiğimize göre, zamanın fazlasıyla var demektir...”</p>

  <p class="block5" style="text-align: justify;">&nbsp; &nbsp;Plotius ve Lucius, gerçekten de görülebilecek şekilde odada vardılar, ve aslında Lysanias bakımından da durumun böyle olması gerekiyordu, belki hâlâ odanın bir köşesinde saklanıyor olabilirdi, daha erken çağrılmadığı ve meydan bütünüyle köleye kaldığı için muhtemelen kırılmış olabilirdi peki bu arada öteki, yani köle neredeydi? Augustus’u izleyenlere katıldığını gösteren hiçbir işaret yoktu, tersine eğer bir yerde var idiyse, o yerin ancak bu oda olacağı tahmin edilebilirdi, deyiş yerindeyse, onun doğal yeri burasıydı, ve buna rağmen şimdi bulunamaz olmuştu, ama öte yandan durum tam olarak böyle de değildi: çünkü biraz daha dikkatle arandığında, gözler az biraz zorlandığında, iki arkadaşın mutlak görünürlüklerinin yanı sıra hemen bazı yarı görünürlükler de saptanabiliyordu, görünmezlikler ve görünmeyenler vardı, varoluştan veya bakılabilirlikten yana eksikleri bulunanlar vardı, hatta belki de her şey birbirine karışmıştı — ayırt edebilme gücü bu kadarım anlamaya yetmiyordu, ve özellikle güneş tozlarından oluşma çizgilerin düştüğü yer, evet, özellikle orası bu çok sayıdaki insan benzeri görünmezlikle adeta kaynıyordu; bu yüzden, sanki Sezar’ın peşinden odadan dışarı koşmuş olan kalabalığın bir kısmı tekrar geri dönmüş gibi bir manzara ortaya çıkmıştı; bu durumda aranan kişinin de bu imgeler arasında bulunması çok doğaldı, fakat elbette çağrılamazdı, çünkü Vergilius onun adını vermek istememişti.</p>

  <p class="block5" style="text-align: justify;">&nbsp; &nbsp;“Lysanias..!” köle de çağrılamaz olsa bile, delikanlı çağrılabilirdi; gelmeli ve bilgi vermeliydi.</p>

  <p class="block5" style="text-align: justify;">&nbsp; &nbsp;“Hep bu Lysanias’tan söz ediyorsun,” dedi Plotius, “ondan söz ediyorsun, ama gerçekte kendini hiçbir zaman göstermiyor... yoksa düzenlemekte bunca acele ettiğin vasiyetname ile onun da mı bir ilgisi var?”</p>

  <p class="block5" style="text-align: justify;">&nbsp; &nbsp;Ne delikanlının ne de kölenin vasiyetname ile doğrudan bir ilgileri vardı, bu kesindi; fakat aslında nasıl bir ilginin bulunduğunu Plotius’a açıklayabilmek de imkânsızdı, ve bu konuda ancak bahane denilebilecek bir nedenin yardımı dokunabilirdi: “Ona vasiyet yoluyla bir şey bırakmak istiyorum, herhangi bir şey.”</p>

  <p class="block5" style="text-align: justify;">&nbsp; &nbsp;“Ama o zaman, sonunda kendini göstermesi daha da bir görev sayılır; aksi takdirde ona ve varlığına inanamam.”<span class="tab">&nbsp;&nbsp;&nbsp;&nbsp;&nbsp;&nbsp;</span></p>

  <p class="block5" style="text-align: justify;">&nbsp; &nbsp;Oğlanın kendini tam da o ânda göstermesi, bu suçlamayı haksız kılmıştı; onu görmek isteyen herkes bunu yapabilirdi, ve bu yüzden suçlama Plotius’un sırtında kaldı. Ama öte yandan Lysanias’ın çağrılmamış olması daha iyi olurdu, çünkü şimdi, yani gelmiş olduğu için, çifte bir kişiliğin taşıyıcısıydı, yani hem oğlan hem de köleydi, sanki ikisi de aynı ada sahiptiler ve bu adla çağrıldıklarında, oğlan ve köle olarak, boyun eğmeleri gerekiyordu. Aslında çok da dikkate değer bir durum değildi bu, daha dikkate değer olan şey, bu çifte ortaya çıkışın aslında her türlü bütünlükten yoksun oluşuydu, oğlan yatağa ulaşabilmek için çaba harcıyordu, ama daha iri yarı ve daha güçlü olan yoldaşının önüne geçemiyordu; yolu her defasında engelleniyordu, ve oğlan Lysanias’ın bütün o kurnazlıkla harmanlanmış becerikliliğini yitirmiş olduğu düşünülebilirdi.</p>

  <p class="block5" style="text-align: justify;">&nbsp; &nbsp;Plotius, içini çekerek tekrar daha önce oturmakta olduğu koltuğa döndü: “Herkesin tavsiyesine uyarak sakinliğini koruyacak yerde, düzenlemelerle ve şuna buna ne vasiyet etmek istediğinle uğraşıyorsun... Sezar, yanında bir saatten çok daha fazla kaldı ve bunun seni yormuş olduğu sesinden anlaşılıyor... evet, ben olsaydım senin gibi bir kaim kafalıyı herhangi bir şeye razı etmeye kalkışmazdım...”</p>

  <p class="block5" style="text-align: justify;">&nbsp; &nbsp;“Evet,” diye ekledi Lucius düşünceli bir merakla, “bir saatten çok daha fazla kaldı... ve bütün o süre boyunca Aeneis’ten başka bir şeyden söz etmediniz mi..? dur, seni yoruyorsa eğer, cevap verme...” Yatağın önünde olanca cüssesiyle duran köle, sanki beklenmedik bir biçimde irileşmişti; etrafa, buz gibi bir kış havasından sıcak bir odaya girmiş olan biri gibi, sakin bir soğukluk yaymaktaydı, ve öylesine iri yan ve güçlü duruyordu ki, onun omuzlarının üzerinden etrafa şöyle bir göz gezdirebilmek için masaya tırmanmış olan oğlanın bakabilmesi imkânsızdı.</p>

  <p class="block5" style="text-align: justify;">&nbsp; &nbsp;“Köle burayı terk etsin...”</p>

  <p class="block5" style="text-align: justify;">&nbsp; &nbsp;“Ah, vasiyetnameden dolayı mı?” — Koltuğunda oturmakta olan Plotius, odada etrafına bakındı — “herkes uzaklaştı zaten; rahatça başlayabilirsin.”</p>

  <p class="block5" style="text-align: justify;">&nbsp; &nbsp;Alışageldiği gibi, biraz togasının kıvrımlaı ile ilgilenmekte olan Lucius, dikkatle yatağın yanındaki sandalyeye oturdu, uzun ve ince bacaklarıyla, pişkin bir tavırla bacak bacak üstüne atarak, yukarıya çevrili ve dümdüz tuttuğu uzun parmaklı eliyle açıklama yapacakmışçasına bir jeste hazırlandı: “Evet, o Yüce Kişi bir defa konuşmaya başladığında, ağzının gerektiğinden fazla açılması ender bir durum değil. Ve bu arada, açıkça söylememiz gerekirse eğer, iyi bir hatip olmaktan da çok uzak, en azından, bizlerin, yani Roma hitabet sanatının klasik döneminin hayatta kalmış olan tanıklarının ileri sürmekte haklı olduğumuz taleplerle karşılaştırıldığında, büyüleyici bir hatip olduğu pek söylenemez... bir zamanlar Senato’da yapılan konuşmaları hatırlıyor musunuz? Hepsini de dinlemek ne büyük bir keyifti! Ama öte yandan zaten artık hiç kimsenin konuşmadığı zamanımız için Augustus’un hitabet yeteneği yeterlidir ve yeterli olmak zorundadır da... bu arada, Vergilius, adını kutsadığımız o Yüce Kişi ile aynı hayata düşüp seni yormak istemem...”</p>

  <p class="block5" style="text-align: justify;">&nbsp; &nbsp;Köle neden hareket etmiyordu?! Büyük bir buz parçası gibi yerine çakılmıştı, gittikçe yükselme tehlikesi taşıyan bir buzdağı gibi orada durmaktaydı, şimdi küçük Lysanias’ı tamamen örtüyordu, ve köleden engellenemez biçimde kaynaklanan, beraberinde büyük yorgunluk dalgalan da getiren soğuk, gittikçe daha korkutucu hissediliyordu.</p>

  <p class="block5" style="text-align: justify;">&nbsp; &nbsp;“Sen şimdi kesinlikle dinlenme ihtiyacındasın,” — Lucius’un eli, bu yargının altına bir kapatma çizgisi çekti — “dinlenme ihtiyacındasın, ve doktora tekrar sorsaydın, bunu o da tasdik ederdi; şimdi herhalde en iyisi seni yalnız bırakmamız olacak.”</p>

  <p class="block5" style="text-align: justify;">&nbsp; &nbsp;Dinlenme ihtiyacı, inkar edilemezdi, ve hatta şimdi gelmiş olan, neredeyse baştan çıkartıcı ve tatlı bir dinlenmeye ihtiyaç duyma haliydi, soğuğun yorgunluk dalgaları tarafından taşınmıştı, değişmezliği içersinde tehlikeliydi. Ah evet, savaşılması gerekiyordu bu dinlenme ihtiyacıyla! Hemen savaşılması gerekiyordu! Ve Lucius’un doktor isteğini dile getirmiş olması bu durumda son derece uygundu; ve doktor, bu çağrıyı dinleyerek saydam kalabalığın arasından keyifle sıyrıldı ve yine keyifle, dudaklarında da aydınlık bir gülümsemeyle yaklaştı: “Sen artık iyileştin, Vergilius, ve bunu sana bildirmekten gurur duyuyorum, çünkü tevazu sınırlarını aşmaksızın şunu söylemem gerekir ki, böylesine iyi bir sonuç alınmış olmasında benim sanatımın da küçümsenemeyecek bir payı var.”</p>

  <p class="block5" style="text-align: justify;">&nbsp; &nbsp;Bu sevindirici, fakat şaşırtıcı olmaktan uzak bir açıklamaydı: “Ben iyileştim...”</p>

  <p class="block5" style="text-align: justify;">&nbsp; &nbsp;“Tanrılara şükür ki genelde doğru olmakla birlikte, bu yine de biraz abartılı dile getirilmiş bir sonuç,” dedi Plotius cumbanın içinden.</p>

  <p class="block5" style="text-align: justify;">&nbsp; &nbsp;“Ben iyileştim...”</p>

  <p class="block5" style="text-align: justify;">&nbsp; &nbsp;“Çok yakında iyileşmiş olacaksın,” diye düzeltti köle.</p>

  <p class="block5" style="text-align: justify;">&nbsp; &nbsp;“Onu gönder buradan,” — oğlanın sesi zayıftı ve yakınma ifadesi taşıyordu “iyileşmek istiyorsan, onu gönder buradan; çünkü seni de öldürmek istiyor.”</p>

  <p class="block5" style="text-align: justify;">&nbsp; &nbsp;Akıp gelen yorgunluğun soğukluğu neredeyse elle tutulur gözle görülür haldeydi; dev buz dağından kaynaklanmasının ardından kendisi dev bir buz parçasına dönüşmüştü, katılaşmış bir dalga olmuştu, içinde kucaklayıcı, örtücü, sıkıştırıcı, ateşliydi, böylesine kuşatıcı bir donma haline rağmen sıcak bir huzuru zorlamaktaydı: “Ben iyileştim; doktor yalan söylemedi.”</p>

  <p class="block5" style="text-align: justify;">&nbsp; &nbsp;“Olabilir, en azından bir doktorun mutlak anlamda doğruyu söyleyebildiği ölçüde; ama buna, senin tekrar hastalanmak istemeyen bir iyileşen gibi davranma zorunluluğun da dahil,” — Lucius ayağa kalkmıştı —, “ve biz, biz de artık gidiyoruz.”</p>

  <p class="block5" style="text-align: justify;">&nbsp; &nbsp;“Kalın!”</p>

  <p class="block5" style="text-align: justify;">&nbsp; &nbsp;Ses, çıkamamıştı; kelime duyulmamıştı.</p>

  <p class="block5" style="text-align: justify;">&nbsp; &nbsp;“Ah, bırak onları gitsinler, bırak hepsi gitsinler,” diye rica etti Plotia son derece yaltaklanır bir ifadeyle, ama bu sözleriyle kendi korkusunu saklamayı becerememişti, “ve o sana sarılmış olanı da gönder; benim kollarım onunkilerden daha yumuşak, ve o iğrenç biri.”</p>

  <p class="block5" style="text-align: justify;">&nbsp; &nbsp;Ancak o ânda buzun yakıcı sarılışının devin kollarından geldiği anlaşıldı, dev, onu yataktan, dahası yeryüzünden yukarıya kaldırmıştı, ve devin sonsuz göğsünde, bu göğsün uçsuz bucaksızlığında artık çarpan hiçbir kalp ve solunan hiçbir nefes yoktu, değişmezliğin o korkunç, o tatlı baştan çıkarıcılığınm bulunması gerekiyordu.</p>

  <p class="block5" style="text-align: justify;">&nbsp; &nbsp;Onun alınıp yukarı doğru kaldırıldığı yeryüzü balçıktandı, ama devin başını dayadığı göğsü de sanki yeryüzüydü, yeryüzünün ilk maddesi balçık kadar güçlüydü.</p>

  <p class="block5" style="text-align: justify;">&nbsp; &nbsp;“Beni eziyor,” diye inledi oğlan umutsuzca ve son bir zayıflık ifadesiyle.</p>

  <p class="block5" style="text-align: justify;">&nbsp; &nbsp;“Onun zamanı doldu,” dedi dev, ve bu neredeyse bir gülümseyiş gibiydi, “ben ona bir şey yapmıyorum, ne yapıyorsa zaman yapıyor.”</p>

  <p class="block5" style="text-align: justify;">&nbsp; &nbsp;Yeryüzü kadar güçlüydü dev, yeryüzünü taşıyabiliyordu, ölümü taşıyabiliyordu — o halde zamanı da taşıması gerekmez miydi?</p>

  <p class="block5" style="text-align: justify;">&nbsp; &nbsp;“Ben zamandışıyım,” diye cevap verdi Plotia, “ben yaşlanmıyorum; beni de öldürmesine izin verme.”</p>

  <p class="block5" style="text-align: justify;">&nbsp; &nbsp;Kurtarılması gereken Plotia mıydı, oğlan mıydı? Yoksa kendini mi kurtarması gerekiyordu? Vasiyetnamenin ve Aeneis’in mi kurtarılması gerekiyordu? Daha büyük, daha ağır, daha güçlü olmuştu şimdi sarılış, daha bir buz gibi, daha bir yakıcı mı yakıcı olmuştu; daha şimdiden yakıcı ve buz gibi olan, tek bir varlıkta kaynaşıyordu, bu arada varolanı varolmayana taşıyor, onunla birleşiyordu, sessizlik daha şimdiden öylesine yoğunlaşmıştı ki, içinden hiçbir ses çıkamıyordu, hiçbir sesi parçalayamıyordu, daha şimdiden kendisi de artık parçalanamaz gibiydi, ve Plotia için değil, oğlan için değil, hayır, Vergilius’un kendi hayatı için son bir çabanın harcanması gerekiyordu; “Ben yaşamak istiyorum... ah, anne!”</p>

  <p class="block5" style="text-align: justify;">&nbsp; &nbsp;Bir çığlık mıydı bu? Sessizliğin sınırlarını aşıp aşmadığını ölçebilmek imkânsızdı. Kalp atışından, nefesten yoksundu devin göğsü, dünya nefessizdi. Ve dev konuşana kadar aradan bayağı bir zaman geçti: “Seni serbest bırakıyorum, ama kadının ricaları yüzünden değil, oğlanın ricaları yüzünden değil, kendi içindeki korku yüzünden de değil; seni serbest bırakıyorum, çünkü sen dünyevi hizmetini tamamlamayı düşünüyorsun.” Bu, neredeyse bir uyarı gibiydi; ama her ne olursa olsun, Vergilius sarılmanın gevşediğini hissetti, sanki dev onu tekrar yeryüzünün balçık zeminine yatırmak ister gibiydi. “Ben yaşamak istiyorum... ben yaşamak istiyorum!”</p>

  <p class="block5" style="text-align: justify;">&nbsp; &nbsp;Evet, bu defaki bir çığlıktı, sesi bilen, kulağı bilen bir çığlıktı, kısıktı gerçi, ama buna rağmen iki arkadaşı da ürkütüp yerlerinden sıçratmaya yetecek kadardı; Plotius paldır küldür koştu, ve, ne yapacağını şaşırmış olan Lucius’u bir kenara itip: “Sonunda iş elbette buraya varacaktı?” diyen sesi sitemle dolu olarak yatağın yanma geldi.</p>

  <p class="block5" style="text-align: justify;">&nbsp; &nbsp;Fakat sarılma bitmişti, dev kaybolup gitmişti, korku dolu baştan çıkarma silinmişti, geriye ise sadece ateş kalmıştı, hastalığın o alışılagelmiş ateşi kalmıştı, bu ateş de korlaşmış bir buz parçası gibiydi, göğsünü sıkıştırıyor ve nefes almayı sancılı bir hırıltıya dönüştürüyordu, ama yine de şimdiye kadar o kadar çok yaşanmıştı ve o kadar uzun bir zamandan beri âşinâydı ki, ağzın içinde yükselen kan tadının bile artık korkutucu bir yanı yoktu; herkes yine sıradan bir hasta odasındaydı. Lysanias, masanın üstüne tünemişti; o da çok bitkindi ve dikkatle bu tarafa bakıyordu.</p>

  <p class="block5" style="text-align: justify;">&nbsp; &nbsp;“İş elbette buraya varacaktı... elbette buraya varacaktı...”</p>

  <p class="block5" style="text-align: justify;">&nbsp; &nbsp;Sitem dolu homurdanma hastalığı mı, hastayı mı, yoksa Lucius’u mu hedef alıyordu, buna karar verebilmek kolay değildi, ve Lucius konuştu: “Doktor...”</p>

  <p class="block5" style="text-align: justify;">&nbsp; &nbsp;Herkes, sıradan bir hasta odasındaydı; Lysanias vardı, çünkü onun yeri burasıydı, fakat bu iki yaşlı adam, Lucius ile Plotius buraya ait değildiler, ve anne de eksikti. Plotius neden büyükbabanın pencere kenarındaki yerinde oturuyordu? Muhtemelen büyükbaba kadar kilolu ve heybetli olduğu için. Onun ağırlığı altında koltuğun ayaklan balçık zeminde çatlak biçiminde tozlu oluklar açmıştı ve dışarıda, pencerenin önünde Mantua’nın tarlaları öğlen güneşinin ışıklan altında uzanıp gitmekteydi. Annenin mutfaktan çağrılması gerekiyordu: “Susadım...”</p>

  <p class="block5" style="text-align: justify;">&nbsp; &nbsp;Lucius bakınmaya fırsat bulamadan Plotius, hantal bir çabuklukla bir kupa keşfetmiş, ıslaklığı hastanın bekleyen dudaklarına ulaştırmak için kupa ile birlikte duvardaki sebilden yatağa geri dönmüştü, öteki eliyle de hastanın başına destek oluyordu. “Şimdi daha iyi misin, sevgili Vergilius?” diye sordu daha sonra, hâlâ nefesi tıkanmış haldeydi ve heyecandan ter döküyordu.</p>

  <p class="block5" style="text-align: justify;">&nbsp; &nbsp;Konuşma dili hâlâ tam olarak işlemeye başlamamıştı, Plotius’a ancak bir baş işaretiyle teşekkür edilebildi. Ayrıca şimdi annenin mutfaktan yankılanan sesi de duyulabiliyordu. “Hemen geliyorum,” diye seslendi kadın neşeyle, “çocuğum sütüne hemen kavuşacak.” Demek ki anne hâlâ yaşıyordu; yaşlanmaksızın bir zamansızlığı yaşamaktaydı, ve bu zamansızlık içten bir neşeyle doluydu. “Ben hâlâ hasta mıyım, anne?” — “Biraz, ama çocuğum çok kısa süre sonra ayağa kalkmış olacak ve yeniden oynayabilecek.” Evet, Vergilius tekrar oynayacaktı, mutfağın zemininde, annesinin ayaklarının dibinde, ve dışarıda, bahçenin kumlarında oynayacaktı. Fakat bu arada çocuk, killi toprağa biçim vererek sadece Babanın yaptığını, Tanrı’nın yaptığını tekrar ettiğine göre, anne böyle bir oyuna nasıl izin verebilirdi? Oyun bile biçim verilmeksizin kalmak isteyen toprağa karşı, o toprağın ilk maddesi olan en eski balçığa karşı işlenmiş bir günah değil miydi? Bilen Ana Tanrıça’nın dehşeti ve öfkesi değil miydi? Ama şimdi Plotius izin vermediğinden, bu konu üzerinde elbette daha fazla düşünülemezdi; çünkü Plotius, hâlâ yatağın önünde duruyordu ve getirmiş olduğu süt değil fakat suydu, yeryüzü kaynağından gelme, berrak suydu.</p>

  <p class="block5" style="text-align: justify;">&nbsp; &nbsp;İkinci bir büyük yudum, kendini yastıklara bırakış — ve o zaman konuşmak yine mümkün oldu: “Teşekkür ederim, sevgili Plotius, şimdi çok daha iyiyim; tekrar toparlanmamı sağladın...”</p>

  <p class="block5" style="text-align: justify;">&nbsp; &nbsp;Kahverengi boynuzdan yapılma bir kupaydı; üstüne bir horozun kontürleri oyulmuştu. İyi ve sağlam bir köylü kupasıydı.</p>

  <p class="block5" style="text-align: justify;">&nbsp; &nbsp;“Doktoru çağırtacağım,” diye ısrar etti Lucius ve kapıya yöneldi.</p>

  <p class="block5" style="text-align: justify;">&nbsp; &nbsp;“Ne gerek var doktoru çağırtmaya?” Şaşırtıcı bir durumdu; çünkü doktor zaten oradaydı, ve o ânda henüz tam olarak kendinden emin olmayan, bulanık silueti, tekrar sabit bir şekle dönüşmek üzereydi.</p>

  <p class="block5" style="text-align: justify;">&nbsp; &nbsp;“Kendisine bir soralım bakalım,” dedi düşünceli bir ifadeyle, “belki senden kan almak ister, benim de başıma kaç defa geldi, belki de senden çok daha kötü oldum, ama insan birkaç damla kan verdikten sonra yeniden hayata dönüyor ve başta kötü gelen bütün o yapılanların aslında sağlığı son derece desteklemiş olduğunun farkına varıyor.”</p>

  <p class="block5" style="text-align: justify;">&nbsp; &nbsp;Doktor Charondas sakalını düzeltiyordu: “Roma ekolü, Roma usûlü tedavi, biz böyle bir yola başvurmayacağız; senin durumunda yapmamız gereken, vücuttan sıvı almak değil, tersine ona sıvı vermek... senden ricam, olabildiğince çok içmendir.”</p>

  <p class="block5" style="text-align: justify;">&nbsp; &nbsp;“Bana tekrar içecek verin..!”</p>

  <p class="block5" style="text-align: justify;">&nbsp; &nbsp;“Yine şarap mı istiyorsun?” diye sordu Lysanias ve fildişi şarap kasesini havaya kaldırdı. “Saçmalama,” diye azarladı onu doktor, “şarap falan yok; sen bu işe karışma.”</p>

  <p class="block5" style="text-align: justify;">&nbsp; &nbsp;Gerçekten de, serin serin akan su tek ilaçtı: “Ben artık iyileştim; bunu doktorun kendisi söyledi.”</p>

  <p class="block5" style="text-align: justify;">&nbsp; &nbsp;“O halde bunu onun ağzından duyalım,” dedi Lucius kapıda, eli kapının tokmağmdaydı.</p>

  <p class="block5" style="text-align: justify;">&nbsp; &nbsp;“Küçük tekrarlan her zaman hesaba katmak zorundayız,” dedi doktor aydınlık bir gülümsemeyle, “olan, hastalığın önemsiz bir tekrarından başka bir şey değildi.”</p>

  <p class="block5" style="text-align: justify;">&nbsp; &nbsp;“Kal, Lucius... küçük bir tekrarı mesele yapmayalım; şimdi vasiyetnamemi düzenlemek zorundayım.”</p>

  <p class="block5" style="text-align: justify;">&nbsp; &nbsp;Lucius masaya geri döndü: “Bu işi hiç olmazsa akşama kadar ertele; buradan ayrılmamıza kadar bitirmiş olacağımız konusunda sana söz veriyorum.”</p>

  <p class="block5" style="text-align: justify;">&nbsp; &nbsp;Hayır, hemen bitirilmesi gerekiyordu; aksi takdirde dev, vasiyetnamenin ondan kurtulmak için bir bahane olarak kullanıldığını düşünebilirdi. Öte yandan aslında hepsi de dünyeviliğe ucuz bir geri çekilme anlamını taşımamış mıydı? Utanç yükseldi, felce uğratıcı ve kamçılayıcı bir utanma duygusuydu bu, ateşin dondurucu sıcaklığı kadar felce uğratıcı ve kamçılayıcıydı, hastalığın küçük bir tekrarına rağmen, ateş vardı.</p>

  <p class="block5" style="text-align: justify;">&nbsp; &nbsp;Biraz önce yaptığı gibi masanın üstünde tünemekte olan Lysanias, bu duyguyu kovmak istedi: “Utanç, sadece rastlantı halinde vardır, ey Vergilius, oysa senin yolun rastlantılardan uzaktı, ve her şey gerekli olduğu için oldu.”</p>

  <p class="block5" style="text-align: justify;">&nbsp; &nbsp;“Kendi yolundan geri dönen, utancı da yaşar.”</p>

  <p class="block5" style="text-align: justify;">&nbsp; &nbsp;Plotius derin bir iç çekişin ardından kendini yatağın kenarına bıraktı: “Peki şimdi bu da ne demek oluyor?”</p>

  <p class="block5" style="text-align: justify;">&nbsp; &nbsp;“Vasiyetnamenin acelesi var, ondan vazgeçemem.”</p>

  <p class="block5" style="text-align: justify;">&nbsp; &nbsp;“Birkaç saatlik bir ertelemeyi utanılacak bir şeymiş gibi hissetmen hiç anlaşılır gibi değil, ve herhalde sen de bu konuda ciddi değilsin.”</p>

  <p class="block5" style="text-align: justify;">&nbsp; &nbsp;“Ben, Augustus’un hatırına Aeneis’le ilgili arzularımdan vazgeçtim... onun gibi, şimdi de sizin hatırınıza vasiyetnamemden mi vazgeçeyim?”</p>

  <p class="block5" style="text-align: justify;">&nbsp; &nbsp;“Biz yalnızca senin sağlığın için kaygı duyuyoruz.”</p>

  <p class="block5" style="text-align: justify;">&nbsp; &nbsp;“Sağlığım, yolumda ilerlemem için bana izin veriyor, hatta beni zorluyor. Geri dönmek istemiyorum.”</p>

  <p class="block5" style="text-align: justify;">&nbsp; &nbsp;“Ben seni asla yolundan geri döndürmedim,” diye savundu oğlan kendini, “biz hep ileriye doğru gittik.”</p>

  <p class="block5" style="text-align: justify;">&nbsp; &nbsp;“Peki ya şimdi nereye?”</p>

  <p class="block5" style="text-align: justify;">&nbsp; &nbsp;Lysanias sustu. Verilecek cevap bulamıyordu.</p>

  <p class="block5" style="text-align: justify;">&nbsp; &nbsp;“Onun rehberliği, bana kadardı,” diye söze karıştı Plotia, “şimdiden sonrası ise bizim ortak yolumuz, bizim aşkımızın yolu.” “Peki ama, nereye? Bundan sonraki yolu yalnız başıma bulmak zorundayım...”</p>

  <p class="block5" style="text-align: justify;">&nbsp; &nbsp;“Haksızlık ediyorsun, Vergilius,” diye sitem etti Plotius Tucca, yatağın kenarında oturduğu yerde şilte, ağırlığının altında çökmüştü, “haksızlık ediyorsun, yardımlarımızı ve sevgimizi böyle geri çevirmen için seni haklı kılan hiçbir neden yok...”</p>

  <p class="block5" style="text-align: justify;">&nbsp; &nbsp;Normalde hep emir verircesine gürültücü olan, kimsenin karşı çıkmasına izin vermeyen Plotius, şimdi burada, yatağın kenarında aciz bir halde oturmaktaydı, ve Lucius’un normalde kendinden onca emin olan o pişkinliği de göründüğü kadarıyla sarsılmıştı; her ikisinin de itaat etmeye hazır oldukları açıkça hissedilebiliyordu, her ikisi de daha önce etkilenebilirliğini hemen her zaman istedikleri gibi yönlendirdikleri bir hastanın karşısında şimdi boyun eğmeye hazır haldeydiler. Neydi böylesine bir değişikliğe yol açmış olan? İkisi de şimdi sadece daha önce yeterince dikkate almadıkları bir hastalığın emretme gücüne mi boyun eğmekteydiler? Veya onlar da mı hastalığın arkasında duran o daha büyük sese kulak vermeye başlamışlardı? Aşkın içinde ölümün ve hayatın birleştiği o müjdeler getiren sesi mi dinliyorlardı? Ah, evet, seziyorlardı artık herhalde, yoksa artık ölümü isteyen son bir iradeye karşı kendilerini böyle savunmazlardı!</p>

  <p class="block5" style="text-align: justify;">&nbsp; &nbsp;Ve Lucius konuştu: “Sana daha fazla itiraz etmek istemiyorum, fakat...”</p>

  <p class="block5" style="text-align: justify;">&nbsp; &nbsp;“Artık hiçbir fakat ekleme, sevgili Lucius... orada, köşede eşyalarım duruyor, ve yolculuk çantamda yazı yazmak için gerekli her şeyi bulabilirsin...”</p>

  <p class="block5" style="text-align: justify;">&nbsp; &nbsp;Plotius başını hareket ettirip duruyordu: “Peki, seni ikna edemediğimize göre isteğini yerine getirmek zorundayız...”</p>

  <p class="block5" style="text-align: justify;">&nbsp; &nbsp;Böylesine bir boyun eğiş karşısında onlara bedensel rahatsızlığın sürdüğünü itiraf etmek zorunda kalmak, uygun ya da memnuniyet verici değildi; ama bir titreme nöbeti tehlikesi kendini yeniden belli etmişti: “Siz sadece bana ikinci bir battaniye daha bulun...”</p>

  <p class="block5" style="text-align: justify;">&nbsp; &nbsp;Plotius’un sitem ifadesi taşıyan yüzünde kaygı belirdi ve sitemi güçlendirdi: “Kendini fazla zorluyorsun.”</p>

  <p class="block5" style="text-align: justify;">&nbsp; &nbsp;“Sadece ikinci bir battaniye... hepsi bu.”</p>

  <p class="block5" style="text-align: justify;">&nbsp; &nbsp;“Sana bulayım,” dedi Lucius.</p>

  <p class="block5" style="text-align: justify;">&nbsp; &nbsp;Fakat Lucius daha hizmetlileri çağırtıp battaniyeyi henüz istetmişti ki, köle ısmarlanan şey ile birlikte beliriverdi, yüzünde derinliğine nüfuz edilemez katılıkta bir ifade vardı, bir dev değildi, sadece bir uşaktı, hem kibarca hem de ustaca ikinci battaniyeyi yatağa serdi, onun üstüne de Augustus’un temasıyla kutsanmış olan küçük defne dalını koydu, ve bütün bunlar öylesine çabuk, dahası öylesine çarpıcı bir biçimde önceden iyi hazırlanmış gibi gerçekleşmişti ki, insan bu battaniyeye yönelik talebin zorunlu ve haklı olup olmadığını sormak durumunda kalıyordu — bu talep, köleyi geri getirmek için bir bahane değil miydi? Ya da köle açısından, yeniden odaya süzülmenin bir bahanesi? Açığa kavuşturmak gerekiyordu:</p>

  <p class="block5" style="text-align: justify;">&nbsp; &nbsp;“Sen biraz önce burada değil miydin?”</p>

  <p class="block5" style="text-align: justify;">&nbsp; &nbsp;“Seni bundan böyle terk etmemek için emir aldım.”</p>

  <p class="block5" style="text-align: justify;">&nbsp; &nbsp;Lysanias masadan aşağı kaydı ve çok yakına geldi, bunu herhalde köle onu yeniden uzaklaşmamasın diye yapmıştı: “Ben emir almadan senin yanında kaldım, yanında herhangi bir emir olmaksızın kalıyorum.”</p>

  <p class="block5" style="text-align: justify;">&nbsp; &nbsp;Oğlanın söylediği önemsizdi, hatta artık unutulmuş ve şimdi çok zor anlaşılan bir dildeydi, ötekinin kelimeleri ise kulağa ters gelen ifadesine rağmen tuhaf bir güven aşılıyordu: “Neden daha önce gelmedin?”</p>

  <p class="block5" style="text-align: justify;">&nbsp; &nbsp;“Ben sana hizmet edebilene kadar senin de hizmet etmen gerekiyordu.”</p>

  <p class="block5" style="text-align: justify;">&nbsp; &nbsp;Plotius, kaygıyla battaniyenin altındaki soğuk ayaklan tutmuştu: “Buz gibisin, Vergilius!”</p>

  <p class="block5" style="text-align: justify;">&nbsp; &nbsp;“Kendimi şimdi çok iyi hissediyorum, Plotius.”</p>

  <p class="block5" style="text-align: justify;">&nbsp; &nbsp;“Haklı olabilirsin,” dedi Lucius, bu arada yazı gereçlerini kâğıt çantasıyla birlikte masanın üstüne yaymıştı, “ve istemiş olduğun her şey işte burada.”</p>

  <p class="block5" style="text-align: justify;">&nbsp; &nbsp;“Bana kâğıt ver.”</p>

  <p class="block5" style="text-align: justify;">&nbsp; &nbsp;Lucius şaşırmıştı: “Nasıl? Yoksa kendin mi yazmak istiyorsun?” “Kâğıdı görmek istiyorum... ver...”</p>

  <p class="block5" style="text-align: justify;">&nbsp; &nbsp;“Sabırsızlanma Vergilius, işte burada.” Ve deri çantayı açmış olan Lucius, düzgün ve tertemiz kesilmiş kâğıt yığınından en üstteki yaprakları uzatmak için ayırdı.</p>

  <p class="block5" style="text-align: justify;">&nbsp; &nbsp;Ah, evet, iyi cins kâğıttı, kalemin sevdiği türden, kaba ve sert bir pürüzsüzlüğü vardı, ve insanın sanki yazmak istercesine yumuşak parmak ucunu üstünde gezdirmesi iyi geliyordu. Ve kâğıt ışığa tutulduğunda, fildişi renginin içersinde dalgalanmalardan oluşan örgü görülebiliyordu. Evet, kalemin temiz beyaz yaprağa ilk dokunuşu, yaratıya uzanan ilk çizgi, sonsuzluğa açılan ilk sözcük!</p>

  <p class="block5" style="text-align: justify;">&nbsp; &nbsp;Kolay değildi ondan ayrılmak: “İyi cins kâğıt, Lucius...” “Bembeyaz, dümdüz ve narindir benim vücudum,” dedi Plotia solurcasına ve çok hafif bir yakınmayla, “ama sen o vücuda dokunmak istemedin.”</p>

  <p class="block5" style="text-align: justify;">&nbsp; &nbsp;Lucius kâğıdı geri aldı, o da dikkatli parmaklarım sınamasına kâğıdın pürüzsüzlüğünde gezdirdi ve yaprağı ışığa tuttu: “İyi,” diye onayladı uzmanca bir ifadeyle, “iyi cins kâğıt.” Ve sonra yazmak üzere oturdu.</p>

  <p class="block5" style="text-align: justify;">&nbsp; &nbsp;Dokunulmaz olarak kalmıştı Plotia, kaderi taşınamayacak kadar ağırdı, ama yine de bir tüy hafiflemişti, ya da taşınmasına izin verilemeyecek kadar, ve tanmmaksızın tanınmaz olana doğru, o artık hiçbir karşılaşmanın bulunmadığı yere doğru esip gitmişti; geride yüzüğü kalmıştı, ve Plotia artık kendini göstermiyordu.</p>

  <p class="block5" style="text-align: justify;">&nbsp; &nbsp;Plotius konuştu: “Eğer vasiyetnamen değiştirilmeyecekse, sadece bir ekleme yapılacaksa, o zaman kendini son derece kısa ifade edebilirsin.”</p>

  <p class="block5" style="text-align: justify;">&nbsp; &nbsp;Hayır, Plotia kendini göstermiyordu. Buna karşılık gölgelerin oluşturduğu kalabalıktan çözülen başka siluetler vardı, bunlar kısmen tanıdıktılar, kısmen de ancak güçlükle tanınabiliyorlardı,&nbsp;<span style="line-height: 1.2; font-size: 1em;">çünkü geldikleri gibi hemen kaybolup gidiyorlardı, binbir çeşit insandan oluşma bir halktı, aralarında sarışın perukalı bir sürü orospu vardı, ayyaşlar ve oburlar vardı, ama garsonlar ve hoş oğlanlar da vardı. Bir ân için Alexis, arkadan görülebildiği haliyle görünür oldu, çünkü geminin küpeştesinde durmuş aşağıya, içinde çöplerin yüzdüğü suya bakmaktaydı. Ve oğlan, uyarırcasına ve hüzünlü bir ifadeyle konuştu: “Biz bütün yollardan birlikte geçtik, ve ben sana hepsi boyunca rehberlik ettim; ah, isterim ki hatırlayasın...” “Bildiğim pek çok yol var...”</span></p>

  <p class="block5" style="text-align: justify;">&nbsp; &nbsp;“Bu da dikte ettiğin metne mi ait?” diye sordu Lucius.</p>

  <p class="block5" style="text-align: justify;">&nbsp; &nbsp;“Bildiğim pek çok yol var...” Hayır, kimse tanınmıyordu artık, yalnızca biri dışında, ve bu şaşırtıcıydı, çünkü Octavian’dan ayrılış acı ve kesin olmuştu, ayrılık tekrarlanamazdı, ve şimdi, bütün kararlaştırılanlara aykırı olarak, Octavian yine buradaydı: gölgelerden oluşan kalabalığın dışında, şamdanın yakınında duruyordu, ve kendisi görünmez olmasına rağmen, koyu gözleri kendisine konuşma izni versin diye köleye dikilmişti.</p>

  <p class="block5" style="text-align: justify;">&nbsp; &nbsp;“Konuş,” diye buyurdu köle, “ver emrini.”</p>

  <p class="block5" style="text-align: justify;">&nbsp; &nbsp;Bunun üzerine emretti Sezar, ve aslında bu tam bir emir değildi: “Sana izin veriyorum, Vergilius,” dedi, “ilk vasiyetnamendeki mirasçıların durumunu kölelerinin yararına değiştirebilirsin.”</p>

  <p class="block5" style="text-align: justify;">&nbsp; &nbsp;“Evet, öyle olacak; kölelerimi düşüneceğim, fakat bunun yanı sıra Aeneis’e ve eserin yayınlanmasına ait bazı kurallar da koymak zorundayım.”</p>

  <p class="block5" style="text-align: justify;">&nbsp; &nbsp;“Şiirle ben ilgileneceğim.”</p>

  <p class="block5" style="text-align: justify;">&nbsp; &nbsp;“Bu benim için yeterli değil..”</p>

  <p class="block5" style="text-align: justify;">&nbsp; &nbsp;“Benim kim olduğumu bilmiyor musun, Vergilius?”</p>

  <p class="block5" style="text-align: justify;">&nbsp; &nbsp;Ve oğlan, şöyle dedi: “Bak, yükselmekte işte yıldız, Aeneas’ın yıldızı, Sezar’a ait olan yıldız, neşe dolu bir hasat için tarlanın inayetini sunan, bağlardaki üzümü koyu renk bir olgunlaşma için aşılayan yıldız.”</p>

  <p class="block5" style="text-align: justify;">&nbsp; &nbsp;“Anlıyorum,” dedi Lucius, “burada Aeneis’in yayınına ilişkin kurallar söz konusu... peki bu bağlamda senin için yeterli olmayan nedir?”</p>

  <p class="block5" style="text-align: justify;">&nbsp; &nbsp;Oğlan yalan söylemişti; hiçbir yıldız yoktu görünürde, hele zamanın yaklaşmakta olan olgunluğunda yeniden parlayacağı müjdelenen yıldız hiç yoktu, rastlantıların yıldızı, her türlü bilmenin ve yeniden bilmenin kendisine teslim edildiği yıldız görünmüyordu, zamanın bomboş akışını doldurarak duraklatan, o önüne geçilemez olanı bir yeni başlangıca kavuşturan, büyük ve açıklayıcı sır ortada yoktu hayır, yalan söylemişti oğlan, bunların hiçbiri görünmüyordu, henüz görünmüyordu!</p>

  <p class="block5" style="text-align: justify;">&nbsp; &nbsp;“Henüz değil, ama neredeyse!” Kim söylemişti bunu hemen az önce? Oğlan mı yoksa köle mi? İkisi de doğuya doğru bakmaktaydılar, doğuya yönelik bakışlar içersinde yeni bir birliktelik oluşturmuşlardı; ve doğunun göklerinde yıldız yükselecekti.</p>

  <p class="block5" style="text-align: justify;">&nbsp; &nbsp;“Batıda parlıyor Julianus’un yıldızı,” diye konuştu Sezar’ın görünmezliği, “ve sen ona yine de bakmak istemiyorsun, Vergilius... nefretin hiç geçmeyecek mi?”</p>

  <p class="block5" style="text-align: justify;">&nbsp; &nbsp;“Aeneis’i sevgiyle ithaf ettim Augustus’a, fakat onun varlığının ötesinde yeni bir yıldız yükselmekte.”</p>

  <p class="block5" style="text-align: justify;">&nbsp; &nbsp;Sezar artık cevap vermedi; susarak görünmezliğe indi. “Aeneis...” — Plotius biraz burnunu çekti ve ellerini kırlaşmış saçlarında gezdirdi — “evet, Aeneis, Julianus’un yıldızı onun içinde sonsuza kadar parlayacak.”</p>

  <p class="block5" style="text-align: justify;">&nbsp; &nbsp;“O halde doğru anladıysam eğer, her şeyden önce Aeneis’in Sezar’a ithaf edildiğinin şimdi vasiyetnameye alınması gerekiyor,” dedi Lucius ve kalemi hokkaya batırdı, dikkatli bir yüzle daha kesin bilgilerin verilmesini bekliyordu. Ama bekleyişi ne yazık ki boşuna oldu, çünkü içine kalemi daldırdığı şey bir hokka değildi, Andes’teki evin önündeki küçük su birikintisiydi, gerçekten de, başında oturduğu, artık normal bir masa değildi, masanın üstüne bir çırpıda Andes’teki çiftliğin, bundan böyle Proculus’a ait olacak çiftliğin tamamı inşa edilmişti, ve onun arkasında, neredeyse çiftliğin küçültülmüş bir resmi gibi, lahit yükseliyordu, lahit, gri renkli kurşunla kaplı bir hapishaneydi, ve bu arada Posilippo koyunun dalgaları altın parıltılarla su birikintisinin dalgalarına karışmaktaydı; gerçekten de, Lucius kalemini su birikintisine daldırıyordu, ve bu arada hafif ve sessiz su çemberleri kalemin battığı yerden çevresinde kazlarla ördeklerin toplanmış olduğu su birikintisinin kenarlarına doğru dalgalanıyordu; kafesin tüneklerindeki güvercinler guruldamaktaydılar, ve ayrıca masa, vasiyetnameyi bekleyen sayısız insan tarafından yoğun bir biçimde kuşatılmıştı; bu miras meraklıları arasında Cebes’in de bulunması bir dereceye kadar anlaşılabilirdi, çünkü onun çiftlikte yaşaması öngörülmüştü, buna karşılık çiftliğe uzanan yolun çifte sapağından ağır aksak gelmekte olan Alexis’in burada da bulunması hiç yakışık almıyordu. Vasiyetname uğruna yaşanan bu itiş kakışın yakışık alır hiçbir yanı yoktu, öylesine yoktu ki, köle müdahele etmek zorunda kaldı, ancak insanlar onun tarafından görünmeze sürgün edilmeleri konusunda son derece isteksizdiler; bu iş epey uzun sürdü, sonunda başarıyla tamamlandığında ve masa yeniden tertemiz bir halde Lucius’un önünde uzandığında, Lucius tekrar söz aldı, neredeyse sabırsızdı: “Ben hazırım, Vergilius.”</p>

  <p class="block5" style="text-align: justify;">&nbsp; &nbsp;Kendini bu kadar çabuk yeniden toparlamak epey çaba gerektiriyordu; aslında Lucius bunu kendiliğinden anlamalıydı: “Hemen başlıyorum, sevgili Lucius...”</p>

  <p class="block5" style="text-align: justify;">&nbsp; &nbsp;“Acele etme... bunu gerektiren bir durum yok,” dedi Plotius. “Dinleyin, dostlarım, başlamazdan önce... Augustus’un söylediklerini hatırlıyorsunuz, değil mi?”</p>

  <p class="block5" style="text-align: justify;">&nbsp; &nbsp;“Elbette.”</p>

  <p class="block5" style="text-align: justify;">&nbsp; &nbsp;“Sezar ilk vasiyetnamemi biliyor, ve ben bana destek olan sizlerin de aynı şekilde o vasiyetnameden haberdar olmanızı doğru buluyorum...”</p>

  <p class="block5" style="text-align: justify;">&nbsp; &nbsp;“Burada yalnız değiliz...” diye kesti onun sözünü Lucius, ve köleyi işaret etti.</p>

  <p class="block5" style="text-align: justify;">&nbsp; &nbsp;“Köle mi? Elbette, onun farkındayım...”<span class="tab">&nbsp;&nbsp;&nbsp;&nbsp;&nbsp;&nbsp;</span></p>

  <p class="block5" style="text-align: justify;">&nbsp; &nbsp;Farkına varmak ve farkında olmak bu, bütün zamanlar için bir karşılaşmaydı, bütün zamanlar için birbirine kenetlenişti, sonsuz bir kenetleniş, iç dünyada ve dış dünyada, zinciri taşımakta olanla.</p>

  <p class="block5" style="text-align: justify;">&nbsp; &nbsp;“Daha önce köleyi vasiyetnameden ötürü yollamak istememiş miydin?”</p>

  <p class="block5" style="text-align: justify;">&nbsp; &nbsp;Lucius’un bunu söylemeye cesaret edişi tuhaftı, saygısızlıktı, ama herhangi bir sonuç doğurmadı: köle, yüzünde hiçbir ifade belirmeksizin odayı terk etti ve aynı zamanda da ikiye katlanmışçasına odanın içinde kaldı.</p>

  <p class="block5" style="text-align: justify;">&nbsp; &nbsp;Plotius Tucca, ellerini başparmakları kavuşturulmuş olarak göbeğinin üstünde birleştirdi: “Güzel, şimdi artık yalnızız.”</p>

  <p class="block5" style="text-align: justify;">&nbsp; &nbsp;Plotia tarafından son derece aşağılayıcı ve nefret dolu bir ifadeyle azarlandı: “Neden yalnız kalmak istiyorsunuz ki? Yalnızlığa ihtiyacı olan, aşktır; oysa siz paradan söz ediyorsunuz.”</p>

  <p class="block5" style="text-align: justify;">&nbsp; &nbsp;“Benim param değil, artık benim param değil...” Plotia’nın böyle konuşabilmiş olması çok kırıcıydı, çünkü ne kadar uzakta olursa olsun, paranın ve paraya sahip olmanın hiçbir zaman önem taşımamış olduğunu bilmesi gerekirdi.</p>

  <p class="block5" style="text-align: justify;">&nbsp; &nbsp;“Daha önce vasiyetinle üzerinde tasarruf ettiğin, kendi parandı, ve şimdi de yine kendi paranla ilgili tasarrufta bulunuyorsun,” diye reddetti Plotius, “bu konuda başkaca bütün söylediklerin saçmalıktan ibaret.”</p>

  <p class="block5" style="text-align: justify;">&nbsp; &nbsp;Neyse ki buna, Plotia’yı teşhir etmeksizin cevap verilebilirdi: “Ben paramı dostlarımın lütfü ve iyilikleriyle elde ettim, ve bu durumda bu parayı onlara geri vermem, yalnızca hakkaniyetin gereği oluyor... yine bu yüzden, kendisine dürüst ve iyi yürekli kişiliğinden dolayı çok bağlı bulunduğum kardeşim Proculus’a ilk vasiyetnamemdeki kadar cömert davranma hakkım konusunda da kuşkuluyum.”</p>

  <p class="block5" style="text-align: justify;">&nbsp; &nbsp;“İşte bunlar, aslında boş laftan başka bir şey değil.”</p>

  <p class="block5" style="text-align: justify;">&nbsp; &nbsp;“Eski ve saygıdeğer gelenekler ile devletin esenliği, mal varlıklarının aile içersinde kalmasını, muhafaza edilmesini ve üzerine titrenmesini gerektirir,” dedi Lucius alaylı bir gülümsemeyle.</p>

  <p class="block5" style="text-align: justify;">&nbsp; &nbsp;“Ciddi konuşmak gerekirse, Vergilius,” diye bir saptamada bulundu Plotius, “malvarlığın üzerinde tamamen kendi isteklerin doğrultusunda tasarrufta bulunabilirsin, ve böyle de yapmalısın; ne kazandıysan, yalnızca ve yalnızca kendine ve kendi çabalarına borçlusun.”</p>

  <p class="block5" style="text-align: justify;">&nbsp; “Çabalarım ile arkadaşlarımın bana sağladıkları refah arasında hiçbir doğru orantı yok, ve bu nedenle özellikle Roma’da, Esquilin’deki evim ile Napoli’deki evimin Sezar’a, buna karşılık Campagna’daki taşınmazımın Maecenas’a geri verilmesini vasiyet ettim... Ayrıca Augustus’tan, Esquilin’deki evde yıllardır oturmakta olan Alexis’in bundan sonra da orada yaşamasına izin vermesini rica ediyorum, aynı şeyi Proculus’tan Cebes için de isteyeceğim; hassas sağlık durumu ve şiiri açısından taşra hayatı kendisi için yararlı, hatta gerekli olmuş olan Cebes’in de istediği zaman Andes’e gelmesine izin verilsin... herhalde onun için en iyisi, orada bir parça toprağı da işleme olanağı bulmasıdır...”</p>

  <p class="block5" style="text-align: justify;">&nbsp; &nbsp;“Peki bu ikisine başka bir şey verilmeyecek mi?”</p>

  <p class="block5" style="text-align: justify;">&nbsp; &nbsp;“Verilecek... nakit varlığımın ihtiyaçlanmın çok üzerinde olduğu, açık konuşmam gerekirse eğer, bu varlığın, benim iradem dışında ve dostlarımın istekleriyle birkaç milyonu bulduğu hiç kimse için, hele sizler için bir sır değil... şimdi bu miktardan Cebes ile Alexis’e muayyen mal vasiyeti niteliğinde olmak üzere birer milyon Sesterz verilsin; bunlar gibi, daha küçük miktarlarda olmak üzere, bazı başka muayyen mal vasiyetlerinde de bulundum, bunları burada tek tek saymam gerekmiyor, ama şimdi bunlara kölelerim için yaptığım vasiyetler de eklenecek...”</p>

  <p class="block5" style="text-align: justify;">&nbsp; &nbsp;“Hepsi tamam,” diye onayladı Plotius, “koyduğun kuralların çoğu gelecek yıllarda zaten değişecektir, ve paraya görünüşte önem vermesen bile, ne de olsa bir çiftçisin ve her çiftçi gibi tanrıların bazen lütuflarını para şeklinde sunduklarına sen de inanıyorsun; buna göre malvarlığın daha da büyüyecektir...”</p>

  <p class="block5" style="text-align: justify;">&nbsp; &nbsp;“Bu konuyu şimdi tartışmayalım, Plotius... ama ne olursa olsun, muayyen mal vasiyetleri düşüldükten sonra nakit varlığımın yarısını Proculus’a, dörtte birini Augustus’a, kalan dörtte birini de eşit miktarlarda paylaşılmak üzere sana, Lucius’a ve Maecenas’a bırakıyorum... evet, olay genel olarak bundan ibaret...”</p>

  <p class="block5" style="text-align: justify;">&nbsp; &nbsp;Plotius’un ensesinde, çıplak başında ve yüzünde koyu, menekşe rengi parıltılar saçan kırmızılıklar belirmişti, ve Lucius iki elini birden havaya kaldırdı: “Bu da ne demek oluyor, Vergilius! Bizler senin dostlarınız, varislerin değiliz!”</p>

  <p class="block5" style="text-align: justify;">&nbsp; &nbsp;“Ama malvarlığında ne istersem yapabileceğim konusunda beni özgür bırakan sizlerdiniz.”<span class="tab">&nbsp;&nbsp;&nbsp;&nbsp;&nbsp;&nbsp;</span></p>

  <p class="block5" style="text-align: justify;">&nbsp; &nbsp;Bastonunu havaya kaldırmış olan topal bir adam, tehditkar bir ifadeyle yatağa doğru yürüdü:”Para parayı çeker, ve parası olmayana da ağzını havaya açmak düşer!” diye bağırdı çirkin bir sesle, ve eğer köle onu elinden silahını alıp yeniden bağırarak hiçliğine dönmek zorunda bırakmasaydı eğer, bastonla vuracağı kesindi.</p>

  <p class="block5" style="text-align: justify;">&nbsp; &nbsp;“Evet, ve unuttuğum bir şey daha, muayyen mal vasiyetlerine Brundisium halkına gıda yardımı için yirmi bin Sesterz de eklenecek.”</p>

  <p class="block5" style="text-align: justify;">&nbsp; &nbsp;“Ona hemen benim miras payımı da ekleyebilirsin,” diye homurdandı Plotius, ve gözlerini sildi.</p>

  <p class="block5" style="text-align: justify;">&nbsp; &nbsp;“Sizin alacak olduklarınız, benim sizden aldıklarımla asla boy ölçüşemez!”</p>

  <p class="block5" style="text-align: justify;">&nbsp; &nbsp;Lucius Varius’un oyuncu yüzünde ironi ifadesi belirdi: “Yoksa benim elimden çok para yüzü gördüğünü mü iddia etmek istiyorsun..?”</p>

  <p class="block5" style="text-align: justify;">&nbsp; &nbsp;“Peki ya sen, epik şiir sanatı alanında bana öncülük etmediğini mi iddia etmek istiyorsun? Senden sonsuz denilecek kadar çok şey öğrenmedim mi? Evet, Lucius? Bunlar hiç parayla ölçülebilir mi? Aslında hiç paranın olmaması ve paraya hep ihtiyaç duyman bir şans, çünkü böylece yaptığım vasiyet senin için tamamen yararsız olmayacak...”</p>

  <p class="block5" style="text-align: justify;">&nbsp; &nbsp;Plotius’un yüzündeki kırmızılık geçmemişti; şimdi ise şişman yanaklarını geren, öfkeli bir alınganlıktı: “Bana hiçbir dize borçlu değilsin, ve ben de senin parandan vazgeçebilecek kadar varlıkhyım...”</p>

  <p class="block5" style="text-align: justify;">&nbsp; &nbsp;“Ah, Plotius, seni bu ne yapacağı belli olmayan insanın, Lucius’un karşısında geri plana atar mıyım?! Sizler otuz yıldır benim dostlarımsınız, ve sen beni dizeleriyle desteklemiş olan Lucius’tan daha az desteklemedin; bu arada senden aldığım paralardan hiç söz etmiyorum... sizler benim en eski dostlarımsınız, hep birbirinize bağlıydınız, ve şimdi miras bakımından da bu böyle olacak, ve sen bıraktığımı alacaksın, almak zorundasın, çünkü bunu senden rica ediyorum...”</p>

  <p class="block5" style="text-align: justify;">&nbsp; &nbsp;“Senin en eski dostun benim,” diye araya girdi oğlan.</p>

  <p class="block5" style="text-align: justify;">&nbsp; &nbsp;“Ayrıca, Plotius, bilindiği gibi sen de bir çiftçisin, ve benim için söylediğinin mantıken senin için de geçerli olması gerekir...” — ah, konuşmak ne yazık ki tekrar iyice zorlaşmıştı — “ama ben, dostlarımın yalnızca sayılar aracılığıyla beni hatırlamalarını istemiyorum... Napoli ve Roma’daki evlerim, ev eşyası ve kişisel eşyalanın... sizler, dostlarım, yani sen, Plotius, ve sen, Lucius, ama aynı şekilde Horatius ve Propertius... sizler o evlerden canınızın istediği ve size beni hatırlatacak her şeyi, özellikle de kitapları alın... kalanlar Cebes’in ve Alexis’in olsun... mühürlü yüzüğüm...”</p>

  <p class="block5" style="text-align: justify;">&nbsp; &nbsp;Plotius sıkılmış yumruğu ile gergin baldırına vurdu: “Ama yeter artık... bizlere tıkıştırmak istediğin başka şeyler de kaldı mı?”</p>

  <p class="block5" style="text-align: justify;">&nbsp; &nbsp;Görünür olan, tekrar uzaklara çekildi, ve Plotius’un yumruk darbesi, yüksek sesliliğine rağmen bir boğuklukla yankılandı; şimdi artık bitirmek iyi olurdu, fakat söylenmesi gereken daha çok şey, hem de pek çok şey vardı: “Bunlara karşılık sizlerden... sizlerden benim için bir şey yapmanızı isteyeceğim.”</p>

  <p class="block5" style="text-align: justify;">&nbsp; &nbsp;“Peki benden hiçbir şey istemiyor musun? Beni öylece yollayacak mısın buradan?” diye yakındı Lysanias.</p>

  <p class="block5" style="text-align: justify;">&nbsp; &nbsp;“Lysanias...”</p>

  <p class="block5" style="text-align: justify;">&nbsp; &nbsp;“Söyle artık şu oğlanın nerede saklandığını...”</p>

  <p class="block5" style="text-align: justify;">&nbsp; &nbsp;Evet, nereye saklanmıştı sahi o? Ama Plotius da Lysanias’tan çok daha fazla görülebilir ve duyulabilir halde değildi; birdenbire o da erişilmez olanın içine girmişti, ve bu, sanki kalın bir camın arkasındaymış gibiydi, bu cam, kurşuni bir duvara dönüşmek istiyormuşçasına, gittikçe daha bulanıklaşıyordu.</p>

  <p class="block5" style="text-align: justify;">&nbsp; &nbsp;Şimdi Plotia yüzüğünü geri istemeyecek miydi?</p>

  <p class="block5" style="text-align: justify;">&nbsp; &nbsp;“O esrarengiz oğlanı senin için aramamızı istemez misin?” diye şaka etti Lucius, “yoksa bizden yapmamızı istediğin şey bu mu?” “Bilmiyorum...”</p>

  <p class="block5" style="text-align: justify;">&nbsp; &nbsp;“Ama ben senin önünde duruyorum, ey Vergilius, önünde duruyorum, ve elimi tutabilmen için yalnızca elini uzatman yeterli!” Elini kaldırabilmek son derece zahmetliydi; el, boyun eğmeye hiç istekli değildi, ve sonra boşluğa doğru, körlüğe doğru, mutlak anlamda körlüğe doğru hamle yaptı.</p>

  <p class="block5" style="text-align: justify;">&nbsp; &nbsp;“Ben her gözü, yerinden çıkmış her gözü tekrar eski haline getirebilirim,” dedi doktor, “aynama bak, ve o zaman hemen yeniden görebileceksin. ”</p>

  <p class="block5" style="text-align: justify;">&nbsp; &nbsp;“Artık bilemiyorum...”</p>

  <p class="block5" style="text-align: justify;">&nbsp; &nbsp;Söylenen kelimeler, bunlar olabilir miydi? Neydi birdenbire hiçliğin içine düşen? Bu kelimeler miydi, yoksa onlardan çok farklı bir şey miydi? Daha biraz önce Vergilius’un anlaşılır biçimde ve hiç kuşkusuz kendisine ait söyleminin dile getirilmesi söz konusuydu, fakat bu söylem bir ânda yok olmuş, hiçliğe kayıp gitmişti, yabancı ağızlardaki bir gevelemeye dönüşmüştü, seslerin kargaşası içersinde yolunu kaybetmişti, buzun ve ateşin kuşatması içersinde hapsolmuştu.</p>

  <p class="block5" style="text-align: justify;">&nbsp; &nbsp;Ama şimdi topal adam tekrar ortaya çıkmıştı ve beraberinde gölge siluetlerden oluşma dev bir kafile de vardı, öylesine kalabalık bir kafileydi ki bu, içindekileri tam olarak saymaya bütün bir ömür yetmezdi; gerçekten de, bütün bir şehir geliyordu, hayır, bir sürü şehir geliyordu, hayır, yeryüzünün bütün şehirleri gelmekteydi, taş zeminden ayak sürümeleri yankılanıyordu, ve üstü başı dökülen yaşlıca bir şişman kadın bağırmaktaydı: “Haydi bakalım, eve dönün artık, yallah! yallah!”</p>

  <p class="block5" style="text-align: justify;">&nbsp; &nbsp;“Haydi yürü bakalım,” diye emretti topal adam, “sen, kendini&nbsp;<span style="line-height: 1.2; font-size: 1em;">bir şair ve özel biri sanan; yürü bakalım, sen, aslında bizlerden birisin...”</span></p>

  <p class="block5" style="text-align: justify;">&nbsp; &nbsp;“Yürüsün bakalım, yürümeyi unutmuş ve artık taşınmak zorunda olan!” diye tamamladı şişman kadın verilen emri, daha bir etkili olsun diye.</p>

  <p class="block5" style="text-align: justify;">&nbsp; &nbsp;Bu konuşmaya öteki kadınların gürültülü kahkahaları eşlik etti, ve kadınlar parmaklarıyla, aslında ortada herhangi bir ahlaksızlık bulunmamasına rağmen, ahlaksızca kafilenin şimdi saptığı Sefalet Sokağı’nı işaret ettiler. Orada yol, basamaklarla yokuş aşağı uzanıyordu, sokak sonu görülemeyecek kadar uzundu, ama keçilerin, aslanların, atların arasında kaynaşıp duran, basamaklardan aşağıya yuvarlanan bir sürü çocuğun arasında Lysanias da vardı, ve bir meşale ile — elindeki meşale sönmüş ve buz gibi kömürleşmişti — silahlanmış olarak, sanki dünya üzerinde bu oyundan başka bir şey yokmuşçasına ve neşeyle öteki çocuklarla itişip kakışmaktaydı.</p>

  <p class="block5" style="text-align: justify;">&nbsp; &nbsp;“Demek ki beni yine de geri getirdin, Lysanias, oysa bunu asla itiraf etmek istememiştin! ”</p>

  <p class="block5" style="text-align: justify;">&nbsp; &nbsp;Gelgelelim Lysanias hiçbir karşılık vermedi; sanki karşısında yabancı biri varmışçasına başını kaldırıp şöyle bir baktıktan sonra hemen yeniden oyununa döndü.</p>

  <p class="block5" style="text-align: justify;">&nbsp; &nbsp;Yol, basamak basamak inmekteydi.</p>

  <p class="block5" style="text-align: justify;">&nbsp; &nbsp;Vergilius ile birlikte tahtırevanda oturan ve şişman bacaklarını tahtırevanın kenarından aşağı sarkıtmış olan Plotius ise düşünceli bir ifadeyle şöyle dedi: “Geriye mi? Ah, evet, evet, biz seni hayata geri götürüyoruz.”</p>

  <p class="block5" style="text-align: justify;">&nbsp; &nbsp;“Gel gidelim buradan,” dedi Plotia, “burası kötü ve iğrenç kokuyor.”</p>

  <p class="block5" style="text-align: justify;">&nbsp; &nbsp;Evet, kokuyordu; çürümüş duvarlardaki büyük kapı ağızlarının her biri kokuyordu, her yerde binanın bedeninden fışkıran dışkı buharları solunmaktaydı, ve zindan gibi kapkara odalarda can çekişen ihtiyarlar da kokmaktaydılar. Augustus da orada yatıyordu ve inliyordu.</p>

  <p class="block5" style="text-align: justify;">&nbsp; &nbsp;Basamak basamak aşağı iniliyordu, gerçi duraklamalarla, ama önüne geçilemez bir biçimde iniliyordu.</p>

  <p class="block5" style="text-align: justify;">&nbsp; &nbsp;Halk, kitlelerceydi, simgelerin ve zaferin tiryakisiydi. Ve onların ortasında, birbirleriyle itişip kakışan insanların ortasında, kargaşanın ortalık yerinde Lucius, yazı yazarak oturmaktaydı; orada oturmuş, kendini neredeyse tümüyle yapmakta olduğu işe adamıştı, her şeyi yazıyordu, içeride ve dışarıda olup biten her şeyi yazıyordu, ve yazarken başını kaldırdı: “Senin için ne yapmamız gerekiyor, Vergilius? Bizden ne yapmamızı istedin?”</p>

  <p class="block5" style="text-align: justify;">&nbsp; &nbsp;“Yazın, her şeyi yazın...”</p>

  <p class="block5" style="text-align: justify;">&nbsp; &nbsp;“Vasiyetnameyi mi?”</p>

  <p class="block5" style="text-align: justify;">&nbsp; &nbsp;“Senin vasiyetnameye ihtiyacın yok,” — Plotia’nın sesi, sert bedenli bir sivrisinek gibi ince ve kesin bir biçimde hızla geçti, ondan sonra da bir yusufçuk gibi dağıttı —, “ah, evet, ona ihtiyacın yok senin, çünkü sen sonsuza kadar benimle yaşayacaksın, sonsuza kadar benimle hayatta kalacaksın.”</p>

  <p class="block5" style="text-align: justify;">&nbsp; &nbsp;Ufak tefek, kara tenli bir Suriyeli, boynundaki zincirde kırık bir halkayla birlikte — tek gözlü yoldaşı nerede kalmıştı? — merdivenli yoldan yukarıya doğru seğirtti, bütün siluetlerin arasından hoplaya zıplaya geçti, bu arada sevinçten bağırıyordu: “Altın Çağ geldi... artık dünyayı Saturnus yönetiyor... artık başlar ayak, ayaklar ise baş oldu... hatırlamış olan, unutmak zorunda; unutmuş olanın ise hatırlamaya hakkı var... in aşağı, in aşağı, seni iri domuzcuk seni... gelecek ile geçmiş birleşti; sonsuza kadar, sonsuza kadar, sonsuza kadar!”</p>

  <p class="block5" style="text-align: justify;">&nbsp; &nbsp;Bu arada kalabalık gittikçe daha vahim bir hal almıştı. Bu yüzden kalabalığın üzerinde yüzmekte olan tahtırevanın da şimdi 'tamamen durmuş olması şaşırtıcıydı, dahası, şaşırtıcı bir umut ışığı gibiydi, üstelik bu umudun doktorun tavrı yüzünden tartışmasız bir biçimde güçlenmesi, şaşırtıcılığını daha da artırıyordu; çünkü doktor, şişmanlığına rağmen yumruk gibi sıkılmış kitlenin arasından kolayca ve hızlı adımlarla geçebiliyordu, bu arada hastaların dört bir yandan ona uzattıkları paraları el çabukluğu ile alıyordu, dudakları da aynı çabuklukla paraların karşılığını veriyordu: “Sen iyileştin... ve sen, oradaki, sen de iyileştin... evet, sen de öyle, iyileştin... hepiniz, hepiniz iyileştiniz... kötü olan, ölümdür, oysa sizler iyileştiniz...”</p>

  <p class="block5" style="text-align: justify;">&nbsp; &nbsp;“Kötü olan, hayattır,” dedi köle, gerçi kalıbında bir değişiklik yoktu, ama herhalde şimdi çok yüksek bir yerde durmaktaydı, çünkü tahtırevanı görmek için aşağıya bakıyordu.</p>

  <p class="block5" style="text-align: justify;">&nbsp; &nbsp;O zaman Augustus, paçavralardan yapılma döşeğinden kalktı; yalpa vuran ürkek adımlarla yaklaştı, boynundaki kolyeden – sanki Augustus küçük Suriyelinin eski ve kaybolmuş yoldaşıymışçasına — bir zincirin ucu sarkıyordu, gümüştendi elbette, ve konuşurken sesi kendinden hiç emin olmadığını belli edecek kadar titrekti: “Gel, Vergilius, gel benimle, orada birlikte benim döşeğime uzanalım, çünkü geri dönmek zorundayız, hep daha çok geri dönmek zorundayız; en eski atalarımızın da öncesine ulaşmak zorundayız; bizi taşımış olan kitleye dönmek zorundayız, ta başlangıcın humusuna kadar geri dönmek zorundayız...”</p>

  <p class="block5" style="text-align: justify;">&nbsp; &nbsp;“Çekil...” diye emretti köle.</p>

  <p class="block5" style="text-align: justify;">&nbsp; &nbsp;Bunun üzerine her şey ânında siliniverdi, ve hemencecik cüceleşen Sezar bile büzülüp hiçliğe dönüştü; insanların siluetleri, sanki ipleri ânsızın kesilmiş kuklaların gölgeleriymişçesine kendi içlerinde çöküverdiler, evet, bu, dünya ile bütün bağların kesilişi gibiydi, genel bir kendi içine çöküştü, hem içte hem de dışta geçerliydi, başlayarak veya biterek — olup bitenlerin çabukluğunda hangisi olduğuna karar verebilmek mümkün değildi — yatağın ağzındaki yastıklara gerisingeriye çöküştü, ve tahtırevan aynı ânda yumuşak seyrini tekrar devam ettirmeye başlamıştı: evet, gerçekten de bir özgür bırakılmaydı bu, tutan bir elin açılmasıydı, hem içeride, hem de dışarıda, bir zamanlar demirden bir yumruk olan o el, şimdi yumuşak bir ifadeyle yatıştıran bir huzura dönüşmüştü.</p>

  <p class="block5" style="text-align: justify;">&nbsp; &nbsp;“Geliyor musun şimdi?” diye sordu Plotia, neredeyse sabırsızlıkla sormuştu bunu, ve aynı ânda, aynı solukla hayal kırıklığına uğramış ve hayal kırıklığı yaratan cevabı da vermişti: “ah, evet, gelmek istemiyorsun...”</p>

  <p class="block5" style="text-align: justify;">&nbsp; &nbsp;“Çekil...” diye emretti yeniden köle, “sen de yardım getiremezsin.” Ve o ânda — o ân için tam anlamıyla görünür olarak — Plotia, dişi bir şeytan gibi uçup gitti, fildişi vücudu alev alev yanan saçlarla taçlanmıştı.</p>

  <p class="block5" style="text-align: justify;">&nbsp; &nbsp;Peki ama, kim yardım getirecekti? Kimsenin kalmasına izin verilmemişti, hatta Plotia’nın bile; hepsi ürkütülüp kaçırılmıştı, ama buna rağmen yalnızlaşma huzur gibiydi. Evet, ortam çok huzurluydu şimdi, bir vaadi andıran, gittikçe büyüyen, kendi kendisini de aşan bir huzur vardı, gelecekte defnelerin gölgesindeki çiçekli korularda, doğmamışlığın müjdelenmiş ülkesinde yapılacak bir gezintinin müjdesini veren bir huzur, ve sanki böyle bir müjdenin içersinde huzurun kendisi şekil veren olarak şekillenmekteydi, ve kendisi doğmamışlık haliyle açmaktaydı; dolanıp duranın özlemini çektiği doğmamışlıktı bu, iç dünyasında o erişilmez gizlenmişliğinin peşinde koştuğu doğmamışlıktı, ve şimdi artık onu aramak zorunda kalmayacaktı, çünkü o doğmamışlık ona huzurlu bir akışla gelecekti, böylece de arayan, aramanın acılarından kurtulacaktı, varlıktan kurtulacaktı, ad taşımaktan kurtulacaktı, acılardan, kandan, soluk alıp vermekten kurtulacaktı; o, unutulmuşun ve unutulmuşluğun eldeğmemişliğinin içersinde dolanıp durandı!</p>

  <p class="block5" style="text-align: justify;">&nbsp; &nbsp;“Unutmak da sana yardımcı olmayacak,” dedi köle.</p>

  <p class="block5" style="text-align: justify;">&nbsp; &nbsp;Ah, unutulmuşluk içersinde bile nasip olmayacağına göre, kim yardım getirecekti ki? Yapılanın düzeltilmemiş, yapılmamış olanın eksikliğinin de sonradan giderilememiş olmasının acısını nasıl bir teselli unutturabilecekti? Yapılmış ve yapılmamış olan aynı ölçüde yitirilmiş ve aynı kadere kurban gitmişti —, o halde, özgürleştiren ve kurtaran yardıma kavuşulabilmesi için daha nasıl bir çaba istenebilirdi ki? Bir ses konuşmuştu bir zamanlar, ama o ses eylem değil, yalnızca bir müjde olmuştu, ve artık ses de gelmiyordu, o da unutulmuştu, kendi sesi gibi artık geri getirilemez olan içersinde yitirilmiş ve kadere mahkûm olmuştu.</p>

  <p class="block5" style="text-align: justify;">&nbsp; &nbsp;Ve o zaman köle, şöyle dedi: “Ancak yardımı adını koyarak çağıran, o yardıma kavuşacaktır.<span class="tab">&nbsp;&nbsp;&nbsp;&nbsp;&nbsp;&nbsp;</span>,</p>

  <p class="block5" style="text-align: justify;">&nbsp; &nbsp;Yardımı adını koyarak çağırmak mı? Bir defa daha çağırmak mı? Bir defa daha zorlukla nefes almaya çalışmak, kanın dildeki tadıyla savaşmak, bir defa daha yorgunluktan soluk soluğa kalarak ve soluk soluğa kalmaktan yorgun düşerek kendini ve kendi sesini geri çağırmak zorunda kalmak mı?! Hangi adla çağrılacaktı ad unutulmuş olduğuna göre?! Bir ân için, yalnızca kısacık bir ân için o kaybedilmesi imkânsız insan çehresi kendini göstermişti, sert, kahverengi katılaşmış balçıktan yapılmaydı, son gülümsemesiyle iyicil bir gücü sergileyen, son huzuru içersinde asla kaybolup gitmeyen, babaya ait çehreydi, ve sonra bu çehre tekrar unutulmazlığa geri dönüp kaçmıştı.</p>

  <p class="block5" style="text-align: justify;">&nbsp; &nbsp;“Çağır,” dedi köle.</p>

  <p class="block5" style="text-align: justify;">&nbsp; &nbsp;Ağzını dolduran kan, nefesini kesecek kadar koyulaşmıştı, ve bulanık, saydamlıktan uzak, ses geçirmeyen sonsuz felç dalgalan, dışarıda olan ve olmuş olabilecek, ama bilinemeden kalan ne varsa önüne dikilmişti; ah, evet, çağrının hedefi bilinmezlikteydi, ad bilinmezlikteydi!</p>

  <p class="block5" style="text-align: justify;">&nbsp; &nbsp;“Çağır!”</p>

  <p class="block5" style="text-align: justify;">&nbsp; &nbsp;Çağrının bütün nefes tıkanmalarına, bütün felç hallerine, bütün zahmetlere rağmen zorla seslendirilmesi gerekiyordu; ah, evet, ses, sesi çağıran ses!</p>

  <p class="block5" style="text-align: justify;">&nbsp; &nbsp;“Çağır!”</p>

  <p class="block5" style="text-align: justify;">&nbsp; &nbsp;— Baba —</p>

  <p class="block5" style="text-align: justify;">&nbsp; &nbsp;Çağrılmış mıydı?</p>

  <p class="block5" style="text-align: justify;">&nbsp; &nbsp;“Çağırdın,” dedi köle.</p>

  <p class="block5" style="text-align: justify;">&nbsp; &nbsp;Çağrılmış mıydı? Köle, buna olumlu cevap vermişti, sanki kendisi, çağrıya muhatap olacak olanın, hatta belki de, cevap vermemiş olmasına rağmen, çağrıyı almış olanın aracısıydı.</p>

  <p class="block5" style="text-align: justify;">&nbsp; &nbsp;“Ondan yardım iste,” dedi köle.</p>

  <p class="block5" style="text-align: justify;">&nbsp; &nbsp;Ve rica, geri gelen nefesin yardımıyla zahmetsizce, dahası önceden düşünülmesine gerek kalmaksızın, kendiliğinden dile gelmişti: “Bana gel...”</p>

  <p class="block5" style="text-align: justify;">&nbsp; &nbsp;Bu, karar ânı mıydı? Kim verecekti kararı? Yoksa verilmiş miydi? Nerede verilmişti? Seslendirilecek ve duyulabilecek miydi? Eylem olarak görünecek miydi? Ne zaman, evet, ne zaman?! Suçu suçsuzluktan ayıran, iyi ile kötü arasındaki son karar, adı çağıran ve suçsuzla birleştiren son karar, yasanın gerçeklik bağlamındaki hakikati, son ve biricik hakikat — ah, evet, karar verilmişti, ve şimdi yapılacak olan, o kararın getirilmesini beklemekti.</p>

  <p class="block5" style="text-align: justify;">&nbsp; &nbsp;Ama bunun ardından hiçbir şey gelmedi, eylem gelmedi, ses gelmedi, ve buna rağmen bir şey oldu, ama ele geçirilemez bir şeydi; çünkü çağrının ulaştığı yerden haberciler geldiler, suskun, yumuşak naili beygirlere binmiş olarak havalardan geldiler, bir yankı ya da yankının bayraktarları gibi geldiler, ve çok yavaş geldiler, çok yavaş ve gittikçe daha da yavaşlayarak, öyle ki, insan rahatça onların hiç varmayacaklarına inanabilirdi. Ne var ki, gelmemeleri bile bir gelişti.</p>

  <p class="block5" style="text-align: justify;">&nbsp; &nbsp;Sonra, hâlâ bir sürü bulanık camın arkasında ve ancak dumanlı bir biçimde görülebilir olarak, iyicil ve yuvarlak bir yüz yatağa doğru eğildi ve seslerin uzağında, sesi kısık olarak konuştu: “Sana nasıl yardım edebiliriz? Tekrar içecek bir şey ister misin?”</p>

  <p class="block5" style="text-align: justify;">&nbsp; &nbsp;“Plotius, kim gönderdi seni buraya?”</p>

  <p class="block5" style="text-align: justify;">&nbsp; &nbsp;“Kim mi gönderdi..? öyle olsun eğer öyle diyorsan, dostluğumuz gönderdi...”</p>

  <p class="block5" style="text-align: justify;">&nbsp; &nbsp;Plotius, habercinin kendisi değildi; belki habercinin habercisiydi veya zincirin daha ilerideki bir halkasıydı. Ve burada söz konusu olan, bir defa daha bir şey içebilmek sonsuz iyi gelse bile, şu ya da bu bakımdan yardım edebilmek değildi; kanın tadı ağızdan bir türlü gitmiyordu. Ancak zincirin başlangıcında Plotius’u göndermiş olan durmaktaydı, suyu susuzluk çekene göndermiş olan durmaktaydı; gelmemek bile bir geliş gibiydi.</p>

  <p class="block5" style="text-align: justify;">&nbsp; &nbsp;“İç, susuzluk çekiyorsan eğer,” dedi köle, “su, topraktan kaynar, ve senin tamamladığın, hâlâ dünyevi bir hizmettir.”</p>

  <p class="block5" style="text-align: justify;">&nbsp; &nbsp;Göğsünün içinde bir şey çok hızlı bir tempoyla kanat çırpmaktaydı, ve bu korkutucu hıza rağmen sevinç gibiydi, çünkü bu, yürekti, hâlâ çarpmakta olan yürekti, dahası, hâlâ yatıştırılabilirdi, yatıştırılmış olarak daha sakin, daha düzenli atışlara kavuşabilirdi; bu, neredeyse neşe dolu ve yaklaşmakta olan son bir zafer gibiydi: “Görevini yerine getirebilmesi için yatıştırılmış... bir defa daha dünyevi görevini yerine getirebilmesi için...”</p>

  <p class="block5" style="text-align: justify;">&nbsp; &nbsp;“Sana düşen, kendini yalnızca iyileşmek için yatıştırman, ve bunun yanında şimdilik başka hiçbir görevin yok.”</p>

  <p class="block5" style="text-align: justify;">&nbsp; &nbsp;“Aeneis...”<span class="tab">&nbsp;&nbsp;&nbsp;&nbsp;&nbsp;&nbsp;</span></p>

  <p class="block5" style="text-align: justify;">&nbsp; &nbsp;“O, ancak sen tamamen iyileştikten sonra senin için yeniden görev olacak... o zamana kadar Augustus’ta, yani olabilecek en emin ellerde, ve ona yeniden kavuştuğunda kılma bile zarar gelmemiş olarak bulacaksın."</p>

  <p class="block5" style="text-align: justify;">&nbsp; &nbsp;Augustus’un ihtiyarlamış, çıplak ve bitki olarak yattığı, paçavralardan yapılma döşeğinde Aeneis’i bunca güvenilir biçimde muhafaza edebilmesi, hiç de inandırıcı değildi, tıpkı genelde Plotius’un dilinin de bütün anlaşılırlığına rağmen hâlâ kulağa çok yabancı gelmesi gibi, camın bulanıklığının artık azalmaya ve çözülmeye yüz tutmuş olmasına rağmen hâlâ kaskatı ve puslu olması gibi. Her şey uygunsuzdu, insan elinden çıkma ne varsa uygunsuzdu. Aeneis uygunsuzdu.</p>

  <p class="block5" style="text-align: justify;">&nbsp; &nbsp;“Tek kelime bile değiştirilmemeli...”</p>

  <p class="block5" style="text-align: justify;">&nbsp; &nbsp;Bu defa Lucius’tu meseleyi bir çırpıda kavrayan: “Vergilius’a ait bir elyazması metne dokunmaya, hele üzerinde düzeltmeler yapmaya kalkışmaya kimse cüret edemez, üstelik Augustus, böyle bir şeye zaten asla izin vermez!”</p>

  <p class="block5" style="text-align: justify;">&nbsp; &nbsp;“Sezar güçsüz kalacak... hiçbir şeyin sorumluluğunu üstlenemeyecek.”</p>

  <p class="block5" style="text-align: justify;">&nbsp; &nbsp;“Neyin sorumluluğunu üstlenmesi gerekecek ki? Sorumluluğu üstlenilecek bir şey yok ortada; kendini boş yere üzüyorsun.”</p>

  <p class="block5" style="text-align: justify;">&nbsp; &nbsp;Konuşulan, hâlâ aşina olmaktan uzak bir dildi, insanın aralarında konuk olarak bulunduğu bir yabancı halkın diliydi, ancak şöyle böyle anlayabildiği bir dildi, bu arada kendi dili unutulmuştu veya henüz daha öğrenilmemişti, ve Augustus’un sözleri, perişanlıkları bir yana bırakılacak olursa, anadile çok daha yakındı.</p>

  <p class="block5" style="text-align: justify;">&nbsp; &nbsp;Plotius, kupayı getirmişti: “Al, Vergilius.”</p>

  <p class="block5" style="text-align: justify;">&nbsp; &nbsp;“Hemen... ama önce bana bir yastık daha verin.” Yürek kanatlanmıştı ve yatıştırılmak için başka bir konuma getirilmeyi bekliyordu.</p>

  <p class="block5" style="text-align: justify;">&nbsp; Köle bir ânda elinde yastıkla birlikte ortaya çıkıvermişti, ve yastığı düzgün bir biçimde Vergilius’un arkasına yerleştirirken, kısık sesle uyardı: “Vakit doluyor.”</p>

  <p class="block5" style="text-align: justify;">&nbsp; &nbsp;Sebilin suyu şırıldıyordu. Bir yerlerden nemli balçığın koyu kokusu, yanmış kilin daha aydınlık olan kokusu ve sanki havanın soluğu ile renklendirilmiş testilerin toprak kokusu gelmekteydi, bu koku acıyan ciğer tarafından rahatça solunuyor ve iyi geliyordu. Bir yerden bir çanakçı tornasının vızıltısı gelmekteydi, rüzgar gibi esen yüksek sesi yumuşaktı, bu ses daha sonra bir sallantıya ve sessizliğe doğru iniyor, en sonunda da kesiliyordu: “Vakit doluyor... gerçekten de, vakit doluyor...”</p>

  <p class="block5" style="text-align: justify;">&nbsp; &nbsp;“Vaktin dolduğu falan yok...” diye öfkelendi Plotius.</p>

  <p class="block5" style="text-align: justify;">&nbsp; &nbsp;“Gerçeklik seni bekliyor,” dedi köle.</p>

  <p class="block5" style="text-align: justify;">&nbsp; &nbsp;Gerçeklikler art arda kuleler gibi yığılmaktaydı: burada dostların ve onların dillerinin gerçekliği vardı, ötede ise bir oğlan, silinmesi imkânsız hoşlukta bir hatıraya sarınmış olarak bir şeyler çalıyordu, onun arkasında Augustus’un kalmak zorunda olduğu sefalet yuvaları yer alıyordu, daha sonra korkutucu zayıflıktaki bir çizgiler kargaşası varolan her şeyin, bütün dünyaların üzerine yayılmıştı, bunların arkasında çiçekli koruların gerçekliği vardı, ve evet, ah, daha arkada da bilinemez, hem de nasıl bir bilinemezlikle gerçek gerçeklik uzanıyordu, asla duyulmamış olanın gerçekliğiydi bu, ama buna rağmen eskiden beri unutulmuşun, buna rağmen eskiden&nbsp;<span style="line-height: 1.2; font-size: 1em;">beri müjdelenmiş sözün gerçekliğiydi, yeniden doğan Yaradılış’ın gerçekliğiydi, bütünüyle görülebilmesi imkânsız gözün yıldızlarının ışığına boğulmuştu, anayurdun gerçekliğiydi — ve Plotius’un elindeki kupa, fildişinden yapılmaydı.</span></p>

  <p class="block5" style="text-align: justify;">&nbsp; &nbsp;Ve Plotia, çekingen, belki de kölenin varlığı yüzünden kafası karışmış, belki onun daha güçlü iradesi karşısında ürkmüş olarak, fakat yine de bildiğinden kesinlikle emin bir ifadeyle tekrar söz aldı, ve bu, sonsuz bir uzaklığın duyulamazlığı içersinde oldu: “Sen, benim yurdumu aşağı gördün; şimdi dinlen, bana doğru kulaç at uykunda.”</p>

  <p class="block5" style="text-align: justify;">&nbsp; &nbsp;Neredeydi Plotia? Vergilius’un çevresi boyunca ve çok yakınında yeniden bir çırpıda duvarlar yükselmişti, yeşillenen, içine girilemez sarmaşıklarla örülü duvarlardı bunlar, sanki kurşundan inşa edilme zindan, sanki bir zamanlar kendisini ve Plotia’yı kucaklamak istemiş olan, yapraklarla örülü mağaraya dönüşmüştü, — sonsuz uzanıp gidiyordu içine girilemez fundalık, ta sonsuz uzaklığın uçsuz bucaksızlığına kadar uzanıyordu, ama yeşilliğin ortasında yapraklan altından bodur bir ağaç parıldamaktaydı, neredeyse elle dokunulabilecek kadar yakındı, oysa dokunmak için insanın elini geniş nehrin ötesine kadar uzatması gerekiyordu; nehir, hareketsiz, neredeyse hiçbir şırıltı çıkartmaksızın, akışı önlenemez bir sır gibi kayıp gitmekteydi. Ve karşıdan, altın çalılığın dalları arasından Plotia’nın sesi yankılanmıştı, veda eden, hafif ve esrarlı bir yankılanmaydı.</p>

  <p class="block5" style="text-align: justify;">&nbsp; &nbsp;Ah o uçup giden için! Artık nehrin ötesinde dolanan o kadın için, her türlü tutkunun uzağında ve erişilmez olarak: “Arzu yok...” “İşte bu iyi,” dedi Plotius, “hiçbir arzunun bulunmaması iyi.” “Ve bir arzun olursa,” diye tamamladı Lucius, “o zaman biz ikimiz bunun için buradayız... daha önce bizden bir şey isteyebileceğini söylemiştin.”</p>

  <p class="block5" style="text-align: justify;">&nbsp; &nbsp;Bomboş nehrin ötesinde! Kaynağı ve dökülecek ağzı bulunmayan, sahilleri bulunmayan bir akıntı; suyun üstüne çıktığımız nokta ile yeniden daldığımız noktanın ayırt edilebilmesi mümkün değil, çünkü akıp giden şey, sonsuz ve başlangıcı bulunmayan bir geri dönüş içersinde zamanı taşıyan, unutulmuşluğu taşıyan bir ırmaktan başka bir şey değil — böyle bir ırmakta karşıya geçmek için bir yer bulunabilir miydi acaba? Ama elbette, yani bulunsun veya bulunmasın, ırmağı geçmek için her türlü girişim yapılmalıydı, ve nehir çoktan akıp gitmiş, kaybolmuştu köle, artık iyice sabırsızlaşarak, asıl önemli olan için zorladığında: “Görevin ne ise, yerine getir.”</p>

  <p class="block5" style="text-align: justify;">&nbsp; &nbsp;Yastıklara dayanarak doğrulduğunda nefes almak kolaydı, öksürük daha bir yumuşaktı ve konuşması yeniden doğallaşmıştı; ama bu arada kafasında daha pek çok şey karışıktı: “Hâlâ bir yol gösterenim yok.”</p>

  <p class="block5" style="text-align: justify;">&nbsp; &nbsp;“Sen eserini, zamanlar boyunca yol gösterici olsun diye, zamana bıraktın; senin bilme eylemin, işte buydu, çünkü ışığın sezgisine kavuşmuştun."</p>

  <p class="block5" style="text-align: justify;">&nbsp; &nbsp;Bunları söylemiş olan, hizmet etmekle yükümlü bir köle, yatağın önünde dikkatle ve hareketsiz durmaktaydı o muydu bunları söylemiş olan? Birdenbire meydana gelen değişiklikten anlaşıldığı kadarıyla, öyle olmuş olmalıydı, ve kelimeler dilsiz olsalardı bile bu değişikliğe yine de yol açacaklardı: gerçekliğin ilk varoluş kesiti yeniden inşa edilmişti, etraftaki şeyler bildik şeylerdi, dostlar tanıdık dostlardı; artık kendisi ve dili yabancı bir ülkede konukluk diye bir durum söz konusu değildi, ve her ne kadar müjdelenmiş olan hakiki vatanın resmi, tanınabilir olmaksızın, gözlerinin önünde yerli yerinde durmakta idiyse de, burada, yani dünyevi âlemde de, muhtemelen çok kısa bir süre için, yeniden huzur egemen olmuştu.</p>

  <p class="block5" style="text-align: justify;">&nbsp; &nbsp;Ve Lucius, vurguladı: “Senin şiirin, yol göstericiliktir, ve hep yol gösterici olarak kalacak.”</p>

  <p class="block5" style="text-align: justify;">&nbsp; &nbsp;“Aeneis... “</p>

  <p class="block5" style="text-align: justify;">&nbsp; &nbsp;“Kesinlikle, Vergilius, Aeneis...”</p>

  <p class="block5" style="text-align: justify;">&nbsp; &nbsp;Nehir kaybolup gitmişti, yapraklardan oluşma küçük mağara kaybolup gitmişti, yalnızca şırıltı hâlâ devam ediyordu; fakat o da herhalde duvardaki sebilden gelmekteydi.</p>

  <p class="block5" style="text-align: justify;">&nbsp; &nbsp;“Aeneis’i yok etmek hakkına sahip değilim...”</p>

  <p class="block5" style="text-align: justify;">&nbsp; &nbsp;“Hâlâ bunu mu düşünüyorsun?” Plotius’un sesinde keyifsiz bir kuşku dalgalanmıştı, tekrar gürültü çıkarmaya memnuniyetle hazır bir kuşkuydu.</p>

  <p class="block5" style="text-align: justify;">&nbsp; &nbsp;Nehir kaybolup gitmişti, fakat tarlalar henüz yerindeydi, öğle sonrasının sessizliğinin vızıltısında, çekirgelerin vızıltısında yerli yerindeydi. Veya bu, yumuşak vızıltılı şarkısına bir defa daha başlayan çömlek tezgahı mıydı? — hayır, o değildi — yalnızca şırıltı devam ediyordu.</p>

  <p class="block5" style="text-align: justify;">&nbsp; &nbsp;“Yok etmek... hayır, artık Aeneis’i yok etmek istemiyorum.”</p>

  <p class="block5" style="text-align: justify;">&nbsp; &nbsp;“İşte şimdi gerçekten iyileşmiş sayılırsın, Vergilius.”</p>

  <p class="block5" style="text-align: justify;">&nbsp; &nbsp;“Herhalde öyle olmalı, sevgili Plotius... fakat...”</p>

  <p class="block5" style="text-align: justify;">&nbsp; &nbsp;“Evet?”</p>

  <p class="block5" style="text-align: justify;">&nbsp; &nbsp;Hâlâ inat etmekte olan bir şey vardı, kökü kurutulamayacak kadar derinlere işlemiş, kurban arayan ve kurban etme peşinde olan bir şey, ve köle, sanki bu inadı biliyormuş gibi, şöyle dedi: “Nefretinden kurtul artık.”</p>

  <p class="block5" style="text-align: justify;">&nbsp; &nbsp;“Kimseden nefret etmiyorum...”</p>

  <p class="block5" style="text-align: justify;">&nbsp; &nbsp;“En azından eserinden artık nefret etmediğini umabiliriz,” dedi Lucius.</p>

  <p class="block5" style="text-align: justify;">&nbsp; &nbsp;“Sen, dünyevi olandan nefret etmektesin,” dedi köle.</p>

  <p class="block5" style="text-align: justify;">&nbsp; &nbsp;İtiraz edilemezdi; köle doğruyu söylüyordu ve ancak boyun eğilebilirdi: “Belki de onu çok fazla sevdim...”</p>

  <p class="block5" style="text-align: justify;">&nbsp; &nbsp;“Eserin...” diye başladı Lucius, iki dirseğini de düşünceli bir ifadeyle masanın üstüne dayamıştı ve kalemin kamışını dudaklarına yapıştırmıştı, “eserin... sen de onu bizim sevdiğimiz gibi sev.”</p>

  <p class="block5" style="text-align: justify;">&nbsp; &nbsp;“Bunu yapmaya çalışacağım, sevgili Lucius... ama önce herhalde yayınlama işini düşünmemiz gerekiyor.”</p>

  <p class="block5" style="text-align: justify;">&nbsp; &nbsp;“Sen şiiri tamamlar tamamlamaz yayın hazırlığına başlanacaktır... herhalde bitirmeden önce işin bu yanını düşünmeyi istemeyeceksin...”</p>

  <p class="block5" style="text-align: justify;">&nbsp; &nbsp;“Aeneis’i siz ikiniz yayınlayacaksınız.”<span class="tab">&nbsp;&nbsp;&nbsp;&nbsp;&nbsp;&nbsp;</span></p>

  <p class="block5" style="text-align: justify;">&nbsp; &nbsp;“Bu muydu bizden isteyeceğin şey?”</p>

  <p class="block5" style="text-align: justify;">&nbsp; &nbsp;“Evet, buydu.”</p>

  <p class="block5" style="text-align: justify;">&nbsp; &nbsp;“Saçma...” — Plotius şimdi gerçekten sert bir tonla konuşmaktaydı — “sana yardımcı olmaya her ne kadar memnuniyetle hazırsak da, sonuçta kendi meselelerinle sen ilgilenmek zorundasın.”</p>

  <p class="block5" style="text-align: justify;">&nbsp; &nbsp;“Bu görevin yalnızca size düşebileceği ihtimalini bütünüyle dışlamak mı istiyorsun..?”</p>

  <p class="block5" style="text-align: justify;">&nbsp; &nbsp;Plotius iri başını sağa sola salladı: “Hiçbir şey bütünüyle dışlanamaz... ama bu meseleye gelince, bizim iki yaşlı adam olduğumuzu düşünmelisin, Vergilius; bundan ötürü, daha genç bir vasiyeti tenfiz memuru aramak daha doğru bir hareket olur.”</p>

  <p class="block5" style="text-align: justify;">&nbsp; &nbsp;“Bunun için ilk seçimim sizlersiniz... bu, beni rahatlatan bir şey, ve bu konuda kararlarımı netleştirmiş olmak istiyorum.”</p>

  <p class="block5" style="text-align: justify;">&nbsp; &nbsp;“Peki, buna elbette bir itirazımız olamaz,” diye onayladı Lucius hararetle.</p>

  <p class="block5" style="text-align: justify;">&nbsp; &nbsp;“Ve bu görevi sizlerin özellikle üstlenmeniz gerekir, çünkü elyazısı metni sizlere vasiyet ediyorum, ah, hayır, zahmetleriniz için bir karşılık olarak değil, fakat o metnin sizlerde olduğunu bilme düşüncesini sevdiğim için...”</p>

  <p class="block5" style="text-align: justify;">&nbsp; &nbsp;Bu açıklamanın etkisi, bir ölçüde şaşırtıcı oldu; sessiz bir şaşkınlıkla geçen birkaç saniyenin ardından, Plotius’un göğsünden yükselen derin bir soluklanma duyuldu, sanki yeniden ağlamaya başlayacakmış gibi bir izlenim doğmuştu, buna karşılık daha önce paraya ilişkin muayyen mal vasiyetini gerçi şükranla, ama yine de ölçülü karşılamış olan — en azından yerinde oturmayı sürdürmüştü —, bu defa elini kolunu hararetle sallayarak ayağa fırladı: “Vergilius’un elyazısı metni, Vergilius’un elyazısı metni... peki sen, bu armağanının büyüklüğünü takdir edebiliyor musun acaba?!”</p>

  <p class="block5" style="text-align: justify;">&nbsp; &nbsp;“Beraberinde yükümlülükler getiren bir armağan, artık armağan değildir.”</p>

  <p class="block5" style="text-align: justify;">&nbsp; &nbsp;“Ey tanrılar! Evet,” diye içini çekti Plotius, ama şimdi tekrar konuşabilecek kadar kendini toplamıştı, “ah, evet... ama yine de meselenin akıllıca düşünülmesi gerekir, üstelik Augustus’a elyazısı metni vermiş olduğunu ve şimdi bunu ondan geri alamayacağını da düşünmek gerekiyor...”</p>

  <p class="block5" style="text-align: justify;">&nbsp; &nbsp;“Aeneis, Sezar’ın onuruna kaleme alındı... dolayısıyla ona ilk kusursuz kopyanın verilmesi gerekir; kural böyle, ve ben de böyle düzenlemek istiyorum, ve işte özellikle bu nedenle Sezar size ilk metni itiraz etmeksizin verecektir...”</p>

  <p class="block5" style="text-align: justify;">&nbsp; &nbsp;Bu çözümü akılcı bulan Plotius, evet anlamında başını salladı; fakat başka bir itirazı daha vardı: “Ayrıca, Vergilius, bir başka noktanın daha düşünülmesi gerekiyor... yani demek istediğim... ben sıradan bir insanım, bir şair değilim... demek ki yayınlanma olayında asıl iş Lucius’a düşecek, bundan ötürü yazının mülkiyetinin de tek başına ona ait olması gerekir.”</p>

  <p class="block5" style="text-align: justify;">&nbsp; &nbsp;“Doğru,” dedi Lucius.</p>

  <p class="block5" style="text-align: justify;">&nbsp; &nbsp;“Doğru olurdu, eğer her konuda ortak bir değeriniz bulunmasaydı... ayrıca şiiri ve ona bağlı olan yükümlülüğü karşılıklı olarak birbirinize vasiyet edebilirsiniz, böylece sonunda işi hayatta kalan çözer...”</p>

  <p class="block5" style="text-align: justify;">&nbsp; &nbsp;“Bilgece,” diye onayladı Lucius.</p>

  <p class="block5"></p>

  <p class="block5" style="text-align: justify;">&nbsp; &nbsp;“Peki ikimiz de öldüğümüz takdirde ne yapılacak? Sonuçta er ya da geç bu da olacak...”</p>

  <p class="block5" style="text-align: justify;">&nbsp; &nbsp;“Orası artık benim değil, fakat sizin bileceğiniz iş. Ama isterseniz Cebes’i ve Alexis’i kendinize halef tayin edebilirsiniz, birini şair, ötekini de dilbilimci olarak; onların ikisi de genç...”</p>

  <p class="block5" style="text-align: justify;">&nbsp; &nbsp;Plotius yine derin bir nefes alıp verdi: “Ah Vergilius, bize armağan bırakıyorsun, ve bıraktığın armağanlar acı veriyor...”</p>

  <p class="block5" style="text-align: justify;">&nbsp; &nbsp;“Onlar sana asıl acıyı çalışmaya katıldığın zaman verecek, sevgili Plotius, çünkü metnin bütün dizelerinin, bütün kelimelerinin, hatta bütün harflerinin dikkatle gözden geçirilmesi gerekiyor... dolayısıyla bu, sana göre değil, ve eğer bu işi benim omuzlarımdan alıp Lucius’a yüklemek tanrıların hoşuna gitseydi eğer, bundan ancak memnuniyet duyardım...”</p>

  <p class="block5" style="text-align: justify;">&nbsp; &nbsp;“Günaha girme...”</p>

  <p class="block5" style="text-align: justify;">&nbsp; &nbsp;“Evet, güç bir iş olacak bu konuda Lucius’a yüklenen, ve ben de bu yüzden vasiyetnamemde Sezar’dan bunun karşılığını tastamam ödemesini rica edeceğim.”</p>

  <p class="block5" style="text-align: justify;">&nbsp; &nbsp;Lucius, hayır anlamında elini salladı: “Bu, paraya dökülmemesi gereken bir çalışma, Vergilius; tam tersine, böyle bir çalışmaya katılmasına izin verilmesi için her meblağı ödemeye hazır bazı kişiler sayabilirim sana... bunu ayrıca sen de biliyorsun.”</p>

  <p class="block5" style="text-align: justify;">&nbsp; &nbsp;“Hayır, hiç de bilmiyorum, çünkü özellikle senin gibi bir şair için, Lucius, pek çok şeyi, dahası hepsini daha iyi yapabilme yeteneğine sahip, bundan ötürü de pek çok şeyi uygunsuz ve düzeltilmesi gerekli bulacak bir şair için kendini yalnızca metnin düzeltmenliği ile sınırlamak zor, hatta zordan da ötedir...”</p>

  <p class="block5" style="text-align: justify;">&nbsp; &nbsp;“Ben, Vergilius’a ait bir dizeyi daha iyi yazmaya kalkışmaya herhalde cüret edemem... hayır, tek kelime eklenmemeli, tek kelime de çıkartılmamalı; bence senin yapılmasını istediğin, sadece budur ve isteğine ancak böyle uyulabilir.”</p>

  <p class="block5" style="text-align: justify;">&nbsp; &nbsp;“Evet öyle, sevgili Lucius.”</p>

  <p class="block5" style="text-align: justify;">&nbsp; &nbsp;“Böyle bir çalışma için gerekli olan, bir şairin yetenekleri değil, fakat deneyimli bir dil uzmanının becerileridir, ve ben öyle sanıyorum ki, bunun için benim kadar uygun sayılabilecek kişilerin sayısının fazla olamayacağı ile haklı olarak övünmek hakkına sahibim... peki Vergilius, seninle birlikte bekletilen taşlar diye adlandırmış olduğumuz dizeleri ne yapacağız?”</p>

  <p class="block5" style="text-align: justify;">&nbsp; &nbsp;Bekletilen taşlar! Evet, bir de onlar vardı, yani şimdilik kaydıyla yerleştirilmiş olan, ama sonradan kesinleşen dizelerle değiştirilmeleri öngörülen dizeler hayır, onlar artık değiştirilmeyecekti! Bu konuyu düşünmek iyi gelmemişti, ve konuşmak yeniden güçleşmişti: “Onları oldukları gibi bırak, Lucius.”</p>

  <p class="block5" style="text-align: justify;">&nbsp; &nbsp;Lucius’a bu, anlaşıldığı kadarıyla doğru gibi gelmiyordu; gerek kendi adına gerekse Aeneis adına incinmiş olduğu yüzüne bakınca anlaşılabiliyordu, ve üstlendiği görevin biraz tadı kaçmış gibiydi: “Evet, Vergilius, evet... aslına bakılırsa bu konuda konuşmamız da gerekmiyor, çünkü nasıl olsa dizelerin değiştirilmesini er ya da geç sen kendin gerçekleştireceksin.”</p>

  <p class="block5" style="text-align: justify;">&nbsp; &nbsp;“Ben mi?”</p>

  <p class="block5" style="text-align: justify;">&nbsp; &nbsp;“Başka kim olabilir ki? Elbette sen...”</p>

  <p class="block5" style="text-align: justify;">&nbsp; &nbsp;“Asla...” kendi sesinden çok kölenin sesiydi bunu söylemiş olan.</p>

  <p class="block5" style="text-align: justify;">&nbsp; &nbsp;“Asla mı,” — Plotius öfkelenmişti — “böyle sözlerle niyetin, yalnızca bizi korkutmak mı? Ya da tanrıların hoşnutsuzluğunu gerçekten üzerine mi çekmek istiyorsun?!”</p>

  <p class="block5" style="text-align: justify;">&nbsp; &nbsp;“Tanrılar...”</p>

  <p class="block5" style="text-align: justify;">&nbsp; &nbsp;“Evet, hakikaten de tanrılar; onlar böyle günah işlemeyi sürdürmeni sabırla karşılamayacaklardır...” Ve kürek çeken biri gibi kollarını bükmüş olan Plotius, kıllı yumruklarını salladı.</p>

  <p class="block5" style="text-align: justify;">&nbsp; &nbsp;Tanrılar, Vergilius’un dizeleri tamamlamasını istemiyorlardı, dizelerdeki aksaklıkları gidermesini istemiyorlardı, çünkü insan elinden çıkma her şey alacakaranlıktan ve körlükten doğmak zorundaydı, bu yüzden de bir uyuşmazlık atmosferinde kalmaya yargılıydı; bu, tanrıların kararıydı. Ve buna rağmen, şimdi biliyordu Vergilius: yalnızca lanet değil, fakat inayet de vardı bu uyuşmazlık içersinde, yalnızca insanoğlunun yetersizliği değil, Tanrı’ya yakınlığı da vardı, yalnızca insan ruhunun tamamlanmamışlığı değil, fakat büyüklüğü de vardı, körlükten doğmuş ve insan elinden çıkma eserin yalnızca körlüğü değil, sezgi gücü de vardı, bu gücün kör bakışı olmaksızın eser asla yaratılamazdı, çünkü — bunun çekirdeği her eserde bulunurdu — eser, kendini ve onu yaratmış olanı çok geride bırakarak, yaratanı yaratıcı kılardı: çünkü olup bitenlerin evrensel uyuşmazlığı, ancak insanoğlu evrende etkinlik kazandığı zaman başlardı — uyuşmazlık diye bir şey ne Tanrı katında ne de hayvanların dünyasında vardı —, insanoğlunun kaderinin üretken görkemi kendini ancak uyuşmazlık içersinde açığa vururdu, bu kader, bir kendi kendinin ötesine uzanıştı: hayvanın dilsizliği ile Tanrı’nın dilsizliği arasında insanoğlunun sözü yer alıyordu, bu söz, kendine duyduğu hayranlıkla susmanın beklentisi içindeydi, körlüğü hayranlığın etkisiyle görmeye dönüşmüş gözden gelen ışıklara boğulmuştu: bu, hayranlık içersindeki körlüktü, boşuna olmayış haliydi.</p>

  <p class="block5" style="text-align: justify;">&nbsp; &nbsp;“Ah, Plotius, tanrılar... onların sayesinde inayeti de, hoşnutsuzluğu da yaşadım, hem iyi şeyler hem de zorlu şeyler yaşadım... ikisi için de şükran duyuyorum...”</p>

  <p class="block5" style="text-align: justify;">&nbsp; &nbsp;“Böylesi doğru ve adil bir düşünce... hep böyledir...”</p>

  <p class="block5" style="text-align: justify;">&nbsp; &nbsp;“İkisi için de şükran duyuyorum... hayat, zengindi... Aeneis için de, hatta onun uyuşmazlığı için bile şükran duyuyorum... o halde uyuşmaz hali içersinde öylece kalmalı... ve işte özellikle bu yüzden... vasiyetname, Plotius... özellikle bu yüzden vasiyetnamenin düzenlenmesi gerekiyor... hatta tanrıların onuru için...”</p>

  <p class="block5" style="text-align: justify;">&nbsp; &nbsp;“Bir çiftçi ile tartışabilmek imkânsızdır... demek bu işi ertelemek istemiyorsun?”</p>

  <p class="block5" style="text-align: justify;">&nbsp; &nbsp;“Mutlaka yapılmalı, Plotius... ve sen Lucius, onu sana söylediğim gibi yazabilir misin?”</p>

  <p class="block5" style="text-align: justify;">&nbsp; &nbsp;“Bunu yapmak güç bir iş değil, sevgili Vergilius... ama öte yandan isteklerini dikte etseydin, iş daha bir kuralına uygun olurdu; ben sadece yayınlama işinin karşılığı anlamına gelebilecek bir.şey yazmaya razı değilim...”</p>

  <p class="block5" style="text-align: justify;">&nbsp; &nbsp;“Peki, Lucius; bence bunu daha sonra Sezar’la kendin de kararlaştırabilirsin...”</p>

  <p class="block5" style="text-align: justify;">&nbsp; &nbsp;“O zaman hemen dikte etmeye başlamak mı istiyorsun?”</p>

  <p class="block5" style="text-align: justify;">&nbsp; &nbsp;“Dikte etmek... dikte edeceğim...” Üstesinden gelinebilir miydi bu işin? — “dikte edeceğim; ama daha önce bana biraz su verin ki, bu işi yaparken bir öksürük nöbeti daha gelip beni rahatsız etmesin... ve sen, Lucius... bu arada sen günü belgeye geçirebilir misin... bugünkü günü..?”</p>

  <p class="block5" style="text-align: justify;">&nbsp; &nbsp;Plotius kupayı uzattı: “İç, Vergilius... ve sesine dikkat et; alçak sesle konuş...”</p>

  <p class="block5" style="text-align: justify;">&nbsp; &nbsp;Su, serinlik vererek gırtlağından aşağı aktı. Ve kupa tamamen boşaldığında, bir defa daha bir nefes geldi, ve ses iradeye boyun eğdi: “Günü kaydettin mi, Lucius?”</p>

  <p class="block5" style="text-align: justify;">&nbsp; &nbsp;“Elbette... Brundisium, Roma şehrinin kuruluşundan yedi yüz otuz yedi yıl sonra, Ekimin ilk gününden önceki dokuzuncu gün... doğru mu, Vergilius?”</p>

  <p class="block5" style="text-align: justify;">&nbsp; &nbsp;“Hiç kuşkusuz, doğru... o gündeyiz...”</p>

  <p class="block5" style="text-align: justify;">&nbsp; &nbsp;Şırıltı durmuştu, duvardaki sebilin şırıltısı, yaprakların gölgesindeki şırıltı, nehrin şırıltısı durmuştu; önüne geçilemeksizin akan nehir artık öylesine genişlemişti ki, karşı kıyıya varabilmek, hatta orayı görebilmek bile mümkün değildi. Bu arada karşı kıyıya uzanmaya da zaten gerek kalmamıştı, çünkü bu yakadaki kıyıda, burada, yatağın örtüsünün üstünde, elin uzanabileceği yerde altın bir parıltı vardı: bu, defnenin fidanıydı! Augustus tarafından, tanrılar tarafından, kader tarafından, Jüpiter’in kendisi tarafından oraya bırakılmıştı; yapraklar altın rengi parıldıyordu.</p>

  <p class="block5" style="text-align: justify;">&nbsp; &nbsp;“Ben hazırım, Vergilius...”</p>

  <p class="block5" style="text-align: justify;">&nbsp; &nbsp;Ve ses, iradeye boyun eğdi:</p>

  <p class="block5" style="text-align: justify;">&nbsp; &nbsp;“Ben, bugün elli bir yaşında olan Publius Vergilius Maro, gerek beden gerekse ruh açısından tamamen... bekle... tamamen yazma, tamamen yeterli ölçüde sağlıklı olarak yaz... evet bedensel ve ruhsal olarak tamamen yeterli ölçüde sağlıklı olarak, Gaius Julius Caesar Octavianus Augustus’un arşivine tevdi edilmiş olan bugüne kadarki vasiyete bağlı tasarruflarımı aşağıdaki şekilde tamamlamayı gerekli görüyorum... bütün bunları yazdın mı, Lucius?”</p>

  <p class="block5" style="text-align: justify;">&nbsp; &nbsp;“Elbette...”</p>

  <p class="block5" style="text-align: justify;">&nbsp; &nbsp;Ve ses, iradeye boyun eğdi:</p>

  <p class="block5" style="text-align: justify;">&nbsp; &nbsp;“Bugüne kadar bana pek çok lütufta bulunmuş olan Augustus’un arzusuyla şiirlerimi yakmakta ne yazık ki engellenmiş olarak... hayır, çiz ne yazıkki’yi, hatta henüz yazmadıysan daha da iyi... evet, bana pek çok lütufta bulunmuş olan Augustus’un arzusuyla şiirlerimi yakmakta ne yazık ki engellenmiş olarak, şunları vasiyet ediyorum: ilk olarak, Aeneis, Augustus’a bir ithaf sayılacaktır, ikinci olarak, bütün elyazısı metinlerim, dostlarım Plotius Tucca ile Lucius Varius Rufus’un ortak mülkiyetlerine geçecektir, bu ikisinden birinin hayatının son bulması halinde hayatta kalan, kendiliğinden mülkiyet hakkının tek başına sahibi olacaktır. Adlarını verdiğim iki dostumu terekenin şiirlere ait olan ve böylece mülkiyetlerine geçen bölümünü dikkatle gözden geçirmekle görevlendiriyorum; ancak dikkatle denetlenmiş olan metinler geçerli sayılacaktır, özellikle metinlerde hiçbir çıkartma ve ekleme yapılmayacaktır, ve talep edildiği takdirde, kitapçılar için sadece bu metinlerin kopyalan çıkartılacaktır. Bu arada Sezar Augustus’a derhal temiz ve doğru bir kopya verilecektir. Bütün bunların yerine getirilmesini Plotius Tucca ile Lucius Varius Rufus titizlikle sağlayacaklardır... yazdın mı bütün bunları, Lucius?”</p>

  <p class="block5" style="text-align: justify;">&nbsp; &nbsp;“Elbette, sevgili Vergilius... ve günün birinde hakikaten gerekli olduğunda, her şey tam olarak dediğin gibi yapılacaktır.”</p>

  <p class="block5" style="text-align: justify;">&nbsp; &nbsp;Ve ses, hâlâ iradeye boyun eğmekteydi:</p>

  <p class="block5" style="text-align: justify;">&nbsp; &nbsp;“Augustus’un izni doğrultusunda, kölelerimi azat etmek hakkına sahibim; bu, hayattan ayrılışımdan hemen sonra yapılsın ve bu kölelerden her birine benim hizmetimde geçen her yıl için yüz Sesterz ödensin. Ayrıca, yirmi bin Sesterzlik bir miktarın... hayır, otuz bin Sesterz yaz, otuz bin Sesterzlik bir miktarın hemen gıda yardımı olarak Brundisium halkına dağıtılmasını vasiyet ediyorum. Malvarlığına ilişkin olarak bunların dışında kalan bütün düzenlemeler, başta sözünü ettiğim ilk vasiyetnamede yer almaktadır; dolayısıyla o vasiyetname geçerliliğini olduğu gibi korumaktadır, sadece tereke, burada belirtilen yeni muayyen mal vasiyetleri yüzünden biraz azalmıştır; başlıca varislerim olan Sezar Augustus ile kardeşim Proculus’un ve onların yanı sıra, Plotius Tucca ile Lucius Varius’un dışında, Gaius Cilnius Maecenas’ın da bu durumu bir dostluğa aykırılık olarak yorumlamayacaklarını ummak isterim... sanırım hepsi bu kadar... bu kadarı herhalde yeterli olacaktır... değil mi, yeterlidir herhalde?”</p>

  <p class="block5" style="text-align: justify;">&nbsp; &nbsp;Ses, artık iradeye boyun eğmiyordu. Son kelimelerin bile dev bir boşluktan yukarıya çekilmesi gerekmişti, ve şimdi geriye bu boşluktan başka bir şey kalmamıştı, kötü bir biçimde tükenmiş, tamamının görülebilmesi imkânsız, uçsuz bucaksız uzanıp giden bir boşluk, büyüklüğü de ayrıntıları da hiçbir bakışa sığdırılamayacak bir boşluk, korkusuz bir korku boşluğu, sadece tuhaf bir biçimde vahim olan bir unutma zaafı ile dolu bir unutma boşluğu, mahfazası içersinde hastalığın ateşinin yolunu kaybetmiş olarak oraya buraya seğirttiği bir boşluk. Fakat onun yanı sıra göze görünmeksizin hızla dolanıp duran bir başka şey, söylenmemiş bir şey daha vardı, söylenmemiş, ama söylenmesi mutlaka gerekli bir şey, öncekilerin hepsiyle ilintili, ama aynı zamanda da ilintisiz bir şey, ve demek ki o şeyin bulunması zorunluydu, çünkü aksi takdirde olup bitmiş her şey yetersiz kalırdı. Bu şey, ilk önce yok edilmesi öngörülmüş, fakat şimdi muhafaza edilmesi gereken dizelerden daha az önemli değildi.</p>

  <p class="block5" style="text-align: justify;">&nbsp; &nbsp;“Bavul... bavul nerede?”</p>

  <p class="block5" style="text-align: justify;">&nbsp; &nbsp;Plotius, üzüntülü bir ifadeyle başını kaldırdı: “Vergilius... o, Augustus’ta... kaygılanma...”</p>

  <p class="block5" style="text-align: justify;">&nbsp; &nbsp;Fakat şimdi Lucius, henüz yeterince tamamlanmamış olmasına rağmen, belge ile birlikte imza almak için yaklaşmıştı. Veya sadece imza mıydı eksik olan? Bulunması gereken, o muydu?</p>

  <p class="block5" style="text-align: justify;">&nbsp; &nbsp;“Ver...”</p>

  <p class="block5" style="text-align: justify;">&nbsp; &nbsp;İmza atılmıştı, ama metin okunabilir gibi değildi; herhalde henüz yetersiz olduğu için, harfler birbirine karışmış, dans edip durmaktaydı. “Bir şey daha eklemek zorundasın, Lucius... bir şey daha eklenmeli... şarkıların yırtılmasına izin verilmemeli..."</p>

  <p class="block5" style="text-align: justify;">&nbsp; &nbsp;“Evet, sevgili Vergilius.”</p>

  <p class="block5" style="text-align: justify;">&nbsp; &nbsp;Ve Lucius bekleyerek tekrar yazma pozisyonu aldı.</p>

  <p class="block5" style="text-align: justify;">&nbsp; &nbsp;“Şarkıların... yırtılmasına izin verilmemeli, ve... ve herhangi bir kelimenin çıkartılmasını veya eklenmesini yasaklıyorum...”</p>

  <p class="block5" style="text-align: justify;">&nbsp; &nbsp;“Bunu daha önce söylemiştik...”</p>

  <p class="block5" style="text-align: justify;">&nbsp; &nbsp;“Yaz... Yaz söylediğimi...” Hiçbir desteği kalmamıştı, ve gücünün sonuna gelmişti; boşluk, artık hiçbir şey vermek istemiyordu, ne bir ses, ne bir hatıra, ne de suyun kurşuni şırıltısı, hiçbir şey vermek istemiyordu. Yalnızca parmaklar bağımsız ve başlarına buyruk yaşamaktaydılar; yatak örtüsünde dolaşırken yollarını kaybediyorlar, ikide bir kenetleniyorlar, çözülüyorlar, sonra yine kenetleniyorlardı. Şarkıların yırtılmasına izin verilmemeliydi, hiçbir şeyin yırtılmasına izin olmamalıydı; bu, çok önemliydi, ama asıl olan, bu değildi, henüz karanlıkta saklananın kendisi değildi. Ah, evet, boşluğun bile parçalanmasına izin verilmemeliydi, içinde sakladıklarını özgür bırakmadan parçalanmamalıydı, ve parmaklar bunu biliyorlardı, çünkü boşlukta ararcasına dolanıp durmaktaydılar; gizlediğini versin diye, kendi aralarında boşluğu sıkıştırmaktaydılar, ve gittikçe daha da çaresizleşerek birbirlerini sıkarlarken, olan oldu: parmakların arasında, boşluğun derinliklerinde, neredeyse hiç algılanamaksızın, sanki gökteki bütün sisler çekip gitmişçesine, zayıf bir parıltı vardı, solmakta olan bir yıldızın ölüşü gibi, ve buna rağmen özgürce soluk alarak dudaklara kadar gelmişti, aranmış ve bir mucize gibi sonunda bulunmuştu: “Yüzük, Lysanias’a ait.”</p>

  <p class="block5" style="text-align: justify;">&nbsp; &nbsp;“Senin mühürlü yüzüğün mü?”</p>

  <p class="block5" style="text-align: justify;">&nbsp; &nbsp;Dünyevi olanın hakkı ödenmişti; parıltılar içersindeydi ve sessizliğin hafifliğindeydı: “Evet... Lysanias’a verilsin.”</p>

  <p class="block5" style="text-align: justify;">&nbsp; &nbsp;“Öyle biri yok ki,” diye bir mırıltı geldi, ve mırıldanan, belki de Plotius’tu.</p>

  <p class="block5" style="text-align: justify;">&nbsp; &nbsp;“Oğlana verilsin...”</p>

  <p class="block5"></p>
</body>
</html>
