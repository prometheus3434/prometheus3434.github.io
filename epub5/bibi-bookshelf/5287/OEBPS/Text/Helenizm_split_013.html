<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Helenizm</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <p class="normal">Millet, Arapçada "topluluk" anlamına geliyor; bu yönüyle ırk ve din açısından nötr bir kavram. Osmanlı'da da bu anlamda kullanıldığını "millet başı" ve "koca başı" terimlerinden anlıyoruz. Buna göre "Hristiyan köylerinin muhtarlarına 'koca başı' denildiği gibi azalarına da 'millet başı' denilirdi."<sup class="calibre3"><a href="../Text/Helenizm_split_107.html#footnote-21416-84" id="footnote-21416-84-backlink">[84]</a></sup> Kutsal Kitap'a göre ise millet, İbrahim ve öbür ilk peygamberlerin dinine ait olanlara, giderek Müslümanlara karşılık geliyor. Ahmet Vefik Paşa'nın <span class="ideitalik">Lehçe-i Osmanî</span>'sine göre millet, "Asli din ve mezhep. Ümmet, kavim, cemaat." anlamındadır. Kutsal Kitap'a göre daha geniş bir yorum oluştuğu bellidir: Osmanlı'da Müslümanlar yanında, diğer dinlere mensup olanlar da bir millet sayılıyor. Çıkış noktasına uygun olarak din anlamındadır ve henüz etnik bir ayrımı içermiyor.</p>

    <p class="normal">Bu kavramın etnik kökenle bir ilgisinin olmadığının göstergesi, Osmanlı Ermenilerinin tek bir millet sayılmak yerine, Ermeni Katolik ve Ermeni Protestan milletleri olarak sayılmasıdır. Öte yandan bu ayrımın Müslümanlar için yapılmaması ve bütün Müslümanların tek bir millet sayılması da ilginçtir. Kuşkusuz Müslüman milleti de içinde birçok etnik topluluğu barındırıyordu. Millet sistemi, bütün yurttaşları kapsayan laik yasalar çıkarmaya başlanınca dağılmaya yüz tuttu. Çünkü laik yasalar, "milletler"in yönetsel özerkliğini ortadan kaldırıyordu. İmparatorluk içinde "ayrılıkçı" hareketlerin ortaya çıkması da işte bu döneme denk düşüyor. Osmanlı İmparatorluğu içinde milletlerin bugünkü anlamda millet oluşlarının laik yasalarla birlikte ortaya çıkması, geliştiği çağın yönelimine uygundur. Milliyetçilik bir anlamda sekülerleşmiş dindir ve çoğu zaman dinin yerini tutar. Din ve milliyetçiliğin çoğu zaman birbirini desteklemesi de tuttukları bu yer ile ilgilidir. Fransız Devrimi'ndeki "aşırılıklar" bir yana, bugün hâlâ karşılaştığımız ilişki biçimi de budur.</p>

    <p class="normal">Bizim yeni tanımlarımızda da millet ile topluluk arasındaki ayrım net değildir. Türkçede millet, "nation"a karşılık olarak kullanılmaktadır. Latince kökenli nation, aynı yerde doğmuş insan topluluğu demektir. "Aynı yerde doğmak" ortak özelliği, "milliyetçilik" için hâlâ ucu en açık oluşturucu paydadır. TDK sözlüğünde "millet"in karşılığını "ulus" olarak vermekle birlikte "topluluk" anlamı da korunuyor. Buna göre, milletin anlamı "benzer özellikleri olan topluluk", "bir yerde bulunan kimselerin tümü, herkes"tir. Yani şoförlerden "şoför milleti" veya köylülerden "köylü milleti" olarak söz etmemiz yerinde ve uygun oluyor. "Benzer özellikleri olmak" ve "bir yerde bulunmak" demek ki millet olmak için yeterlidir. Herhalde bir yerde bulunanların, herkesin, zamanla ortak özellikleri de olur. Milleti oluşturan ana unsurun, hiç düşünülmemiş bir şey olması ihtimali şaşırtıcıdır. Herkesi (milleti), bir yerde (devlet sınırları içinde) bulunduran ve onlara ortak özellikler kazandıran şey, her durumda bizi daha "kaba" bir olguya yaklaştırır; iktisada, yani üretim ve piyasaya.</p>

    <p class="normal">Konumuz açısından ırkçılığı ve ırk yaklaşımını hesaba katmak gerekli bile değildir. Bu noktadan çıkılarak yapılabilen ayrım dış görünüşüne göre beyaz, siyah ve Moğol (sarı) ırkıdır. Amerikan yerlilerini de sayarsak bu dört eder, beşincisi zorlamadır. Coğrafi ırk ayrımları ise bu anlamda ne ifade eder bilmiyorum. Dolayısıyla "ulus", ırkçı yaklaşıma göre "bulanık" bir olgudur. Çünkü hiçbir ulus yalnızca bir ırktan oluşmaz, o daha çok değişik ırkların bir karışımıdır ve birleşmek için başka etkenlere ihtiyaç duyar.</p>

    <p class="normal">Dış görünüş itibarıyla yapılabilen en "anlamlı" ırk ayrımlarından biri "beyaz ırk" ırkçılığıdır. Örneğin Fransız düşünür Joseph-Arthur Gobineau, uygarlıkların yazgısını ırksal bileşimlerin belirlediğini ileri sürmüştü. Bu XIX. yüzyıl düşünürü, tam da bütün Avrupa kıtasında "Ari ırk" söylencelerinin kök saldığı 1800'lü yılların ilk yarısında kariyerini yapmıştı. Şöyle diyordu: "Tarih, yalnızca beyaz ırkların ilişkisinden doğar."<sup class="calibre3"><a href="../Text/Helenizm_split_108.html#footnote-21416-85" id="footnote-21416-85-backlink">[85]</a></sup> Öyleyse tarih ve kültüre rastladığımız her yerde beyaz ırka rastlamayı da beklememiz doğaldır. Bir Afrika uygarlığı olan Mısır'ın beyaza boyanması da işte bu zihniyetle birlikte gerçekleşmiştir. Gobineau, aslında Nietzsche'den Hitler'e uzanan ve bütün Avrupa uluslarını içine alan bir kıta ırkçılığının ilk ve kaba formülasyonunu haber veriyordu. Bu hâlâ yürürlükte olan, ama duvarlara çarpa çarpa incelmiş bir ırkçılığın ilk biçimiydi.</p>

    <p class="normal">Irkçılık, gerçekte ilkel toplumsal duyguların ters bir biçimde yeniden diriltilmesiydi. Bu nedenle, bir nesnellikten daha çok duygusallığa dayanıyor, duygusallığı yardıma çağırıyordu. Gobineau kültürün, uygarlığın nedenini bilgiye, birikime, marifete değil insanın doğum kâğıdına bağlarken tıpkı ilkel kabilelerde olduğu gibi topluluğu kollektif bir bütün olarak tanımlamış ve yaratıcılığı da bu bütünün marifeti saymıştı. Birey, ancak bir ırkın parçası olarak var olabilecek bir şeydi.</p>

    <h3 class="solbaslik">KAN BAĞI VE GOBİNEAU</h3>

    <p class="normal">Gobineau ırkçı faşist millet yaklaşımının öncüsüydü; Hitlerin Yahudileri ve Çingeneleri toplama kamplarına doldurup imha planı da işte bu "kollektif bütün" ön kabulüne dayanıyordu. "Gerçekten de törenlerle düzenlenip yönetilen tüm ilkel toplumlarda bireysel sorumluluk bilinmeyen bir şeydir. Burada ancak ortak sorumluluğa rastlarız. Gerçek 'ahlaksal özne' bireyler olmayıp gruptur. Klan, aile ve tüm kabile, üyelerinin hepsinin eylemlerinden sorumludur. Eğer bir suç işlenirse bu bir kişiye yüklenilmez. Suç, bir tür sıtma ya da toplumsal salgın gibi tüm gruba yayılır. Hiç kimse bu salgından kaçamaz. İntikam ve ceza da her zaman bir bütün olarak gruba yöneltilir. Kan bağını en yüksek yükümlülüklerden biri sayan toplumlarda katilin kendisinden intikam almak zorunluluğu kesinlikle yoktur. Ailesinden ya da kabilesinden birini öldürmek yeter. Bazı durumlarda, örneğin Yeni Gine'de ya da Afrikalı Somalililer arasında öldürülen, suçu işleyenden çok onun en büyük erkek kardeşidir."<sup class="calibre3"><a href="../Text/Helenizm_split_109.html#footnote-21416-86" id="footnote-21416-86-backlink">[86]</a></sup> Dolayısıyla hem ırkçı ulus yaklaşımı hem de ırkçı bir ulus yaklaşımına dayanmamakla birlikte ondan yeterince uzaklaşmamış oluşumlar, bir "kan bağı"na gönderme yapar. Örneğin Türkiye'deki birçok faiili meçhul cinayette seçim "en büyük erkek kardeş" ilkesini hatırlatır bir biçimde yapılmaktadır. Bu cinayetler, hedef alınan topluluğun en simgesel isimleri arasından seçilmekte ve cinayetler de intikam alınır bir biçimde işlenmektedir. Öte yandan, Türk bayrağının kırmızı renginden dolayı "kan"a yapılan göndermeler de bu ilişkiyi hatırlatmaktadır.</p>

    <p class="normal">Kan bağı ihmal edildiğinde, ırki çağrışımlar yapan her "ulus" tanımı önemli boşluklar taşımaktadır. Bu nedenle, milletle örtüşmesi zorunlu olmayan iki kavram, devlet ve siyasi sınırlar işin içine karıştırılmakta, ancak bu da konuyu aydınlatmak yerine büsbütün tartışmalı bir hale getirmektedir. Örneğin Stalin, milletin tarifini verirken, bunu artık "devlet" ya da "ulusal sınırlar"ın içinde var olabilecek bir şey olarak ileri sürer: "Dil, toprak, ekonomik yaşam ve ortak kültür biçiminde beliren ruhsal oluşum birliğiyle tarihsel süreçte oluşan insan topluluğu"dur ulus. Bu tanımda artık "din" yoktur, "millet" elbette yeni duruma uygun olarak Orta Çağ'a göre daha seküler bir biçimde ortaya çıkmaktadır. Bağ, burada artık iktisadi, tarihsel ve kültüreldir. Bunun aynı zamanda "bağ"ın ölçeğinde bir sınırlamaya işaret ettiğine dikkat edilmelidir. Özellikle "ekonomik yaşam birliği" ancak devletin belirlenmiş sınırları içinde gerçekleştirebileceği bir şeydir çünkü.</p>

    <p class="normal">İlkel toplumlarda milletin yerinde "kavim"in bulunuşu ve bunun da geriye doğru gittikçe daha çok "kan bağı"na işaret etmesi, kavramının evrim yönünü gösterir. Kavim, ulusluğun en ilkel biçimidir. Toplumlar geliştikçe, yani üretimleri arttıkça kavimler birleşmeye başlar ve birbirlerine akrabalık bağıyla bağlı olmayan yeni topluluklar oluşur. Kan bağı silikleşmiş yeni topluluk, onları bir arada tutan dış şartların yanında yeni bir yapıştırıcıya ihtiyaç duyar. Din, (giderek tek tanrılı din), akrabalık bağı zayıflamış kavimler için birleştirici olabildiği noktada ortaya çıkar. Dinlerin evrensel içerikleri, kavmin başlangıçta kan bağına bağlı sınırlarının ortadan kalktığı, yeni kavmin ise henüz sınırlarının ortaya çıkmadığı noktada oluşabilir ancak. Bir dinin birleştirdiği ve bir tanım sunduğu topluluk, o dine katılacak bütün kavimlere ilke olarak açıktır. Bunun için bütün dinlerin "İbrahim'in dini"nden kaynaklanmasına karşılık; daha önce gelenin, örneğin Yahudiliğin, daha kavmiyetçi ve diğer kavimlere daha kapalı bir din olarak ortaya çıkması bir erken doğuma ve gelişmemiş bir etkileşime işaret eder. Yahudilik oluşurken İsrailoğulları arasındaki kan bağı, sonradan gelenlere göre daha canlıdır çünkü. Dinin kavimle ve kavmin de dinle bu kadar iç içe geçmesi bu erken doğum nedeniyledir. "İbranilerin tanrısı Yehova!", belli ki kavmiyetçidir ve katılıma açık değildir.</p>

    <p class="normal">Bu, bir ulus tanımında dinin oynayabileceği rol hakkında yargıyı kolaylaştırabilir. Bir Yahudiyi ulusun bir parçası olarak belirleyen şey, onun ırkından, etnik yapısından çok dinidir. Çünkü ırk ve etnisitenin, aradan geçen zamanın aşındırmasına uğramasına rağmen, dinî kimlik daha az değişikliğe uğrar. Dini baskın referans noktası durumuna getiren de bu niteliğidir. "Seçilmiş bir halk" ve "ona vadedilmiş toprak" söylencesi, yani onu bir ulus olarak var eden bütün argümanlar onun dininden kaynaklanmaktadır. Üstelik din burada onun kavmini dışlamaz.</p>

    <p class="normal">Arap ulusu için de İslam bir anlamda aynı şeyi yapar, ama Museviliğin tersine o belli bir kavimden daha fazlasını hedefler; katılıma daha açıktır ve daha kapsayıcıdır. Bu, üzerindeki Bedevi etkisini zamanla silikleştirir, kavmin niteliğini vurgulamak yerine kendisi bir kavim tarifi yaparak ortaya çıkar. Müslümanlıkla Arap kavmi arasındaki ilişki İbranilerinkinden daha gevşektir ve bu onlar üzerinde İbranilerinkinin tam tersi bir etki yapar. Topraksız ve dağılmış İsrailoğullarının mezheplerinden bir ulus yaratma çabasına girişmesine karşılık, bir millet olma durumuna daha yakın görünen Araplar çok çeşitli devletlere bölünmüş; tarihin ve kültürün ortaklığına, kabile bağlarının, mezhep çatışmalarının ve en nihayet siyasal çekişmelerin gölgesi düşmüştür. Ekonomik birlikleri yoktur. Yine de ortada bir "Arap ulusu" varsa, bu her şeyden çok İslamın belirlediği bir kimliktir. Devlet ve din, hem birleştirir hem de parçalar. Nerede ve ne zaman birleştirip parçalayacağı ise tamamen başka koşullara bağlıdır.</p>

    <p class="normal">Milletin çıkış noktası olarak kavim, bizim tarihimiz açısından benzer bir rol oynar. Osmanlı İmparatorluğu tarihinde, devletin ve ülkenin bir "mülk" olarak belirmesi de bu açıdan düşünülebilir. Osmanlı İmparatorluğu, kan bağı ile birbirine bağlı bir aşiretin içinden çıkmış, kurulan devlet de aşiretini büyük bir mülk sahibi yapan büyüğünün adı ile anılmıştır. Kurucusunun adını taşıyan tek imparatorluk olmasını, kökenindeki kavmiyetçi bağlara bir gönderme sayabiliriz. Osmanlılar böyle bir birleştirici noktadan yola çıktıkları için dinle ilişkileri oldukça faydacı bir gelişim gösterir; Osmanlıların İslamla ve halifelikle ilgili iddiaları geniş Arap topraklarının fethiyle birlikte ortaya çıkmıştır. Aşiretin, fethettiği toprakları elinde tutmasının da gerçekte başka bir yolu yoktur. İmparatorluk içinde "Türklüğün" asla öne çıkmaması ve uzun bir süre için bu bağın unutulması; bir aşiretin, aşiret geleneklerini daha korurken bir büyük devlete ve bir imparatorluğa dönüşmesinin doğal sonucudur. İmparatorluğun son döneminde teleffuz edilmeye başlanan "vatan" da aslında muğlak bir ifadedir. Daha çok, doğum veya ikamet yerine işaret eder ve bugün hâlâ "Nerelisin?" sorusunun karşılığı "Türkiyeliyim." değil; doğum yeri olan il, ilçe veya köydür. Osmanlılar, ancak tarihsel durumları gerektirdikçe aşiret bağlarını daha geniş ve akrabalığın dışındaki bağlarla desteklemiştir. Osmanlılık ve İslam, mülkü elde tutmanın ve yönetmenin bir gereğidir; devlet işte bu nedenle hep diğer bağlılıkların önünde görülür.</p>

    <p class="normal">İmparatorluk, sonuçta millî bir devlete dönüştüğünde bile ulusal kimlik din ile desteklenmeye devam edilmiştir. Örneğin nüfus belgeleri dini hanesini hâlâ koruyor ve bu hanedeki İslam notu "Türk"lüğün bir işareti sayılıyor. Bu "İslam" dininden olanın hâlâ Türk kabul edildiğini, "etnik köken"in tanımlanamamış bir şey olarak kaldığını gösteriyor. Bunun en trajik sonucu, Müslüman olan Arnavut, Kürt, Arap, Boşnak kökenlilerin Türk olarak kabul edilmesine karşılık, Ortodoks Türklerin Grek sayılarak "sürgün"edilmesidir. Bugün hâlâ Türk olmayan unsurların karşılığı gayrimüslimdir. Türkiye Cumhuriyeti Türk-Müslüman bir çoğunluğa dayanmasına rağmen, Türklerin ve Müslümanların devleti olma iddiasında bulunmamıştır. Burada devletin siyasi sınırları belirleyicidir, ayrıca bu sınırlar etnik ve dinî açıdan bölücü bir etki gösterir. Örneğin Müslüman Kürtler dâhildir, ama Müslüman Türklerin büyük bir kısmı hariçtir. Türk yurdu-Türkiye adı, çağrıştırdığı etnik homojenlikle örtüşmez ki bu da bütün millî devletlerin ortak özelliğidir.</p>

    <p class="normal">Bu adın çok yakın zamanlara dayanması da gösteriyor ki, etnisite ve milliyet yakın zamanların bir keşfidir. "XIX. yüzyılın ortalarına kadarki Osmanlı yazılarında ve ondan sonrakilerin birçoğunda, 'Türkiye' sözcüğü kullanılmamıştır. Bu sözcük, Türklerin kendilerinin genellikle 'memalik-i İslam', 'memalik-i şahane', 'memalik-i mahrusa' veya daha yerel bir tanımlama gerektiğinde 'diyar-ı Rum' dedikleri bir ülkeyi belirtmek için Batılılarca kullanılan bir Batılı deyim idi."<sup class="calibre3"><a href="../Text/Helenizm_split_110.html#footnote-21416-87" id="footnote-21416-87-backlink">[87]</a></sup> Bu başka bir gerçeğe, Türk etnik kimliğinin Batılılarca icat edildiği gerçeğine götürür bizi. Her şeyden önce Türkoloji bir Batı icadıdır ve Asya incelemeleri de bütünüyle Batı'nın Doğu'yla ilgili ihtiyaçlarının bir tezahürüdür.</p>

    <p class="normal">Türkçülüğün, büyük ölçüde Batı sömürgeciliğinin bir ürünü olduğu unutulmamalıdır. Başlangıçta bu fikirlerin önemli kaynaklarından biri Şarkiyatçılığın icadı olan "Türkoloji" bilimiydi. "Türkiye" adlandırması da Avrupa'ya giden öğrencilerin orada öğrendiği bir şeydi. "Bu yeni fikirlerin Türklere ulaştığı bir kanal, dışarıya gönderilen öğrencilerdi; yüzyılın ortalarına gelindiği zaman, bunlar gittikçe artan sayıda Avrupa üniversitelerine ve akademilerine gidiyorlar ve kaçınılmaz olarak, orada yayılan fikirlerden etkileniyorlardı. Diğer bir kanal, başarısız 1848 devrimlerinden sonra Türkiye'ye yerleşen ve kendileriyle birlikte Orta Avrupa'nın romantik milliyetçiliğini de getiren Macar ve Polonyalı sürgünlerdi."<sup class="calibre3"><a href="../Text/Helenizm_split_111.html#footnote-21416-88" id="footnote-21416-88-backlink">[88]</a></sup> Bu dönemde yazılanlar, kaynağına uygun olarak Türklerin Avrupa halklarıyla akraba olduğunu göstermeye çalışıyordu. Lewis, buna örnek olarak Nazım Hikmet'in dedesi ve Enver Paşa'nın babası Mustafa Celaleddin Paşa (Constantine Borzecki) tarafından yazılan <span class="ideitalik">Eski ve Çağdaş Türkler</span> adlı kitabı gösterir. Mustafa Celaleddin Paşa, kitabında Türklerin etnik olarak Avrupalılarla akraba olduğunu ispatlamaya çalışmaktadır.<sup class="calibre3"><a href="../Text/Helenizm_split_112.html#footnote-21416-89" id="footnote-21416-89-backlink">[89]</a></sup> Bu "Ari Irkın Turan Kolu" hikâyesi Kemalist hareketle birlikte sürdürülecek, Türklerin "Hint-Hitit" kolunun bir uzantısı olduğunu göstermek üzere, Hititler ve Sümerler Türk soyuna dâhil edilecektir. Bütün bunlara karşılık Türkiye Cumhuriyeti, birleşmiş Türk unsurunun bir örgütlenmesi değil, imparatorluk bakiyesi topraklarda doğmuş, yaşamış ve bundan kaynaklı ortak özellikler geliştirmiş herkesin örgütüdür: Yüzyıllık homojenleştirme çabalarına rağmen, onlarca etnik grubun oluşturduğu bir birlik.</p>

    <h3 class="solbaslik">TÜRKLERİN KEŞFİ</h3>

    <p class="normal">"Tevhid-i Etrak", bugünün Türkçesiyle "Türkleri Birleştirme", bir yüzyıl önce, bütün tartışmalara göre ham bir hayaldir. Önce bu fikre yakın duranlar için; Akçuraoğlu Yusuf, Türk birliği için imparatorluktaki Türklerin, Türk olmadıkları halde az çok Türkleşmiş olanların ve ulusal vicdandan yoksun olanların bilinçlendirilmesi ve Türkleştirilmesi gereğinden söz etmektedir. Ama her durumda "bir siyasal milliyet meydana getirmek" söz konusudur; bu bir siyasal milliyetin henüz oluşmadığının kanıtıdır. Yeni fikre karşı olanlar için ise Türkçülük bir "çılgınlık" demektir, örneğin Ali Kemal "Türkleri birleştirmenin dünyayı altüst etmek demek" anlamına geleceğinin farkındadır.</p>

    <p class="normal">Irka dayanan siyasi bir Türk milleti teşkili "Devleti kurtarma çaresi" arayan aydınlar arasında henüz bir fikir cimnastiği tonundadır. Bu ırki Türkçülüğün kaderini belirleyecek olan şeyin kendi olgunlaşması olmadığı daha o zamandan bellidir; çünkü İslamcılık ve Osmanlıcılık siyasetlerinin kurtuluş umudunu yeterince desteklemediği noktada Türkçülük bir son çare olarak belirebilmektedir. Arkasında kimse yoktur, bir siyasal hareket değildir, yalnızca İstanbul'da "Türk milliyeti arzu eden bir mahvel, siyasi olmaktan ziyade ilmî bir mahvel" oluşmuştur.<sup class="calibre3"><a href="../Text/Helenizm_split_113.html#footnote-21416-90" id="footnote-21416-90-backlink">[90]</a></sup> Bu, üç-beş kişi demektir ve Türkçülük akımı yüzyıl önce bu kadardır. "Türkler" henüz "Türk olduklarını" bilmemektedir ve Türkçülük, Türklere Türk olduklarını bildirmek zorundadır. Zordur.</p>

    <p class="normal">Herhalde, bir millete mensup olmak, her durumda sonradan öğrenilen bir durumdur. Almanlar Alman olduğunu, Fransızlar Fransız olduğunu sonradan öğrenmişlerdir, biraz geç olmakla birlikte Türkler de Türk olduklarını öğrenmişlerdir. Başlangıçta, ırkçılık tonunun daha düşük, siyasal birlik tonunun daha yüksek görünmesi bu zorluğa işaret etmektedir. Eğer Türkler birlik olacaksa bunun sınırlarını neden Osmanlı İmparatorluğu'nun sınırları belirlesin? Asya'da ve Avrupa'da, nerede Türk varsa orayı bu birliğe katmak tanımın doğası gereğidir ve bu Ali Kemal'in dediği gibi dünyayı altüst edecek bir çılgınlık demektir. Öte yandan Türkçülük, mutlak siyasi bir güç talep etmektedir; öyle ya, "Kırım'ı koruyamayan Türkler hangi güçle Asya Türklerini birleştirecektir?"</p>

    <p class="normal">XIX. yüzyılın başlarında öne çıkan "Osmanlı milliyeti" yaratma fikriydi, bir millet yaratma projesi olmakla birlikte içinde "Türk unsuru" yoktu. Osmanlıcılık, kozmopolit bir ideolojiydi. Öyleyse bu, İslamcılık siyasetinden vazgeçildiği anlamına da geliyordu. Tanzimat ve sonrasında yapılan reformlar bütünüyle buna, Osmanlılık temeline dayanan vatandaş yaratmaya yönelikti. Ancak imparatorluk topraklarında, özellikle Hristiyan nüfus içinde milliyetçilik akımlarının boy göstermesi bu politikanın başarılı olamayacağı şüphesini uyandırınca, Genç Osmanlılar yeniden İslamcılık siyasetine sarıldı. İmparatorluğa şöyle veya böyle birleştirici bir tutkal gerekiyordu ve İslamcılık en az hasarla buna ulaşacak bir yol olarak görünüyordu.</p>

    <p class="normal">Türkçülük ise imparatorluğun büsbütün parçalanmasını ve yeniden kurulmasını gerektiriyordu, zordu ve Akçuraoğlu Yusuf da makalesinde bu fikrin "henüz pek turfanda" olduğunu belirterek mesafesini korumaya çalışmıştı.</p>

    <p class="normal">Türkçü yaklaşımın öne çıkmasını sağlayan şey, iç tartışmalardan çok imparatorluğun dış siyasal sorunlarıydı; Balkanlardaki milliyetçi hareketler Sırbistan, Romanya, Karadağ ve Bulgaristan'ın bağımsızlığına kavuşmasını sağlamıştı. Yunanistan, Avrupa'nın himayesinde imparatorluktan ayrılmış ve "millî bir devlet" olmuştu. Rusya içindeki Türki topluluklarda çarlığın baskısına karşı uyanan millî duygular, İstanbul'a doğru hareketlenmişti. Ama asıl önemlisi Batı'da icat edilen "Türkoloji" disipliniydi. Akçuraoğlu'nun deyişiyle milliyetçiliğin Türk aydınlar arasında yayılması "tesadüfen ellerine geçen ecnebi kaynaklar" nedenindendi. Buradaki "ecnebi"yi "Yahudi" olarak okumak yerindedir. Rusya'nın içinde gelişecek bir "Türkçülük" fikri, Rusya'nın durdurulması için şart olarak görülüyordu. Hem Rusya'nın yayılmasını durdurmak isteyen İngiltere hem de yüzyıl boyunca yaptığı pogromları durdurmak üzere uluslararası Yahudi cemaati açısından.</p>

    <p class="normal">Türkçülük, her halükârda Batı'daki milliyetçi hareketlere bir tepki olarak doğmuş, sonra da kendi tepkisini, Arap milliyetçiliğini doğurmuştu. Sanılanın tersine etkili bir hareket değildi; "Türkçülüğe dayalı siyasi bir millet" oluşturmanın mümkün görünmesi için imparatorluğun yıkılması gerekmişti. Kaybedilme tehlikesi olanlar kaybedildikten sonra siyasal kadroların elinde kalan son çare buydu; Türk milletine dayanan bir devlet kurmak için bütün çarelerin tükenmesi gerekiyordu.</p>

    <p class="normal">İttihat ve Terakki yöneticilerinin, Hristiyan topluluklara karşı takındığı tutum onların Panislamizm politikasına uygundur; hesap edemedikleri şey, imparatorluğun yıkılması olmuştur. Enver Paşa'nın, savaşın kaybedilmesi üzerine panislamizmden hızla vazgeçip pantürkizm politikasına dayanmaya çalışmasının ardında hâlâ imparatorluğu kurtarma fikri vardı. İkincisi daha cüretkâr, ama mecbur kalındığında başvurmaktan başka çıkar olmayan bir yoldur. Denemiştir. Akçuraoğlu Yusuf'un "üç tarz-ı siyaset" olarak belirlediği siyasetlerin hepsi yüzyılın başında yenilmiştir ve yenilgi, yenilenlerden çok ayakta kalan içindir.</p>

    <p class="normal">Bugün hâlâ Türkçülük, kaybedilmiş imparatorluğun politikasıdır ve zaaflarının önemli bir kısmı buradan kaynaklanmaktadır. Kemalizm, Türkleri birleştirmek yerine eldeki Türkler ile yetinmenin teorisidir ve bu ancak bütün iddialardan vazgeçildiği noktada bir politika olarak belirmektedir. Öyleyse, Misak-ı Millî tek bir anlama gelmektedir; imparatorluk iddiasından vazgeçmek.</p>

    <p class="normal">Irki ve dinî bir birlik iddiasına dayanmıyorsa, millî bir devletin sınırlarını belirleyen şey nedir? Aradan geçen bunca zamana rağmen "millet" ile "topluluk" arasındaki mesafenin pek kısa oluşu şaşırtıcıdır. Millet hâlâ ırk ve dini içermesine karşılık belli bir yerde oluşmuş topluluk anlamındadır; ırk ve din hem dışlayıcıdır hem de topluluk ile tam bir örtüşme içinde değildir. Elimizde hâlâ üzerinde kaygısızca tartışabileceğimiz bir tek "iktisadi birlik" temeli vardır ve bu varsa; diğerlerinin dahiliyle "millet" oluşmaktadır. Amerika Birleşik Devletleri ve bu coğrafyadaki birçok benzeri devlet kültür, ortak tarih, ruhsal oluşum birliği olmamasına rağmen, geniş toprakların sunduğu olanaklar çerçevesinde bir millet haline gelebilmiştir. ABD'nin "Milliyetçilik" akımına öncülük etmesi de gösteriyor ki "ekonomik birliğin" yakalanması, kolaylaştırıcı bir etki yaratıyor. Avrupa'da kültürel, ırki, ruhi açıdan daha homojen birçok topluluğun (Almanlar, İtalyanlar vb.) ulusal birliklerini ABD'den çok daha sonra kurabilmelerinin nedeni budur. Ya da Kuvayı Milliye'nin, başlangıçta hiç yüz verilmemesine rağmen; göç, sürgün vb. hareketliliklerin geride yarattığı ortak çıkarlardan sonra nasıl desteklendiği düşünülmelidir.</p>

    <p class="normal">Bu ilk millî oluşumlar için de geçerlidir. Hem milliyetçilik politikasının yaygınlaşmasında önemli roller üstlenen Fransız Devrimi'ne hem de Amerikan Bağımsızlık hareketine baktığımızda milliyetçiliğin, belli bir coğrafyada var olan topluluğu kültürel ve iktisadi bir birim haline getirdiğini, millî eğitim, yurttaşlık hakları ve dışa karşı korunaklı ortak bir pazar oluşturulması noktalarında devrimci bir rol üstlendiğini görüyoruz. Böylece ordunun da bir "halk ordusu" haline getirilmesi ile millî sınırlar içindeki bütün insanları içeren ve halka dayanan iktisadi-sosyal bir birim ortaya çıkıyor. Bu gelişmeler, yeni siyasal harekete öncülük eden burjuva sınıfının da çıkarlarına uygundur. Ancak şimdi paralı askerlik, millî eğitimin özelleştirilmesi, koruma duvarlarının kaldırılması gibi gelişmelerle birlikte millet-devlet anlayışının giderek millî devlet olgusunun da çıkış noktasının tam tersi yönde hareketlendiğini unutmamak gerek. Çünkü millî devlet ve millî sınırlar bu sınıf için gereksiz hale gelmiştir.</p>

    <p class="normal">Genel gelişimi itibarıyla, milliyetçilik bir XIX. yüzyıl hareketidir. Fransız Devrimi ve Napolyon savaşları bunu bütün Avrupa'ya taşımış; yüzyılın ortalarında Avrupa, millet esasına göre yeniden düzenlenmiştir. Ancak kısa süre sonra ilk millî devletlerin sömürgeci karaktere bürünmesi milliyetçilik akımının el değiştirmesine yol açmış, XX. yüzyılda sömürge halkların bağımsızlık savaşlarına rengini vermiştir. Her iki durumda da milliyetçiliğin devrimci bir rol oynadığını teslim etmek gerek. "Toplumsal gelişmeyi bir ilke olarak kabul eden milliyetçilik, ulusal bir grubun bütün mensuplarına iktisadi eğitim olanaklarının sağlanmasını isteyerek, ihmal edilmiş sınıfların refahlarının arttırılmasını savunmuş; bir kitle hareketi halini alarak, ulusun, siyasal, ekonomik ve kültürel hayata katılması ilkesini ortaya koymuştur."<sup class="calibre3"><a href="../Text/Helenizm_split_114.html#footnote-21416-91" id="footnote-21416-91-backlink">[91]</a></sup> XX. yüzyılda aldığı şekil olan anti-emparyalizmle birlikte milliyetçilik, ilk ortaya çıkışı ve sonraki tarihi itibarıyla ilerici bir rol üstlenmiştir. Bunda, elbette yönetici sınıfın çıkarlarının, halkın katılımına ihtiyaç duymasının rolü büyüktür. Ulusu oluşturan bütün bireylere asgari eğitim olanaklarının tanınması ihtiyacını belirleyen şey kapitalizmin gereksinimidir, ama elbette "millî eğitim" bu ihtiyacı karşılamaktan daha çok şey yapar. Geniş kitleleri eğitir, yazıyı demokratikleştirir, siyasal katılımı mümkün olduğunca geliştirir. Devrimci demokrat bir milliyetçiliktir bu. Ama bu Almanya'da kolayca faşizme dönüşebilmiş, genel olarak Avrupa'da kıta ırkçılığı olarak tanımlanabilecek gizli bir beyaz Ari ırk zihniyetine de yol açabilmiştir. Yorumu çeşitlendiren şey de iktisadi konjonktürlerdir.</p>

    <h3 class="solbaslik">ULUS VE PROLETARYA</h3>

    <p class="normal">Ulus ile proletaryanın aynı tarihsel sürecin sonucu olduğu unutulmamalıdır. Milliyetçilik, kendi içindeki hiyerarşiye halel getirmez. Tam tersine, çıkarları zıt sınıfların aynı cephede toplanmasını, silahlarını birbirleri yerine, ötekine doğrultmasını sağlar. Paris Komünü kurulduğunda, işçileri en vahşi biçimlerde katleden de aynı devrimci Fransa'nın kurduğu halk ordusudur.</p>

    <p class="normal">Yani milletin sınırı "son kertede" burjuva devlettir. "Çünkü devlet sınırlarıyla belirlenen ekonomilerin rolünün büyük olduğu tarihiçinin gözünde açıktır. XIX. yüzyılın dünya ekonomisi, kozmopolit olmaktan ziyade, milletler arası nitelikteydi. Dünya sistemi kuramcıları, kapitalizmin tam da tek bir 'dünya imparatorluğu'nun parçasını ne oluşturan ne de kuran Avrupa'nın politik çoğulculuğundan dolayı, bir kıtada, başka bir yerde değil, global bir sistem olarak geliştiğini göstermeye çalışmışlardır. XVI- XVIII. yüzyıllardaki ekonomik gelişme, her biri birleşmiş bir bütün olarak merkantilist politikalar izlemeye eğilimli olan teritoryal devletler temelinde yol almıştı."<sup class="calibre3"><a href="../Text/Helenizm_split_115.html#footnote-21416-92" id="footnote-21416-92-backlink">[92]</a></sup> Açıktır ki, "devlet sınırlarıyla belirlenen ekonomiler" bir millet olmanın tezahürleri değildir. Devlet, milletten çok bu ekonominin güvencesi için örgütlenmişti; sınıfların durdukları yerde tutulması da onun görevleri arasındaydı ve işçi sınıfının çektiği acılar yüzünden hiçbir millî devlet kendi sermaye sınıfı üzerine yürümemişti. "Gerçekten de millî devletin ekonomik işlevleri, hatta yararları nasıl yadsınabilir? Para üzerindeki tekeliyle, kamu maliyesi, dolayısıyla millî politikaları ve faaliyetleriyle devletlerin varlığı bir olguydu. Devletin ekonomiye zarar veren müdahalelerine son vermek isteyenler dahi bu ekonomik faaliyetleri kaldıramazlardı... Çünkü devlet her şeyden önce mülkiyet ve sözleşme güvenliğini güvenceye alıyordu…"<sup class="calibre3"><a href="../Text/Helenizm_split_116.html#footnote-21416-93" id="footnote-21416-93-backlink">[93]</a></sup> Sözleşme güvenliği, yani piyasada yapılmış sözleşmelerin güvenliği. Kapitalistler arasındaki kredilerin güvenliği ve ücretli çalışmayı kabul edenlerin isyan etmeden çalışmalarının güvenliği. Millî devlet her şeyden önce bunlar değil midir?</p>

    <p class="normal">"Ulus"un çıkış noktası Avrupa olduğuna göre, bizim başka şeylerin yanında onun genel ekonomik hayatının evrimine de bakmamız gerekir. "Önce kapalı ev ekonomisi aşaması vardır. Bu safhada hiçbir mübadele yoktur. Her şey aile içinde, aile tarafından, aile için üretilmektedir. Bu, Orta Çağ başlarının ekonomisidir. Ve hiç kuşkusuz o dönem ailesi, serfler ve bağımlı çiftçiler tarafından işletilen ve krallığa, soyluluğa ve kiliseye ait olan büyük malikâne ekonomilerini de kapsayacak bir şekilde genişlemektedir."<sup class="calibre3"><a href="../Text/Helenizm_split_117.html#footnote-21416-94" id="footnote-21416-94-backlink">[94]</a></sup> Yani, ölçek büyüse bile ekonomi kapalı kalmaya devam etmekte; ölçekteki değişim, modelde bir değişim gerektirmemektedir.</p>

    <p class="normal">"Böylesine bir aşamadan bir üst basamağa, doğrudan mübadele veya kentsel ekonomi aşamasına geçilmektedir. Bu safhada, bir aile için değil de bir müşteri kitlesi için üretim yapılmaktadır. Kent bir kaleyken, 'bourg', bir de bunun yanı sıra, bir pazar haline gelmektedir. Pazar olmak esas özelliği haline gelmektedir."<sup class="calibre3"><a href="../Text/Helenizm_split_118.html#footnote-21416-95" id="footnote-21416-95-backlink">[95]</a></sup> Braudel, kapitalizm aşamasının ancak "Ulusal Ekonomi Aşaması"nda ortaya çıktığına değinir ve bunun büyük modern devletlerin ve büyük merkezî güçlerin kurulmasıyla çakıştığına dikkat çeker. "Artık aile veya kent için değil de ulus için üretim yapmak söz konusudur. Başka bir ifadeyle, kentsel olan pazar, ulusal hale gelmektedir. Ve bunun üzerine, böylesine bir genişlemenin göze görünür ifadesi olarak, örneğin Frankfurt'taki gibi büyük fuarlar ortaya çıkmaktadır ve gene bu dönemde, sermaye atılım yapmakta ve serbestçe gelişmektedir. Artık ticari sermaye olmakla yetinmeyerek, teşvik ettiği, daha şimdiden oldukça büyük imalathane ve fabrikalarda oldukça büyük boyutta yoğunlaşan işçiler arasındaki iş bölümü ile harekete geçirdiği ve daha fazla üremeye yönelttiği yerli endüstri için girişimci sermayesi haline gelmektedir."<sup class="calibre3"><a href="../Text/Helenizm_split_119.html#footnote-21416-96" id="footnote-21416-96-backlink">[96]</a></sup> Yani, ulusal Pazar, sermaye için henüz yeterince büyüktür. Öte yandan girişim ve sözleşme özgürlüğünü garanti altına alacak bir devlet ve onun içinde faaliyet gösterdiği siyasi sınırlar tarafından çevrelenmiş, böylece yerli sermaye için uygun hale getirilmiştir. Ulusal sınırlar, sermayedar için aynı zamanda koruma duvarlarıdır.</p>

    <p class="normal">Dolayısıyla kapitalizm ile büyük modern devletlerin ortaya çıkmasının çakışması, millî devletin temel niteliğini ele verir. Pazarın yerel bağlardan kurtularak ulusal ekonomilerin oluşması aşamasında devlet yararlı iş görmüştür. Büyük devletlerin oluşması kapitalizmin gelişimi mümkün kılar ve devlet de yerel pazarların ulusallaşmaya karşı direnişinin kırılmasına aracılık eder.</p>

    <p class="normal">Evet, Fransız İhtilali'nin devrimci demokrat milliyetçiliği feodal ayrıcalıkları ortadan kaldırmış, yerine yeni bir tür bağlılık koymuştur. Millî devlete sadakat, vatan, vatanseverlik, millî bayrak, millî marş, millî tatil bu yeni bağlılığın sembolleridir. Özgürlük, eşitlik, kardeşlik ilkeleri üzerinde yükselen yeni insanın, yeni hakları da kuşkusuz yeni ortaya çıkan halkın çıkarınadır.</p>

    <p class="normal">Ama öte yandan bunlar, toplumu ve onun üzerine kurulu olduğu üretim ilişkilerini de yeniden tanımlamıştır. Unutulmamalı ki burjuva toplum ancak doğuştan gelen ayrıcalıkları ortadan kaldırarak kendi gelişiminin önünü açabilir. Özgürlük ve eşitlik, bir siyasal arzu olmanın ötesinde öncelikle piyasa toplumunun engelsiz işlemesinin ön şartlarıdır da. Örneğin işçi, topraktan gelen bağlılıklarından kurtulup kendi emek gücünün sahibi olarak, yani özgür bir yurttaş olarak var olduğunda piyasa toplumu var olabilir. Burada herkes birer para sahibi olarak, birer alıcı ve satıcı kimliğinde, ancak sonsuz sayıdaki dolaşım odaklarından biri olarak herkesle eşit olabilir. Ulus devlet proletaryayı dışlamaz, tam tersine onu varsayar. Tıpkı piyasa toplumunun dolaşım odakları gibi, ulus için de her türlü sınıfsal belirlenme anlamını yitirir. Burada her türlü ayrıcalığı ortadan kaldırmak, başlangıçta devrimci bir rol oynar. Ama bu, ortada yalnızca bir tek ayrıcalık bırakır; paranın ayrıcalığı.</p>

    <p class="normal">Ulus, ulus devlet, ulusal sınırlar; iktisadi olarak dağıtılmış, inorganik toplumu siyasi olarak yeniden kurar. Özcan Sapan'ın Hümanite dergisindeki yazısında bu yönde bir belirleme var; SSCB'nin yıkılmasından sonra milliyetçilik ve dinin yeniden yükselişi, toplumun kendi kendini bir toplum olarak tanımlayamadığında ortaya çıkan yönelişleri göstermiyor mu? Din de, milliyet de, ırk da toplumun kendini sınıflandırmasına, ötekinin üstüne çıkarmasına yarar. Yani öteki; dinî, ırki ve ulusal açıdan aşağıda olandır. Bir işçinin, başka bir ulustaki işçiden daha üstün olduğunu düşünmesinden trajik ne olabilir? Bunlar herkesin hazır bulduğu şeylerdir; oysa kapitalizm aşamasında yeni bir toplum yaratmak, hazır bulduklarımızdan daha fazlasını talep eder. Sorunumuz da buradan kaynaklanmıyor mu?</p>
  </div>
</body>
</html>
