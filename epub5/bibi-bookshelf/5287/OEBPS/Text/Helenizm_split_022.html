<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Helenizm</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <p class="normal">Morea ya da bir başka deyişle Peleponez, İlk Çağdan beri bir Yunan iç kalesi sayılıyordu. Zaman içinde Avar-Slav kabilelerinden göçler aldı, karıştı. Geriye kalanları 746 senesindeki müthiş veba salgını sildi süpürdü. Mora nüfussuz kalmıştı; sonra Slav ailelerinin göçleri sürdü. XIII. yüzyıla doğru bu eski iç kalede eski Yunan kültürü tamamen yok olmuş ve Hristiyanlık hâkim duruma gelmişti. Bu tarihten sonra Slavların hâkim olduğu Mora yarımadasının sık sık Bizans'a başkaldırdığı biliniyor. Mora'da bir isyan geleneği hep vardı.</p>

    <p class="normal">1715'de Peloponez'in Osmanlı ordusu tarafından işgali ile tüm Elen dünyası Osmanlı egemenliği altına girmişti. 1718'deki Pasarofça Antlaşması ile başlayan bu dönem, 1821 yılına kadar sürdü. Rus propagandasının etkisiyle zaman zaman baş gösteren ayaklanmalar ise etnik olmaktan çok dinsel bir kimlik taşıyordu. Sorun hep oldu, ama bu ikinci dönemi Peleponez'de yaşayan Elenler için bir yıkım sayamayacağımız açıktır.</p>

    <p class="normal">Yıkım değildir; çünkü tarım da ticaret de güvenli bir ortamı varsayıyordu. Sultan'ın toprakları her zaman, istikrarsız küçük devletçiklerden daha iyiydi. Yunan Tarihçi Svoronos da bu dönemde Sultan'ın topraklarında yapılan Batı'yla dış ticaretin Helenlerin eline geçtiğini belirtmektedir: "Tek rakipleri, Selanikli Yahudilerdi. Ama bu rekabet fazla önemli değildi. Helenler, Anadolu'daki Ermenilerle de iş birliği halindeydiler."<sup class="calibre3"><a href="../Text/Helenizm_split_206.html#footnote-21416-183" id="footnote-21416-183-backlink">[183]</a></sup> Fransa ve İngiltere ise iş ortaklarıydı ve ticaret için Batı'ya açılan Elenler bu ülkelerin pasaportları ile geri dönüp kapitülasyonlardan da yararlanmanın yollarını bulmuştular. Helen ticaret filosunun temelleri de o yıllarda atıldı.</p>

    <p class="normal">Fener'deki patrikhanenin etrafında konuşlanmış olan Fener beylerinin devri başlıyordu. Fenerli beyler, hem Yunanistan'ı kontrol ediyorlar hem de Osmanlı'nın dış ticaretini ellerinde bulundurmanın gücüyle hareket ediyorlardı. Svoronos şöyle anlatıyor: "XVIII. yüzyılın en karakteristik olayları, Türk egemenliği altındaki Helen toplumunun daha yüksek bir aşamaya erişmesi ve politik alanda sağladığı olgunluk sonucunda başarılar elde etmesidir. Fener Rumlarının Türk yönetimindeki yerleri günden güne sağlamlaştı. Avrupa'nın sorunları üzerine olan bilgileriyle Babıali'de önemli mevkiler almaya başladılar. Tuna ülkelerinde prenslik unvanları sağladılar, bu ülkelerin yönetiminde söz sahibi oldular."<sup class="calibre3"><a href="../Text/Helenizm_split_207.html#footnote-21416-184" id="footnote-21416-184-backlink">[184]</a></sup> Helenlerin, ülkelerini tamamen kaybettiklerine inanıldığı bir zamanda Osmanlı'yı bütünüyle kontrolleri altına almış olmaları yeni bir değerlendirmedir. Sadece iç bölgeler değil, Tuna ülkeleri de kontrollerindeydi. Rum kökenli birkaç aile müthiş bir servet ve müthiş bir siyasi güç biriktirmişti. Hukuken olmasa bile fiilen bir devlet oldukları görülmektedir. Svoronos, bu yeni aristokratlara Mavrokordatos ve İpsilantis ailelerini örnek veriyor ve Fener'in de kontrolünün onlarda olduğunu ekliyor. Ortodoks kilisesi emirlerindedir.</p>

    <p class="normal">Güçleri ve nüfuzları var. Peki, "Barbar Türkler"in Elenleri ezdiği fikrini besleyen nedir?</p>

    <p class="normal">İsyan döneminde ezilenler "Türkler"dir. Bu, görülüyor. Kırda hep yoksulluk vardı ve bu yoksulluktan Türk köylüler kadar, onlarla yan yana yaşayan Rumlar da paylarını aldılar. Şehirler ise Rum burjuvazisinin kontrolündeydi; "Türkler" için bir dönemin egemenleri hep onlar oldular. Yalnız bir devlet değillerdi, ama devlet gücü ellerindeydi.</p>

    <p class="normal">Bu durumda Fenerli beyleri devlet içinde devlet saymakta bir sakınca bulunmamaktadır; dış ilişkilerinin oldukça güçlü olduğu bilinen bu iç devletin içte iktidarla yetinmeyip emperyalist emeller de beslediğini öğreniyoruz. Svoronos'a göre, arkasındaki bu güçle hareket eden Fener Kilisesi'nin ulusçuluğu günden güne artmıştı. O denli ki Fener Patrikhanesi'nin diğer Balkan halkları karşısındaki tutumu emperyalist bir tutuma dönüştü.<sup class="calibre3"><a href="../Text/Helenizm_split_208.html#footnote-21416-185" id="footnote-21416-185-backlink">[185]</a></sup> Paraları ve iktidarları vardı; Geniş topraklar ellerindeydi. Fener Rumları sınırları belirsiz bir Elen dünyasının liderleri olarak hem bir Elen rönesansı yaratmaya giriştiler hem de yayıldıkları hemen her yerde kontrolü ele geçirdiler. Yunanistan yoktu, ama bir Yunanistan Osmanlı'nın içinde çoktan doğmuştu.</p>

    <p class="normal">Öyleyse yeni bir soruyu ortaya atmak yerindedir: Helen devleti ne zaman kuruldu? Sanıldığı gibi 1800'lü yılların ilk çeyreğinde mi? Öyleyse Svoronos'un, "1795 ve 1796'da Helen bayrağı, Marsilya limanında görülen ikinci ya da üçüncü bayrak durumundaydı."<sup class="calibre3"><a href="../Text/Helenizm_split_209.html#footnote-21416-186" id="footnote-21416-186-backlink">[186]</a></sup> tespitini nasıl algılayacağız?</p>

    <p class="normal">1821'de Mora ayaklanması işte bu şartlarda başlamıştı. Görüntü, mazlum bir halkın, "barbar efendiler"e başkaldırmasından çok, hem Avrupa hem de Rusya tarafından kışkırtılmış feodallerin siyasal iktidarı yasal olarak da talep etmesi şeklindeydi. Ancak, iktidarı örselenmiş olsa da Osmanlı hâlâ bir imparatorluktu; baş gösteren ayaklanmaları bastırmayı becerdiğini biliyoruz. Mehmet Ali Paşa'nın oğlu İbrahim Paşa 1825 ile 1827 yılları arasında başkaldırmış Yunanistan'a tekrar girdi ve çok kısa bir zamanda darmadağın etti. İsyan bitmişti.</p>

    <p class="normal">Moralıların artık, yeniden başlamak için ayaklanma cesaretinden daha fazlasına ihtiyaçları vardı. Daha fazlası ise Batı'dan geldi. Bu tarihlerde Avrupa bir kıta olarak kendi sınırlarını yeniden belirleme telaşındaydı; henüz bir kıta değildi ve kıta olmak için yeni duvarlar örmeye ihtiyacı vardı. Yunanistan'ı duvar yapmaya karar verdiler; Mora'da bağımsız bir Yunanistan icat etmek üzere birleşik Avrupa donanmasının 1827'de Osmanlı-Mısır donanmasını yakması gerekecekti.</p>

    <p class="normal">Bir bağımsızlık mücadelesi böyle sonuçlandıysa Yunanistan meselesi bir Osmanlı iç meselesidir denilebilir mi? Böyle algılandığını biliyoruz. Ancak, bu durumda Navarin açıklamasız kalmaktadır. Navarin'i açıklamak için ise Mora Hristiyanlarının başkaldırısından daha fazlasına ihtiyaç var. Peki, içinde Osmanlı-Mısır donanmasının ve Birleşik Avrupa kuvvetlerinin olduğu bir savaş neden yerel bir çatışma olarak algılandı?</p>

    <p class="normal">I. Dünya Savaşı bir Avrupa iç savaşıydı, bu söyleniyor. İkincisi bir "Dünya Savaşı" olmaya daha yakındır; Asya'dan Rusya ve Japonya ve okyanus ötesinden ABD var. Fakat bu "dış güçler" Avrupa iç savaşının taraflarıdır ve kıtasal bir cepheleşmenin parçaları değildir. Dünya savaşı için hiç olmazsa "cepheleşmiş" kıtalara ihtiyaç var ve bu ölçüyle Navarin'i gerçek bir dünya savaşı saymamız daha yerindedir. Navarin'de bir kıtalar savaşı oldu: Osmanlı, Asya idi; Mısır, Afrika. Birleşik Avrupa donanmasının Navarin'de yaktığı oydu. Avrupa, Navarin'in ganimeti olan Yunanistan ile bir duvar ördü, Asya'dan ayrı bir kıta oldu. Afrika'yı bir daha kendine gelmemek üzere yendi. Helen Bağımsızlık Savaşı aslında Avrupa'nın kıta olma savaşı oldu.</p>

    <h3 class="solbaslik">AVRUPA DUVARI</h3>

    <p class="normal">Peki, bu durumda Avrupa nedir? Herhalde en başta Hristiyan tepkiciliğidir. Sonra elbette "ilerleme"dir. Irkçılık, az telaffuz edilmekle birlikte onun kendini tarifinin en sağlam kavramlarından biri sayılmalıdır. Sonuncusu ve az bilineni ise romantik Helenizm...</p>

    <p class="normal">Hareket halinde ve ilerleyen, dolayısıyla "ilerici bir kıta" fikriyatının arkasındaki temel neden, herhalde ekonomik ve endüstriyel gelişmeye dayalı yayılmacılıktı. Bütün eski uygarlıkların mirasçılarını ticari ve askerî güçle alt ettiler. Teknolojik bilgilerini silah imali için kullanmaya ihtiyaç duymayan Çinlileri yendiler, Hindistan'ı ve Mısır'ı işgal ettiler. Asya ve Afrika'da saygı duyacakları hiçbir şey bırakmadıklarında, artık kendilerinin en ileri ve üstün oldukları yolundaki inancın oluşması için kapıları aralanmıştı. "Avrupa, Rönesans'tan beri yaşamın değiştiğini, tarih çizgisi üstünde yeni aşamalara geçtiğini fark ediyordu. Mousnier, 1745'te Fransız Akademisi adına şu açıklamada bulunuyordu: 'Paris Akademisi, Avrupa'nın devamlı değişmiş ve halen değişmekte olan bir kıta olduğunu açıklar. Bu değişim, bizim gelişen bilgi ve bilincimizin bir eseridir. Akademiye göre dünyanın diğer bölgeleri durgunluk içindedir.' Daha XVII. yüzyılın sonunda gezginlerden Chardin 'Asya atalet demektir, Avrupa ise sürekli değişen bir dünyadır' diyordu."<sup class="calibre3"><a href="../Text/Helenizm_split_210.html#footnote-21416-187" id="footnote-21416-187-backlink">[187]</a></sup> Peki ama değişen yer neresiydi ve bu Avrupa dedikleri şey nasıl tanımlanacaktı?</p>

    <p class="normal">Irk, bu belirsizlikte ilk başvurulan düşünceydi. Hint-Hitit, Hint-Avrupa Ari ırkının icadı Avrupa'ya ortak etnik bir temel yaratmak içindi. Helenlerin, Asya'da yaşayan benzerlerinden ayrılması da bu ırk temelli görüşlere dayanarak mümkün kılındı. Bu görüş biçimi, Avrupa'nın tamamıyla yeni bir buluşuydu; "ırk" düşüncesini başka halklardan, başka kültürlerden öğrenmemişlerdi. Böylece yüzyıllar boyunca, hanedanlıklarının arkasında birbiriyle kanlı çatışmalara girmiş kabile toplulukları birdenbire akraba oldular. Başlangıçta ellerinde takvim, sayı, alfabe gibi kültürel alışverişin en çok mobilize olduğu alanlardaki ortak terimlerden başka hiçbir şey yoktu. Aydınlanma'nın aklı kararmaya yüz tutmuştu; ortak kültür ile ırkı birbirine karıştırma kötü alışkanlığı o karanlıkta yeşerdi. İnsanlar, iki yüzyıl içinde hiç tanımadıkları ile yakın, bilemedikleri bir tarihten beri yakın oldukları ile uzak olduklarında karar kıldılar. Hititler ile Hintliler, Batı Türkleri ile Moğollar, Helenler ile Cermenler birbirleriyle yakınlaştılar. Avrupa için örülen duvar buydu ve bu duvar Türkleri, Türk ve Helenleri de Helen yapmanın koşullarını hazırlamıştı.</p>

    <p class="normal">Eski kutsal kitap masallarından esin alan bu anlayışın temel çıkış noktası ise Hristiyanlıktı. Avrupa'nın en temel ve en derin düşüncesi gibi görünmekle birlikte o da Mısır'dan ve onun bir özeti olan Yahudilikten arta kalanlardan başka ne olabilirdi? Musa Yahudi değildi, ama buna karşılık Jesus bir Essenli Yahudiden başka bir şey değildi. Öte yandan duvardaki Hristiyanlıkla, "Avrupa"nın Hristiyanlığı ayrıydı. Elenler dinî anlayışı ile olduğu kadar, ritüelleri ve kiliseleri ile de Doğuluydu. Doğu'nun renklerini içinde barındırdığı kadar, çatışmalarını ve çelişkilerini de taşıyordu.</p>

    <p class="normal">Yunanistan bağımsızlığı için Avrupalılar Doğu'daki cepheye koştuğunda, hem Osmanlı saflarında hem de ideolojik savaşın içinde, kendilerini kurmak için harekete geçtikleri her yerde Yahudilerle karşılaştılar. Çünkü bu din daha Roma döneminden beri Hristiyanlığa gerçek bir rakip olmuştu. Yahudilik, unutulması gereken bir dindi; hem rekabet nedeniyle hem de duvarın sağlığı için.</p>

    <p class="normal">"Aydınlanma hareketinin devrimci sonuçları, gericilerin zihninde, Yahudi akılcılığı ile yakından ilgiliydi."<sup class="calibre3"><a href="../Text/Helenizm_split_211.html#footnote-21416-188" id="footnote-21416-188-backlink">[188]</a></sup> Öyleyse, bir kıta olarak Avrupa'nın mümkün olabilmesi için Mısır unutulmalıydı, Yahudilik yenilmeliydi. Avrupa, Aydınlanma'dan vazgeçip romantizmin sularına yelken açtığında, yaptığı şey bunlardan başkası değildi. Aydınlama'dan vazgeçiş, hemen her yerde Hristiyanlığa bir ricat hareketi olarak ortaya çıktı. Avrupa, bir kıta olarak oluşmaya başladığında çoktan gericileşmişti; Aydınlanma'dan duyulan derin korku ile Hristiyanlığın etkisi yeniden arttı. Avrupa'nın devrimci geçmişinde, Mısır vardı, Yahudilik vardı, Asya ve Afrika vardı. Devrimci sınıf yüzünü geriye döndüğünde, Hristiyanlığı ve Yunanistan'ı gördü. Bağımsız Yunanistan, ricat eden Avrupa'nın imalatıydı.</p>

    <p class="normal">Her ikisi de kendini "öteki"nden çok katı bir biçimde ayırıyor, devrimci fikirlerin beslendiği kaynakla arasına aşılmaz duvarlar örüyordu. Yunanistan'ın ve Avrupa'nın Doğu'dan, Mısır'dan kopması ancak böyle mümkün olabildi.</p>

    <p class="normal">Aslında, bu büyük ideolojik atılımın yaşandığı dönem Avrupa için oldukça çalkalantılıydı. Fransız Devrimi'nin ve Napolyon'un yarattığı depremle sarsılan kıta, yeni bir denge arıyordu. Eski Mısır'ın defterinin kapandığı ve doğan boşluğun Eski Yunanistan ile doldurulduğu bir ideolojik restorasyon, siyasal restorasyon ile birlikte gidiyordu. Bu ortamda Yunan ihtilalinin karmaşık duygular yaratması kaçınılmazdı. Öncelikle aydınlar ve öğrenciler arasında bu ayaklanma koşulsuz destek bulmuştu. Ancak büyük devletler kuşkuluydu. 1821'de Aleksandr İpsilantis'in Boğdan'da başlattığı ayaklanmanın desteksiz bırakılması bu nedenleydi.<sup class="calibre3"><a href="../Text/Helenizm_split_212.html#footnote-21416-189" id="footnote-21416-189-backlink">[189]</a></sup> Avrupa ideolojisi, Avrupa'nın sıkıntılı zamanlarında oluştu. Siyasal bir ricat hareketi yaşanıyordu, ama kıta ekonomik olarak ilerliyordu. Kapitalizmin ve yayılmacılığın zaten Aydınlanma'ya ihtiyacı yoktu. Hristiyanlık ve ırkçılık ise, her kapıyı açan bir balta gibiydi.</p>

    <p class="normal">"İlerici ve değişmekte olan tek kıta" fikrinin arkasında emperyalist istila vardı. Oysa Avrupa'da bu büyük geri çekilmenin yaşandığı tarihte gerçek bir değişim geçiren coğrafya Akdeniz civarıydı. Mısır, modern tarihini başlatma aşamasındaydı; giriştiği reformlarla, Avrupa'nın birçok ülkesine rakip hale gelmişti. Yine Osmanlı'nın bir parçası olan Mora yarımadasında Elenler ayaktaydı; bağımsızlık hareketi ile modern Yunanistan tarihinin başlama vuruşu yapılmıştı. Osmanlı İmparatorluğu da adını koymamış olmasına rağmen bu yola girmişti; hem Mısır'ın baskısı hem Yunanistan ayaklanmasının zoruyla ve Avrupa'nın sıkıştırmalarıyla geleneksel kabuğunu yırtmaya çalışıyordu.<sup class="calibre3"><a href="../Text/Helenizm_split_213.html#footnote-21416-190" id="footnote-21416-190-backlink">[190]</a></sup></p>

    <p class="normal">İşte bu şartlarda oluşan Yunan ayaklanması, Bernal'in deyişiyle "kıtalar düzeyinde bir mücadele" haline gelmişti. Biliyoruz, bir yanında Avrupa vardır; öbür yanını ise artık sadece Osmanlı diye tanımlamak zordur. Osmanlı'nın ve Mehmet Ali Mısırı'nın Avrupa açısından Asya ve Afrika'yı temsil ettiği açıktır ve Navarin'de ortak Avrupa donanması tarafından yakılan da Osmanlı-Mısır donanması değil, Asya-Afrika donanmasıdır.</p>

    <p class="normal">Avrupa ideolojisinin oluştuğu tarih olan XIX. yüzyılın başı iki eski uygarlığın, Mısır ve Yunanistan'ın modern tarihlerinin de başlangıcıdır. Zaman içinde biri kapanmış ve diğeri açılmıştır. Avrupa tarafından Mısır'dan daha az tehlikeli görülen Osmanlı İmparatorluğu ömrünü bu yüzyılın sonuna kadar uzatabilmiştir. Osmanlı'nın ömrünü uzatması, bu kapanış ve açılış arasında kalması ile mümkün olmuştur. Mısır'ın Mehmet Ali ile büyük parlayışının ışıkları ise, Helenizm duvarına çarpıp sönmüştür. Doğu için geriye kalan sadece yıkım değildir; "...Oryantalizmin oluşumunda can alıcı olan 1820'lerin başlıca olayının, Hristiyan Yunanlıların, Müslüman Türklere ve Mısırlılara karşı verdiği bağımsızlık savaşı olduğunun kaydedilmesi önemlidir."<sup class="calibre3"><a href="../Text/Helenizm_split_214.html#footnote-21416-191" id="footnote-21416-191-backlink">[191]</a></sup> Avrupa ideolojisinin Doğu'ya bakan yüzü; oryantalizm de bu "dünya savaşı"nın ürünüdür. Bakiyeleri topluyoruz…</p>

    <p class="normal">Mısır'ın ışığı neden söndü? Bir ilk yanıt var; "Mısır XVI. yüzyıldan itibaren Türk İmparatorluğu'nun bir parçası olmuştur. Ne var ki Türkler, Mısır'ı kendilerinden önceki yöneticiler olan Memlükler aracılığıyla yönetmeye devam ettiler. Memlükler, büyük ölçüde Kafkasya kökenli köle birlikleriydi ve ordunun en müthiş bölümünü oluşturuyorlardı. XIII. yüzyıldan beri Mısır'ın kontrolünü bunlar ellerinde bulunduruyordu... Bununla birlikte, XVIII. yüzyılın sonunda ticari tarım üretimi, ticaret ve imalat sanayii, Mısır'ın dünya standartlarına göre zengin sayılmasanı sağlayacak bir düzeye yükseldi. Daha sonra Memlük yönetimi ve Türk metbuluğu, Napoleon'un 1798'deki fethiyle ciddi şekilde zayıfladı. Fetih, geniş ölçüde Mısır toplumundaki sınıfsal, dinsel ve etnik farklılıkları kucaklayıp yönlendirerek gerçekleştirilmişti. 1808'de -Fransa'nın çekilmesi ve Britanya'nın müdahalesini izleyen büyük karışıklıktan sonra- Britanyalılar ülke dışına sürüldü ve iktidar, Türk kuvvetlerinin Arnavut asıllı generali Mehmet Ali'nin eline geçti. Mehmet Ali Paşa birkaç yıl sonra Memlükleri katlettirdi ve genel vali oldu; gerçekte Türklerden hemen hemen bağımsızdı. Mehmet Ali Paşa, Mısır ekonomisinde, toplumunda ve devlet yönetiminde bir modernleşme başlattı; bu, ancak Rusya'da Büyük Petro'nun ve Japonya'da Meiji İmparatoru'nun modernleşme hareketleri ile kıyaslanabilir. Memlüklerin ve vergiye tabi çiftlik sahiplerinin ellerindeki topraklar istimlak edilerek doğrudan üreticilere dağıtıldı. Üreticiler, artık devlete kira ile vergi karışımı bir ödeme yapıyordu. Muazzam sulama projeleri başlatıldı ve büyük ölçekli ticari pamuk ve şeker üretimine geçildi."<sup class="calibre3"><a href="../Text/Helenizm_split_215.html#footnote-21416-192" id="footnote-21416-192-backlink">[192]</a></sup> Demek ki Avrupa'nın değiştiği zamanlarda Mısır da değişmektedir. Peki değişim, "Doğu'da olduğu için" mi başarısız olmuştur?</p>

    <p class="normal">İlk yanıttaki yanıt şöyle: "... Kısa vadede program şaşırtıcı bir başarı sağladı. 1830'larda Mısır, modern sanayi kapasitesi bakımından İngiltere'den sonra ikinci geliyordu. Bu ekonomik ve siyasal temellere dayanan Mehmet Ali, ülke dışında da bir imparatorluk kurmaya girişti. Mehmet Ali Paşa'nın modern orduları, Batı Arabistan'daki Türk eyaletlerinin çoğuna boyun eğdirdi; 1822'de ise generalleri Sudan'ı zapt etti. Paşa, aynı zamanda gözlerini yukarıya, Suriye ve Yunanistan'a doğru da dikmişti. Birçok Yunanlı, Osmanlı İmparatorluğu'nun sıradan tebaası olarak Nil deltasında yaşıyordu. Bunlar, ekonominin yeni ticari sektörlerinde giderek artan ölçüde özel roller almaya başladılar. Mehmet Ali Paşa'nın iktidara geçmesinden sonra ülkeye, hem orduya katılmak hem de muazzam ekonomik büyümede yer almak için daha çok Yunanlı gelmişti."<sup class="calibre3"><a href="../Text/Helenizm_split_216.html#footnote-21416-193" id="footnote-21416-193-backlink">[193]</a></sup> Demek ki bir başarısızlık yok ve tam tersine hiç olmazsa başlangıçta müthiş bir "devrim" var.</p>

    <p class="normal">Yunan ayaklanmasının Mısır direnişiyle karşılaşmasını talihin bir oyunu mu saymalıyız? Elbette, bu var; Ancak Mısır'ın büyüme sancısı hesaba katılmazsa talihin oyunu için sahnenin eksik kalacağı açıktır. Mehmet Ali'nin Mısır'ı yeniden bir dünya gücü durumuna getirme arzusu sahneyi hazırlamıştır; ısrarlı ve sabırlı bir mücadele ancak böyle anlaşılıyor: "1821'de Yunanistan Bağımsızlık Savaşı'nın başlamasıyla, çaresizlik içindeki Türk Sultanı, isyancıları temizleme göreviyle Girit ve Mora paşalıklarını -yani bu vilayetlerin valiliğini- Mehmet Ali'ye verdi. Becerikli ve yırtıcı Yunan donanması yüzünden, Mısırlılar dört yıl boyunca ülkeyi işgal edemediler. Fakat 1825 yılında Mısırlılar, Yunan donanmasının ödemeler yapılmadığı için isyan etmesinden yararlanarak, Mehmet Ali'nin oğlu İbrahim'in komutası altındaki disiplinli bir orduyu karaya çıkardılar. Bu kuvvet, Yunan çetelerinin korkunç direnişini, ancak vahşet ölçüsü gittikçe artan bir baskıyla ezmeyi başardı. İbrahim bundan sonra, Türklerin Yunan milliyetçilerini kuşatma altında tuttuğu Messolongi'ye doğru kuzey yönünde hareket etti. Üstün Mısır ordusunun gelişi, dengeyi Türkler lehine değiştirdi ve Yunan devriminin bu merkezi, ancak kahramanca bir savunmadan sonra alınabildi. Bu savunma, Şair Byron'ın burada ölmesiyle, Avrupa hükümetlerinin Yunan davasını destekleyen Helen hayranı öğrencilerin ve sanatçıların konumuna getirilmesinde kritik bir önem taşımıştır. Artık ayaklanma kıtalar düzeyinde bir mücadele haline gelmişti: Bir tarafta Avrupa, öteki tarafta Asya ve Afrika vardı."<sup class="calibre3"><a href="../Text/Helenizm_split_217.html#footnote-21416-194" id="footnote-21416-194-backlink">[194]</a></sup> Bu, Mehmet Ali ve Mısır'ı için bütünüyle yeni bir tarihtir; demek ki Mehmet Ali'nin "Osmanlı paşası" olmanın ötesinde temsiliyetleri var.</p>

    <p class="normal">Afrika, Avrupa'nın bir kıta olma mücadelesinin içindedir ve Afrika o tarihte tek başına Mehmet Ali'dir. Fakat Bernal'in değerlendirmesi, bu değerlendirmeden sonra bile havada kalmaktadır: "Kimilerince, gerileme halindeki Türkiye, Yunanistan ve Avrupa için, Mısır'dan daha ufak bir tehdit olarak görülüyordu. Avusturya Şansölyesi Metternich'in yazdığı gibi, Mısır'ın Türkiye'den tam bağımsızlık elde etme ihtimalini göz önünde bulundurunca, 'İşte o zaman, sık sık Avrupa için en büyük tehlike olarak ilan edilen şeyin gerçekleştiği görülür: Yeni bir Afrika devleti...' Böyle bir ihtimalin gerçekleşmesini engellemek için Britanya ve Fransa hükümetleri Mısır'ı Türkiye'den ayırmaya çalıştı... 1827 yılında Britanya, Fransa ve Rusya'ya bağlı filolar Navarin'de Türk ve Mısır donanmalarını tahrip ederek Yunanistan'ın bağımsızlığını güvence altına aldılar."<sup class="calibre3"><a href="../Text/Helenizm_split_218.html#footnote-21416-195" id="footnote-21416-195-backlink">[195]</a></sup> Peki neden? Mısır'ı Osmanlı'dan daha tehlikeli yapan şey nedir?</p>

    <p class="normal">Osmanlı, Avrupa için önemli değilse, Mısır için de önemli değildir. Bu durumu doğrulayan ise Mısır kuvvetlerinin bu tarihte Osmanlı toprakları içinde büyük ilerleyişidir. Girmişler ve devirmişlerdir. "1839 yılında Mehmet Ali Paşa, Babıali'den bağımsızlığını ilan etti ve Türkiye'nin büyük bir bölümünü işgal etti. Beş gün sonra da Sultan öldü. Bundan kısa bir süre sonra Türk donanması isyan ederek Mısırlılara katıldı. Avrupalı olmayanların denetimi altındaki Doğu Akdeniz'den gelen tehdit, düşünülmeyecek kadar korkunçtu ve Avusturya, İngiltere, Fransa, Prusya ve Rusya, 60 yıl sonra Çin'deki Bokserler Ayaklanması'na kadar eşi görülmeyecek bir birlik gösterisiyle Türkiye'nin yardımına koştu."<sup class="calibre3"><a href="../Text/Helenizm_split_219.html#footnote-21416-196" id="footnote-21416-196-backlink">[196]</a></sup> Devrilen Sultan'ı kaldıran Avrupa'dır. Bu işgal, Batı için Doğu'daki birliğin silah zoruyla fiilen sağlanması anlamına geliyordu. Bu nedenle Batı da birleşti. Avusturya, İngiltere, Fransa, Prusya ve Rusya birliği, Batı'da oluşmuş en geniş birliklerden biriydi ve bu birlik, Mısır'a karşı Osmanlı'yı kurtarmak için oluşturulmuştu.</p>

    <p class="normal">Mehmet Ali, Mısır'ı yeniden bir imparatorluk yapmaya girişmişti; Batı'nın dehşetinin bir bölümü bununla ilgilidir. Fakat daha korkunç olan şey, "Mehmet Ali sosyalizmi"ydi.</p>

    <p class="normal">Mehmet Ali dönemi Bernal'in deyimiyle "Ramses II.'den beri kurulan en büyük Mısır imparatorluğu"ydu. Avrupa duvarı Yunanistan'a dayamaya çalışırken, Mısır kuvvetleri bütün Mora'yı denetimi altına almıştı. Bu, hem Avrupa'nın maddi çıkarlarına hem de yeni tarih kurgusuna aykırıydı. Mısır, bu girişimiyle birkaç açıdan Avrupa bakış açısını geçersiz kılıyordu; "Doğu'da gelişme olmaz" miti yıkılıyordu; Mısır'ın uygarlık kuramayacağı yargısı tahrip olmuştu. Avrupalı uygarlığın "yaratıcısı" Elenler, Mısır tarafından birkaç kez denetim altına alınmıştı. Afrika etkisi tam unutulmaya yüz tutmuşken ümmi Mehmet Ali'nin hareketi konkunç bir tehdit olarak algılanmıştı.</p>

    <p class="normal">Mısır yenildi; bu tarih Mısır ekonomisinin geleneksel Türk modeline geri dönmesinin de tarihiydi. Nihai çöküş ise Britanya'nın Mısır yönetimini ele geçirdiği 1880'li yıllarda gerçekleşti. Mısır'da Mehmet Ali sosyalizmiyle girilen kalkınma yolu, birleşik Avrupa güçlerinin direnciyle kırılmıştı.</p>

    <p class="normal">Avrupa ideolojisi Yunanistan'ın elinden tutmuştu, Mısır'ı ise dipsiz bir kuyunun dibine itti. Helenizm, işte bu açı içinde doğmuştu. Kendisini doğuran büyük güçlerin niyetlerine hiçbir zaman nüfuz edemedi, sonsuz ve sorunsuzca ilerleyebileceğini sandı. Ancak, ideoloji ile çıkarın çatıştığı zamanlar vardı. Bu kuvvet, Anadolu içlerine ilerleyen Elen güçlerinin arkasından çekilince büyük Elen trajedisi için de kapı aralanmış oldu. İzmir'e doğru ricat eden şey, Elen ordusunun yanı sıra geriye koşan büyük Elen düşüydü.</p>

    <p class="normal">Helenizm ve oryantalizm; ilk dünya savaşından kalan Batılı yan bunlardı. Ne yazıktır, Osmanlı ikisini de anlayamadı; kişisel bir mesele sandı. Mısır ise savaştan kalan Doğu bakiyesiydi; dünya politikasında iddiasını sürdürüyordu. Hem Avrupa tarihini hem Osmanlı tarihini etkilemiş ve değiştirmiştir.</p>

    <p class="normal">Bunun da eksik anlaşıldığını biliyoruz. Osmanlı her yerde yenilirken Mısır ilerliyordu. Osmanlı yöneticileri o gün için henüz olgunlaşmamış Avrupa yerine muzaffer Mısır'a baktılar. "Aslında çoktan bakıyorlardı. Mehmet Ali -bazı yabancıların Doğu'nun Bonaparte'ı dedikleri bu adam- Türkiye Tanzimat'a gelmeden, Tanzimat'ı aşarak geride bıraktı."<sup class="calibre3"><a href="../Text/Helenizm_split_220.html#footnote-21416-197" id="footnote-21416-197-backlink">[197]</a></sup> Tanzimat'ın modeli Mısır'dı; ancak Mısır, Tanzimat'a modellik etmekten hep daha fazlasıydı.</p>

    <h3 class="solbaslik">DOĞU'NUN DİRENİŞİ: MEHMET ALİ</h3>

    <p class="normal">Yaşadığı dönem, Rumeli paşalarının padişahla anlaşmaya oturacak kadar güçlendiği bir dönemdi. Ayanlarla yapılan anlaşma 1808'de imzalandı. Sened-i İttifak, aslında Rumeli feodallerinin gücünün bir ifadesiydi. Henüz imparatorluk güçleriyle baş edecek kadar olgunlaşmamıştılar; ama yeni ve daha fazlasını isteyecek güçleri vardı. "Rusçuk Ayanı Mustafa Paşa'nın okuma yazma bilmediği söylenir; ancak Batı dünyasının gücünü ve temel reformların gereğini anlamıştı..."<sup class="calibre3"><a href="../Text/Helenizm_split_221.html#footnote-21416-198" id="footnote-21416-198-backlink">[198]</a></sup> Rusçuk Ayanı Mustafa Paşa, saray içindeki entrikalarda kayboldu gitti. Sultan Mahmud, Rumeli ayanlarının gücünü kırmak için harekete geçti. Yunan ayaklanması yeniçerilerin de bir işe yaramadığını göstermişti. Mehmet Ali, Mısır'da çok ciddi askerî ve ekonomik reformlara girişmiş, güçleniyordu. II. Mahmud, öğretmen bulmak için Mehmed Ali Paşa'ya başvurdu. Mahmud'un istediği gibi öğretmenler henüz ortada yoktu. Bu tür kadrolar ancak onun ölümünden sonra bulunabildi. 1848 Devrimi'nden kaçıp Osmanlı'ya sığınan Macar ve Polanyalı mülteciler imdada yetişmişti. Artık çoğunun Yahudi kökenli olduğunu biliyoruz.</p>

    <p class="normal">Yaşadığı dönemin ikinci büyük gelişmesi imparatorluğu sarsan Elen ayaklanmasıydı. İmparatorluk hızla gerilerken Osmanlı içindeki Rumlar hızla güçleniyordu. "Ortodoks kilisesinin hiyerarşisinden ileri gelen örgütlendirme yeteneğiyle, Rum armatörlerin altı yüzü aşkın ticaret gemisindeki beş bini aşkın top, ayaklanmanın küçümsenmeyecek bir güce sahip olduğunu gösteriyordu."<sup class="calibre3"><a href="../Text/Helenizm_split_222.html#footnote-21416-199" id="footnote-21416-199-backlink">[199]</a></sup> İmparatorluğun, yeni güçler karşısında uzun süre dayanamayacağı belli olmuştu.</p>

    <p class="normal">Fransız Devrimi'nden 20 yıl önce Kavala'da doğmuştu. Babası Bekçibaşı İbrahim Ağa'yı küçük yaşında kaybetti. Koruyucusu Kavala Mütesselimi Tosun Ağa'nın da hükümetin emri ile idam edildiği belirtiliyor. Koruyucusuz kalan Mehmet Ali, Kavala'da tütün ticareti yapan Leon adlı bir Fransız tacirinin yanında çalışmaya başladı. 18 yaşında asker olduğu ve dul ve zengin bir kadınla evlenerek askerliği ve ticareti bir arada götürmeyi becerdiğini öğreniyoruz. Fransız Devrimi'nden sonra, devrimi kendi yöntemiyle yayan Napolyon'un işgal kuvvetlerini Mısır'dan çıkarmak üzere gönderilen bir birliğin içinde kaderinin düğümlendiği yere haraket etti. Biyografisinde Osmanlı ordusunun Fransızlara karşı mücadelesine tanık olmasının sonraki hayatı üzerinde tartışılmaz bir etkisi olduğu belirtiliyor.<sup class="calibre3"><a href="../Text/Helenizm_split_223.html#footnote-21416-200" id="footnote-21416-200-backlink">[200]</a></sup></p>

    <p class="normal">Birisi, kendisinin de içinde bulunduğu iki ordu gördüğü ve karşısındaki ordunun farklı bir ordu olduğu açıktır. Bu ordu, Fransız Devrimi'nin yarattığı en önemli kurumlardan biriydi; teknoloji ve tekniğinin ötesinde yeni bir değerler sistemi için savaşan askerler çok etkileyiciydi. Yeni ordu, Mehmet Ali'nin en önemli sorunlarından biri oldu.</p>

    <p class="normal">Netayic ül-Vukuat'a göre becerikli, gözü pek ve yönetim işinde yetenekliydi. Kolay yükselmiştir: "Kavala Çorbacısı Hüseyin Ağa'nın yeğeni olan bu Mehmet Ali Ağa, okuması yazması olmayan bir kişi idi ise de becerikliliği, gözü pekliği ve yönetim işindeki yeteneği, ileri görüşlü bir subay olması dolayısı ile 'serçeşmelik', yani bütün başıbozuk askerî sergerdelerin başkanı olma görevini elde etmişti."<sup class="calibre3"><a href="../Text/Helenizm_split_224.html#footnote-21416-201" id="footnote-21416-201-backlink">[201]</a></sup></p>

    <p class="normal">Başlamak için herhalde savaş iyi bir fırsattı; "Napoleon'un Mısır seferi neticesinde, kölemenlerin en sebatlı ve iradeli unsurları mahvolmuş idi. Mehmet Ali bu durumdan layıkı ile istifade etmesini bildi. Kölemenleri Osmanlılara, Arnavutları kölemenlere karşı kışkırtarak, meydena gelen karışıklıkları kendi lehine kullandı; halkın muhabbetini kazandı. Zekâ ve kudreti sayesinde, çevirdiği entrikalar ile Mısır'ın son valileri bulunan can düşmanı Hüsrev, Tahir, Ali ve Hurşit paşaları bertaraf ettikten sonra, halk tarafından desteklendi ve Mısır'da hemen hemen müstakil bir şekilde idareyi eline aldı."<sup class="calibre3"><a href="../Text/Helenizm_split_225.html#footnote-21416-202" id="footnote-21416-202-backlink">[202]</a></sup> Kolay ilerleyebildiği görülüyor.</p>

    <p class="normal">Babıâli, Mehmet Ali'nin Memlüklerden daha tehlikeli olduğunu çabuk anlamıştı. Onu Mısır'dan almak istediklerini, lakin başaramadıklarını öğreniyoruz. Ancak Osmanlı pragmatisttir; durumu yerinde görmek üzere Mısır'a yollanan padişah yakını Salih Bey'in eline hangi taraf güçlü ise ona verilmek üzere; biri yerinde bırakma, biri de atama fermanı olmak üzere iki ferman verilmiştir. Mehmet Ali güçlüdür, yerinde kalma fermanını almış olduğun tahmin edebiliyoruz.<sup class="calibre3"><a href="../Text/Helenizm_split_226.html#footnote-21416-203" id="footnote-21416-203-backlink">[203]</a></sup> 1807'de İskenderiye'de İngilizleri de yenilgiye uğratmıştır; bu hem Babıali'nin hem de güçlü İngiltere'nin düşmanlığını kazandığı anlamına gelmektedir. Ancak, biyografisine göre düşmanları arttıkça dokunulmazı da artmaktadır; bu, herhalde "kamuoyu desteği"ndendir. Netayic-ül Vukuat, "Halkın onun başlarına Tanrı tarafından yollanmış olduğuna inandığını"<sup class="calibre3"><a href="../Text/Helenizm_split_227.html#footnote-21416-204" id="footnote-21416-204-backlink">[204]</a></sup> haber vermektedir. Osmanlı yönetimi içinde de taraftarları çoktur; İngilizlere indirdiği bu darbenin ardından İstanbul'a rehine bırakılan oğlu İbrahim Bey'i geri alabilmiştir.</p>

    <p class="normal">İngilizlerden sonra Vehhabilerin üzerine yürüdü. Bunu yapmadan önce bir merasim için çağırdığı 470 Memlük beyini kılıçtan geçirdiği not ediliyor. Bu, Mısır'ı düzleme hareketinin başlangıcıdır.<sup class="calibre3"><a href="../Text/Helenizm_split_228.html#footnote-21416-205" id="footnote-21416-205-backlink">[205]</a></sup> 1813'te Mekke'yi zaptedince ününün doruğuna ulaştığını anlıyoruz. Mehmet Ali, artık Doğu'da yeni bir kuvvettir. Oğlu İbrahim'in seferlerinden sonra Kızıldeniz'e giden ticaret yolları açılmış ve denildiğine göre hac yolculuğu yeniden yapılabilir hale gelmişti. Bu durum, ayrıca İslam dünyasının desteğini aldığı, Avrupa'nın "dikkatini" çektiği anlamındadır.</p>

    <p class="normal">Sudan'ın ilhakından sonra Mehmet Ali'nin nüfuz sahasını Basra Körfezi'nden Libya Çöl'üne, Sudan'dan Akdeniz'e kadar genişlettiğini anlıyoruz; artık Avrupa'nın yarısı kadar bir saha kontrolündedir. Mehmet Ali, imparatorluk içinde imparatorluk kurmuştur ve Elenler de imparatorluk içinde devlet olmayı başararak ilerlemektedir. Bunları birer gecekondu sayabilir miyiz? Gerileme devrinde Osmanlı tapulu sahasında gecekondu kurmanın mümkün ve kolay olduğu biliniyor. Ancak Mehmet Ali'nin gecekondusu Avrupa için tehlikeli, Elenlerinki ise faydalı bulunmuştur; farkları budur. Karşılaşmaları, talihin bir oyunu değil, tarihin bir zorunluluğudur.</p>

    <p class="normal">Karşı karşıya gelmeleri denildiği gibi, Mehmet Ali'nin bir "Osmanlı paşası" olması nedeniyle midir? Biyografisinde şöyle anlatılıyor; "Osmanlı Devleti, Yunan ihtilalini tenkil edemediğinden, isyan Akdeniz ve Ege Denizi adalarına da sirayet etmiş idi. Mehmet Ali Babıali'den Akdeniz Rum korsanlarının takibi emrini aldı. Zaten bu yüzden Mısır ticareti de zarar görmeye başlamış idi."<sup class="calibre3"><a href="../Text/Helenizm_split_229.html#footnote-21416-206" id="footnote-21416-206-backlink">[206]</a></sup> Elbette öncelik sırası yapmamız gerekmiyor; yine de Mehmet Ali için Mısır ticaretini garanti altına almanın daha önde olduğunu düşünmemizi engelleyen bir veri yoktur. Rum korsanları takip eden Mehmet Ali kuvvetlerinin, takip dönüşü beraberinde Girit'i ve Mora valiliğini getirmesi ise asla bir rastlantı değildir. Bir mücadele var ve bu mücadelede Mehmet Ali, Osmanlı'dan daha önemli bir figürdür.</p>

    <p class="normal">Mora ihtilalini kim bitirdi? Mehmet Ali ve oğlu İbrahim'in Avrupa'nın Elen rüyasını bir kâbusa dönüştürdüğü açıktır. Birleşik bir donanmanın Navarin'de Osmanlı-Mısır donanmasını yok etmesi süreci böyle başlamıştır. İngiltere ve Fransa'nın durdurmak istediği güç Mısır'dır ve Navarin'den sonra Mısır kuvvetlerini çekilmesi ile Yunanistan bağımsızlığının mümkün kılındığını anlıyoruz.</p>

    <p class="normal">Ancak çekilme Mehmet Ali'ye pek az zarar vermiştir: "Mehmet Ali'nin pek çok can kaybına, büyük masraflara ve donanmasına mal olan Mora seferinden Girit adasından başka bir kazancı olmadı: fakat buna mukabil Mısır'ın manevi nüfuzu arttı. Hemen hemen müstakil bir hükümdar gibi, Babıâli'nin bir tavassutu olmadan, Avrupa devletleri ile anlaştı. Bundan başka, Mısır ordusu yeni harp usul ve vasıtalarını tatbik etme imkânı buldu ve sonunda istiklal hareketlerini teşvik eden en mühim hadiselerden biri vukua geldi."<sup class="calibre3"><a href="../Text/Helenizm_split_230.html#footnote-21416-207" id="footnote-21416-207-backlink">[207]</a></sup> Bu önemli hadise, Türk-Rus harbine katılma çağrısını reddetmesidir ve bu reddiyeden sonra artık Mehmet Ali bağımsızdır.</p>

    <p class="normal">Sonra, kuvvetleri Suriye'yi fethedip, Kütahya'ya kadar ilerlemiştir. Mehmet Ali'yi Osmanlı'yı topyekûn yıkmaktan kurtaran ise Avrupa ve Rusya'dır. Mısır, kendi bayrağını açmıştır; Mehmet Ali Arap yarımadasını tek bir devlet haline getirmek üzere ilerlemektedir. Hep tehlikeli bulunduğunu ve hep Avrupa'yı birleştirdiğini anlıyoruz. Avrupa Mısır meselesi etrafında yeniden guruplaşmaktadır. "İngiltere hariciye nazırı Lord Palmerston'a göre <sup class="calibre3"><a href="../Text/Helenizm_split_231.html#footnote-21416-208" id="footnote-21416-208-backlink">[208]</a></sup>(Mehmet Ali'nin-) asıl gayesi, Arapça konuşulan bütün ülkeleri içine alan bir Arap devleti kurmak idi. Filhakika Mehmet Ali, burada hâkimiyetini Bahrayn Adaları'na kadar genişletti. Bu suretle Akdeniz tariki ile Hindistan'a giden deniz yollarının ikinci kapısını da ele geçirdi. Şatt al-Arab'a bir donanma gönderdi; Basra, Bagdat ve İran ile münasabetler kurdu. Böylece İngiliz-Rus rekabet sahasında İngiltere aleyhine hesaba katılması icap eden bir kuvvet haline geldi. İngiltere'nin Süveyş berzahında bir köprübaşı elde etmek veyahut Süveyş-Kahire arasında bir demir yolu inşa etmek gibi arzuları Mehmet Ali tarafından şiddetle reddedildi.<sup class="calibre3"><a href="../Text/Helenizm_split_232.html#footnote-21416-209" id="footnote-21416-209-backlink">[209]</a></sup> Bir politika var ve bu politikayla Doğu'nun, Mehmet Ali ile yeniden ayağa kalktığını anlıyoruz.</p>

    <p class="normal">Osmanlı'yı Mehmet Ali'nin üzerine gönderen yine Batı siyasetidir, fakat Nizip'te Osmanlı ordusu bir kez daha bozguna uğratılmıştır. Osmanlı bir güç değildir, birleşik Batı ise güç yettirememektedir. Doğu'nun başkaldırısı Mehmet Ali'nin "Osmanlı paşası" kimliği ile örtülmektedir."<sup class="calibre3"><a href="../Text/Helenizm_split_233.html#footnote-21416-210" id="footnote-21416-210-backlink">[210]</a></sup></p>

    <h3 class="solbaslik">DİRENİŞİN ŞİFRESİ: MEHMET ALİ SOSYALİZMİ</h3>

    <p class="normal">Mısır, Batı için neden bu kadar önemliydi? Avrupa ideolojisinin henüz yeşerdiği, Doğu için Batı bakış açısının yeni kurulduğu bir zamanda Mehmet Ali birçok açıdan bu gelişimin karşısına dikilmişti. Önce Doğu'da gelişme olamayacağı yargısını güçlü bir biçimde tekzip etmişti. Doğu'da Osmanlı'nın ötesinde yeni bir imparatorluk kurmaya girişerek, Batı'nın karşısına taze bir güç olarak dikilebileceğini göstermişti. Sonra, kendisi küçük; ama anlamı Batı için büyük olan Yunanistan'ı dağıtmıştı.</p>

    <p class="normal">Mehmet Ali nasıl direndi? Bir yüzyıl sonra Rusya'nın büyük direnişini biliyoruz; "güç"e ihtiyaç, hep var ve yoksunlukta gücün tek bir biçimde, kolektivizmle sağlanabileceğini de biliyoruz. Ekonomik altyapının kollektivize edilmesi, askerî güçte köklü bir reform yapılması, eğitimin yeniden örgütlenmesi, özel mülkiyete önemli sınırlandırmalar getirilmesi ve sanayileşme anlamındadır ki bilinmeyen, bu yola Rusya'dan önce Mehmet Ali Mısır'ının girdiğidir. "Mehmet Ali, siyasi muvaffakiyetlerini, hatta kısmen Mısır'ın içtimai ve iktisadi yükselişini, kurduğu modern ordu sayesinde temin etti. Ordunun ihtiyacını karşılamak gayesi ile birçok imalathane kuruldu ve ilmî eserler tercüme edildi."<sup class="calibre3"><a href="../Text/Helenizm_split_234.html#footnote-21416-211" id="footnote-21416-211-backlink">[211]</a></sup> Biyografisine göre, ilk adım Asvan'da açılan harbiye mektebiydi; Fransa'dan öğretmenler getirtti. Sudan'dan getirilen 20 bin kişi ile ilk düzenli birlikler kuruldu ve yeni yetişen komutanların emrine verildi. Bu devşirme usulü istenilen sonucu vermeyince Mısır halkından asker alınmaya başlandı. Başlangıçta büyük direnişle karşılaşan bu teşebbüsün tutunması, başarı sağlandıkça mümkün oldu; ordu zaferler kazandıkça vatan ve millet duyguları yeşermeye başladı. Mısır, kendince Fransız Devrimi'ni böyle yaşıyordu.</p>

    <p class="normal">Artık askere alındığına göre köylü, aşağı sınıf olmaktan çıkmalıydı; fellah kelimesinin tahkir manasında kullanılması yasaklandı. Artık çiftçi "milletin efendisi"ydi. "Kısa bir zaman içinde askerî mektepler çoğaldı; piyade, süvari, topçu, bahriye ve erkânıharbiye mektepleri, hatta bir askerî mızıka okulu açıldı. Mısır ordusunun muhtaç olduğu her türlü silah, teçhizat ve levazımı, memleket içinde hazırlamak gayesi ile büyük askerî imalathaneler tesis edildi; ayda 3-4 top, yılda 36.000 tüfek ve 15.784 kantar barut imal edilebiliyordu. 1839'da ordunun mevcudu 235.880'di; Mısır, Sudan, Hicaz, Suriye vb. bölgelere taksim edilmiş bulunuyordu... Akdeniz donanmasını kuvvetlendirmek için de önceleri Marsilya ve Trieste tersanelerine gemiler ısmarlandı; aynı zamanda Fransız ve İtalyan bahriye zabitleri celbederek, onları efradın talim ve terbiyesi ile vazifelendirdi... İskendireye tersanesine daha büyük ehemmiyet verdi. Cerisy adında tanınmış bir Fransız mühendisi, bu tersaneyi üç sene içinde modern bir hale ifrağ etti. Beş adet kızağı ve 8.000 amelesi bulunan tersanede, pusula ve dürbüne varıncaya kadar, bütün donanma malzeme ve ihtiyaçlarını imal eden mükemmel atölyeler var idi."<sup class="calibre3"><a href="../Text/Helenizm_split_235.html#footnote-21416-212" id="footnote-21416-212-backlink">[212]</a></sup> Askerî ihtiyaçlar için örgütlenen silah sanayi, Mısır'da yepyeni bir sınıf doğuruyordu.</p>

    <p class="normal">Eğitim devrimi, bu dönüşümün zorunlu sonucuydu; "Mehmet Ali'nin Mısır için yaptığı en büyük hizmetlerden biri de hiç şüphesiz, büyük sayıda ve her derecede açtığı mekteplerdir. Bu mekteplerde Avrupa tedris usul ve programları da tatbik edildi. İlk yüksek mektep, kalede açılan hendese mektebi idi (1816). İhtiyaç artınca, Avrupa'da yetişen unsurlar ile Bulak'ta Mühendishane tesis edildi (1834). Mısır'ın tarihi, folkloru ve içtimai durumu hakkında kıymetli bilgiler veren Dr. Clot Bey'den istifade edilerek, Tıbbiye kuruldu (1827); bu mekteplere Fransız hocalar da getirildi; dersler Fransızca veriliyor ve Arapça tercüme ediliyordu. Kısa fasılalar ile eczacı, ebe, lisan, maden, muhasebe, sanat, ziraat ve veteriner mektepleri açıldı."<sup class="calibre3"><a href="../Text/Helenizm_split_236.html#footnote-21416-213" id="footnote-21416-213-backlink">[213]</a></sup></p>

    <p class="normal">Biyografisinde takip ediyoruz: Mehmet Ali, Mısır'ı -devlet menfaatine olmak üzere- iktisaden yükseltmek için, elinden geleni yaptı. Nil'in Dimyat kolundan su alarak, Reşid koluna veren el-Fravniya Kanalı'nı kapattı (1809). Eski İskenderiye Kanalı'nı, delta sahasını sulamak ve İskenderiye ile dâhili Mısır arasında irtibat temin etmek üzere açtırttı; bu kanala al-Mahmudiya adı verildi. Sulama işlerini tanzim için ziraat sahalarını muntazam küçük kanal şebekeleri ile örttü. Nil feyezanlarının zararlarını önlemek ve muazzam su kütlelerini toplamak gayesi ile birçok setler inşa ettirdi. Ezcümle Abu Kir seddini yaptırdı. Bu suretle gayet münbit, geniş bir toprak sahası elde edildi. Son senelerine doğru, Hayriya Barajı'nın inşasına başlandı; muazzam sahalar bu sayede yılda birkaç defa mahsul verecek bir hale geldi.</p>

    <p class="normal">Mehmet Ali, meşhur Kale Katliamı'ndan sonra, kölemenlerin elinde bulunan Mısır arazisinin büyük bir kısmına tesahup ederek, iltizam usulünü lağvetti... Vakıfların zaruri masrafları hükümet tarafından görülmek üzere, bunları da devlete mal etti; mütevelli vazifesini gören şeyhlere maaş bağladı. Bu suretle Mısır'ın hemen hemen bütün arazisi devletin malı oldu ve fellahlara 3-5 feddan olmak üzere, tevzi edildi. Artık vergiler, doğrudan doğruya hükümete teslim ediliyordu. Mamafih fellahlar bu değişme ile toprağın sahibi olmadılar; ellerindeki araziden -eskiden olduğu gibi- vergisini verdikleri müddetçe, intifa hakkına haiz idiler. Bu bakımdan fellahlar ziraat amalesi mesabesinde kaldılar. Kendilerine, ödünç olarak hayvan, ziraat aletleri ve tohum verildi. Her fellaha verilecek arazi miktarı ile her nevi ziraata tahsis edilecek arazi miktarı hükümet tarafından, memurlar vasıtası ile tespit edilirdi. Hasat zamanı hükümet, fellahtan inhisar usülünün mevzuatına göre, tayin edilen fiyat ile mahsülü satın alırdı. Vazedilen bu arazi nizamının esası, ferde mülkiyet hakkı tanımamak idi. Mültezimlerin elinden alınan haklar devlete mal edilmiş idi.</p>

    <p class="normal">Arazi kısımları, verimlerine göre vergiye tabi tutuldu. Fakat vergiler çok ağır idi. Birçok fakir köylü vergisini veremez oldu; zenginlerin fakirler yerine, zengin köylerin de fakir köyler yerine vergi vermesi usulü iyi bir netice hâsıl etmedi. Mamafih, bütün bunlara ve binlerce fellahın askere alınmış olmasına rağmen, 1821'de Mısır'da ekilen arazi sahası 2 milyon feddan iken, 1840'ta hemen hemen iki misline çıktı. Hububat ziraatinden başka ipekçiliğe de büyük bir ehemmiyet verildi. 2.000 felllah ve Suriye'den getirtilen usta işçi ile kısa bir zamanda milyonlarca dut ağacı yetiştirildi. 1832-1833 yıllarında 12.000 okka ipek istihsal edildi. Mehmet Ali, bilhassa pamuk ziraatında büyük bir inkılap yaptı. Pamuk cinsini ıslah ve istihsal miktarını fevkalade arttırarak, Mısır'ı pamuk istihsal eden başlıca memleketlerden biri haline getirdi.</p>

    <p class="normal">Mehmet Ali inhisar sistemini, ziraat ve ticaretten başka, büyük imalathaneler kurmak suretiyle sanayide de teşmil etti. Bu yüzden küçük sanatlar körleşti. Halbuki sayıları hiç de az olmayan ve senede 30.000 kese kazanç temin eden bir halk kütlesi var idi; bunlar devlet fabrikalarında amale oldular; mesaileri arttı, fakat kazançları azaldı. Bulak'ta birçok imalathane kuruldu; pamuklu kumaş imali için Malta fabrikası, çuha imalathanesi, ayrıca keten kumaş ve fes imalathanesi açıldı. Avrupa'dan birçok mütehassıs celbedildiği gibi tecrübeli işçi yetiştirmek gayesi ile muhtelif memleketlere işçi gönderildi. Amme hizmetine mahsus birçok büyük binalar inşa edildi. Birçok hastahane ve kütüphaneden başka, kalede hükümet konağı olarak kullanılan Kasr al-Cavhara ve Türk tarzı mimarisine göre, kendi ismi ile anılan Zarif Cami'yi yaptırdı. Yine kale civarında defterhaneyi (arşiv) inşa ettirerek, resmî vesaikin iyi bir şekilde muhafaza edilmesini temin etti. İskendireye'de muazzam Ra's el-Tin Sarayı'nı inşa ettirdi; Bulak'ta bir rasathane açtırdı. Müze açılmasına himmet ederek, asar-ı antikanın Mısır'dan dışarı çıkarılmasını menetti. Sıhhıye ve posta işlerini tanzim ettirdi.<sup class="calibre3"><a href="../Text/Helenizm_split_237.html#footnote-21416-214" id="footnote-21416-214-backlink">[214]</a></sup> Avrupa'yı sadece gücüyle değil, uygulamasıyla da ürküttüğü kesindir. Korku, her zaman birleştirir.</p>

    <p class="normal">Mehmet Ali sosyalizminin başarıları kesindi; Kızıldeniz ve Akdeniz yeniden güvenli hale gelmişti. Yollar yapılmış, Mısır yeniden Hindistan ticaretinin merkezi haline getirilmişti. Mısır'da yaşam seviyesi hızla yükselmiş; üst sınıf olan kölemenler yok edilmişti. Bunları yaparken kendisi de Mısırlılaşmıştı. Biyografisine göre "sosyalist" Mehmet Ali bunları yaparken tamamen ümmi idi; okuma yazma öğrenmeye 40'ından sonra girişebildi. Ümmi olmasına rağmen Mısır'ın Nil'in ürünü olduğunu anlamıştı. Doğu'da, çok hızlı bir ilerleme çizgisini, belki de Sovyetler'den önce tutturmuştu. Ancak, Sovyetlerle aynı kaderi paylaşmaktan kurtulamadı.</p>

    <p class="normal">Yunanistan'ın bağımsızlaşması için Mısır yıkılmalıydı. Yunanistan bağımsızlaştırılarak Doğu'ya aşılmaz bir duvar örüldü. Duvarın arkasında Osmanlı için büyük can çekişme dönemi açılmıştı; Mısır ise hemen öldürüldü. Tanzimat, Yunan duvarı ile Mısır başkaldırısı arasında açılmıştı. Ancak, Osmanlı da Mısır'ın infaz mangasına katıldı; Tanzimat köksüz kaldı. Mısır modeli, bir daha hatırlanmaması için tarihin derinliklerine gömüldü.</p>

    <p class="normal">1838 Ticaret Antlaşması neden imzalandı? Osmanlı'nın Mısır'dan duyduğu derin korku ile bu antlaşma arasında artık bağ kurabiliriz. Osmanlılar bu anlaşmayı Mısır'ı durdurmak için imzalamıştır. Tahribatının gerçekte Mısır ekonomisi üzerine olduğunu biliyoruz. Taner Timur şunları yazmaktadır: "Mehmed Ali yenilgisini ve Hünkâr İskelesi Antlaşması'nı izleyen yıllarda Osmanlı sultanı için, asi paşanının cezalandırılması ve kırılan onurunun tamiri, merkantil düşüncelerden çok önce gelen bir sorundu."<sup class="calibre3"><a href="../Text/Helenizm_split_238.html#footnote-21416-215" id="footnote-21416-215-backlink">[215]</a></sup> Taner Timur, Fransız elçisinin Paris'e yolladığı raporda "II. Mahmud'un Mehmed Ali'nin cezalandırılması için imparatorluğun yarısını vermeye hazır olduğunu" haber ettiğini belirtmektedir. Tamamını vermiş sayabilir miyiz? İngiltere Mısır'ı tahrip etmeye girişitiğinde, Osmanlı'nın da varlık sebebi ortadan kalkmıştı. Gerisi sadece bir zaman sorunuydu.</p>

    <h3 class="solbaslik">BALKANLARDA ERKEN ELEN EMPERYALİZMİ</h3>

    <p class="normal">Yunan Bağımsızlık Savaşı Mora'da değil Fener'de başladı. Fener feodalleri büyük bir ekonomik gücü ellerinde bulunduruyorlardı. Osmanlı'nın içinde hem iktidar oldular hem de bu iktidara dayanarak ayaklandılar. Osmanlı'nın tasfiye edemeyeceği kadar güçlü olduklarını biliyoruz.</p>

    <p class="normal">Komnenos Hanedanı soyundan oldukları iddia edilen Fenerli İpsilantiler, Balkanlar'da Osmanlılara karşı başlayan isyanın öncüsüydüler. Ailenin ilk tanınmış şahsiyeti Atanasios İpsilantis 1730'da İstanbul'da doğmuştu. İtalya'da Padova Tıp Fakültesi'nde öğrenim görmüş, İstanbul'da Vezir Ragıb Paşa'nın hekimliğini yapmıştı.</p>

    <p class="normal">Aileden Aleksandros İpsilantis ise Fransızca, İtalyanca, Türkçe, Arapça ve Farsça konuşabilen bir entelektüeldi. 1774'te Babıali'ye baştercüman olarak atandı; ardından Boğdan ve Eflak Voyvodalığı'na getirildi. Burada oluşturduğu gizli silahlı örgüt Yunan ihtilalinin temelini oluşturacaktı. Aleksandros, 1806 yılında tutukluyken öldü. Yerine geçen oğlu Konstandinos keskin bir Rus taraftarıydı. O da görevinden azledildikten sonra Rusya'da öldü.</p>

    <p class="normal">Aleksandros'un oğlu Konstandinos Rus çarının harp yaveriydi ve Odessa'da kurulan Filiki Eterya Cemiyeti'nin başındaydı. 1820'de başlayan Eflak-Boğdan isyanında önemli rol oynadı. 1821 'de başlayan ayaklanmanın içindeydi ve Bükreş'i işgal etmişti. Ancak, yerli halk Fenerliler destek vermedi; tutunamayacağını anlayan Aleksandros, Avusturya'ya kaçmak zorunda kaldı.</p>

    <p class="normal">Aleksandros'un kardeşi Dimitrios da bağımsızlık savaşına katılanlar arasındaydı. 1825'te İbrahim Paşa'nın ilerleyişine karşı koymaya çalıştı. 1832'de Nauplion'da öldü. En küçük kardeşleri Nikolaos 1821'de ağabeyi Aleksandros'un yanında kutsal birliğin topçu komutanlığını yaptı.</p>

    <p class="normal">Mavrokordatolar ise bir başka Fener ailesiydi. Köprülü Fazıl Ahmed Paşa 'nın 1671 yılında baştercüman olarak göreve getirdiği Aleksandro Mavrokordato, Merzifonlu Kara Mustafa Paşa sırasında da görevine devam etti. II. Viyana Kuşatması'nın başarısızlığa uğraması sonucu gözden düşerek görevden alındı. Yıldızı Karlofça Antlaşması'nın müzakereleri sırasında yeniden parladı. "Şerefli yenilgiler dönemi" başlamıştı, Osmanlı toprak kaybediyordu. Emekliye ayrıldığında oğlu Nikola Mavrokordato onun yerine baştercüman yapıldı; imtiyaz, artık babadan oğla devrediliyordu.</p>

    <p class="normal">XVII. yüzyılın sonlarına kadar Osmanlı Devleti, Eflak ve Boğdan vilayetlerinin beylerini yerli asillerden seçmekteydi. Bu vilayetlerin yöneticilerinin oğulları Osmanlı Devleti'ne isyan etmelerini önlemek için İstanbul'da rehin tutulurlardı. Bu rehinelerden biri olan Dimitri Kantemir'in ülkesine Boğdan beyi olarak geri döndükten sonra Rusya ile birleşip Osmanlı Devleti'ne isyan etmesi, Osmanlıların yerli asillere güvenemeyeceğini gösreriyordu. Baştercüman Nikola Mavrokordato, Sadrazam Baltacı Mehmed Paşa tarafından Boğdan beyliğine atandı. Bir başlangıçtı, bu tarihten sonra Eflak ve Boğdan beyleri hep Fenerli aileler arasından seçildi.</p>

    <p class="normal">Fenerliler, Eflak ve Boğdan eyaletlerinin gerçek egemenleri oldular. Fiilî durumu yasal bir çerçeve kavuşturma düşüncesinin gelişmesi için artık ortam hazırdı. Yunan Bağımsızlık Savaşı'nın başlama vuruşunu da bu beylerden biri, XIX. yüzyılın başlarında Boğdan eyaletine bey olarak atanan Aleksandro İpsilanti yaptı. Filiki Eterya Derneği'nin başındaydı; bu dostluk derneğinden bir ihtilal örgütü çıktı. Yeni kurulan devlet de Fenerli feodallerin kontrolündeydi.</p>

    <p class="normal">İsyanı örgütleyen "Filiki Eterya", 1814 yılında Odesa'da kurulmuştu. Kısa zamanda üye sayısını arttırdı ve merkezini İstanbul'a taşıdı. Başında, Rus çarının yaverliğini yapan Alexander İpsilantis bulunuyordu. İpsilantis, 6 Mart 1821 tarihinde Eflak ve Boğdan'ı istila etti. Rus yardımı almayı ve Balkan Ortodokslarının dâhil olacağı genel bir ayaklanma çıkarmayı umuyordu. Fakat hem Rusya'nın hem de Avrupa'nın kuşkuları vardı; birkaç ay içinde Osmanlı kuvvetleri İpsilantis'yi bozguna uğrattı. Bir süre sonra Mora'daki Elenler ayaklandılar. Adalar Denizi halkının katılımıyla isyan yayıldı. Fener Beyi İpsilanti 1821 ayaklanmasının da lideriydi.</p>

    <p class="normal">1824 yılına kadar çatışmalar sürdü; Osmanlı çaresiz kalmıştı. Saldırıya direnebilecek tek güç olan Mısır Valisi Mehmet Ali Paşa'dan yardım istendi. Yardım karşılığında, Girit ve Mora valilikleri teklif edilmişti. Mora'ya üzerine gönderilen İbrahim Paşa, Elen isyanını bastırdı. Avrupa tehlikeyi görmüştü. Yunan isyanının hamilerinden Çar I. Nicola, Mehmet Ali'nin Mora ve Girit'e yerleşmesinin Doğu'ya ilerlemenin sonu anlamına geldiğini biliyordu.<sup class="calibre3"><a href="../Text/Helenizm_split_239.html#footnote-21416-216" id="footnote-21416-216-backlink">[216]</a></sup> Mehmet Ali Paşa'nın Mora seferi İngiltere'yi de kaygılandırmıştı. Mısır valisinin Doğu Akdeniz'e yerleşmesi, İngiliz İmparatorluğu için tehlikeliydi. İçeride ise Helenizm yanlısı sivil halkın baskısıyla karşı karşıyaydı. Doğu Akdeniz'de zayıf bir Osmanlı Devleti ile küçük bir Yunanistan'ın bulunması çıkarlarına da uygundu.</p>

    <p class="normal">"St. Petersburg Protokolü" ile birliğin ilk nüvesi İngiltere ve Rusya tarafından oluşturuldu. Protokol, Yunanistan'ı Osmanlı'ya bağlı özerk bir devlet haline getirmeyi öngörüyordu. Birliğe Fransa'nın katılımıyla imzalanan Londra Antlaşması ile Yunan bağımsızlığı bir Avrupa iç meselesi haline gelmişti.</p>

    <p class="normal">Akdeniz'deki İngiliz, Fransız ve Rus donanması Mora ve Çanakkale Boğazı'nı abluka altına aldı. Mehmet Ali'nin yolunu kapatmak için Navarin'deki Osmanlı donanmasını yok ettiler. İbrahim Paşa, Mora'daki askerlerini Mısır'a çekti. 1829'da Yunanistan bağımsızlaşmıştı. Arkasından gelen Osmanlı-Rus Savaşı ile Eflak ve Boğdan da Osmanlı kontrolünden tamamen çıktı. Savaş sonunda imzalanan Edirne Anlaşması ile "Mora hükümeti onaylandıktan başka, bütün Çerkesistan ve Ahıska kaleleri Ruslara verilmiş; Eflak topraklarında bulunan kaleler yıkılarak Eflak Emirliği'ne bırakılmış; Memleketeyn (Eflak-Boğdan) ve Sırbistan'ın ayrıcalıkları arttırılmış ve sağlama bağlanmış; altı nahiye daha katılarak Sırbistan sınırları genişletilmiştir."<sup class="calibre3"><a href="../Text/Helenizm_split_240.html#footnote-21416-217" id="footnote-21416-217-backlink">[217]</a></sup> Bu antlaşmanın Rus uyruklulara tanıdığı ticari ayrıcalıklar ise yerli Hristiyanlar tarafından kullanılmış, Odessa'dan bir pasaport almayı başaran her Osmanlı tebaası, Rus konsolosluğunun himayesine girmiştir.<sup class="calibre3"><a href="../Text/Helenizm_split_241.html#footnote-21416-218" id="footnote-21416-218-backlink">[218]</a></sup> Bu pasaportlarla Osmanlı liman kentlerine yerleştiklerini ve "Türkler"i ticaretten sildiklerini biliyoruz.</p>

    <p class="normal">Osmanlı'nın bildiği ise, Mora'yı kaybedeceğidir; çünkü gücü yoktur. Mustafa Nuri Paşa, Netayic ül- Vukuat'ında "Savaş yapmadan Mora Krallığı tanınırsa yol olur." saikiyle Yunanistan bağımsızlığına direnildiğini haber vermektedir. Savaş yapılmış; ancak yine de "yol olmuş"tur. Mora Krallığı'na karşı gerçek direnişi gösteren zaten Osmanlı değil, Mısır'dır.</p>

    <p class="normal">Rum ailelerin gücü, Batı'ya yayılmış Elen nüfusuna dayanıyordu. XVII. yüzyılın ortalarından itibaren Batı'ya ve Doğu'ya göçen Helenler önemli bir diaspora oluşturmuştu. Yahudilerle rekabetleri, onların da "Doğu Akdeniz'in Yahudileri" haline gelmesiyle yakından ilintiliydi. Richard Clogg <span class="ideitalik">Modern Yunanistan Tarihi</span>'nde şöyle anlatıyor: "Yunanlılar bir diaspora halkıdır. Osmanlı yönetimi sırasında gelişen göç hareketleri günümüze de taşınmıştır. Daha bir Yunan devleti ortaya çıkmadan önce, XVIII. yüzyılın sonlarında, Yunan tüccarları Doğu Akdeniz'de, Balkanlarda ve Hindistan gibi uzak topraklarda bir ticaret imparatorluğu kurmuşlardı. XIX. yüzyılda göçler hızla Mısır'a, Güney Rusya'ya; yüzyılın sonlarındaysa Amerika Birleşik Devletleri istikametinde gelişti... Ülkelerindeki yoksunluk onları dışarı yöneltmişti ve çoğu önce yurtdışında birkaç yıl kadar kalmayı, sonra anayurda kesin dönüş yapmayı düşünüyordu. Ne var ki pek çoğu göç ettikleri ülkelerde kaldılar, iç savaş döneminde ABD'nin yasaları göçmen akışını sınırlarken, Yunanistan Küçük Asya'dan, Bulgaristan'dan ve Rusya'dan gelme bir milyonu aşkın sığınmacıya kucak açtı."<sup class="calibre3"><a href="../Text/Helenizm_split_242.html#footnote-21416-219" id="footnote-21416-219-backlink">[219]</a></sup> Demek ki Osmanlı içinde bir değil, iki "diaspora halkı" barınıyordu. İkisi de ticaret yapıyordu ve bu nedenle rekabet halinde idiler. Diaspora halkından biri, diğerini tasviye etti.</p>

    <p class="normal">Elen göçü var; yalnız göçü sadece dışarıya doğru almak doğru değildir. Edirne Antlaşması ile birlikte bir kısmının imtiyazlarıyla birlikte Sultanın topraklarına döndüğünü biliyoruz; dönenlerin çoğu tüccarlardır. Öte yandan, Anadolu Rum halkının XIX. yüzyıl boyunca yoksulluktan göçmüş olduğunu anlıyoruz. Sadece Avrupa ve Amerika'ya değil, daha çok Pontus'tan olmak üzere Rusya'ya da. Bunların yerine, Osmanlı içinde filizlenen Elen ticaret burjuvazisi ve adamları geldi. Çoğu Avrupa devletlerinin pasaportunu taşıyor ve bu da onları vergiden muaf kılıyor, ticari ayrıcalıklar tanıyordu. O tarihlerde Anadolu'daki Elenlerin sayısı ne kadardı? Nakracas'a göre 1939'da Tanzimat'ın ilanıyla Mora'dan ve adalardan Anadolu'ya önemli miktarda göç yaşanmış, Anadolu'daki Ortodoks Hristiyanların sayısı XIX. yüzyılın sonuna doğru 2 milyona ulaşmıştı.<sup class="calibre3"><a href="../Text/Helenizm_split_243.html#footnote-21416-220" id="footnote-21416-220-backlink">[220]</a></sup> Demek, Anadolu'da erken bir mübadele olmuş; gidenlerin yerine gelenler, ezenlerin kimliğiyle gelmiştir. Olmuşsa, Anadolu'daki Türkler ile Yunanlıların mücadelesi de budur.</p>

    <p class="normal">Hristiyanlık değilse, modern Yunanlığın ayırıcı özelliği nedir? "Fransız İhtilali'nden önce, Yunanistan'ın ana kara kesimindeki nüfusun çoğunluğu, belirgin ulusal kimlikler olmaksızın Arnavutça, Ulahça ve Slavca konuşan sakinlerden oluşuyordu. Yunanca konuşan sakinlere gelince, onların da sırasıyla büyük bir oranı Flamanların, Katalanların, İtalyanların, Fransızların, Almanların, Mora Slavlarının, Yahudilerin vs. Yunanlılaşmış torunlarından oluşuyordu."<sup class="calibre3"><a href="../Text/Helenizm_split_244.html#footnote-21416-221" id="footnote-21416-221-backlink">[221]</a></sup> "Elen ulusu", Avrupa tarafından icat edilmişti. Atina köyü bu icat nedeniyle başkent olarak seçildi. Ellerine geçirdikleri her türlü olanakla Türkçe konuşan ve büyük ölçüde Türkleşmiş olan Rumları yeniden Helenleştirmeye giriştiler. 1850'ye kadar patrikhane ile ilişkiler de askıya alındı ve bir ulusal kilise kuruldu. Yeni Yunanistan, uzun süre Bizans deneyimini de hatırlamak istemeyecekti; bu, birlikte olanların ayrı olması için şarttır.</p>

    <p class="normal">Osmanlı İmparatorluğu yıkılırken Yahudiler geriliyor, Yunanlılar ise ilerliyordu. Yunanlılar ticari avantajlarını siyasi avantaja çevirmesini de becerdiler. Osmanlı Devleti'nin önemli mevkilerini artık Yahudiler değil, Elenler tutuyordu. Fenerliler iktidardaydı. Diplomasi 1699 Karlofça Antlaşması'ndan, 1821'deki ayaklanmaya kadar hemen hemen Elenlerin yönetimindeydi. Ticaret aracılığıyla Helenleştirdikleri Balkanları, siyasal olarak da kontrol edebiliyorlardı.<sup class="calibre3"><a href="../Text/Helenizm_split_245.html#footnote-21416-222" id="footnote-21416-222-backlink">[222]</a></sup> Osmanlı da geriye düşürdükleri ise sadece Türkler değildi.</p>

    <h3 class="solbaslik">ELEN - İBRANİ İÇ SAVAŞI</h3>

    <p class="normal">Yunan Bağımsızlık Savaşı doruğundayken Osmanlı yönetimi Yeniçeri Ocağı'nı dağıttı. 1826 yılında, Osmanlı'yı, yüzyıllarca zaferden zafare taşıyan bir sistem kaldırıldı; "hayırlı olay"dı bu. Yeniçeri kıyımında birçok Yahudinin de kellesinin alındığını biliyoruz.</p>

    <p class="normal">1821'de Mora ayaklanması patlak verince Fener Patriği Grigoryos Babıali'ye getirilerek sorgulandı. Sonra yaftası göğsüne takılarak patrikhanenin orta kapısında idam edildi. Gerisini Yalçın Küçük anlatıyor: "Arkası geldi. Patrikten sonra Mora ayaklanması ile ilgileri olduğu gerekçesiyle tüccar ve eşraftan on beş Rum idam edildi. Bununla da durmadı. İstanbul'un çeşitli yerlerinde en önde gelen Rum din adamları için sehpalar kuruldu. Kayseri, Edremit, Tarabya metropolitleri Balıkpazarı, Kaşıkçılar Hanı ve Parmakkapı'da kurulan sehpalarda ölüme gönderildiler. Resmî idamlar sürdürüldü; birçok din adamı hayatını kaybetti. Ancak böyle durumlarda beklenebileceği gibi idamlar resmiyet sınırları içinde kalmadı. 'Bu idamları görenler, bazı Müslümanlara yaptıkları işkencelerin intikamını almak için düşmanlıklarından dolayı gözlerine kestirdikleri Hristiyanları idam etmeye başladılar' İstanbul, bir mezbahaya döndü; beş yıl sonraki büyük kıyımın provası yaşandı."<sup class="calibre3"><a href="../Text/Helenizm_split_246.html#footnote-21416-223" id="footnote-21416-223-backlink">[223]</a></sup> Bu da bir hayırlı olaydı. Fakat her hayırlı olayda, kellesi giden ya Yahudiler ya da Rumlardı. "Prova", bunun içindir.</p>

    <p class="normal">Hayırlar kimin için? "Hayırlı olay"ın Yahudiler için olmadığı açık… "Yahudiler, eski sistemle bütünleşmiş vaziyetteydiler; dolayısıyla, Batılılaşma yanlısı Türk ıslahatçılarının bu sistemi tafsiye etme girişimlerinden ilk dönemlerde büyük sıkıntı çektiler. Bu anlamda II. Mahmut devri Yahudiler açısından çok önemli bir dönem oldu. Bu dönemin en kayda değer başarısının, Vakayi Hayriye diye bilinen yeniçeri ordusunun lağvedilmesi olayının, Yahudiler için hiç de hayırlı olmadığı cemaatin başı (nasi) ve imparatorluğun önde gelen mültezimlerinden Behor İzak Karmona'nın boğularak öldürülmesiyle meydana çıkmıştı. Bu, cemaat liderliğinin gerçek anlamıyla boynunun vurulması demekti."<sup class="calibre3"><a href="../Text/Helenizm_split_247.html#footnote-21416-224" id="footnote-21416-224-backlink">[224]</a></sup> Müslümanlar bir yana bir "din" çatışması var; bunu, bir çıkar çatışması olarak algılamakta sakınca yoktur. Osmonlı'da ticaret, her zaman bu iki dinin mensuplarının ellerindeydi ve din de ticarete örtü olmuştur. Osmanlı toplumunun zenginleri-burjuvaları hep gayrimüslimlerdi. Bu olgunun Müslümanların egemen olduğu düşünülen bir yapıda ortaya çıkması şaşırıtıcıdır. Ancak görülüyor, zenginleşenler her durumda iktidara yakınlaşmaktadır ve Yahudi-Hristiyan iç savaşını bir iktidar savaşı saymakta sakınca bulunmuyor.</p>

    <p class="normal">Peki, bu iki "hayırlı olay"da Müslümanlara düşen hayır nedir? İlki, Yunan ayaklanmasıdır; "yol olmuştur", imparatorluğa başkaldırmanın yolu açılmıştır. İkincisi ise imparatorluğu kurtarmanın yolunu açamamıştır. Her iki durumda da kazananların arasında "Müslimler" yoktur. Müslimler, imparatorlukta var mıydı? Şimdi soru budur.</p>

    <p class="normal">Rumlar, Osmanlı'nın ilerlediği her yerde kapıları açtılar; Doğu Roma İmparatorluğu, Türk-Rum kaynaşması nedeniyle yok oldu. Yahudilere ise Türkler bütün kapıları açtılar. Önemli bir sorun yaşandığı kaydedilmiyor. Öyleyse Türklük ya da Müslümanlık imparatorlukta "yok hükmünde"dedir; hiçbir kapıyı tutmuyorlar ve hiçbir çatışmaları yoktur. Belki kimliksizdiler, bütün kimlikleri benimsediler. Belki, bütün kimlikleri benimsedikleri için kimliklerini hiç kaybetmediler. Bütün eski dinler din, bütün eski peygamberler peygamberdiler. Kitabı olan herkes kitap ehliydi, cemaati olan herkes dokunulmazdı. Müslümanlık gibi Türklük de evrendeki her şeyi kutsamaya hazırdı. Cepheye koştular; Musa aşkına, İsa aşkına ve Muhammed aşkına…</p>

    <p class="normal">Yahudiliğe daha mı yakındılar? Yahudi kaynaklarına göre öyledir: "Musevi ve İslam tanrıbilimleri birbirlerine Hristiyanlıktan çok daha yakındır. Her ikisi de -Hristiyan inancındaki üçlemeye karşılık- kesin bir biçimde tek tanrıya inanır. Gerek Musevilik, gerekse Müslümanlık İsa'nın Tanrı'nın oğlu olduğu görüşünü reddeder… Ayrıca her iki dinde yasa dinidir, Musevilerin Halakha'sı ve Müslümanların şeriatında pek çok ortak nokta bulunmaktadır. Aynı yemek yasalarına uymakla birlikte -sünni- Müslümanlar Yahudilerin pişirdiği eti yiyebilirler; farklı kurallara göre olsa da, Yahudiler de Müslümanlar da sünnet yaparlar; rahiplik kurumu, Musevilerde Kudüs'teki tapınağın yıkılmasından beri, Müslümanlarda ise hiç olmamıştır."<sup class="calibre3"><a href="../Text/Helenizm_split_248.html#footnote-21416-225" id="footnote-21416-225-backlink">[225]</a></sup> Geçişlerin de çok kolay olduğunu anlıyoruz; ayrılıkları önemsizdir. "İslam tanrıbilimi asıl Bağdat'ta, yani Mezopotamya'nın yüzyıllardır Yahudi geleneğinin merkezi olan bölgesinde biçimlenmiştir. Abdullah ben Salem ve Kaab el-Ahbar gibi bazı Müslümanlığı kabul etmiş Yahudiler bu çalışmaya katkıda bulundular. Yine Kur'an ve hadislere ek olarak bir dizi eski İslam din malzemesi bulunmaktadır. Peygamberle ilgili çoğu Miraç'a bağlanan ve herhalde dönme Yahudiler tarafından yayılmış öyküler. Bu malzeme, İslam edebiyatında İsrailiyat adıyla geçmiştir. Bu arada pek çok Musevi-Müslüman tarikatı da oluştu; Sura akademisinin kurucusu (III. yüzyıl!) Raw'a yakıştırılan şu söz, bu bağlamdadır: 'Yabancı birinin yönetiminde yaşamaktan, İsmail'in yönetimi altında yaşamak yeğdir!"<sup class="calibre3"><a href="../Text/Helenizm_split_249.html#footnote-21416-226" id="footnote-21416-226-backlink">[226]</a></sup></p>

    <p class="normal">Uyum var ve uyum için ilginç bir yaklaşım da var. "Müslümanlığın başlangıç dönemlerinde birçok ayrılıkçı Yahudi tarikatı filizlendi. Muhammed, Tanrı tarafından Araplara ya da -Yahudiler dışında- tüm insanlığa gönderilmiş bir peygamberdi. Bir Arap tanrıbilimci 800'lerde bu konuda şunları söylüyordu: 'Günümüzde Irak topraklarındaki Yahudiler, Allah'tan başka Tanrı olmadığını ve Muhammed'in Tanrı'nın elçisi olduğunu kabul ediyorlar. Ancak onun Musevilere değil, yalnızca Araplara peygamber olarak gönderildiğini ileri sürüyorlar… Sonuçta herhangi bir Yahudi, Muhammed'in Tanrı'nın elçisi olduğunu kabul etse de eski dinini bırakıp Müslüman olduğunu açık biçimde söylemedikçe Müslüman sayılamaz."<sup class="calibre3"><a href="../Text/Helenizm_split_250.html#footnote-21416-227" id="footnote-21416-227-backlink">[227]</a></sup> Bunların ve uzun Yahudi-Arap ortak yaşamının deneyimiyle uyumun, Hristiyanlardan daha kolay yakalandığı anlaşılıyor.</p>

    <p class="normal">Oysa Jesus'u Yahuda İskaryot ispiyonlamıştı. Bu Yahudi tarikatını din yapan da kindi. İki toplumu da diri tutan kinleri oldu. Dinlerini tahkim ettiler, cemaatlerini kapalı tuttular ve hep çatıştılar.</p>

    <p class="normal">I. yüzyılın başlarında Yunanlılarla Yahudilerin birlikte oturdukları Antakya, İskenderiye gibi kentlerde çatışıyorlardı. "Bu tür tutumların en çarpıcı örnekleri İskenderiye'de yaşandı. Yahudilerin, kendi gelirlerini azalttığını iddia eden bazı Yunanlılar, Apion adlı bir hatibin kışkırtıcı konuşmalarıyla, kentte Yahudi karşıtı nümayişler düzenlemeye başladılar. Roma İmparatoru Caligula'nın 38 yılında, yarı Yahudi olan Agrippa'yı Yukarı Galilee (Celile) bölgesine vali olarak ataması, Yahudiler tarafından sevinçle karşılandı. İskenderiye'de çeşitli kutlamalar düzenlendi. Bu kutlamadan bir gün sonra amfitiyatroda toplanan Yunanlılar, yarım akıllı bir cüceye Yahudi kralı kıyafeti giydirerek, Yahudilerle alay ettiler. Ardından, Yahudilerin sinagoglarına Roma İmparatoru'nun büstünü koyarak, Roma'ya bağlılıklarını göstermelerini istediler. Halbuki İmparator›un kendilerine bahşettiği ayrıcalık çerçevesinde, Yahudiler bunu yapmak zorunda değillerdi. Dolayısıyla bu isteği yerine getirmediler. Bunun üzerine kızgın Yunanlılar, zengin Yahudilere ait evlere saldırarak, 400 tanesini yağmaladılar. Esasen, kendisi de Yahudi aleyhtarı olan Caligula›nın, olayları bastırmak için bir girişimde bulunmaması, İskenderiye saldırısının boyutlarının büyümesine yol açtı. İmparator Caligula›nın yerine geçen Cladius›un çabalarıyla İskenderiye olayları yatıştı; ancak Yahudiler ile Yunanlılar arasında başlayan güvensizlik ortamı bundan sonra da devam etti.</p>

    <p class="normal">Roma İmparatoru Konstantin›in Hristiyanlığı benimsemesinden sonra, devlet mekanizmasının Yahudilere karşı tutumunda bir sertlik oluşmaya başladı. 483 yılında İmparator Theodosius döneminde hazırlanan kanunla Yahudi karşıtı bir yapı oluşturuldu. Söz konusu kanunun XVI. kitabının sekizinci ve dokuzuncu bölümlerinde, Yahudilerin dinsel bayramlarından olan Purim›in kutlanması, törenler sırasında haç yaktıkları gerekçesiyle yasaklandı. Yine Yahudilerin Hristiyan köle edinmeleri ve yeni sinagoglar inşa etmelerinin önüne geçildi.</p>

    <p class="normal">İmparator Jüstinyen'in Corpus Iuris Civilis Kanunları da yeni ayrımcı hükümler getirdi. Buna göre, Vandallardan fethedilen Kuzey Afrika topraklarında, Yahudi dininin gereklerini yerine getirmek yasaklandı. Bu kanunla Yahudi dinsel doktrinine de müdahale edilerek, Torah'ın yorumlanmasında, Targum'un kullanılması istenirken Mishnah'ın kullanılması yasaklandı. Yahudiler, Bizans İmparatorluğu döneminde de, çeşitli ayrımcı uygulamalara tabi tutuldular."<sup class="calibre3"><a href="../Text/Helenizm_split_251.html#footnote-21416-228" id="footnote-21416-228-backlink">[228]</a></sup></p>

    <p class="normal">Yahudilerin sahip oldukları ekonomik güç, zaman zaman baskıcı politikaların kurbanı olmalarına, zaman zaman da devletten destek görmelerine neden oluyordu. 1229›da İmparator Theodore, Bulgar Çarı II. Ivan Asen›e karşı açtığı savaşı finanse edebilmek için Yahudilerin mal varlıklarına zorla el koymuştu. VIII. Michael Palailogos ise Roma ile tekrar bütünleşme girişiminin Ortodokslar tarafından tepkiyle karşılanması üzerine finansal destek bulabilmek amacıyla Yahudilere özgürlükler tanımıştı.<sup class="calibre3"><a href="../Text/Helenizm_split_252.html#footnote-21416-229" id="footnote-21416-229-backlink">[229]</a></sup></p>

    <p class="normal">Yahudiler için "barış", Osmanlılar ile birlikte geldi. Orhan Bey, Bursa kentini fethedince, çok sayıda Yahudi ilk Türk başkentine yerleşti. Mesleki kısıtlamalar yoktu. Edirne'de bir Romaniot cemaati yaşıyordu. Şehir Osmanlıların eline geçince Yahudi nüfusu hızla arttı. "Yahudilerin Osmanlı Beyliği sınırları içindeki yaşamı, Orhan Bey'in fetihleriyle başlamıştır. Bu tarihten önce bir Osmanlı-Yahudi ilişkisi söz konusu değildir. Bursa, Gelibolu, Ankara ve Edirne Yahudileri, evvelce göç ettikleri bu kentlere Osmanlı fetihleriyle birlikte geri dönmüşler ve yönetimden hoşnut biçimde yaşamlarını sürdürmeye başlamışlardır. Bu tutumlarından dolayı onlara, diğer gayrimüslim cemaatlerden farklı olarak 'kendi gelen' adı verilmiştir. Orhan Gazi Bursa'yı fethettiğinde, Bizans yönetimi altında yaşayan Bursa Yahudileri Osmanlıları kurtarıcı olarak karşılamışlardır. Orhan Gazi, Bursa'da Etz Ha-Hayim (Hayat Ağacı) Sinagogu'nun inşa edilmesine izin vermiştir.</p>

    <p class="normal">Başkent, Edirne'ye taşındığı zaman, Bursa'dan Edirne'ye sürgün politikasıyla göç ettirilen Yahudiler, kentin gelişmesine katkıda bulunmuşlardır. Kentteki Yeşiva (Din Akademisi), tüm Osmanlı kentlerinden öğrenci kabul eden bir Yahudi eğitim merkezi haline gelmiş, hatta bu merkezde okumak için Edirne'ye Macaristan, Polonya ve Rusya'dan Yahudi gençleri gelmeye başlamıştır. Ayrıca kentte, her Yahudi cemaatinin (Romaniot, Eşkenazim, Karayim) mali, idari ve hukuki işlerinden sorumlu ve aynı zamanda Osmanlı Devleti'nin temsilcisi konumunda birer hahamın görev yapmasına izin verilmiştir. Hahamların, Müslüman cemaatindeki dinî görevlilerle aynı yükümlülüklere sahip oldukları bu dönemde, ilk kez Subaşı ve Başyazıcı unvanı alan Yahudilere rastlanmaktadır."<sup class="calibre3"><a href="../Text/Helenizm_split_253.html#footnote-21416-230" id="footnote-21416-230-backlink">[230]</a></sup> Hemyönetimde, hem de toplumda yükseldiler. "I. Mehmet zamanında dönme bir Yahudi olan ve bir derviş ayaklanmasına katılarak sonunda asılan, Torlak adıyla anılan Samuel ün kazanmıştı. Sultan II. Murat'ın hekimbaşı olan ve soyu sürekli olarak vergiden muaf tutulan Yahudi bir doktoru vardı. II. Murat askerlikten muaf tutulmak için vergi ödemeyen Yahudilerden oluşan bir gayrimüslim kolordusu kurdu (Gareba). Bizanslılara güvenmeyen Fatih Sultan Mehmet İstanbul'un fethinden üç gün sonra Asya cemaatlerinden Yahudileri buraya göç etmeye çağırdı, onlara 'ev, toprak ve bağlar' vadetti. II. Mehmet maliye bakanını Yahudiler arasından seçmişti: Hekim Jakub. Özel doktoru da yine bir Yahudiydi: Moşe Hamon."<sup class="calibre3"><a href="../Text/Helenizm_split_254.html#footnote-21416-231" id="footnote-21416-231-backlink">[231]</a></sup></p>

    <p class="normal">"Yahudi tarihine geçmiş" Osmanlı padişahları vardı ve bu "altın çağ"a işaret etmekteydi: Sultan Bayezid, "Yavuz" Sultan Selim, "Kanuni" Sultan Süleyman… Yahudi kaynaklarına göre Selim, Yahudileri çok seviyordu… Kanuni, Kudüs'ün surlarını yeniden yaptırmış ve kan iftirası davalarının yalnızca kendi huzurunda görülmesini sağlamıştı. Yahudiler için koruyucudur ve Kanuni lakabını hak etmektedir. "Osmanlı Devleti›nin, Yahudi tebaasından son derece hoşnut olduğu, Yahudi göçüne, 1492 yılından önce kapılarını açtığı ve Rumlara ve Ermenilere nazaran daha güvenilir bulduğu Yahudi tebaasına karşı tutumunun genelde hoşgörülü olduğu sonuçlarına ulaşmak mümkündür. Bu daveti takiben çok sayıda Alman Yahudisi Osmanlı İmparatorluğu›na gelmiş ve yerleşmiştir. II. Mehmed İstanbul›u fethettiğinde, Bizans Yahudileri (Romaniotlar) kendisini bir kurtarıcı olarak karşıladılar. Bizans›ın son Hahambaşı Moşe Kapsali Türk İstanbul›unun ilk hahambaşısı oldu ve II. Mehmed tarafından divanına davet edildi."<sup class="calibre3"><a href="../Text/Helenizm_split_255.html#footnote-21416-232" id="footnote-21416-232-backlink">[232]</a></sup></p>

    <p class="normal">Aynı kaynağa göre Sultan II. Bayezid İspanya ve Portekiz göçmenlerini kabul etmekle kalmamış, eyalet valileriyle sancak beylerine gönderdiği bir fermanla göçmenlere kötü muamele yapacakların veya en ufak bir zarara sebebiyet vereceklerin cezalandırılacağını buyurmuştu. Üstelik Musevilerin, kendilerine İspanya'yı terk etmeleri için tanınan son tarih olan 2 Ağustos'dan önce ülkeden çıkabilmelerine yardımcı olmak üzere, Piri Reis'in amcası Kemal Reis kumandasındaki Osmanlı kadırgalarını İspanyol limanlarına göndermişti.</p>

    <p class="normal">Görünüşe göre Sultan topraklarındaki ilk sorunlar da böyle başladı. Yahudi cemaati, Rum rahiplerin baskısı altında kalmıştı. Bunun üzerine Hahambaşı Moşe Kapsali, padişahı özel bir vergi karşılığında (Rav akçesi) kendisini Yahudi cemaati için ayrı bir idari ve dinî lider olarak atamaya ikna etti.</p>

    <p class="normal">Geldiler ve ummadıkları bir yer edindiler. Yerlilerin tahkim edilmiş bir dinleri ve kimlikleri yoktu. Oysa onlar "öteki" oldukları bir çevrede sıkı bir dayanışma ruhu oluşturmuştular. Matbaayı, barut imalatını ve top dökümünü biliyorlardı. Bunları yükselmek için kullandılar. İmparatoruluğun ilk matbaası 1493'de İstanbul'da Sefarat David ve Samuel ibn Nahmias tarafından kuruldu. Barut imali ve top dökümü konularında uzmanlaşmış Yahudiler, bilgilerini Osmanlı'nın emrine sundular. İspanya'da devlet hizmetlerinde bulunmuş olanlar dışişleri ve maliyede yer edinmekte zorlanmadılar. Hekimlik ise öteden beri bir Yahudi mesleğiydi. Saray hekimlerinin çoğu Museviler arasından seçilmişti. Bunlar arasında Hekim Yakub, Josef ve Mose Hamon, Daniel Fonseca, Gabriel Buenaventura özellikle sivrilen isimlerdi. Dışişleri alanında önemli görevlere getirilen Yahudiler arasında Kanuni'nin 'Frenk Bey Oğlu' dediği, II. Selim için 'Naxos Adası ve Ege Denizi Kiklad Takımadaları Dükü' olan Josef Nasi özellikle öne çıkmıştı. Nasi, çağının en önemli Yahudisi kabul ediliyordu. 'La Sinyora' diye anılan teyzesi ve kayınvalidesi Dona Grasya Nasi de ünlü Yahudilerdendi. Sokullu Mehmet Paşa'nın can dostu ve İnebahtı Savaşı sonrası Osmanlı-Venedik müzakerelerini yürütmekle görevlendirilen Salamon ben Natan Eşkenazi, III. Murad tarafından 'Midilli Dükü' unvanı verilen ve Osmanlı-İngiltere diplomatik ilişiklerinin mimarı Salamon Aben Yaeş, I. Ahmed döneminde İspanya ile müzakereleri sürdürmek için görevlendirilen Gabriel Buenaventura, Karlofça görüşmelerine katılan Israel Konian, Ruslara karşı bir ittifak konusunda İsveç ile müzakere için Köprülü Mehmed Paşa tarafından atanan Yuda Berberi, altın çağın altın adamları oldular.<sup class="calibre3"><a href="../Text/Helenizm_split_256.html#footnote-21416-233" id="footnote-21416-233-backlink">[233]</a></sup></p>

    <p class="normal">XV. yüzyılın sonlarından itibaren Yahudi cemaati Osmanlı Devleti'nin en önemli aktörlerini içinden çıkardı. Selanik, onların yerleşmesinden sonra imparatorluğun önemli merkezlerinden biri oldu; zengin Yahudiler sarayda tutundu. Bunlar arasında Mendes ailesi, özellikle Yasef Nassi ve Salomon Aben-Ayish gibi son derece güçlü şahsiyetler çıkmıştır… Bu dönemde 44 sinegogu ve 30.000'i bulan Yahudi nüfusu ile İstanbul, Avrupa'nın en kalabalık Yahudi cemaatini barındıran bir şehir haline gelmişti.<sup class="calibre3"><a href="../Text/Helenizm_split_257.html#footnote-21416-234" id="footnote-21416-234-backlink">[234]</a></sup> Direniş ise hep Hristiyanlardan geldi.</p>

    <p class="normal">Osmanlı Yahudiliğinin düşüşe geçmesindeki en önemli nedenlerden biri, Hristiyanların -özellikle Rumların- Ermenilerin ve Hristiyan Arapların başlattıkları rekabetti. Hristiyanların sayıca Yahudilerden üstün olmaları; Yahudilerin Batı ile ticari bağlarının azaldığı bir ortamda, çocuklarını eğitim için Avrupa'ya gönderebilmeleri ve Yahudilerin aksine hem kendi kilise örgütlenmeleri hem de Avrupalı Hristiyan devletler tarafından himaye edilmekte olmaları; Hristiyanların Yahudiler karşısındaki yükselişinin itici güçleriydi. XVII. yüzyılın ikinci yarısında başlayan "Sabbetay Sevi Hareketi", konumlarını sarstı. Hahamların otoritesi arttı, ağırlık kazanan skolastik eğitim sistemi, Yahudilerin modern eğitim sisteminden yoksun kalmalarına yol açtı. Yahudiler, ticaret sektörü ve yönetim kadrolarındaki yerlerini, Batılı devletlerin himayesi altındaki Rumlara ve Ermenilere kaptırmaya başlamışlardı.</p>

    <p class="normal">Bir iç savaştır, öyle okunabildiğini biliyoruz: "Osmanlı yönetiminin Yahudilere sağladığı en önemli haklardan biri de din değiştirme konusunda tanınan ayrıcalık olmuştur. Osmanlı İmparatorluğu›nda başarılı olan herkes yönetici sınıfına yükselebilme imkânına sahip olmakla birlikte bu statüyü elde edebilmek için Müslüman olmak bir ön koşuldu. Bu nedenle, yönetici sınıfına girmek isteyen azınlıklar için din değiştirerek Müslüman olmak bir zorunluluktu. Hristiyanlar -din değiştirmeleri halinde- kendilerinin ve babalarının adlarını değiştirerek bir Müslüman adı alırlar ve baba adları da "Allah›ın Kulu" anlamına gelen Abdullah olarak değiştirilirdi (ör: Ahmed ibn Abdullah). Öte yandan, Yahudilerin din değiştirmesi halinde kendi Yahudi ve baba adlarını taşımalarına izin verilirdi. (ör: Isak ibn Abram). Böylece Yahudilerin yönetici sınıfın içine girmeleri kolaylaştırılmış oluyordu.</p>

    <p class="normal">Bizans İmparatorluğu›nun yıkılmasında Türklerin tarafını tutan Yahudilerin ekonomik, sosyal ve kültürel hayatta da birtakım ayrıcalıklara sahip olmaları, Hristiyan azınlığın onlara karşı tepkisini körüklemiştir. Özellikle Rumlar arasında, Yahudilere karşı tarihten gelen hoşnutsuzluk devam etmiştir… Bu hoşnutsuzluk iki biçimde kendisini göstermiştir. Birincisi, Hristiyan dini liderlerinin; Hristiyan topluluğun haklarını, Yahudi cemaati aleyhine genişletmek üzere sürekli olarak Osmanlı padişahlarına ve Osmanlı yöneticilerine başvurmalarıdır. Mesela Rum patrikleri, resmî Osmanlı törenlerinde hahambaşından önce gelmek için uzun süreli bir mücadeleden sonra, 1697'de Fransız ve İngilizlerin de baskısıyla bu ayrıcalığı elde etmişlerdir.</p>

    <p class="normal">İkincisi, başta Rumlar olmak üzere, Hristiyan cemaatlerin Yahudilere karşı giriştikleri fiilî saldırılar ve manevi baskılardır. Bu saldırılar daha çok, Yahudilerin Pesah (Hamursuz) Bayramı sırasındaki dinî ayinlerinde Hristiyan çocukları kurban ettikleri söylentilerine dayanmaktadır. Literatüre kan iftirası olarak geçen bu söylentiler, Roma ve Bizans döneminde ortaya çıkmış ve Osmanlı döneminde de zaman zaman gündeme getirilerek, Yahudi cemaatine karşı gerginlik yaratmanın temel dayanaklarından biri olarak kullanılmıştır. 1215'te toplanan Lateran Konsülü'nde, Hristiyan topraklarında yaşayan Yahudilere özgü işaretler takmaları zorunluluğu getirildikten sonra, bu topraklarda Yahudi aleyhtarlığı dinsel bir boyut kazanarak gelişmiştir.</p>

    <p class="normal">Yahudiler en çok, Hristiyanların ayin sırasında kullandıkları ve Hz. İsa›nın etini ve kanını temsil eden ekmeği murdar kılmakla suçlanmıştır. Bu suçlamaya göre, Yahudiler Hz. İsa›nın her türlü tezahürünü önlemek maksadıyla, ayinlerde kullanılan ekmeği kiliselerden çalarlar, ekmeğe iğne batırırlar, kaynar suya atarlar ya da harca gömerlerdi. Hristiyanlara göre bunun cezası ölümdü.</p>

    <p class="normal">Osmanlı tarihinde kan iftirası nedeniyle, Rumların Yahudilere karşı harekete geçmelerinin birçok örneği bulunmaktadır. Mesela, 1530'ların sonunda Rumlar Tokat'da bir Yahudi mahallesini, Yahudilerin Hristiyan çocuklarını kaçırıp, kurban ettikleri bahanesiyle talan etmişlerdir. Padişahın özel doktoru Moshe Hamon devreye girerek padişahı, o tarihten sonra bu tür davaları yerel makamların ve hâkimlerin değil, padişahın ve Divanıhümayun›un göreceğine ilişkin bir ferman yayınlamaya ikna etmiştir.</p>

    <p class="normal">Buna benzer bir olay, 1663'te meydana gelmiştir. İki yeniçeri, Hamursuz Bayramı'nın (Pesah) başladığı akşamda babası tarafından öldürülerek, -suçu Yahudilere atmak için cesedi Yahudi mahallesine bırakılan- bir Rum çocuğunun Yahudiler tarafından öldürüldüğü yolunda şikâyette bulunmuştur Bunun üzerine, Fener›de oturan Rumlar ertesi sabah Balat›a gelerek sinangoga gitmekte olan Yahudilere ve ticarethanelerine saldırmışlardır. Ne var ki sadrazam, Rum mahallesindeki muhbirleri aracılığıyla olayın gerçek yüzünü öğrenmiş ve Padişah›ı durumdan haberdar etmiştir. İftira atan iki yeniçeri idam edilmiş; ancak Padişah olaya müdahale edene kadar 20 kadar Yahudi, Rumlar tarafından öldürülmüş ve Balat›taki bütün dükkânlar yağmalanmıştır.</p>

    <p class="normal">…Yahudi ve Rum cemaatleri arasındaki rekabet çok değişik platformlarda devam etmiştir. Yahudiler ve Rumlar arasındaki mücadele padişahların tahta çıkarılması konusunda bile yaşanmıştır. Mesela, Sultan II. Selim›in tahta çıkışının, Kanuni Sultan Süleyman›ın karısı Hürrem Sultan›ın desteğiyle, Yahudi cemaatinin eşrafından Dona Gracia ve Don Joseph tarafından finanse edildiği yönünde iddialar vardır. Buna karşılık, Rum cemaatinden Michael Cantacuzesne, Sadrazam Sokullu Mehmet Paşa›nın da desteğiyle Şehzade Bayezid'in tahta çıkarılması için mücadele etmiştir.</p>

    <p class="normal">XVII. yüzyılda Osmanlı merkezî otoritesinin zayıflaması ile Yahudi cemaatinin gücünü yitirmesinin aynı zamanda gerçekleşmesi bir rastlantı değildir. Devletin korumasını büyük ölçüde kaybeden Yahudi tüccarları, uluslararası ticaretteki üstünlüklerini, Avrupalı Hristiyan devletlerin de yardımıyla birtakım ayrıcalıklar elde eden Rum, Ermeni ve Avrupalı rakiplerine kaptırarak, oldukça fakirleşmişlerdir. Bu dönemde imparatorluk toprakları içindeki ticarette üstünlük yine de Yahudi tüccarlardadır. Avrupa'dan ve Uzak Doğu'dan mallarını getirip satmak isteyen Rum, Ermeni ve Avrupalı tüccarlar, bu malları Yahudi tüccarlar aracılığıyla satmak durumunda kalmışlardır.</p>

    <p class="normal">Rumların Yahudilere karşı kullandığı kan iftirası XVIII. ve XIX. yüzyılda da zaman zaman gündeme getirilmiştir. Mesela 1774'de, Rumların uyguladıkları baskılar dolayısıyla Selanik'ten kaçarak İzmir›e gelen Yahudilerin sayısında büyük bir artış olması üzerine, Yahudilerin Hristiyan kanı ile ayin yaptıkları söylencesinin, Rum ileri gelenleri tarafından kasıtlı olarak yayılmasıyla kentin Rum ahalisi ayaklanmış ve çıkan olaylar sırasında İzmir'in Yahudi mahalleleri yağmalanmıştır."<sup class="calibre3"><a href="../Text/Helenizm_split_258.html#footnote-21416-235" id="footnote-21416-235-backlink">[235]</a></sup> Bir yüzyıl sonra, İzmir'in Hristiyan mahalleleri ile birlikte Selanik'in Yahudi mahalleri bir kez daha yakılacaktır.</p>

    <h3 class="solbaslik">İÇ SAVAŞ TANZİMAT'I</h3>

    <p class="normal">1821 ve 1826; ilkinde Helenlerin, ikincisinde Yahudilerin kelle verdiğini biliyoruz. Ancak ilkinde Yahudi parmağı, ikincisinde Helen parmağı teşhis edilememektedir. Her yerde çatışan bu iki cemaat hayırlı olaylarda neden susmuştur?</p>

    <p class="normal">Susmalarına imkân var mıdır? "O zamanlar Türklük ve Yahudilik sık bir biçimde birbirine bağlanmıştı. Osmanlıların her zaferi, her yerde sürek avı yaşayan Yahudilerin soluk almasını sağlamış; Türkiye'nin her yenilgisi Yahudiler ve Yahudilik için, çifte yenilgi olmuştur."<sup class="calibre3"><a href="../Text/Helenizm_split_259.html#footnote-21416-236" id="footnote-21416-236-backlink">[236]</a></sup> Öyleyse Yunanistan Bağımsızlık Savaşı'nı da Yahudilik için bir çifte yenilgi sayabilir miyiz? Yeniçerilik kurumu ile büyük ölçüde iç içe geçmiş olan Yahudi bezirgânlığının 1826'da, Yunanistan'ın kopmasından hemen önce, Yeniçeri Ocağı'nın kaldırılması ile büyük bir darbe yediğini biliyoruz.<sup class="calibre3"><a href="../Text/Helenizm_split_260.html#footnote-21416-237" id="footnote-21416-237-backlink">[237]</a></sup> XVIII. yüzyıl boyunca yeniçerilere mal satan ve bankerlik yapan Karmona, Acıman ve Gabay aileleri büyük servetler edinmişlerdir. Yeniçerilerin başsarrafı olan Behor İsak Karmona da Vakayi Hayriye'nin kurbanları arasındadır. Diğer ailelerin ekonomik durumları da ciddi zararlar görür.<sup class="calibre3"><a href="../Text/Helenizm_split_261.html#footnote-21416-238" id="footnote-21416-238-backlink">[238]</a></sup> Tanzimat ile ayrıcalıklarını büsbütün yitirdiklerini söylebiliyoruz. 1856'da Islahat Fermanı ilan edilirken Paris Merkezî Cemaat Kurulu'ndan Alphonse de Rothschild hazır bulunmuştur.<sup class="calibre3"><a href="../Text/Helenizm_split_262.html#footnote-21416-239" id="footnote-21416-239-backlink">[239]</a></sup> Osmanlı Yahudilerinin çöküşü, bütün Yahudi cemaatleri tarafından endişe ile izlenmektedir. Hem siyasal hem de ekonomik üstünlük hızla Ermeni ve Rumlara geçmektedir ve herhalde sözü edilen yenilgilerden biri de budur. Çökmekte olan Osmanlı ekonomisi en çok Yahudileri arkasından sürüklemiştir. Yahudilerin Ermeni ve Rumlara karşı rekabet savaşına girebilmesi ancak XX. yüzyılın başında Alyans okullarının açtığı yolla mümkün olabilir.</p>

    <p class="normal">Öyleyse, daha işin başında, Helen bağımsızlık hareketinin karşısında Yahudilerin de bulunması şaşırtıcı değildir. Yunan İhtilali sıralarında, Türkiye Yahudileri bu ihtilalcilere karşı Türklerle iş birliği yapmışlardır. Avram Galanti'nin aktardığına göre, Mescidi Aksa'nın tahribinden sonra, ilk defa olarak silahlı Yahudiler görülmüştür.<sup class="calibre3"><a href="../Text/Helenizm_split_263.html#footnote-21416-240" id="footnote-21416-240-backlink">[240]</a></sup></p>

    <p class="normal">Öyleyse, bunların bir karşılığı olması da normaldir. İşte Helen ayaklanması için kısa bir bilanço: "Mora yarımadasıyla Ege ve Adriyatik›teki bazı adalarda, Müslümanlarla birlikte Yahudiler de Yunanlı ayaklanmacıların saldırılarına hedef olmuşlardır. 1830'da Yunanistan›ın bağımsız olmasıyla sonuçlanacak Yunan ayaklanması 1821'de başlamış olmakla birlikte, bu tarihten önce de Osmanlı yönetimine karşı küçük çaplı ayaklanmalar gerçekleştirilmiştir. XVIII. yüzyılın ikinci yarısından itibaren meydana gelen bu tür olaylarda, Yunanlı asiler ve çeteciler, Müslüman ve Yahudi nüfusa karşı sistemli saldırılar yürütmüşlerdir. Bu eylemler sonucunda, Eğriboz (Chalkis), İstifa (Thebes) ve İnebahtı (Navpaktos) Yahudileri tamamen yok edilmiştir.</p>

    <p class="normal">Yunan ayaklanmasının başlamasıyla birlikte, Müslümanlara ve Yahudilere yönelik saldırılarda çok önemli bir artış olmuştur. Eylül 1821'de Mora'daki Tripolitza kentine saldıran Yunanlılar, 5.000-8.000 Yahudiyi de barındıran 30.000 nüfuslu bu kenti tamamen yakıp yıkmışlar, kentte sakinlerinin ancak üçte birinden azı bu katliamdan kurtulabilmiştir. Saldırı sırasında Müslümanlarla Yahudiler, Yunanlılar tarafından hiçbir ayrım gözetilmeden öldürülmüştür. Tripolitza Katliamı, 1821 baharında, Eflak ve Boğdan›da başlayan bu tür eylemlerin devamı niteliğindedir. Bu bölgede yaşayan Rumlar, Ulahlarla birlikte yüzlerce Yahudi ve Müslümanı katletmişlerdir. Tripolitza'da öldürülen Yahudilerin sayısı 1.200'dür. Mora adasının tümüne bakıldığında ise bu rakam 5.000'e tırmanmaktadır. Tripolitza katliamına şahit olan İngiliz John Hartley, katliamı 'Yahudi kanı Türk kanıyla karışıp işgal edilen şehrin sokaklarında aktı. İshakoğulları ve İsmailoğullları aynı kaderi paylaştılar...' cümleleriyle tasvir etmektedir. Yunan ayaklanmasının sona ermesinden ve Bavyera Prensi I. Otto'nun krallık tahtına oturtulduğu Yunanistan Krallığı'nın kurulmasından sonra da Yahudiler, Yunanlıların saldırılarından kurtulamamışlardır. Yahudilere karşı gerçekleştirilen eylemlerin en çarpıcı olanlarından biri de 1847'deki Pacifico Vakası'dır. Geleneksel olarak Yunanlılar, Ortodoks Paskalya Yortusu esnasında Rumca 'Yahudi' olarak adlandırdıkları Judas›ın bir kuklasını yaparak, bunu sokaklarda gezdirmekte, bu esnada kukla halk tarafından taşlanmakta ve daha sonra da yakılmaktaydı. Bu olay sırasında zaman zaman Yahudilere ve Yahudi mahallelerine de saldırılarda bulunulmaktaydı. 1847 Paskalyası'nın öncesinde, Yahudi kökenli İngiliz Baron Rothschild, bir kredi konusu için Atina'yı ziyaret edeceğinden, Yunan hükümeti, söz konusu kukla gezdirme 'töreni'ni iptal etti. Bunun üzerine halk galeyana gelerek, Atina'daki Sefardim Yahudilerinden David Pacifico›nun evine saldırdı. İngiltere vatandaşı olan Pacifico, saldırıdan canını zor kurtararak İngiltere konsoloshanesine sığındı. İngiltere hükümeti, Pacifico›nun mülküne verilen zararın tazmin edilmesini defalarca istedi. Nihayet 1850'de İngiltere donanmasının Pire limanını ablukaya alması üzerine Yunan hükümeti, zarar gören Yahudiye tazminat ödemeyi kabul etti."<sup class="calibre3"><a href="../Text/Helenizm_split_264.html#footnote-21416-241" id="footnote-21416-241-backlink">[241]</a></sup> Yahudilerin Elenlerin önünde bozgun yaşadığı görülmektedir. Peki, Tanzimat'ı çatışmanın neresine oturtacağız?</p>

    <p class="normal">1839 yılında Tanzimat Fermanı'nın ilan edilmesi, Yahudi cemaatinin düşüşünü geri dönülmez bir yola sokmuştu. 1856 Islahat Fermanı da reformlara karşı olan hahamlar tarafından hoşnutsuzlukla karşılanmıştı. Islahat Fermanı Yahudilerden çok, Batılı devletlerin himayesi altında olan Rumların ve Ermenilerin işine yaramıştı. Yahudilerin devlet yönetiminden ve ticaretten tasfiyesi böylece hızlandı. "Yahudilerin sosyal ve ekonomik sorunları bu dönemde hâlâ çözülememiş ve son derece tutucu olan hahamlar ile reformistler arasındaki mücadele devam etmiştir. Reform yanlılarının çoğunluğunu, XVII. yüzyıl ortasında Livorno'dan gelerek Tunus, Balkanlar ve Anadolu'daki liman kentlerine yerleşen Portekizli Yahudiler (Frankos veya İbranice Gornim) oluşturmaktaydı. XVIII. yüzyıl ortasında İstanbul'dan ayrılıp, Viyana'ya yerleşen; ancak Osmanlı kimliğini kaybetmeyip, İstanbul'la ilişkilerini kesintisiz sürdüren küçük bir Sefardim grubu da reformistleri desteklemekteydi. Reformist-tutucu mücadelesi 1862'de kriz noktasına ulaştı. Osmanlı makamlarının duruma el koymasından sonra bu mücadele; tutucuların zaferi, reformistlerin ise hapsedilmesiyle sonuçlandı.</p>

    <p class="normal">1865'de yürürlüğe giren 'Hahamhane Nizamnamesi', bir süre önce Ermeni cemaati için düzenlenen 'Cemaat Nizamnamesi'nin örnek alınmasıyla hazırlandı. İki nizamname arasındaki tek fark, Ermenilerin kendi nizamnamelerini kendilerinin hazırlamalarıydı. Osmanlı makamlarının, 'Hahamhane Nizamnamesi'nin uygulaması için yaptığı baskıya rağmen, hahamların karşı koyması sonucu nizamname uygulanamayarak ölü bir belge haline geldi. Böylece hahamlar cemaatin denetimini tekrar ele geçirdiler. Hahamların üstünlüğüne, ancak XIX. yüzyıl sonunda faaliyetlerine başlayan, Alliance Israelite Universelle'in (Evrensel Yahudi Birliği), Osmanlı Yahudi cemaatini sosyal, ekonomik ve kültürel alanlarda kalkındırma çabaları sayesinde son verilecektir. Bu dönem, Osmanlı Yahudi cemaatinin, Aydınlanma dönemidir."<sup class="calibre3"><a href="../Text/Helenizm_split_265.html#footnote-21416-242" id="footnote-21416-242-backlink">[242]</a></sup></p>

    <p class="normal">Bu tarih, Yahudi kaynakları ile çakışmaktadır. Bir Yahudi kaynağı 1453'ü Osmanlı Yahudileri açısından altın çağın başlangıcı sayıyor. Bunun bitiş tarihi 1602'dir ve 1856'ya kadar olan dönem çöküş sayılıyor. Bu tarihten II. Dünya Savaşı'na kadarki dönem ise yeni bir başlangıç sayılmaktadır.<sup class="calibre3"><a href="../Text/Helenizm_split_266.html#footnote-21416-243" id="footnote-21416-243-backlink">[243]</a></sup> Arada sorunların halledildiğini ve Hristiyan direnişinin kırıldığını varsayabiliriz.</p>

    <p class="normal">Çöküşün başlangıcı ise herhalde "Vakayi Hayriye" dir. Groupler'e göre Selanik ve İstanbul Yahudilerinin yeniçerilerle yoğun ilişkileri vardı. Ocak bezirgânlığı ocak kaldırılana dek birkaç Yahudi ailesinin tekelindeydi. Yeniçerilerin lojistiğini Yahudi aileler sağlıyordu.<sup class="calibre3"><a href="../Text/Helenizm_split_267.html#footnote-21416-244" id="footnote-21416-244-backlink">[244]</a></sup> Bir başka kaynakta ise şunlar anlatılıyor: "…Yahudiler sarraflık, mültezimlik ve toptancılık da yapıyorlardı ve özellikle yeniçeri ordusuyla çok yakın bir ilişki içindeydiler. Sık sık kazan kaldıran yeniçerilerin bu hareketlerinden herkes gibi Yahudiler de zarar görüyordu; ancak birçok Yahudi tüccar ve banker, bu ordunun iaşe işi sayesinde zenginleşmişti. XIX. yüzyılın başlarında Gabay, Acıman ve Karmona ailelerinin -ki bunlar aynı zamanda Yahudi cemaatinin liderliğini yürütmekteydiler- sarraflık yaptığı ve yeniçerilerin finansmanı ile yakından ilgili oldukları bilinmektedir."<sup class="calibre3"><a href="../Text/Helenizm_split_268.html#footnote-21416-245" id="footnote-21416-245-backlink">[245]</a></sup> Bu da imparatorluğun en önemli askerî gücünü kontrol edebildikleri anlamındadır.</p>

    <p class="normal">Hayırlı vakanın ardından başka birçok tüccar Yahudi de öldürülmüş, mallarına el konulmuştu. Yeniçeriliğin tasfiyesi, Yahudi bezirgânların tasfiyesi ile birlikte olmuştu. Bu gelişmelerden sonra cemaatin ciddi bir mali bunalım yaşadığı haber veriliyor.<sup class="calibre3"><a href="../Text/Helenizm_split_269.html#footnote-21416-246" id="footnote-21416-246-backlink">[246]</a></sup></p>

    <p class="normal">Yahudi bankerlerinin silinişi ise en çok Ermeni sarrafların önünü açmıştı; Yahudilerin düşüşü, Ermenilerin yükselişi anlamına geldi. Uluslararası ticarette ise liderlik Rumların elindeydi. Birbirlerine diş bilediklerini ve kin biriktirdiklerini artık biliyoruz. Gerisini "Semitik" bir kaynaktan izliyoruz: "Art arda gelen bu rejim değişiklikleri, Türk-Yahudi ilişkilerinde bir değişim yaratmamıştır. Osmanlı Devleti'nde, Türk-Rum ve Türk-Ermeni ilişkilerinin aksine, Türk-Yahudi ilişkilerinde daima egemen olan şey 'güven duygusu' olmuştur. II. Abdülhamid, uyguladığı baskılar dolayısıyla, Rumlar ve özellikle Ermeniler tarafından, sık sık suçlanmış; fakat Yahudiler, Sultan'dan herhangi bir şikâyette bulunmamışlardır. Alliance Israelite Universelle'in Osmanlı topraklarındaki okullarının müdürleri, Paris'teki merkeze gönderdikleri mektuplarda, Abdülhamid'in 'zorba' bir padişah olduğunu; ancak 'antisemit' olmadığını ve 'Yahudileri koruduğunu' yazmışlardır. Abdülhamid döneminde, Tan gazetesi muhabirinin Yahudi cemaati hakkında yazdığı makale, Osmanlı makamlarının bu cemaate olan güven duygusunu ortaya koymaktadır : 'Yahudilerin, Batı'nın kültürel değerleriyle tanışmalarında Batı'daki Yahudi eğitim kuruluşlarının, XIX. yüzyılın ikinci yarısından sonra Osmanlı Yahudilerini eğitme sürecine girmelerinin büyük payı oldu. Ancak, bu eğitim kurumlarının amaçları milliyetçi duyguları uyandırmaktan ziyade, Yahudi gençlerinin, yaşadıkları topluma yararlı birer fert olarak yetişmelerinin sağlanmasıydı. Bu kuruluşlar, genç Yahudileri Batı felsefesi doğrultusunda eğitti ve Yahudi kimliğini onlara öğretti. Ancak genç Yahudilerin birçoğu, bu kuruluşlar yerine Osmanlı okullarına gitmeyi yeğlemişler, özellikle tıp ve hukuk fakültelerini tercih etmişlerdir. Buralardan mezun olan Yahudi gençler, zamanla Osmanlı elit tabakası içerisine girerek; bakan, büyükelçi ve vali unvanları almışlar; böylece Osmanlı Devleti'nin sosyal, siyasal ve ekonomik hayatında etkili olmaya başlamışlardır. Özellikle Yahudi tüccarlar, iktisatçılar ve doktorlar önemli konumlara gelmişlerdir."<sup class="calibre3"><a href="../Text/Helenizm_split_270.html#footnote-21416-247" id="footnote-21416-247-backlink">[247]</a></sup></p>

    <p class="normal">Fakat bundan önce hep baskı var. Özellikle Osmanlı Devleti'nde özerk bir statü kazanmış olan Romanya ve Sırbistan'da Yahudiler büyük bir baskı altındaydılar. İngiliz konsolosunun 1867 Martında gönderdiği bir rapora göre, Belgrad Ortodoks Kilisesi Başpiskoposu, Yahudileri 'Türklerin casusu ve gizli ajanı' ilan etmiş ve onlara savaş açmıştı.<sup class="calibre3"><a href="../Text/Helenizm_split_271.html#footnote-21416-248" id="footnote-21416-248-backlink">[248]</a></sup> İçeride de kanlı çatışmalar sürüyordu. "Abdülaziz'in padişahlığı döneminde, 1865'de İstanbul'un Kuzguncuk semtinde yaşayan Rumlar, mahallelerinde bir Rum çocuğunun kaybolması üzerine, çocuğun Yahudiler tarafından, kurban edilmek için kaçırıldığı şaiyasını yaymış ve buna kulak veren çok sayıda Rum, Yahudi evlerine saldırmıştır. Çocuğu aramak bahanesiyle evlere giren Rumlar, 300 Yahudiyi öldürmüştür. Sadrazam Kıbrıslı Mehmed Emin Paşa, olayları zorlukla kontrol altına alabilmiştir. Yapılan soruşturma sonucunda, iddianın mesnetsiz olduğu ve Rumlar tarafından uydurulduğu anlaşılmıştır."<sup class="calibre3"><a href="../Text/Helenizm_split_272.html#footnote-21416-249" id="footnote-21416-249-backlink">[249]</a></sup> İçeride ve dışarıda Osmanlıların geri çekildiği ve yetişemediği her yerde eziliyorlardı. Tıp ve hukuk okuyan Yahudiler, ihtilalci Osmanlıların en dinamik unsurları oldular; Türklerlerle bir daha kaynaştılar. Bu tarihten sonra yeniden "iktidar" olduklarını anlıyoruz. "İttihatçı hükümetin, özellikle Talat Paşa Kabinesi'nin Filistin'de kurulan siyonist kolonilere kolaylıklar sağladığı; Talat Paşa'nın, Arap-Yahudi sürtüşmelerinde Yahudilere yakınlık göstererek, göçmen Yahudilerin birçoğuna Osmanlı vatandaşlığı verilmesi hususunda etkili çabalar sarf ettiği yönünde bilgiler bulunmaktadır. Bu tutumlar, zaman zaman Parlamento'da eleştirilere yol açmıştır. Mesela Rum Kosmidi Efendi, yaptığı bir konuşmada kabineyi eleştirerek, Yahudilere kültürel ve hukuksal özerkliğin tanınmasının yanlış olacağını söylemiştir. Bu tartışmaları basına da yansımış; Ahmet Ağaoğlu, Esad Bey, Dr. Abdullah Cevdet gibi 'Türkçüler', Yahudilerin yanında yer almış; siyonizmin yabancı güçler tarafından manipüle edildiğini savunan Ali Kemal ise İkdam ve Peyam gazetelerinde anti-siyonist bir tutum takınmıştır."<sup class="calibre3"><a href="../Text/Helenizm_split_273.html#footnote-21416-250" id="footnote-21416-250-backlink">[250]</a></sup> Bu durum, Yahudilerin iktidarı paylaştıkları "Türkçüler" ile birleşerek 1826'da kaybettiklerini geri almaya başladıkları anlamındadır.</p>

    <p class="normal">Savaş dış savaşla birleşince, 1914'te büyük tasfiyenin başlama vuruşu yapıldı; bunu biliyoruz. Hristiyan Ermeniler ve ardından Hristiyan Rumlar Anadolu'dan sürüldüler. Bu, gerçekten de "yeni bir başlangıç"tır.</p>

    <h3 class="solbaslik">ÇATIŞMA BÖLGELERİ: İZMİR VE SELANİK</h3>

    <p class="normal">Dünyadaki en kalabalık Yahudi nüfusu barındıran Rusya, Yahudileri büyük bir baskı altında tutuyordu. Almanya ise siyonizmi Orta Doğu'da ilerlemek için bir kalkan olarak kullanmaya çalışıyordu. Siyonistler, Almancayı resmî dil yapmayı kabul edecek kadar Almancıydılar. İngiliz ve Fransızlar ise Osmanlı ticaretini kontrol eden Rum ve Ermenilere yakındılar. Her iki Hristiyan halkın tüccarları da, bu iki devletin ticari ortaklarıydı. Rusya da öteden beri her iki halkı kollama politikası izliyordu. Osmanlı İmparatorluğu, İttihat ve Terakki'nin oldubittisiyle Rusya'ya saldırdı. Saldırı ile birlikte büyük Hristiyan tasfiyesi de başlamıştı; bunu, "yeni başlangıç"a uygun sayabiliriz.</p>

    <p class="normal">Bunlar, "Türkçülük"ün doğuş yıllarıdır; yeni bir başlangıç için "kimlik" şarttır ve böylece "Türkler"in ilk kez bir "ulusal" kimliği olmuştur. "Türkçülük ve Siyonizm" bölümünde bu kimliğin nasıl inşa edildiğinin öyküsü var.</p>

    <p class="normal">Böyle bir savaşı yürütmek için Yahudilerimizin bir "nüfus" sorunu vardı; "kimlik" yaratmak, müthiş bir müttefik yaratmak anlamındadır. Yalnız, yine de "çatışma bölgesi" sınırlı kalmıştır. "Özneleri"ni düşündüğümüzde, savaş alanını İzmir ve Selanik'in dışına taşımaya çalışmak yalnızca karışıklık yaratmaktadır. Bu durumda iki yangın teşhis edebiliyoruz. Birincisi İzmir yangınıdır; bunu biliyoruz. İkinicisi Selanik yangınıdır ki bu daha az bilinmektedir. Çatışma varsa, yangın kaçınılmazdır.</p>

    <p class="normal">Selanik yangını İzmir'den öncedir ve şöyle anlatılıyor: "Birinci Dünya Savaşı sırasında Selanik'te meydana gelen en önemli gelişme, 5 Ağustos 1917'de çıkan ve birkaç saat içerisinde kentin Müslüman ve Yahudi mahallelerini tamamen tahrip eden yangındır. Kentin ticari merkezlerinin de yok olduğu yangında, 52.000 Yahudi ve 11.000 Türk, evlerini ve iş yerlerini kaybetmişlerdir. Yangının nasıl çıktığı ve nasıl bu denli hızlı yayıldığı açıklık kazanamamıştır.</p>

    <p class="normal">New York Times gazetesinde, yangından iki yıl sonra yayımlanan bir yorumda, "Hükümet hiçbir zaman tatmin edici bir açıklama yapmadı. Atina'nın liberal eğilimli günlük bir gazetesinde, yangından ve Makedonya'nın kadim gettosunun yok olmasından duyulan mutluluğu yansıtan haberler yer aldıça, Selanikliler doğal olarak şüphelerini bu yöne çevirdiler." denilmekteydi.</p>

    <p class="normal">Yangının çıkış nedeni ne olursa olsun, yangın sonrasında yaşanan gelişmeler; olayın Yahudilere değil, Yunanlılara bazı avantajlar sağladığını göstermektedir. Yangından bir hafta sonra hükümet, tahribata uğrayan tüm alanları kamulaştırmış ve kentin yeniden imarı için bir plan hazırlamıştır. Ancak, bu plan çerçevesinde yeni binalar inşa edilirken, yangından mağdur olan Yahudiler ve Müslümanlar, Yunanlılarla eşit haklara sahip olamamışlar ve yeni Selanik'ten dışlanmışlardır. Mahallelerini kendileri inşa etmek isteyen Yahudilerin işleri, hükümet tarafından bilinçli olarak yavaşlatılmıştır."<sup class="calibre3"><a href="../Text/Helenizm_split_274.html#footnote-21416-251" id="footnote-21416-251-backlink">[251]</a></sup> Yangın, demek ki düşmandan bir kurtuluş yoludur. Buna, "Bir savaş biçimidir" demekte de bir sakınca yoktur. İzmir'i kim yaktı? Bilge Umar'a göre yangının sorumluluğunu Türkler, Yunanlıların ya da Ermenilerin; Yunanlılar ve Ermeniler ise Türklerin üzerine yüklemektedir. Yazar ise yangında Türklerin ve Ermenilerin ortaklaşa sorumlu olduğunu düşünmektedir. Bilgece bir tutum… Çünkü yangını Yunanlıların çıkarttığına değin bir işaret yoktur. Umar, "İzmir'e doğru çekilirken, yolları üzerindeki bütün şehir, kasaba ve köyleri ateşe veren Yunanlılar, beklendiğinin ve korkulduğunun aksine, İzmir'den ayrılırken şehri yakmadılar. Yangın, onların ayrılmasından (8 Eylül 1922) tam 5 gün sonra, 13 Eylül günü başladı."<sup class="calibre3"><a href="../Text/Helenizm_split_275.html#footnote-21416-252" id="footnote-21416-252-backlink">[252]</a></sup> demektedir. Fakat bu deyişten bazı sorunlar çıkmaktadır; yangını "bekleyen" ve yangından "korkanlar" kimlerdir? Eğer "bekleyen ve korkan"lar Türkler ise, İzmir neden Yunanlılar çekildikten sonra yakılmaktadır?</p>

    <p class="normal">Bilebildiğimiz, İzmir'in Ermeni mahallelerinden yanmaya başladığıdır. Önce "iş birlikçiler" yakılmıştır. "9 Eylül 1922 günü ve onu izleyen iki gün, şehrin diğer bölümlerinde olağandışı yangın olayları görülmediği halde, Ermeni mahallesinde 30 yıllık itfaiye istatistiklerinde görülmeyen sayıda yangın çıkmış; fakat bunlar söndürülebilmişti. 13 Eylül günü aynı yerde başlatılan yangın ise söndürülemedi ve İzmir'in yarısını bir kül yığınına çevirdi."<sup class="calibre3"><a href="../Text/Helenizm_split_276.html#footnote-21416-253" id="footnote-21416-253-backlink">[253]</a></sup> Şehrin yarısı, kuşkusuz Ermeni ve Rum mahalleleridir. Yangından kurtulan diğer yarıda ise elbette Türk ve Umar'ın adını anmadığı Yahudi mahalleleri vardır: "... 8 Eylülde İzmir'i boşalttılar. Kentin Türklerin eline geçmesinin ardından 30.000 kadar Yunan ve Ermeni kökenli Hristiyan katledildi. Çıkan büyük yangında yalnızca Türk ve Yahudilerin yaşadıkları semtler ayakta kaldı."<sup class="calibre3"><a href="../Text/Helenizm_split_277.html#footnote-21416-254" id="footnote-21416-254-backlink">[254]</a></sup></p>

    <p class="normal">İzmir ve Selanik'te bir savaş ve bir yangın saptaması yapabiliyoruz. Ancak yangın için savaş şarttır ve savaşı "Türkler ile Yunanlılar" arasına sıkıştırmanın mümkün olmadığı görülmektedir. Selanik'te savaşın tarafları Karşıyaka'dan nettir: "Yunan ordusunun Selanik'in dış mahallelerini ele geçirmeye başladığı, 27 Ekim 1912'de yerel bir Rum gazetesi olan Embros bir haber yayımlayarak, bazı Yunan askerlerinin yediklerinden zehirlendiklerini ve bunun Yahudilerin bir komplosu sonucunda olduğunu duyurdu. Henüz herhangi bir soruşturma bile yapılmadan yayımlanan bu haber, Rumların Yahudilere karşı harekete geçmesi için yeterli oldu.</p>

    <p class="normal">Asıl olaylar, Yunan ordusunun kenti tamamen ele geçirmesinden sonra başladı. Selanik kentinin Türk komutanı Tahsin Paşa'nın 9 Kasım 1912'de teslim olmasından hemen sonra; önce Yunan birlikleri, ardından da Bulgar ordusu kente girdi. Bunu fırsat bilen yerli Rumlar, büyük bir fanatizm örneği sergileyerek Türk ve Yahudi mahallelerine saldırmaya başladılar. Yunan askeri, birlikleri ve saldırıları engelleyecek yerde, çoğu zaman fanatik Rumlarla birlikte hareket ettiler. Olaylar tam bir pogrom niteliği taşıyordu. 50'den fazla kadının ırzına geçildi. Yahudilere ait 400 dükkân ve 300 ev yağmalandı. Yağmalamaya karşı koymaya çalışanlar öldürüldü…"<sup class="calibre3"><a href="../Text/Helenizm_split_278.html#footnote-21416-255" id="footnote-21416-255-backlink">[255]</a></sup> Selanik'te Yunanlılar için asıl düşman Yahudilerdir ve yangında yanmışlardır.</p>

    <p class="normal">Aynı kaynak Karşıyaka'da da cephenin söylendiğinden geniş olduğunu belirtmektedir. İzmir'de ve Anadolu içlerinde Yahudiler de cephededir ve yangından önce savaşın içindedirler: "Yahudi Cemaati, İstanbul'un İtilaf devletlerince işgalini izleyen ilk günlerde Türklere olan bağlılığını göstermiştir. İşgal altındaki İstanbul'da dahi, Avram Galanté ve Behor Haim Bejerano gibi önderlerin izindeki Yahudilerin çoğu, İstanbul hükümetinin İtilaf kuvvetlerinin dayatmalarına boyun eğmesini kabul etmemişlerdir. Yahudilerin bu tutumu, ilk kez açık olarak, İstanbul'un işgalinden on ay kadar önce, Mayıs 1919'da İzmir'in Yunanlılar tarafından işgal edilmesi sırasında sergilenmiştir. Kanlı işgali protesto etmek üzere ilk toplu gösteri İzmir'deki Yahudi Mezarlığı'nda gerçekleştirilmiştir. Bu tarihten sonra bazı Yahudiler İzmir'i terk ederek, Anadolu'nun içlerine geçmişler ve ulusal direnişçilere katılmışlar; bu süre zarfında cemaatin önderlerinden olan Haim Nahum da Mustafa Kemal ve direnişçilerle iş birliği yapmıştır… Yunan ordusunun, Türklere ve Yahudilere eşit derecede nefret duyduğu, İzmir'in ve diğer Anadolu kentlerinin işgali sırasında bariz biçimde görülmüştür. Batı Anadolu'da binlerce Türk ve Yahudi katledilmiş, özellikle İzmir ve Bursa'nın işgali sırasında Türklerin yanı sıra birçok Yahudi de öldürülmüştür. İzmir'deki Alliance Israelite Universelle Erkek Okulu'nun müdürlüğünü yapan Albert Nabon, 6 Temmuz 1919'da Alliance'a verdiği raporda, 'Şehir ateşe verildi. Yerel halkın elinden bütün varlıkları alındı. Yiyecek yokluğu tüm halkın olduğu gibi din kardeşlerimizin de çok sıkıntı çekmesine sebep oluyor' cümleleriyle karşı karşıya kalınan durumu açıkça ortaya koymaktadır. Nabon aynı raporda, İzmir'in yanı sıra Aydın, Bergama ve Manisa'daki saldırılar sonucu halkın yiyeceksiz ve ilaçsız kaldığını ve bu sebeple buralardan gelen birçok kişinin de okula sığındığını da anlatmaktadır. Nabon, Yunanlıların özellikle fes giyen Yahudileri kurşunladıkları ve Yahudi mezarlıklarını tahrip ettikleri bilgilerini de vermektedir.</p>

    <p class="normal">İzmir'in ardından, Anadolu'nun içlerine doğru ilerleyen Yunan kuvvetleri, Yahudilere karşı ikinci en büyük kıyımı Manisa'da gerçekleştirmişlerdir. Yüzlerce yıldır, Müslümanlarla birlikte, sorunsuz bir yaşantı süren Manisa yahudi cemaati, 26 Mayıs 1919'da kenti işgal eden Yunan ordusunun mezalimi ile karşılaşmıştır. Sağ kurtulabilenler, başka kentlere göç ederken, Manisa'daki Yahudi varlığı bir daha eskisi gibi olamayacak biçimde tahrip edilmiştir. Yunan ordusunun, 19-20 Haziran 1919 tarihlerinde Nazilli'de gerçekleştirdikleri harekâtta da, yüzlerce Türk''ün yanı sıra 16 Yahudi de öldürülmüş, camiler gibi Nazilli sinagogu da yakılmıştır<span class="idebold">.</span>"<sup class="calibre3"><a href="../Text/Helenizm_split_279.html#footnote-21416-256" id="footnote-21416-256-backlink">[256]</a></sup> Demek ki İzmir'de olmasa bile, Yunan ordusunun geri çekildiği diğer kentlerde yangında Yahudiler de vardır. İzmir, Manisa ve Bergama'da Yahudilere ait ev ve iş yerlerinin yanı sıra birçok sinagog, yeşhiva ve hastane yakılmıştır. İşgal edilen bölgede yaşayan Yahudiler göçe zorlanmışlardır.</p>

    <p class="normal">Savaş sonunda göç ettirilenler göç ettirilmiş, Hristiyanların izi Anadolu'dan silinmiştir. Büyük mübadeleden sonra, Yunanistan'daki Yahudi izlerinin de silindiğini biliyoruz. Bunu, iç savaş tanzimatının sonu sayabiliriz.</p>

    <h3 class="solbaslik">ANADOLU'DA ERKEN NÜFUS DEĞİŞİMİ</h3>

    <p class="normal">Peki, Türklerle Helenler arasında hiç çatışma olmadı mı? Olmadı demek elbette mümkün değildir. Ancak, bu tartışma Yunan Bağımsızlık Savaşı'ndan sonra Anadolu'nun Rum nüfusunun büyük göçü olmadan yürütülemez. Bu tarihten sonra Anadolu'nun Rumları göçmüş ve yerine büyük ölçüde Moralı Helenler gelmiştir. Gelirken, ayrıcalıklarını da beraberinde getiren Helenler ile Türkler arasında bu yüzden kin biriktirilmiştir.</p>

    <p class="normal">Tarihçi Gerasimos Augustinos, ilk göçü şöyle anlatmaktadır: "Küçük Asya kıyı şehirlerinin, Rumları iç bölgelerden göçe teşvik eden elverişli ticari fırsatları, Yunan Krallığı vatandaşları ile birlikte Ege'deki adalıları da davet ediyordu. Uygun iklimi ve hâlâ seyrek nüfusuna karşın birazcık ünü olan çok az sayıda ticaret merkezine sahip, toplumsal düzen yönetsel yeterlilik sorunuyla boğuşan bir hükümetin yönettiği Yunanistan, ilk zamanlardaki umut vadeden ülke özelliğini kaybetmeye yüz tutmuştu. Osmanlı İmparatorluğu'nun yoğun nüfuslu bölgelerinde kişisel emniyete yönelik tehlikelerin az olması ve yetkililerin halkların özel meselelerine keyfî olarak müdahalede bulunmamaları; çok sayıda Rum'un, Sultan'ın topraklarında kalmasına ve diğerlerinin, daha iyi ekonomik fırsatlar için Yunan Krallığı'ndan göç etmesine yetecek sebeplerdi.</p>

    <p class="normal">Yunan ayaklanmasından sonra ortam durulup Müslümanların misillemelerinin son bulduğu dönemde canlarını kurtarmak için kaçmış olan birçok Rum, artık ana yurtlarına dönmeye başlamıştı. Bu durum bağımsızlık savaşında korkunç bir bedel ödemiş olan adalılar için de geçerliydi. 1840'ların başlarında binlerce Rum, Sultan'ın nüfuz alanına yerleşmek için Yunan topraklarından ayrılmış ve adalara gelmişti. Aralarında ayrıca, günümüzde Yunanistan Devleti'ne bağlı Kiklad Takımadaları'nda (Cyclades) sığınmış olan Psara vatandaşları da bulunmaktaydı.</p>

    <p class="normal">Küçük Asya'nın batı kıyısına yakın adalardaki, çoğunluğunu Rumların oluşturduğu nüfus; devrim sırasında büyük maddi zarara uğradığından, yeni olanaklar arayışı artmıştı. Hemen yakındaki ana kara, gelişen ticari merkezleri ve artık büyük kısmı işlenmekte olan verimli geniş topraklarıyla bu talep sahiplerine göz kırpıyordu. 1830'lu yıllarda, iş gücüne ihtiyaç duyan zengin Osmanlı toprak sahipleri, adalardan Küçük Asya kıyılarına zaten binlerce Rum köylü getirtmişti. İzleyen dönemlerde aileleriyle ya da yalnız gelen binlercesi daha Ege kıyısını bir insan dalgası halinde kaplamıştı. 1880'lerin başlarında, son çeyrek yüzyıl içinde Ege Denizi'nde meydana gelen değişikliklere dikkat çeken bir İngiliz gözlemcinin belirttiğine göre, bu dikkate değer insan akışı, 'Müslüman nüfusun neredeyse tamamının Archipelago'daki Türk adalarından gelen Rumlarca yerlerinden edilmesiyle sonuçlanmıştır. Adalar, her yıl dışarıya yeni göçmenler göndermektedir; Assos'tan Scala Nuova'ya (Kuşadası) kadar, kıyı merkezleri artık büyük oranda Rumların elindedir. Bunun dışında, Menderes ve Harmus vadilerinin bereketli toprakları da aşama aşama Hristiyanların eline geçmektedir."<sup class="calibre3"><a href="../Text/Helenizm_split_280.html#footnote-21416-257" id="footnote-21416-257-backlink">[257]</a></sup> Göçten önce bir göç var ve bu göçün Anadolu Rumlarının sayısını azalttığı ortaya çıkmaktadır. "Küçük Asya'nın Trabzon civarındaki kuzeydoğu kıyıları Helenizmin XIX. yüzyıldaki kaderine dair çarpıcı, bir o kadar da çelişkili bir örnek sergilemektedir. 1840'lardan 1870'lere uzanan süreçte Trabzon'un Pontus döneminden kalma limanının ticari değeri arttıkça bu merkez ve çevresindeki Rum nüfus da aynı oranda çoğalmıştı. Oysa aynı dönemde neredeyse paradoksal bir şekilde binlerce Rum, Pontus bölgesinden göçmeyi seçmiştir. Söz konusu dış göç hareketi tam olarak 1828-29 Rus-Türk Savaşı sırasında başlamıştı. Bu savaşın getirdiği yıkımlar, imparatorluk hükümetlerinin nüfus politikaları, yerel ekonomik ve toplumsal koşullarla hepsi beraber, Rum ailelerinin sürekli hareketliliklerinin çerçevesini çizmiştir."<sup class="calibre3"><a href="../Text/Helenizm_split_281.html#footnote-21416-258" id="footnote-21416-258-backlink">[258]</a></sup> Gerasimos Augustinos bütün bunların dışında Pontus kıyılarındaki yerleşim yerlerindeki Rus konsolos ve temsilcilerin de bu bölgedeki kalifiye Rumları Çarlık topraklarına göç için teşvik ettiğini not etmektedir.</p>

    <p class="normal">Yani Anadolu Rum nüfusu göçmekte, yerine yenileri gelmektedir. Kırdaki göç, kente dış göç yığılması ile örtülmektedir. Türk köylülerle sınıfsal olarak eşit, kültürel olarak ortak olan Rumların yerine gelenler hem kültür açısından yabancı hem de sınıfsal olarak efendi konumundadır. Kin birikmektedir.</p>

    <p class="normal">Neden kin? "Başta demir yolu olmak üzere birçok sektörde Aydın Vilayeti'ne akıtılan Avrupa sermayesinden Türkler hemen hiç pay alamazken, güçlenen Rum burjuvazisinin Avrupa'daki soydaşları ve onların iş çevreleriyle olan ilişkileri bölgenin geleceğinin belirlenmesinde son derece etkili olacaktı.</p>

    <p class="normal">Fransa ve İngiltere başta olmak üzere, bazı Avrupa ülkelerinin Doğu Akdeniz'de yaptığı ve hacmi giderek artan ticaretten XVIII. yüzyılın ilk çeyreğinden itibaren -özellikle deniz taşımacalığı yoluyla- önemli bir pay almaya başladığı görülen Rumlar, devletin kapitülasyonlarla Avrupalı tüccarları muaf kıldığı mevzuatta bulunan ticaretlerini engelleyici bazı hükümlerden sıyrılmaya çalışıyorlardı. Aynı yüzyılın ortalarında önce Batı Avrupa, Almanya ve Avusturya'da, daha sonra Güney Rusya (Odesa) ve Fransa'da (Marsilya) yeni Yunan kolonileri oluştu. Bunlar daha önce olduğu gibi göçmenlerce değil, ticaret amacıyla yurtdışına giden Yunanlılarca kurulmuştu. Batılılar arasında süren rekabetten yararlanmasını bilen Yunan kolonistlerin bir süre sonra onların kapitülasyonlarla elde ettikleri haklardan yararlandıkları anlaşılmaktadır."<sup class="calibre3"><a href="../Text/Helenizm_split_282.html#footnote-21416-259" id="footnote-21416-259-backlink">[259]</a></sup> Kin sınıfsaldır; Berber'e göre Ruslar, 1774'ten sonra Osmanlı Devleti sınırları içinde sayılarını arttırdıkları konsolosların tamamını Rumlar arasından seçmişlerdi. Artık kapitülasyonları delme arzusu içinde bulunan Rumlar için konsolos olmak veya konsolosluklara hizmetli olarak girerek yabancı tüccar gibi davranmak yolu açılmıştı.<sup class="calibre3"><a href="../Text/Helenizm_split_283.html#footnote-21416-260" id="footnote-21416-260-backlink">[260]</a></sup> Yazara göre, Osmanlı Devleti ile ticari ilişkileri çok sınırlı olan ABD bile, 1831-1911 yılları arasında açtığı elliye yakın konsoloslukta birçok Rum'a konsolosluk dâhil önemli görevler vermişti. Konsolosluktaki görev, ayrıcalık demekti. Yani gelenler, gidenlerin tersine, emperyalistlerin iş birlikçisi olan kompradorlardır. Ezdiklerinin kin biriktirmesi kaçınılmazdır.</p>

    <h3 class="solbaslik">ZAHAROF: GÖÇÜN İKTİDARI</h3>

    <p class="normal">Asıl adı, Osmanlı Devleti nüfus kayıtlarına göre Vasil Zaharyas. 1918'de şövalyelik unvanı aldığı Britanya'da Sir Basil Zaharoff olarak tanınıyordu. Sir Basil, 1850 Muğla doğumlu. 1936'da uluslararası silah ticareti ve finans yoluyla elde ettiği dev bir servetin içinde öldü.</p>

    <p class="normal">İstanbul kökenli ailesi, 1821 Yunan Ayaklanması esnasında bir süre iltica ettikleri Rusya'da isimlerinin sonuna "-of" son ekini almıştı. 1840'lı yıllarda geri dönerek Muğla'ya yerleştiler; Basil de burada doğdu. 1855'de ailesi ile birlikte İstanbul'a göçtü.</p>

    <p class="normal">Basil, Avrupalı turistlere rehberlik yaparak iş hayatına atıldı. Sonra döviz acenteliği ve tefeciliğe başladı. 24 yaşında Londra'ya gitti. Tutunamayınca Atina'ya döndü. Silah ticareti işine de orada başladı.</p>

    <p class="normal">Basil, ilk servetini Nordenfeldt I denizaltısını Yunan deniz kuvvetlerine pazarlayarak edindi. ABD deniz kuvvetlerinin güvensiz bularak almayı reddettiği bu denizaltı satışı, karşı tarafa da satış şansını doğurmuştu. Basil, Osmanlı devlet yetkililerini de bu yeni Yunan denizaltısının arz ettiği tehdit konusunda ikna etti ve iki adedini de onlara pazarladı. Rus deniz kuvvetlerini de Türk denizaltıları konusunda ürkütmeyi başarmıştı; iki adet de onlara sattı.</p>

    <p class="normal">Basil Zaharoff, bu müthiş başarısından sonra Maxim otomatik makinalı tüfekleri pazarlayan Nordenfeldt'in ortaklığına yükseldi.</p>

    <p class="normal">Giderek zenginleşen Basil, Japon Amirali Fuji'ye rüşvet skandalı ile ünlendi. Amiral'e donanmaya silah alması karşılığında yüklü ödemeler yapmıştı. Skandal, Amiral'in harakiri yapmasıyla kapandı. Basil, artık Vickers şirketinin zirvesindeydi.</p>

    <p class="normal">Zaharof, I. Dünya Savaşı'na giden yıllarda Japonlara yenilerek büyük moral bozukluğu yaşayan Rusya'da dev bir silah üretim kompleksinin inşa edilmesini sağladı. Bu arada Vickers, rakip Almanya'da örtülü üretime devam ediyordu. Serveti artan Zaharoff finans sektörüne de girdi. Union Parisienne Bankası'nı ve Excelsior gazetesini satın alarak, silah sanayi için önemli bir destek oluşturdu. Fransız denizcileri için bir huzurevi kurarak Legion d›Honneur nişanını, kurduğu derin dostluklar aracılığıyla da Britanya'dan baron unvanını almayı başardı. Muğlalı Basil, "Sir" olmuştu.</p>

    <p class="normal">I. Dünya Savaşı'nda muazzam bir kâr elde etti. Yunanistan'ın Britanya-Fransa-Rusya ve İtalya'nın yanında savaşa girmesi için çaba gösterdi. The Times gazetesi, Basil Zaharoff'un Britanya'nın çıkarları için savaş boyunca 50 milyon sterlin harcadığını yazdı. Kazancının ne kadar olduğu ise bilinmiyor.</p>

    <p class="normal">Basil, bu savaştan yenilerek çıkmış, Türkiye'den toprak kazanımı için de çalışmıştı. Yunanistan'ın "Küçük Asya Felaketi"nden sonra itibarı düşüşe geçen Basil, petrol işine girdi; BP'nin (British Petroleum) temellerini attı. Muğla'da doğan Basil, bir ölüm taciri olarak öldü.<sup class="calibre3"><a href="../Text/Helenizm_split_284.html#footnote-21416-261" id="footnote-21416-261-backlink">[261]</a></sup></p>

    <h3 class="solbaslik">AVRUPA' NIN DÜŞÜ</h3>

    <p class="normal">Helen Bağımsızlık Savaşı, Avrupa'yı -bir kıta haline gelmek üzere- Asya'dan kopardı. Yunanistan sınırlarındaki aşılmaz duvar böyle örülmüştü. Geride, tahrip edilmiş bir Mısır ve derin bir aşağılık kompleksi içindeki Türkiye kaldı. Tanzimat'la başlayan "Batılılaşma" hareketi bu derin kompleksin ete kemiğe bürünmesiydi. Türkiye, artık "Avrupa Türkiyesi" değildi. Çünkü Avrupa, coğrafi bir kavram olmaktan çoktan çıkmıştı.</p>

    <p class="normal">"Duvar"ı ilk görenlerden biri Rus düşünür Danilevski'ydi: "Danilevski, Avrupa'yı Asya'dan açıkça ayıran hiçbir doğal coğrafi sınır bulunmadığı için, Avrupa'nın bir coğrafya birimi olmadığını söylemektedir. Coğrafya bakımından Avrupa, Asya'nın batı yarımadasından başka bir şey değildir; hem de Asya'nın başka birçok yarımada veya bölgesinden çok daha az açıklıkla belirlenmiştir.</p>

    <p class="normal">Avrupa bir coğrafya birimi değildir, bir çeşit kültür-tarih birimidir. 'Cermen-Roma uygarlığının bir bölgesidir ya da... Avrupa, Cermen-Roma uygarlığının kendisidir. Bu iki terim özdeştir'Avrupa ya da Cermen-Roma uygarlığı evrensel bir insan uygarlığı değildir. Birçok uygarlıktan yalnızca biridir. Yunan ve Roma uygarlıkları bile Avrupa değil, Akdeniz uygarlıklarıdır. Bunların alanları, Akdeniz'in kısmen Avrupa, kısmen de Asya ve Afrika kıyılarında yayılmıştır. Homeros, öyle sanılıyor ki Anadolu'da doğmuştur; şiir, felsefe (Thales), tarih (Herodotos), tıp (Hipokrates) ve Yunan heykeli de yine orada başlamıştır. Yunan kültürü, oradan Ege denizini geçmiş ve Avrupa kıyısına yerleşmiştir. Merkezi Atina olmuş, oradan da İskenderiye'ye yayılmıştır.</p>

    <p class="normal">'Böylelikle, gelişmesi boyunca eski Helen kültürü üç kıtaya da yayılmış ve buralarda serpilmiştir; Asya, Avrupa ve Afrika. Hiçbir bakımdan, Avrupa'nın mülkiyet tekelinde değildir. Yunan-Roma kültürü, Avrupa'da doğmadığı gibi, Avrupa'da sona ermemiştir de...' Aynı şekilde, 'Rusya da ne iyi ki -ya da ne yazık ki- Avrupa yahut Cermen-Roma uygarlığına dâhil değildir."<sup class="calibre3"><a href="../Text/Helenizm_split_285.html#footnote-21416-262" id="footnote-21416-262-backlink">[262]</a></sup> Fakat duvar, Yunanistan'ı Avrupa'ya yakınlaştırmıştır ve Sorokin'in deyişiyle, "Bize yakın olan, büyük görükür." Helen kültürünün büyüklüğü daha çok Avrupalı bakış ile ilgilidir. Bizim tarih sahnesinde gördüğümüz Yunanistan, Avrupa'ya yakın olan o Yunanistan'dır. Yakındır ve büyüklüğünü buna borçludur.</p>

    <p class="normal">Şimdi, yeniden "Yunanistan uydurmacasınının nasıl imal edildiği"ne dönebiliriz. Helenler, Avrupa gözlüğü ile bakmadan önce kültürlerinin büyük olduğunu düşünüyorlar mıydı? Büyüklüklerini Avrupa'dan öğrendikleri kesindir. Clogg, şöyle yazmaktadır: "Eski Yunan dünyasının dili ve kültürünün Avrupa çapında gördüğü büyük saygı, XIX. yüzyıl başlarındaki ulusal canlanışın can alıcı yıllarında Yunanlıların kendilerini kamçılayan yaşamsal bir ögeydi. Milliyetçi aydınlar açısından ise, evrensel olarak tapılan (Öyle ki, Amerika Birleşik Devletleri'nin emekleme yıllarında Eski Yunanca neredeyse ülkenin resmî dili olarak benimsenecekti!) bir geçmişin kalıtçıları olduklarının bilincine varmaydı. Osmanlı yönetimi altında geçen yüzyıllarda bunun ayrımına varmış tek tük birkaç kişi vardı, ayrıca Batı Avrupa'dan gelme 'geçmişe bağlılık anlayışı', Balkanlar'daki diğer bağımsızlık hareketleriyle karşılaştırıldığında, Yunan ulusal hareketinin erken gelişmesinde büyük çapta katkıda bulunan başlıca etkendi. Geçmişin kalıtları, aynı zamanda liberallerin ve kuşkusuz muhafazakârların ilgisini uyandırmak, başkaldıran Yunanlılara yazgıları hakkında bir fikir vermek açısından da önemliydi."<sup class="calibre3"><a href="../Text/Helenizm_split_286.html#footnote-21416-263" id="footnote-21416-263-backlink">[263]</a></sup> Demek ki yüzyıllar boyunca geçmiş ataların büyüklüğüne inanlar birkaç kişidir. Yoktur da diyebiliriz. Geçmişin sahiplenmesi, başarının büyüklüğünün gösterilmesi ile mümkün olmuştur. Bu büyük kampanya sırasında Marx'ın "Yunanlılar kendi kendilerinin babası olmuşlardır." demesini anlayabiliyoruz. Büyük bir dönüşümdür bu ve bu büyük dönüşümde egemen sınıfın iktidarını yeniden hissedebiliyoruz.</p>

    <p class="normal">Bu kampanyanın fiilî halleri ise şöyle: "Patlak veren bağımsızlık savaşına uygar dünyadaki liberal görüş anında ve uyumlu bir tepki gösterdi, bu Kutsal İttifak'ın tutucu hükümetlerine kesinkes ters düşen bir yaklaşımdı. Helensever komiteler kuruldu, savaştan olumsuz etkilenenlerin sıkıntılarının giderilmesi amacıyla fonlar ayrıldı ve savaşın yürütülmesi uğruna (yüksek oranda) borçlar verildi. Batı Avrupa'dan ve Amerika Birleşik Devletleri'nden gelen -aralarında istekli, ancak başarısız ilericilerin, topluma uyumsuz kişilerin ve saplantılı kimselerin de bulunduğu- Yunan dostu gönüllüler, Yunanistan'a akın ettiler; içlerinde bir de Kübalı bulunuyordu. Bunların en ünlüsü, 1824 Nisanınında Mesolongi'de, savaşa henüz etkin biçimde katılmadan yakalandığı hummadan ölen Lord Byron'dı. Onun Yunan bağımsızlığı uğruna ölmesi, Avrupalı okuyucuların hayran oldukları ayaklanmacıların içinde bulundukları duruma duydukları ilginin ayakta kalmasını sağladı. Bunun ötesinde, Yunan dostu görünen diğerlerinin tersine -ki Puşkin bunlardan biriydi- ayaklanmanın patlak verişinden önce Yunan topraklarını boydan boya gezmiş olan Byron, Yunan halkının eski atalarının idealleştirilmiş görüntüsüyle uzaktan yakından boy ölçüşemeyeceğini anladığında onlardan soğumuş değildi."<sup class="calibre3"><a href="../Text/Helenizm_split_287.html#footnote-21416-264" id="footnote-21416-264-backlink">[264]</a></sup> Byron'un hayal kırıklığında, hayal ile gerçek arasındaki uçurumun dehşeti sezilmektedir. Ancak denildiği gibi insan "İdeolojik olarak görür."; gördüğüne inanmadığını biliyoruz.</p>

    <p class="normal">Duvar yıkılmış mıdır? "1980 yılında, Yunanistan'ın Avrupa Topluluğu'na katılımının nasıl oylanacağı üzerine İngiliz parlamentosunda yapılan bir tartışmada, dış işleri bakanı, Yunanistan'ın üyeliğinin 'Avrupalıların yaklaşık üç bin yıllık Yunan mirasına olan kültürel ve siyasal borçlarının geri ödenmesi' olarak görüleceğini belirtmişti."<sup class="calibre3"><a href="../Text/Helenizm_split_288.html#footnote-21416-265" id="footnote-21416-265-backlink">[265]</a></sup> Tahkim edilmiş olduğunu biliyoruz. İşte 1830'lu yıllarda bir köy olan Atina'nın bir başkent haline gelmesinin öyküsü budur.</p>

    <p class="normal">Peki, duvardan sonra Avrupa sınırının nereden geçtiğini biliyor muyuz? Bir sınır tarifini İlber Ortaylı veriyor: "Hırvatlar ve Sırplar aynı dili konuşur ve dilin adı Sırp-Hırvatçadır. Farklılıklar, Hırvatların Katolik kilisesi ve Latin uygarlığına, Sırpların Ortodoks kilisesi ve Bizans uygarlığı çevresine girmiş olmalarından ileri gelir. Bu nedenle aynı dili birinciler Latin harfleriyle, ikinciler Kiril alfabesiyle yazarlar. Tarihî gelişimde Hırvat krallığı önce Macaristan'ın ve Avusturya'nın egemenlik alanında kalmışken; Sırplar XV. yüzyıldan itibaren Osmanlı egemenliğine girmişlerdir. Karadağlılar Osmanlı fütuhatına kadar Sırp Çarlığı'na bağlı Sırp kabilelerinden iken, Osmanlılardan sonra sadece haraçgüzar ve Osmanlı kontrolünde yaşadılar... Bosna'da kilise hiyerarşisine karşı bir mezhep olan Begomilizm, daha doğrusu ona benzer bir mezhep yaygınlaşmıştı. Bu neden, Osmanlı fethinden sonra halkın önemli bir kısmının Müslümanlığa dönüşünü kolaylıştırdı."<sup class="calibre3"><a href="../Text/Helenizm_split_289.html#footnote-21416-266" id="footnote-21416-266-backlink">[266]</a></sup> Yugoslavya dağıldıktan sonra Hırvatistan Avrupa Birliği'ne alındı. Sırplar ve Bosnalılar ise dışında kaldı. Sınır, budur.</p>

    <p class="normal">Bernal, "Eski Yunanistan uydurmacası nasıl imal edildi?" diye sorar. Kuşkusuz, bu imalat "Batı"nındır. Ama aslında, yeni Yunanistan da Batı tarafından yapılan bir imalattır. İlki olmadan, ikincisinin gerçekleşmesi mümkün değildir.</p>

    <p class="normal">Kendi tarihçileri de, bu ulusun yaratılması ile Osmanlı işgali arasında bağ kurmaktadır. Svoronos, "XVIII. yüzyıl, Helen ulusu için dönüm noktasıdır. 1715'de, Peloponez'in işgali ile tüm Helen dünyası Türk egemenliği altına girmişti. Ekonomik yaşamı felce uğratan Balkan savaşları da sona ermişti. Barışla, Anadolu Avrupa ticaretinin merkezi oldu. Venedik ve Rusya ile savaşlar kısa süreliydi. Ticaret tümüyle iki büyük gücün elindedir: Fransa ve İngiltere. Helenler için çok önemli bir olay da ticaretin, Osmanlı İmparatorluğu'nun güney ve güneydoğu bölgelerinden kuzey ve kuzeybatıya geçmesiydi. Batı dış ticaretinin gelişmesi, Balkan yarımadası ticaretinin de gelişmesine yol açtı. Bu bölgenin ticareti Helenlerin elinde bulunmaktaydı."<sup class="calibre3"><a href="../Text/Helenizm_split_290.html#footnote-21416-267" id="footnote-21416-267-backlink">[267]</a></sup> demektedir. Ticaret ile uluslaşma arasında her zaman sıkı bir bağ var. Erken uluslaşmaları, Osmanlı ticari yaşamındaki ayrıcalıklı konumları ile mümkün olabildi.</p>

    <p class="normal">Yunanlılar arasında Antik Yunan'a dönüş de bu yüzyıl içinde ortaya çıkmıştı. Çocuklara Antik Yunan isimleri verilmesi, eski metinlerin çevrilmesi, ataların yüceltilmesi geleneği de. Başlangıçta Bizans dışlandı; Helen ırkının kirlenmesinden Osmanlı kadar onlar da sorumluydu. Saflık dönemine geri dönmek için, onlardan kurtulmak şarttı.<sup class="calibre3"><a href="../Text/Helenizm_split_291.html#footnote-21416-268" id="footnote-21416-268-backlink">[268]</a></sup> Fakat Bizans'ı -aradan çıkarmanın yol açtığı sorunlar yüzünden- bağımsızlıktan sonra yeniden keşfettiler. Bizans "bir sürekliliğe işaret edecek biçimde" yeniden kurgulandı. Böylece Yunanlılar, üç bin yıldır tarih sahnesinde olan bir ulus haline getirildi.<sup class="calibre3"><a href="../Text/Helenizm_split_292.html#footnote-21416-269" id="footnote-21416-269-backlink">[269]</a></sup></p>

    <p class="normal">Ekonomik olarak güçlendikçe, bunun bir siyasi karşılığı olması kaçınılmazdı. Onlar için ataların ve geçmişin keşfinin böylesine dünyevi anlamları vardı. "Yunan ihtilalini hazırlayan iç ve dış iki şart vardır. Birinci şart, Yunanistan'daki üçüncü sınıfın kavuştuğu büyük maddi gelişmedir. İkinci şart, Fransa İhtilali'nden gelen demokrasi fikirleridir. Yunanistan'da maddi bir gelişme olmasaydı büyük Fransız İhtilali'nin fikirlerini kabul edecek Yunanlılar bulunmayacaktı. Bir kere sınıf olarak teşekkül eden bu burjuvazi niçin bir classe sociale mevkiine yükselmek istemesin? Ve niçin iktidarı eline almasın? Bunu yapabilmek için de birinci şart Osmanlı hâkimiyetini devirmekti. İktidarın önüne dikilen en büyük engel bu hâkimiyetti."<sup class="calibre3"><a href="../Text/Helenizm_split_293.html#footnote-21416-270" id="footnote-21416-270-backlink">[270]</a></sup></p>

    <p class="normal">Yunanistan'nın tarımsal üretimi daha Osmanlı zamanında ve ihtilalden önce üç misli artmıştı. "Gelişmeden, toprak sahipleri kadar bütün Karadeniz ve Akdeniz limanlarında yaşayan Rum armatörler yararlandı. 1814'te Odessa'da kurulan Philiki Hetairia (Filiki Eteria-Dostluk Cemiyeti) büyük ölçüde Karadeniz limanlarındaki ve Rusya'daki Yunanlı aydın ve tüccarların toplandığı gizli bir cemiyetti."<sup class="calibre3"><a href="../Text/Helenizm_split_294.html#footnote-21416-271" id="footnote-21416-271-backlink">[271]</a></sup> Balkanlar, işte bu ticari ve siyasi güçle "Helenleştirilmiş"ti. Avrupa'nın Helenizmi'nin bir maddi temeli yoktu; oysa modern Helenizm, ticaretin gücüyle ilerliyordu. "1821'de Mora İhtilali patlak verdiğinde, sanıldığının tersine Avrupa'nın aydın çevrelerinden önce Bulgarlar, Yunanlıları desteklemeye koştular. Avrupa aydınlarının Perikles devri Yunanistanı'na duyduğu hayranlık veya saygı, Bulgarlarda çağdaş Yunanlılığa karşı da vardı. XIX. yüzyıl başlarına kadar Bulgaristan'da modern eğitim büyük ölçüde Rum okullarında yapılıyordu. Balkanlar'ın ticaret dili (lingua franca) Rumcaydı. Bulgar tüccar ve aydınlarının birçoğu "hetairiai" denen Yunan ulusçu gruplara üye veya sempatizandı ve bu gizli gruplar Bulgaristan'ın her yerine dağılmıştı."<sup class="calibre3"><a href="../Text/Helenizm_split_295.html#footnote-21416-272" id="footnote-21416-272-backlink">[272]</a></sup> Üç denizde, bir Yunan ticareti gerçeği vardı. Avrupa'da gelişen romantizm, yüzünü Antik Yunanistan'a dönmüştü. "Osmanlı İmparatorluğu'nun en zengin tebaasının yaşadığı, stratejik yönden en önemli ülkesindeki ihtilal, kısa zamanda büyük devletlerin başlıca sorunu haline geldi."<sup class="calibre3"><a href="../Text/Helenizm_split_296.html#footnote-21416-273" id="footnote-21416-273-backlink">[273]</a></sup> Duvarın ve ticaretin denk geldiği açıktır. Duvar ile pazar arasında da bir bağ var.</p>

    <p class="normal">Öyle olduğu için Osmanlı'nın içindeki rakipleri Türkler değil, ticari dehaları tartışılmaz Yahudiler oldular. Osmanlı'nın modern iç savaşı bir Yahudi-Hristiyan mücadelesi olarak ortaya çıktı.</p>

    <p class="normal">Türkçülük ve siyonizm; Türkiye'yi oluşturan üç tarz -ı siyasetin en önemlisi Helenizmdir. Osmanlı'ya karşı ilk kalkışmalardan birine imza atan Helenler, sadece Osmanlılarla değil, imparatorluğun Yahudi tebaası ile de karşı karşıya kaldılar. Çatışma her yerde, bir iç savaşın kuralları ile yürüdü. XX. yüzyılın başındaki büyük hesaplaşmaya kadar, Avrupa'yı da şekillendirecek olan Helenizm ve siyonizmin gerçek karşılaşma alanı Osmanlı toprakları oldu.</p>

    <p class="normal">Biri Avrupa romantizmin yeni keşfi, diğeri gelecekteki Batı ittifakının en önemli müttefikiydi. Çatışmanın borçları Türklere kaldı.</p>
  </div>
</body>
</html>
