<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Helenizm</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <p class="normal">Marx, ilerlemek için geriye bakıyordu. Geriye baktığında gördüğü şey de büyük ölçüde XVIII. yüzyıldı. Aydınlanma'nın bu son demlerinde, ışığı sönmeye yüz tutmuş aydınlık, herhalde hüzünlü görünüyordu. Hele, onun sosyal ihtilalinin bayraklarını yere düşürdüğü düşünülürse böyle göründüğünden kuşku duymamak gerek. XVIII. yüzyılın kavramları hüzünlüdür, zaten heyecanını kaybetmiş her devrim biraz hüzündür.</p>

    <p class="normal">Marx, baktığı yerde hüzün görüyorsa işini, yeni bir heyecan dalgası yaratmak olarak saptamış olmalıdır. Tarihe ve topluma bütünüyle yeni bir bakış atmadan XVIII. yüzyılın ölü kabuğundan kurtulmak mümkün değildi, o da bunu anlamış olmalıdır. Yeni bir bakış ve yeni bir heyecan, Marksizmi "doğru kavramak" belki de budur. Marksizm, yeni ve büyük bir heyecan yaratma teşebbüsüdür.</p>

    <p class="normal">Teorisinde hiç hüzün olmaması, çekilen onca acıya rağmen bu yüzdendir. Bir insan türü bitmektedir ve arkasından hüzünle bakmak yerine bitişin nedenlerini anlamak daha önemlidir. Bu yüzden önce Ricardo'ya, sonra da kendisine karşı yöneltilen "insana karşı ekonomiyi öne çıkardığı" suçlamalarını ciddiye almaz. Evet, bütün dikkati tek tek insanlar yerine "üretici güçlerdeki gelişme"de toplamalıdır. Marksizm kuru, keskin ve derindir. Hüznün panzehiri bunlardır. XIX. yüzyılda, bitmekte olan hüzünlü çağa bakarak yeni bir heyecan yaratmak, Marksizm şimdi bizim için büyük ölçüde budur.</p>

    <p class="normal">Peki, Aydınlanma ışığını yitirmiş ve sosyal ihtilali de yenilmişse nereye bakacaksınız? Yeni bir ihtilal için, yeni bir sınıf bulmaktan; o sınıfla bir büyük yürüyüşü planlamaktan başka yol yoktur. Benzetme yerindedir, umudunu yitirdiği zamanlarda halkına arkasını dönüp, yeni ve devrimci inanışlarını sürdürmek üzere İbrani köleleri alıp Mısır'dan çıkan Tutmose gibi, Marx da kendi "köle ulus"unu bulmuştur. "Firavun"u lanetleyen saraylıdır. Mısırlı Musa Firavun'a, Yahudi Marx Yahudiliğe başkaldırmıştır. Başkaldıranlar, dayanacak yeni bir güç bulmaya mecburdur.</p>

    <p class="normal">Peki Marx, yeni bir güç bulmuş mudur? Kölelerin, yeni heyecanlar için uygun bir sınıf olduğu, herhalde Marx için bir sır değildi. İlerlemek için geriye bakıyoruz, geriye baktığımızda gördüğümüz "kendi İbrani peygamberlerinin peşinden giden Yeni Mısır'ın köleleri" düşüncesi yeni ve heyecan vericidir. Bu tür denklemlerde bir dinsellik her zaman vardır ve "dinsiz bir tarih" ancak kendi geçmişinden ürkütülmüş Doğu'nun kuruntusudur.</p>

    <p class="normal">Marksizmin, dinden etkilenmediğini söylemek saçmadır; Hegelci dönemlerinin ana tartışma konusunu Hristiyanlığın oluşturduğunu biliyoruz. "Materyalizm" işte bu tartışmadan çıkmış ve en cüretli eleştirisi Feuerbach'tan geldiği için, Marx ve yoldaşı Engels "birdenbire" Foyerbahçı olduklarını açıklamaktan çekinmiyorlar. Ancak Yahudi bir anne ve baba tarafından vaftiz edilmiş yeni bir Hristiyan için Yahudiliğe daha mesafeli yaklaşmak da bir o kadar akla yakındır. Bu konudaki etkilerin söylenmemiş olduğunu varsayabiliriz. Anne Marx, babaya göre daha tutucu bir dindardır ve kutsal kitap öykülerinin genç Marx tarafından bilinmiyor olması da saçmadır. "Çıkış" ikinci derstir ve burada da "köleler" yer alır: "Ve Mısır üzerine Yusuf'u bilmeyen yeni bir kral çıktı. Ve kavmına dedi: İşte, İsrailoğullarının kavmi, bizden çok ve kuvvetlidir; gelin, onlara karşı akıllıca davranalım, yoksa çoğalacaklar ve olur ki cenk vuku bulunca, onlar da düşmanlarımızla birleşirler ve bize karşı cenk edip memleketten çıkarlar. Ve onlara yükleriyle eziyet etsinler diye üzerlerine angarya memurları koydular. Ve Firavun için Pitom ve Raamses ambar şehirlerini yaptılar. Fakat onlara ne kadar eziyet ettilerse o kadar çoğaldılar ve o kadar yayıldılar. Ve İsrailoğulları yüzünden korkuya düştüler. Ve Mısırlılar, İsrailoğullarını şiddetle işlettiler ve şiddetle işlettikleri bütün işlerinde; tarlada her çeşit işte, harçta ve kerpiçte, ağır işlerde hayatlarını acı ettiler." <sup class="calibre3"><a href="../Text/Helenizm_split_024.html#footnote-21416-1" id="footnote-21416-1-backlink">[1]</a></sup></p>

    <p class="normal">Mısır bir yana, Hristiyanlıkla sosyalizm arasında kurdukları bağları meşru gördüklerinden kuşku duymamak gerek. Örneğin Engels'in "İlkel Hristiyanlığın Tarihine Katkı" adlı makalesinde, "yeni hareket" ile "ilkel Hristiyanlık" arasındaki ortaklıkların altı oldukça kalın bir biçimde çiziliyor. Konu, yeni hareketlerin dinamikleridir ve her ikisinde de kendi içlerinde ve dış dünyaya karşı olmak üzere "ikili" bir mücadele ortaya çıkıyor. Bu, her savaşın aynı zamanda bir iç savaş olduğu anlamındadır ve her devrimci yükseliş, hem kendi içinde hem de kendi dışında bir ikili mücadeleyi yürütmek zorunluluğuna işaret etmektedir. Bu durum, yalnızca ilk Hristiyanlıkta değil, "Çıkış"ta da var; her halükârda da korkanları geri çevirmeden yürümek mümkün olmuyor. Şiddetli ve heyecanlı olsa gerek.</p>

    <p class="normal">Engels'in, ilk sosyalistler için çizdiği tablo dine yakındır. Öncelikle, ilk Hristiyanlar için de ilk sosyalistler için de bölünme ve bunun sonucunda oluşan iç bölmeler arasındaki savaş aslidir. Birlik ise, zafer kazanılana kadar acı verici bir özlemdir yalnızca: "Gerçekte, başlangıçta avantaja sahip olan bir dünyaya karşı mücadele ve yenilik getirenlerin aynı zamanda kendi aralarında olan mücadele, Hristiyanlardan ve sosyalistlerden her ikisi için de ortak bir mücadeledir. İki büyük mücadele de -peygamberler ne birinde, ne diğerinde eksik olmasa da- şefler ve peygamberler tarafından yapılmamıştır, bunlar kitlelerin hareketleridir. Ve her kitle hareketi başlangıçta, zorunlu olarak karmakarışıktır. Karmakarışıktır; çünkü her kitle, düşüncesi açıklıktan ve bağlantıdan yoksun olduğu için önce çelişkiler içinde hareket eder. Gene karmakarışıktır, başlangıçlarda peygamberlerin orada oynadıkları rol yüzünden. Bu karmakarışıklık kendini, en az dışarıdaki ortak düşmana karşı mücadele ettikleri şiddetle birbirleriyle mücadele eden çok sayıda mezhebin oluşmasında gösterir. İlk Hristiyanlıkta böyle olmuştu; birlik mümkün değilken birliği öven iyi niyetli insanlar için bu ne kadar elem verici olduysa, sosyalist hareketin başlarında da böyle oldu."<sup class="calibre3"><a href="../Text/Helenizm_split_025.html#footnote-21416-2" id="footnote-21416-2-backlink">[2]</a></sup> Demek, dinde ve sosyalizmde savaştan önce bir iç savaş kaçınılmazdır.</p>

    <p class="normal">Bu benzerlik çarpıcıdır ve dinin "kılavuzluğu" yolu açmaktadır. Yalnız, ilk Hristiyanlık yerine ilk Yahudiliğin de konulması mümkündür; ancak burada Hristiyanlığın daha uygun görüldüğü görülüyor. Bu modelin, Marx ve Engels tarafından Hristiyanlıktan alınmış olması, akla ve içinde geliştikleri tarihe uygundur. Avrupa, o tarihte her zamankinden daha fazla Hristiyandır; Hristiyan, ama Helen'dir. Hristiyanlık ve Helenizm ise, Marksizm üzerindeki etkileri bir yana, kuşkusuz "Avrupa ideolojisine"ne işaret etmektedir. Bunu bir kapanmanın işareti saymalıyız; bütün evrensellik iddiasına rağmen, Avrupa 1800'lü yıllarda kendi üstüne kapanmakta ve kendi medeniyeti ile dünyanın geri kalanı arasına kalın duvarlar örmektedir.</p>

    <p class="normal">Marx ve Engels'in Mısır'ın kapandığı ve Helenizmin açıldığı bir dönemde yaşamış olmalarını bir talihsizlik saymalıyız; eğer kölelerin toplanıp çıkacağı bir kapı kalmamışsa iç savaşın daha kanlı ve daha acımasız olması kaçınılmazdır. Marksizmin daha doğuş aşamasında kanlı polemiklerin içine dalmasını da böyle anlamalıyız. Duvarlar örülmüş ve kapılar tutulmuştur; bu, ilk komünistler için hem hareket alanını daraltmış, hem de dış savaşı olanaksız kılmıştır. Marksizm böylece, bir uç Avrupa ülkesi sayılabilecek Rusya bir yana bırakılırsa, sınırları itibarıyla da Avrupalı bir hareket olarak kalmıştır.</p>

    <h3 class="solbaslik">MARX VE YAHUDİLİK</h3>

    <p class="normal">Bunları "romantizm" ile birlikte düşündüğümüzde, Marx'ın Museviliğe karşı çok acımasız, ama Hristiyanlığa karşı daha makul bir tutum içinde olması mantıklıdır. Mantık şuradan çıkmaktadır: İlk olarak, Marx Aydınlanma'nın çocuğudur ve onun "İlkel Hristiyanlık" tutumunun yanında "Yahudi Sorunu"ndaki sertliği de ne yazık ki "özgün" değildir. Aydınlanma da, Hristiyan dogmalarının kaynağı saydığı Yahudi inancına karşı daha acımasız davranmıştır. Hatta Voltaire, <span class="ideitalik">Felsefe Sözlüğü</span>'nde aşağılayıcı bir tavır içindedir. O, Yahudilerin eski giysileri ters yüz edip yeniymiş gibi yutturdukları kanısındadır. "Yahudi ulusunun pek yeni bir tayfa olduğu, Fenike dolaylarına daha son zamanlarda yerleştiği, eski uluslarla komşu olduğu, onların dilini kabul ettiği Yahudi Flavius Jesephe'in anlattığına göre bir Kaldeli adı olan İsrail adını da onlardan aldığı meydana çıkarılmıştır. Meleklerin adlarını bile Babillilerden, nihayet Tanrı'ya verdikleri Eloi veya Eloa, Adanoi, Yehova veya Hiao adını da Fenikelilerden aldıklarını biliyoruz."<sup class="calibre3"><a href="../Text/Helenizm_split_026.html#footnote-21416-3" id="footnote-21416-3-backlink">[3]</a></sup> Voltaire, Yahudilerin kendilerine ait hiçbir şeyleri olmadığını söylemektedir. Marx daha da ileri gitmiş, Avrupa'nın "yanlışlar listesi"nde ne varsa hepsini Yahudi saymıştır. Aşağılamanın paylaşıldığını ise Lassalle hakkında yazılanlardan biliyoruz, 1861'de Engels'e şunları yazmaktadır: "Lassalle-Lazarus Hakkında: Mısır'la ilgili eserinde Lepsius, Yahudilerin Mısır'dan gitmesinin Manetho'nun anlattığı 'Lepralı insanların Mısır'dan kovulması' hikâyesinden başka bir şey olmadığını söylüyor. Bu Lepralıların başında Lepralı Mısırlı rahip Moses Lazarus bulunuyordu; dolayısıyla Lepralı Yahudinin ilk örneğidir, Lassalle ise tipik Lepralıdır."<sup class="calibre3"><a href="../Text/Helenizm_split_027.html#footnote-21416-4" id="footnote-21416-4-backlink">[4]</a></sup> Yahudilere karşı derin bir nefreti ve derin bir bilgisi var, bu açıkça görülüyor.</p>

    <p class="normal">Yalnız olmadığını biliyoruz; arkadaşı Heine de kendi köklerine karşı derin bir nefret içindedir. Heine'nin bu derin ikilemi <span class="ideitalik">Yahudi Tarihi</span>'nde şöyle anlatılıyor: "Heine'nin Judaizme dair ikilemleri ciltlerce kitap doldurdu. Doğru dürüst İbranice öğrenmemişti. Yahudi olmaktan nefret ediyordu. Üç kötü hastalığı şöyle sıralıyordu: 'Fakirlik, acı ve Yahudilik' Judaizme inanmıyordu ve onu, insanlık düşmanı bir güç olarak görüyordu."<sup class="calibre3"><a href="../Text/Helenizm_split_028.html#footnote-21416-5" id="footnote-21416-5-backlink">[5]</a></sup> Bu tutum, Aydınlanmacı tavra da uygundur.</p>

    <p class="normal">Öyleyse, Marx'ın ve çağdaşlarının Helenist olması da kaçınılmazdır. Üstelik Hristiyanlığa mesafeli olanların Helenizme daha yakın olmaları "Avrupa ideolojisi"nin sınırları açısından zorunludur da. Bu dönemde Hristiyanlık ile Helenizm arasında gelgitler olduğu, ama birinin diğerini kesin olarak dışlamadığının işaretleri var. Bernal, bu gelgitleri şöyle anlatıyor: "Bu ortamda, en önemli yerde, XIX. yüzyılda romantik hareketin 'radikal kanadı' olarak adlandırılabilecek kesimi çok meşgul eden Helenseverlik hareketi alıyordu. Helenseverlik, romantiklerin kentlerdeki sanayileşmeye karşı çıkışını, Aydınlanma ve Fransız Devrimi'nin evrensel değerlerini ve akılcılığın paylaşma eğilimini gösteriyordu. Öte yandan, romantizmin ana akımı Orta Çağ'daki geçmişe ve Hristiyanlığa, özellikle Katolikliğe yönelirken; Helenseverler bazen dinsel bakımdan kuşkucu ya da ateist, siyasal bakımdan da radikal olabiliyordu. Örneğin, Hegel ve Friedrich Schlegel, gençliklerinde Yunanlılara sevdalıydılar; fakat yaşlandıkça ve muhafazakârlaştıkça Hristiyanlığa yöneldiler. Marx da dâhil, Genç Hegelciler hareketi; Hegel'in gençliğinde Yunanistan'a duyduğu tutkulu ilgiyi korumuştur."<sup class="calibre3"><a href="../Text/Helenizm_split_029.html#footnote-21416-6" id="footnote-21416-6-backlink">[6]</a></sup> Avrupa'daki daralma açıktır ve bu daralma içinde Hegel, Bernal tarafından "çağının tipik insanı" olarak çizilmektedir: "Avrupa'yı ya da kendi ifadesiyle, ılıman iklim kuşağını seviyor, Asya dağlarına ve Hindistan'a saygı duyuyor, İslamdan nefret ediyor ve Afrika'dan tümüyle tiksiniyordu. Dünya Ruhu'nun doğudan batıya doğru bir yol izlediği şeklindeki düşüncesi; onu, daha batıda yer aldığı için Mısır'ın Doğu Hindistan'dan daha ileri olduğunu iddia etmek zorunda bırakmıştı."<sup class="calibre3"><a href="../Text/Helenizm_split_030.html#footnote-21416-7" id="footnote-21416-7-backlink">[7]</a></sup> Bu ideoloji ile Navarin Savaşı'nın bir kıtalar arası savaşa dönüştürüldüğü <span class="ideitalik">Aydınlanma Tarikatı</span>'nda kayıtlıdır.<sup class="calibre3"><a href="../Text/Helenizm_split_031.html#footnote-21416-8" id="footnote-21416-8-backlink">[8]</a></sup> 1821 yılında patlak veren Yunan bağımsızlık hareketinin, Avrupa'dan büyük destek görmesinin arkasındaki gelişme budur. Bernal'e göre 300 Alman, savaşmak için Yunanistan'a gitmiştir ve bu durum, buz dağının sadece görünen ucudur. Sayısı belirsiz Helensever komitenin desteklediği birçok Fransız ve İtalyan da fiilen ayaklanmaya katılmış, destek olmuştur. Bernal, bunun bir kıtalar arası savaş olarak göründüğünü şöyle not eder: "Avrupa'nın dört bir köşesinde Yunan Bağımsızlık Savaşı, gençlik gücünü temsil eden Avrupa ile; çöküşü, yozluğu ve vahşeti temsil eden Asya ve Afrika arasındaki mücadele olarak görülüyordu."<sup class="calibre3"><a href="../Text/Helenizm_split_032.html#footnote-21416-9" id="footnote-21416-9-backlink">[9]</a></sup> Artık bir daralma vardır ve bu daralma uzağı görememe biçiminde nüksetmektedir. XIX. yüzyılda, Asya'yı ve Avrupa'yı net bir biçimde görmek imkânsız hale getirilmiştir. Bu durumda, XIX. yüzyıl Batı yazınının, Doğu'ya bakışının bulanık olması da doğaldır.</p>

    <p class="normal">Marx da, öncüsü Hegel gibi saf bir Helenisttir; çünkü o da "Herkesin ta iliklerine kadar, Yunanistan'ın kesinlikle Mısır'dan farklı ve üstün olduğunu hissettiği bir çağda yaşıyordu."<sup class="calibre3"><a href="../Text/Helenizm_split_033.html#footnote-21416-10" id="footnote-21416-10-backlink">[10]</a></sup> Demek, Avrupa ideolojisinin izlerini burada da izleyebiliriz. Helenizm var ve bu, hiç olmazsa Doğu hakkında Marksizmin sınırlarını ortaya çıkarıyor. Kendi üzerine kapanan Avrupa, kendi muhalifleri için de sınırları bu şekilde belirlemiştir. Her filozof, çağının çocuğudur; ancak hiçbir filozof, çağının yanılgısını paylaşmaktan kaçıp kurtulamamıştır. Ve "olmadık şeyler" yapılmıştır. "Doğu Sorunu"nun bulanıklığının kaynağı; demek, Avrupa ideolojisidir.</p>

    <p class="normal">Bu, belli ki onun Doğulu yanının, Yahudiliğinin sakatlığını da açıklar; Marx için Avrupa medeniyetinin sıkıntısı "burjuva" yanından kaynaklanmaktadır. Burjuva toplumun, <span class="ideitalik">Yahudi Sorunu</span>'nda, Avrupa uygarlığındaki bir "Yahudi yan" olarak çizilmesini rastlantı sayamayız. Çok açıktır: "Yahudinin gerçek tabiatı, burjuva toplumda bol bol gerçekleştiği içindir ki pratik zaruretin ideal şekli olan Yahudi dininin gerçek din olmadığını; bu burjuva toplumu, Yahudiye güç inandırabilir. Onun içindir ki, bugünkü Yahudinin gerçek tabiatını, Eski Ahit'te veya Talmud'da değil, çağdaş toplumda buluruz. Onu, teorik bir olay olarak değil, çok eylemsel bir olay olarak görüyoruz. Sadece Yahudinin önüne konulmuş bir sınır olarak da değil, Yahudinin toplum önüne koyduğu bir sınır olarak görüyoruz."<sup class="calibre3"><a href="../Text/Helenizm_split_034.html#footnote-21416-11" id="footnote-21416-11-backlink">[11]</a></sup> Yani burjuva, Marx için "pratik bir Yahudi"dir. Topluma "burjuva karakter"ini veren bu nitelik, yani "Yahudinin eylemsel niteliği" kaldırıldığı zaman, insan da tam bir insan haline gelmiş olacaktır.</p>

    <p class="normal">Marx'ta burjuva, Yahudi ve bezirgân arasındaki mesafeler pek kısadır ve çoğu zaman bunların aynı anlamda kullanıldığı unutulmamalıdır. Çare bellidir: "Bezirgânlığı ve ona imkân sağlayan şartları kaldırdığı zamandır ki, Yahudi olmak imkânsız bir şey olacaktır."<sup class="calibre3"><a href="../Text/Helenizm_split_035.html#footnote-21416-12" id="footnote-21416-12-backlink">[12]</a></sup> Yani "Aydınlanmacı tavır"; onu, kaçınılmaz olarak Helenizmin ve Hristiyanizmin yanına itmektedir.</p>

    <p class="normal">Helenizm ve Hristiyan değerleri Avrupa için, Aydınlanma'nın ötesine çıkılmış yeni bir yol demektir. Marx yazmaya başladığında, Avrupa bu idealler için çalkalanmaktadır. Hatta Katolik kilisesi bile, siyasal idealleri bitmiş Aydınlanma devriminin "pek Yahudice" göründüğünü ilan etmektedir. Papa IX. Pius, 1860 yılında yayımladığı "Hatalar listesi" başlıklı bildirisinde modern toplumu, farmasonluğu, rasyonalizmi, liberalizmi ve ilerleme kavramını kınamıştır.<sup class="calibre3"><a href="../Text/Helenizm_split_036.html#footnote-21416-13" id="footnote-21416-13-backlink">[13]</a></sup> Avrupa'yı saran yeni heyecanlar vardır ve Marx'ın bundan kaçıp kurtulması mümkün değildir.</p>

    <p class="normal">Kaçıp kurtulamadığı için, 1850'li yılların ikinci yarısında, kendisinden beklenmeyecek bir biçimde hiçbir gönderme yapmadan ve kesin bir biçimde "Yunan sanatının temeli, doğduğu rahim, Mısır mitolojisi olamaz."<sup class="calibre3"><a href="../Text/Helenizm_split_037.html#footnote-21416-14" id="footnote-21416-14-backlink">[14]</a></sup> diye yazmaktadır. Bunların yazıldığı tarihte, Avrupalı tarihçiler Yunanistan'ı çoktan "kendi kendinin babası" ilan etmiş, Napolyon'un Mısır seferinin yarattığı heyecan dalgası bitmiş, Avrupa'ya "Afrikalı kök" düşüncesi çekiciliğini yitirmiştir. Araplara aşağılayarak bakılmakta, fethedilmiş Hindistan'ın pozisyonu sarsılmakta, "kendi kendinin babası" olabilen tek uygarlık olan Çin, sömürge statüsüne düşürülmektedir. Düşmüşün ne üstünlüğü olabilir? Marx, Antik Yunan uygarlığı tarihinin Avrupa için yeniden tasarlandığı ve bütün eski uygarlıkların "geri" sayıldığı bir zamanda yazmaktadır. Artık Marx'ın bu konuda uzak görüşlü olmadığını ve Yunanistan ile ilgili görüşlerinin Avrupa ideolojisi ile malul olduğunu biliyoruz.</p>

    <p class="normal">Gelişmesinin erken döneminde bir çocuk olan Yunanistan'ın nasıl olup da gelişkin bir felsefe ve sanat yarattığı sorunu işte böyle ortaya çıkar. Aslında, bu Yunanistan'ı insanlığın ortak mirasından mahrum bırakmak anlamına gelmektedir ve öyleyse olmadık şeyler yapmaktan başka yol kalmamaktadır. Oysa "eski hikâyeler" başka şeyler anlatmaktadır. Örneğin, bilinmektedir ki Solon, Mısır'ın başkenti Sais'e gitmiş, rahiplerle görüşmüş ve onlara Yunan söylencelerini anlatmıştır. Bunun üzerine rahipler onun sözünü kesmiş, "Mısırlıların önceki dönemlerin bütün kayıtlarına sahip olduklarını, Yunanlıların ise doğal afetler nedeniyle sahip oldukları çok az bilgiyi de kaybettiklerini" iddia etmişlerdir. Rahipler, bildiklerini değerli sanan Solon'a, "Siz Yunanlılar hepiniz çocuksunuz; hiçbir şey bilmiyorsunuz, hiçbir şey anımsamıyorsunuz."<sup class="calibre3"><a href="../Text/Helenizm_split_038.html#footnote-21416-15" id="footnote-21416-15-backlink">[15]</a></sup> demişlerdir. Mısır olgunluğunun, bilgeliğinin lanetlenmesi ve Yunan çocukluk devrinin kutsanması böyle bir hokus pokustur. Yunanistan Mısır'dan, Hindistan'dan, Çin'den, Perslerden, eski Anadolu halklarından hiçbir şey öğrenmemişse, bu durum açıklanmalıdır.</p>

    <p class="normal">Oysa Marx, bunda bir çelişki olmadığını söylemektedir. "Yunan sanatının günümüzde süren cazibesi, üzerinde yetiştiği gelişmemiş toplum düzeyiyle çelişkili değildir."<sup class="calibre3"><a href="../Text/Helenizm_split_039.html#footnote-21416-16" id="footnote-21416-16-backlink">[16]</a></sup> dedikten sonra bu cazibenin, bu çocukluktan kaynaklandığını ileri sürmektedir. Ona göre, Yunan sanatı olgunlaşmamış toplum koşullarının "zorunlu bir ürünü"dür.</p>

    <p class="normal">Oysa bu "zorunluğu" yaratan şeyi, Bernal şöyle özetlemektedir: "Hristiyanlık savunmacıları, XVII. yüzyılın son yıllarından bu yana, Antik Mısır'dan alınan sembollerin deist ve mason içeriklerle kullanılarak dine saldırılmasına karşı çıkmıştır. Ancak farmasonluğun Fransız İhtilali'nde ve Bonapart İmparatorluğu'nda oynadığı, algılanan ve gerçek rol nedeniyle, Antik Mısır'a yönelik düşmanlık giderek artmıştır. Antik Mısır'ın ünü azalırken, Romantikler tarafından zaten yükseltilmiş olan Antik Yunanistan'ınki artık aşkın hale gelmiştir. Homeros ve Pindaros'un Batı uygarlığının en büyük ozanları olarak değerlendirildiği XVII. yüzyılın sonlarında Yunanlıların, halk arasında yaygın bir anlatım biçimi olan şiirde diğer bütün uluslardan üstün olduğu düşünülüyordu. 1750'lerde Johann Winkelmann'ın yeni sanat tarihi Yunan heykelciliğini görsel sanatların doruğu olarak tanımlamıştı; gençliğin ifadesiyle. 1780'lerde Alman felsefe tarihçileri antik tanıklıkların öncülüğünde, Mısırlıların ya da 'Doğuluların' değil, Yunanlıların ilk düşünürler olduğunu ileri sürüyorlardı. Böylelikle, Yunanlılar olgunluğun anlatımın da zafer kazanmışlardı. Bir ırkın yaşam öyküsünde olası her aşamada en üst düzeyde bulunan Yunanlılar, sıradan insanlığın bölgesinin çok ötesinde yarı kutsal bir konuma ulaştılar." <sup class="calibre3"><a href="../Text/Helenizm_split_040.html#footnote-21416-17" id="footnote-21416-17-backlink">[17]</a></sup></p>

    <p class="normal">Kuşkusuz, bunları -Hristiyanlığı ve Helenizmi- tamamlayan bir "ırk" anlayışı da var; Marksizmin bu konuda "tarafsız" olduğunu söylememiz için zaman erkendir. Ancak, Marksizmin siyaset sahnesine çıktığı zamanlarda Fransız İhtilali'ni, eski Avrupa halklarının, yani Gallo-Romenlerin fetihçi aristokrasi Frenklere karşı bir intikam hareketi olarak görenlerin çok olduğunu biliyoruz. Tiers Etat, Gallo-Romenlerdi ve sınıf savaşı aslında Avrupa ırkının iç bölmeleri arasındaki bir savaştı. Gallo-Romenler ile çağdaş köleler arasındaki mesafe kısadır ve aşıldığı görülüyor.</p>
  </div>

  <div class="calibre1" id="calibre_pb_6"></div>
</body>
</html>
