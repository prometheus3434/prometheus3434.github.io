<html xmlns="http://www.w3.org/1999/xhtml">
	<head>
		<title>12_Tavsan_ile_Kaplumbaga-3</title>
		<link href="css/12_Tavsan_ile_Kaplumbaga.css" rel="stylesheet" type="text/css"/>
	</head>
	<body id="x12_Tavsan_ile_Kaplumbaga" xml:lang="tr-TR">
		<div>
			<p class="BASLIK01" id="toc_marker-3">ÇİFTÇİ İLE LEYLEK</p>
			<p class="govde-metin"> </p>
			<p class="govde-metin">Çiftçinin biri, tarlasına mısır ekmiş. Tarlasına gözü gibi bakıyormuş. Tarladaki mısırlar olgunlaşınca onları satıp para kazanacakmış. Kazandığı para ile de ailesinin geçimini sağlayacakmış.</p>
			<p class="govde-metin">Aradan bir süre geçmiş, mısırlar büyümeye, yavaş yavaş olgunlaşmaya başlamış. Çiftçi, mutlu günlerin yakın olduğunu düşünürken tarlaya turna kuşları dadanmış. Turnalar, her gün mısırların bir bölümünü yiyormuş.</p>
			<div class="Object-Style-1-copy frame-4">
				<img alt="11_Tav%20Kap.tif" class="frame-3" src="image/11_Tav%20Kap_fmt.jpeg"/>
			</div>
			<p class="govde-metin"> </p>
			<p class="govde-metin">Çiftçi:</p>
			<p class="govde-metin">– Belki hayvanların karnı açtır. Karınlarını doyurduktan sonra bir daha gelmezler, diye düşünmüş. Fakat her gün mısırlar biraz daha azalıyormuş. Olacak gibi değilmiş.</p>
			<p class="govde-metin">Çiftçi, tarlanın kıyısına bir korkuluk yapmaya karar vermiş. Korkuluğu, tarladaki bir ağaca asmış. Turnalar, korkmaya başlamışlar. Bu garip yaratıktan korktukları için birkaç gün mısır tarlasına uğramamışlar.</p>
			<p class="govde-metin">Korkuluk, hareketsiz duruyormuş. Turnalar, birkaç kez korkuluğun yanından geçmişler. Fakat korkulukta hiçbir hareket yokmuş. Turnalar, korkuluğun zararsız bir varlık olduğunun farkına varmışlar. Korkulukla dalga geçmeye başlamışlar.</p>
			<p class="govde-metin">Turnalar, mısırları yemeye devam etmişler. Çiftçi, bakmış tarladaki mısırlar elden gidecek! Turna kuşlarını tarladan uzaklaştırmanın yolunu aramaya başlamış. Sonunda, turna kuşlarına tuzak kurmaya karar vermiş.</p>
			<p class="govde-metin">Çiftçi, tuzakları tarlaya yerleştirmiş. Beklemeye başlamış.</p>
			<p class="govde-metin">Turna kuşlarından birisi:</p>
			<p class="govde-metin"> – Arkadaşlar, haydi mısır yemeye gidelim. Gitmek isteyen herkes toplansın, demiş. Yaşlı bir turna kuşu çiftçinin tarlasına zarar vermeye giden turnalara karşı çıkmış:</p>
			<p class="govde-metin">– Yaptığınız doğru bir davranış değil. Böyle giderse başınıza bir iş gelecek, diyerek turnaları uyarmış. </p>
			<p class="govde-metin"> Fakat hiçbir turna kuşu, ihtiyar kuşun uyarılarına kulak asmamış. Bu sırada genç bir leylek, turna kuşlarını ziyarete gelmiş.</p>
			<div class="Object-Style-1-copy frame-4">
				<img alt="12_Tav%20Kap.tif" class="frame-3" src="image/12_Tav%20Kap_fmt.jpeg"/>
			</div>
			<p class="govde-metin"> </p>
			<p class="govde-metin">Turnalar:</p>
			<p class="govde-metin">– Leylek kardeş, hoş geldin! Biz de bir tarlaya mısır yemeye gidiyoruz, sen de gelmek ister misin, demişler.</p>
			<p class="govde-metin">Leylek:</p>
			<p class="govde-metin">– Beni öyle bilmediğim yerlere götürmeyin. Ben sizinle dertleşmeye, sohbet etmeye gelmiştim, demiş.</p>
			<p class="govde-metin">Turnalardan biri:</p>
			<p class="govde-metin">– İyi ya! Hem gideriz hem de konuşuruz. Biz mısır yeriz, sen de bizi seyredersin, demiş.</p>
			<p class="govde-metin">Bu fikir leyleğin aklına yatmış. Ama bilmediği bir yere gittiği için, içinde bir korku varmış.</p>
			<p class="govde-metin">Leylek, turna sürüsü ile birlikte uçmaya başlamış. Bir süre sonra mısır tarlasına girmişler. Turnalar, mısırları yemeye başlamış. Fakat tuzaktan haberleri yokmuş.</p>
			<p class="govde-metin">Leylek:</p>
			<p class="govde-metin">– Ben şöyle bir kenarda durayım, demiş. Ama tuzağın bulunduğu yere gelmiş. Bir anda tuzağa düşmüş. Tuzağa birkaç tane de turna yakalanmış. Tuzağın çıkardığı sesle turnalar ürküp kaçmışlar. Leylek ile birkaç turna geride kalmış. Tuzaktaki turnalar da çırpınarak tuzaktan kurtulup kaçmışlar. Leylek ise tek başına tuzakta kalakalmış. Bu arada kanadı da yaralanmış. Ne yapacağını şaşırmış bir şekilde, üzüntüsünden ağlamaya başlamış. Kendi kendine:</p>
			<div class="Object-Style-1-copy frame-4">
				<img alt="13_Tav%20Kap.tif" class="frame-3" src="image/13_Tav%20Kap_fmt.jpeg"/>
			</div>
			<p class="govde-metin"> </p>
			<p class="govde-metin">– Bu turnalara uyup buraya gelmemeliydim. Aslında başıma gelecekleri tahmin ettim ama artık iş işten geçti, demiş. </p>
			<p class="govde-metin">Tuzaktaki leyleği gören çiftçi, koşarak leyleğin bulunduğu yere gelmiş. Onu yakalamış.</p>
			<p class="govde-metin">Çiftçi:</p>
			<p class="govde-metin">– Benim mısırlarımı yiyenlerden biri sensin ha! Şimdi başına gelebilecekleri tahmin edebiliyor musun, demiş.</p>
			<p class="govde-metin">Leylek, dile gelmiş:</p>
			<p class="govde-metin">– Bana dokunmayın, sizin mısırlarınızı ben yemedim. Ben turna değilim, ben bir leyleğim. Hem kanadım da yaralı. Benim kimseye zararım dokunmaz, demiş.</p>
			<p class="govde-metin">Çiftçi:</p>
			<p class="govde-metin">– Haklısın, seni ilk defa bu tarlada görüyorum. Ama niye turnalarla birlikte buraya geldin? Niçin onlarla arkadaşlık yapıyorsun, diye sormuş.</p>
			<p class="govde-metin">Leylek:</p>
			<p class="govde-metin">– Onlarla sohbet etmeye gitmiştim. Beni alıp buraya getirdiler. İnanın bir mısır tanesi bile yemedim, demiş.</p>
			<p class="govde-metin">Çiftçi:</p>
			<p class="govde-metin">– Ben onu bunu bilmem! Seni turnalarla birlikte yakaladım. Madem onların arkadaşısın, onlara vermeyi düşündüğüm cezayı sana da vereceğim, demiş.</p>
			<div class="Object-Style-1-copy frame-4">
				<img alt="14_Tav%20Kap.tif" class="frame-3" src="image/14_Tav%20Kap_fmt.jpeg"/>
			</div>
			<p class="govde-metin"> </p>
			<p class="govde-metin">Leylek:</p>
			<p class="govde-metin">– Bana acıyın. Ben çok iyi bir leyleğim, büyüklerimi sayarım. Küçüklerimi severim, başkasının malına zarar vermem. Üstelik annem ve babam beni merak eder, demiş.</p>
			<p class="govde-metin">Çiftçi, leyleğin yalvarmalarına dayanamamış, onun suçsuz olduğuna inanmış. </p>
			<p class="govde-metin">– Seni şimdi bırakacağım ama şunu bir daha unutma! Bir daha bilmediğin yerlere gitmeyeceksin. Kötü arkadaş yüzünden düştüğün durumu hatırından çıkarmayacaksın, demiş. Çiftçi, leyleği bırakmış. Leylek, çiftçiye teşekkür ederek oradan ayrılmış. Kanadı incindiği için uçamıyormuş.</p>
			<p class="govde-metin">Çiftçi, leyleği tekrar tutmuş. Onu, bahçesindeki kümesin birinde iyileşinceye kadar misafir etmiş. İyileşince de salıvermiş. Leylek, mutlu bir şekilde yuvasına doğru uçmuş.</p>
			<div class="Object-Style-1-copy frame-4">
				<img alt="15_Tav%20Kap.tif" class="frame-3" src="image/15_Tav%20Kap_fmt.jpeg"/>
			</div>
			<p class="govde-metin"> </p>
		</div>
	</body>
</html>