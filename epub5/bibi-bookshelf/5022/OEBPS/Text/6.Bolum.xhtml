<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/egmn.css" type="text/css" rel="stylesheet"/>
</head>

<body>
  <h2>Altıncı Bölüm</h2>

  <hr/>

  <p class="baslik">2015</p>

  <p class="baslik2">ÇALIM SIRASI RUSLARDA</p>

  <p class="p1">Suriye’de muhaliflerle rejimi masada buluşturan Cenevre Konferansının başarısızlığa uğramasının ardından bu kez iki farklı kanaldan çözüm inisiyatifi devreye girdi. Şam’a kalkan olan Rusya siyasi çözüm için muhalifler ve yönetimle temasa geçti. Beri tarafta BM Suriye Özel Temsilcisi Staffan de Mistura, Halep’ten başlamak üzere “çatışmaların dondurulması” üst başlığıyla mekik dokuyordu. Çatışmaları dondurup müzakere zeminini oluşturmaya çalışan De Mistura, 30 Ekim 20l4’te Şam’da Beşşar el Esad, 7 Aralık’ta İstanbul’da SMDGUK Başkanı Hadi el Bahra, 8 Ekim’de Ankara’da Türk Dışişleri yetkilileri ve 9 Aralık’ta Gaziantep’te muhaliflerle görüştü. Buna paralel olarak Rusya Dışişleri Bakan Yardımcısı Mikhail Bogdanov, Moskova’da Suriye Dışişleri Bakanı Velid Muallim ve eski SMDGUK Başkanı Muaz el Hatib ile ön hazırlığını yaptığı çözüm planını taraflarla paylaştı. Türkiye’de SMDGUK Başkanı Bahra’yla bir araya geldikten sonra Lübnan’da tüm siyasi parti liderleri dahil en az 20 kişiyle toplantılar yapan Bogdanov son olarak Şam’da Suriye lideri Beşşar el Esad’a konuk oldu.</p>

  <p>Peki, planda ne vardı? <i>El Sefir</i> gazetesinden aktardığı bilgilere göre Rusya’nın İran’la ortaklaşa ve Şam’la koordinasyon halinde hazırladığı plan şunları öngörüyordu:</p>

  <p>- Suriye devlet başkanının yetkileri kısıtlanacak.</p>

  <p>- Muaz el Hatib başbakanlığında çoğunluğu muhaliflerden oluşan bir hükümet kurulacak. Ancak savunma bakanlığı ve ordu devlet başkanına bağlı kalacak. İçişleri’nin muhaliflere bırakılması da bir ihtimal.</p>

  <p>- Anayasa yenilenecek.</p>

  <p>- Meclis seçimleri için hazırlık yapılacak.</p>

  <p>- Bu plan temelinde muhaliflerle önce Moskova ardından Şam’da görüşmeler başlatılacak.</p>

  <p>Rusya’nın temaslarına paralel olarak İran, Irak ve Suriye Dışişleri Bakanları Cevad Zarif, İbrahim el Caferi ve Velid Muallim Tahran’da üçlü bir görüşme yaptı. Muallim siyasi çözümün yabancıların müdahalesi olmadan Suriyeliler ile Suriyelilerin diyaloğunu öngördüğünü belirtti. Zarif de İran’ın müzakerelere desteğini ifade etti.</p>

  <p>Cenevre düellosundan bu yana koşullar değişti ve top kendi argümanlarında haklı çıkan Rusya’nın ayağına geldi. Rusya’nın girişimini sahada ortaya çıkan şu koşullar ışığında değerlendirmekte fayda var:</p>

  <p>• IŞİD geniş bir coğrafyada herkesin düşmanı haline geldi. IŞİD birbirine diş bileyen tarafları ortak düşmana karşı birlikte hareket etmeye zorluyordu. ABD açısından da rejim devirmeye endeksli Suriye siyasetinin zemini kaydı ve öncelik değişti.</p>

  <p>• Rejim İran ve Hizbullah’ın da desteğiyle ipten döndü. Suriye ordusu başta Şam olmak üzere Hama, Humus ve Halep’te kontrolünü arttırdı. Halep’te muhaliflerin “kurtarılmış bölge” ilan ettiği alanı tamamen çevirmeye 4 km kaldı. Meyramon ile Handerat arasındaki alan muhaliflerin ikmal kanalları açısından önemliydi.</p>

  <p>• Beri tarafta ABD ve müttefiklerinin ılımlı dediği kanat eridi. Bu erime üç yolla oldu: Birincisi IŞİD ele geçirdiği yerlerde kendinden başka kimseye alan bırakmadı. İkincisi Suriye güvenlik güçleri, devrimden umudu kesen ÖSO’ya bağlı gruplarla yaklaşık 30 yerde ateşkes sağladı. Yereldeki bu uzlaşma barışı getirmese de çatışmalar dondurulmuş oldu.</p>

  <p>• Nusra “emirlik ilan ettim” dediği İdlib’de üslenmiş “ılımlı” muhalif güçleri Türkiye sınırına doğru küredi. Nusra’nın Kasım’da İdlib ve Halep kırsalından çıkardığı Suriye Devrimciler Cephesi’nin lideri Cemal Maruf bazı adamlarıyla birlikte soluğu Türkiye’de aldı.</p>

  <p>Esad lehine gelişen bu koşullar ABD ve müttefiklerini devrim planlarını öteleyip yeni tehdide odaklanmaya itti. Peki, Esad şansı dönmüşken neden taviz vereceği bir yola girdi? Ordu güçleri ilerliyor ama kaplumbağa hızında. Son aylarda morali yükselse de onlarca cephede birden savaş yürüten birlikler yorgun düştü. Çevresel koşullar değişmeden ülkenin tamamının kontrol altına alınması hiç de kolay değildi. Eğer Rusya’nın planı yürürse belki savaşı bitirmeyecek ama savaşın düzenini değiştirecekti. Bu da bloklarda kaymalara yol açacaktı. Şam’ın “makul” gördüğü muhalif güçlerin hükümete katılması, hiçbir koşulda rejimle yan yana gelmek istemeyen Nusra ve IŞİD gibi örgütlere karşı yürütülecek savaşta daha büyük bir ortaklığın önü açılacaktı. Yeni durum uluslararası topluma Suriye politikasını değiştirmek için manevra imkânı sunacaktı. Rejim, IŞİD’e karşı savaşta sergilenecek işbirliğinin Suriye’yi uluslararası topluma yeniden taşıyabileceğini umuyordu ama özellikle ABD’nin bölgesel ortakları bu fırsatı vermedi.</p>

  <p>Burada sahadaki grupları müzakereye oturtmak kadar onların dış destekçilerini 2011’den beri sürdürdükleri vekâlet savaşından vazgeçirmek de önemli. Hassaten ikna edilmesi gereken üç ülke vardı: Suudi Arabistan, Katar ve Türkiye. Bu üç ülkenin ikna edilmesi sahadaki durumu değiştirebilirdi. Daha önce ABD ile Suriye arasındaki dolaylı görüşmeleri çökerten Suudi Arabistan’ın reddi olmuştu. <i>Al- Monitor</i>’dan Jean Aziz’e konuşan Suriyeli bir yetkilinin dediğine göre Amerikalılar Esad’ın gitmesi şartını içermeyen bir çözüm önerisine başlangıçta sıcak baktı ama Suudileri ikna edemedikleri için “üzgünüz” yanıtını verdi.</p>

  <p class="baslik3">Büyük laf yok</p>

  <p class="p1">Bu koşullarda hazırlıklarını sürdüren Rusya nihayet Suriyeli tarafları 26 Ocak 2015’te Moskova’da topladı. Toplantı daha ciddi müzakerelerin yapılacağı bir konferansa zemin hazırlama niteliğindeydi. SMDGUK Başkan Yardımcısı Hişam Merva, ABD’lilerin kendilerine “Moskova’ya gidebilirsiniz ya da gitmeyebilirsiniz; bu size kalmış bir şey” mesajı verdiğini belirtirken ABD Dışişleri Bakanı Jen Psaki “Toplantılara katılmalarını desteklediğimizi onlara ilettik” ifadelerini kullandı.</p>

  <p>SMDGUK, Moskova’ya resmen temsilci göndermedi ama Suud’un adamı Ahmed Cerba dahil 5 kişi “kişisel” olarak katıldı. Rusya durumun nazikliğine binaen tüm davetleri kurumlara değil kişilere göndermişti. Suriye Demokratik Değişim için Koordinasyon Kurulu’ndan da 9 kişi katıldı. Suriye’yi BM Büyükelçisi Beşşar Caferi ile Dışişleri Danışmanı Ahmed Amus’un başını çektiği 7 kişilik bir heyet temsil etti.</p>

  <p>Suriye yönetimi başından beri Esad’ın kaderini pazarlık konusu yapmazken muhalifleri içine alacak yeni bir hükümet, parlamento seçimleri ve anayasal değişikliğe açıktı. Muhaliflerin hükümete katılmaları konusundaki tutumları yeni değildi. Daha önce Kadri Cemil ile Ali Haydar gibi isimler ulusal uzlaşı hükümetine katılmıştı. Esad, <i>Foreign Affairs</i>’e demecinde muhalifler arasında da “meşru” ve “kukla” ayırımı yapıyordu: “Normalde muhalefetin yerel idarelerde, parlamentoda ve kurumlarda temsilcileri olmalı. Temsil edebilecekleri bir toplumsal tabanları olmalı. Asilerin defalarca açık bir şekilde ‘muhalefet bizi temsil etmiyor’ dediği günlere dönün, onların bir etkisi yok. Verimli bir diyalog hakkında konuşmak istiyorsan bu hükümet ile bu asiler arasında olacaktır. Muhalefet ulusal demektir, Suriye halkının çıkarları için çalışan demektir. Katar, Suudi Arabistan ve ABD dahil herhangi bir Batılı ülkenin kuklası olanlar, dışarıdan maaş alanlar muhalefet olamaz. Muhalefet Suriyeli olmalı. Bizim ulusal bir muhalefetimiz var. Onları dışlamıyorum. ”</p>

  <p>Röportajdaki yenilik Suriye liderinin daha önce “teröristlerle müzakere olmaz” dediği silahlı gruplarla (asilerle) müzakereden bahsediyor olmasıydı.</p>

  <p>Esad’ın hesabı Moskova’da başlayan müzakereleri Şam’a taşımaktı. Bununla “Şam’a gelenler gerçek muhalif, gelmeyenler kukla” deme şansını bulacaktı. Bazı muhalifleri yönetime alırsa da uluslararası topluma “Artık bu, tamamen terörle savaştır” deyip destek isteyecekti. Nitekim Esad peşinen, “ABD’den beklentiniz nedir” sorusuna “Asilere desteği kesmeleri için Türkiye’ye baskı, Suudi Arabistan’a bastı, Katar’a baskı” yanıtını verdi!</p>

  <p>ABD, Cenevre Mutabakatı ile Esad’a esasen git demekten vazgeçmişken pozisyonu giderek bölgesel müttefiklerinin pozisyonundan uzaklaşıyordu. <i>New York Times</i>’ın 24 Ocak 2015 tarihli başyazısı ABD’deki eğiliminin perde arkasına ışık tuttu:</p>

  <div class="girs2">
    <p class="p1">“Amerikalı yetkililer kalıcı bir çözümün Esad’ın gitmesini gerektirdiği ısrarını sürdürse de rahatsız edici gerçek acımasız diktatörün hala iktidara sıkı sıkıya tutunuyor olmasıdır; şimdilik ABD ve müttefikleri onunla yaşamak zorunda. IŞİD’in Esad’dan daha büyük tehdit olması bir kenara IŞİD Suriye’de genişlemeye devam ederse daha fazla yabancıyı kendi saflarına katacak ve bu toprakları Batı’ya saldırmak için kullanacak. Rand Corporation’ın son çalışması Esad rejiminin dağılmasının Amerikan çıkarları için olası en kötü sonucu doğuracağını söylüyor... Senatör John McCain gibi siyasiler tersinde ısrar etse de ılımlı bir gücün Esad’ı devirme fikrinin fantezi olduğu görüldü. ”</p>
  </div>

  <p class="baslik3">İSRAİL’İN SEYİR ÇİZGİSİ: İZLEDİ, SİNSİCE VURDU<br/> VE AÇIKÇA MÜDAHİL OLDU</p>

  <p class="p1">Suriye’de isyan patlak verdiğinde tutumu en muamma olan ülke kuşkusuz İsrail idi. Özellikle nükleer silahlar ve yabancı ülkelerdeki suikastlarla ilgili “ne teyit ne inkâr” taktiğinde anlamını bulan muammacılık, İsrail dış siyasetinin enstrümanlarından biri. İsraillilerin çok ketum olduğu zamanlar Yahudi devletinin pozisyonunu anlamak için Amerikan yönetiminin seyir defterine bakmak gerekiyor. İsrail, Şam’da Halk Sarayı’nda kimin oturacağına bakmaksızın kendi kırmızı çizgilerini takip etmekteydi. İstediği l967’de işgal, 1982’de ilhak ettiği Golan Tepeleri ile ilgili “çatışmasızlık” hali olarak kendini gösteren mevcut statükoyu zorlayacak bir durumun yaşanmaması, hiç olmazsa Golan Suriye siyasetinin merkezine oturmaması, Tahran’la Şam arasındaki ittifakın bozulması, Hizbullah ve Hamas’a Suriye üzerinden giden desteğin kesilmesi, Lübnan siyasetindeki İsrail karşıtı kampla Şam arasındaki etkileşimin ya da eşgüdümün ortadan kalkması! Yani İsrail açısından en elzem sonuç “direniş ekseni”nin çözülmesiydi. 2005’te Suriye’nin Lübnan’daki birliklerini çekmesi İsrail açısından da bir zaferdi. 2011’de başlayan isyan sürecinde Hamas lideri Halid Meşal’in de “Katar-Türkiye treni” ile Şam’dan çıkartılması Hamas-Suriye bağını önemli ölçüde çözdü.</p>

  <p>İsrail uzun süre sonucu göremediğinden ihtimal senaryolarına odaklanıp sessiz kalmayı yeğledi. Beşşar el Esad’a göre “Suriye’deki isyan Amerikan-İsrail komplosu” idi. Muhaliflere göre ise “iki ülke teknik olarak savaşta olmasına rağmen Esad rejimi Golan’ı geri almak için tek kurşun atmadı, bu yüzden İsrail Esad rejiminin gitmesini istemiyordu.”</p>

  <p>Böylesi bir ikilemde İsrail muhaliflere destek verse Esad’ın, Esad’a destek verse muhaliflerin argümanına malzeme olacaktı. Haliyle İsrail bir süre kerameti susmakta gördü. Ancak 30 Ocak 2013’te İsrail Suriye’nin başkenti Şam’ın yakınlarında Cemraya’daki araştırma merkezini vurunca Yahudi devletinin gelişmeleri izlemekle yetindiğini düşünenlerin kafası biraz karıştı.</p>

  <p>Elbette İsrail’in en çok ilgilendiği senaryo, Esad’ın gidişiyle meydana gelebilecek komplikasyonlardı. O nedenle genel strateji kırmızı çizgilere odaklıyken taktikler değişkenlik arz ediyordu. Bu, bugünün politikası da değil. 2005’te dönemin İsrail Başbakanı Ariel Şaron, Suriye’yi hedef tahtasına koyan ABD Başkanı George W. Bush’u bunun sonuçları konusunda uyarmıştı. Bu değişkenlik ABD açısından da geçerli. Mesela ilk başta Esad rejimine karşı desteklenen Selefilerin gücü kontrol edilemez boyuta ulaşınca ABD, Nusra Cephesi’ni terör örgütü listesine alarak gidişata ayar çekti. ABD’nin maniple etme kapasitesini sürdürse de tamamen kontrol edemediği unsurların palazlanmasını Ortadoğu’daki Amerikan çıkarlarına ve İsrail’in güvenliğine tehdit olarak görmesi anlaşılır bir durum. Tabii El Kaide’nin fiiliyatta İsrail’in başını en az ağrıtan örgüt olduğu gerçeği de ayrı bir konu.</p>

  <p>İsrailli siyasetçiler Suriye ile ilgili politika belirlerken bir sonraki asıl büyük hedefi yani İran’ı da hesaba katmaktaydı. Suriye’nin dişleri sökülürken İsrail, önce Hamas ardından Hizbullah’ın silah stoklarını tüketme planları yapıyordu. Kasım 2012’de Gazze’ye 8 günlük Bulut Sütunu Operasyonu biraz da olası bir büyük bir operasyon için peşrev niteliğindeydi. İsrail bu saldırıyla hem Hamas’ın silah stoklarını eritme, hem savunma sistemi Demir Kubbe’yi deneyip eksikliklerini giderme amacı güttü. Bölge yeniden şekillenirken İsrail kalkıştığı her saldırıyla herkesin hesaba katmak zorunda olduğu bir güç olduğunu, kendi geleceğini temin için hukuk tanımaz her türlü macerayı göze aldığını hatırlatıyordu. İsrail’in yaptığı İran’la yüzleşme gününe, yakın tehditleri bertaraf ede ede yaklaşmaktı. Suriye’ye vururken bir yandan da “Suriye’ye saldırı bana saldırıdır” diyen İran’ın ciddiyetini ve bölgesel tepkileri ölçüyor, olası riskleri açığa çıkartıyordu. Yani bir nevi İran’a çıkan yolda “mayın” temizliyordu.</p>

  <p>Suriye’deki krizde bir süre renk vermeyen ve baş düşmanının dizlerinin üzerine çökmesini bekleyen İsrail, Hizbullah’ın Kusayr’dan başlayıp birçok cephede rejim güçleri lehine dengenin değişmesine katkı sunması üzerine kritik hedeflere düzenlediği hava saldırılarıyla Suriye’deki vekâlet savaşına doğrudan karıştı. Golan Tepeleri’nde yer yer muhalif güçlerin önünü açan topçu ateşiyle savaştan uzak duramadığını gösterdi. Haziran 2014’e kadar 14 ayda 1.000 kadar yaralı savaşçı İsrail’de tedavi gördü.</p>

  <p>Hizbullah ve İran diplomatik ve askerî olarak çok nazik durumda oldukları bir dönemde Suriye’de İsrail’in saldırısına uğradı. 18 Ocak 2015’te işgal altındaki Golan’da konuşlanmış İsrail güçleri, Kuneytra bölgesinde bir konvoyu vurarak İran Devrim Muhafızları Komutanı Muhammed Ali Allahdadi ile 6 Hizbullah militanını öldürdü. Kurbanların arasında yer alan Muhammed Ahmed İsa Hizbullah’ın Suriye ve Irak’taki operasyonlarından sorumluydu. Saldırıda ölen Cihad Muğniye ise İsrail’in 2008’de Şam’da suikast düzenlediği Hizbullah’ın komutanlarından İmad Muğniye’nin oğluydu. Yurt-dışında suikast sicili kabarık olan İsrail “İranlı komutan hedef değildi” dese de ilk kez Suriye’de bir İranlı yetkiliyi açıkça öldürmüş oldu. Devrim Muhafızları, Allahdadi’nin görevini “Suriye hükümetine danışmanlık” olarak açıkladı. İran Devrim Muhafızları Genel Komutanı Muhammed Ali Caferi “Siyonistler yıkıcı şimşeklerimizi beklesin” derken misilleme Hizbullah’tan geldi.</p>

  <p>İsrail, l973’te Suriye ordusu ile şiddetli çatışmalara sahne olan Golan sınırlarında Hizbullah’ın varlık göstermesini doğrudan kendisine tehdit sayıyordu. Hatta Hizbullah’ın bölgede eğittiği Halk Direniş Tugayları’nın amacının Golan Tepeleri’ni özgürleştirmeye yönelik bir cephe açmak olduğunu düşünüyordu. İddiaya göre eğitilen grupta Filistin Halk Kurtuluş Cephesi-Genel Komutanlık ve Özgür Filistin Hareketi üyeleri de yer alıyordu. Esad yönetimi, İsrail’in Mayıs 2013’te Suriye’ye düzenlediği saldırının ardından Filistinli grupların Golan’da faaliyet göstermesine yeşil ışık yakmış, Hizbullah ve İran da Golan’ın özgürleştirilmesine destek vereceklerini açıklamıştı.</p>

  <p class="baslik3">İSRAİL’DEN KAİDE’YE DESTEK!</p>

  <p class="p1">İran, Suriye ve Lübnan’daki Hizbullah’ın yer aldığı “direniş cephesi” ile İsrail arasındaki dolaylı-dolaysız savaşa Golan’dan cephe açılması senaryosu konuşulurken asıl gözden kaçan Yahudi devletinin El Kaide’ye verdiği destekti. Bir süre kendi düşmanlarının Suriye cehenneminde kırılıp geçmesini keyifle izleyen İsrail, İran ve Hizbullah’ın desteği ile rejim güçleri toparlanma yoluna girince silahlı gruplara destek sunmaya başladı. İsrail’in muhaliflere desteği Nusra Cephesi ile ÖSO’nun 27 Ağustos 2014’te Kuneytra Sınır Kapısı’nı ele geçirdiği saldırıda kendini iyice ele verdi. Golan’daki ateşkes hattını denetlemekle görevli BM Ateşkes Gözlem Misyonu (UNDOF) ise yayımladığı periyodik raporlarla İsrail ile muhalifler arasındaki işbirliğine ışık tuttu.</p>

  <p>11 Mart-28 Mayıs 2014 arasındaki gelişmeleri içeren 10 Haziran 2014 tarihli rapora göre Golan’daki İsrailli askerler ile silahlı asiler arasında 59 kez temas yaşandı. Bu temaslarda isyancılar ateşkes hattını geçerek 89 yaralıyı İsrail’in kontrolündeki tarafa taşıdı. Tedavisi tamamlanan 19 kişi ve 2 ceset tekrar Suriye tarafına geçirildi. İsrail askerleri çatışmaya giren asilere iki kutu verdi. Kutularda mühimmat ya da iletişim aygıtlarının olduğu sanılıyor. Ki muhalif kaynaklar iletişim aygıtlarının kolayca kullanılabilmesi için üzerlerine Arapça kılavuz yapıştırıldığını kaydetti.</p>

  <p>UNDOF’un 12 Haziran 2013 tarihli raporu ise İsrail’in silahlı asilere desteğinin daha erken başladığına işaret ediyordu. Bu rapora göre Golan’daki İsrailli askerî yetkili, UNDOF’a yaralanan 20 militanın İsrail ordusu tarafından tedavi edildiğini bildirdi. BM Güvenlik Konseyi’ne sunulan bu raporlar El Kaide ile İsrail arasındaki işbirliğini açık etmesine rağmen İsrail’in tadını çıkardığı “fiili dokunulmazlık” sayesinde gündem oluşturamadı.</p>

  <p><i>Al-Monitor</i> yazarı Halid Atallah’a konuşan “Muhammed Kasım” takma adlı Kuneytralı bir eylemcinin verdiği bilgilere göre İsrail ile muhalifler arasındaki alışveriş şöyle cereyan etti:</p>

  <p>27 Eylül 2014’te Kuneytra’nın alınmasıyla sonuçlanan taarruzun öncesinde Nusra liderlerinden Ebu Darda ile İsrail ordusu arasında saldırıya hazırlık babında temaslar ve koordinasyon oldu. Çatışmaya kısmen katılan ÖSO’nun bir komutanına göre İsrail askerleri, sınır bölgesinin haritalarını ve Suriye ordusunun güneydeki stratejik noktalarının yerlerini Ebu Darda’ya iletti. İsyancıların Nusra Cephesi önderliğinde Kuneytra sınır kapısına taarruzu İsrail ordusu ile Ebu Darda üzerinden sağlanan koordinasyonla gerçekleşti... Çatışmalar esnasında İsrailliler bir dizi rejim noktasını yoğun bombardımana tuttu, savaşçıların ilerleyişini engellemeye çalışan bir savaş uçağını düşürdü, başka uçaklara da ateş açtı. 23 Eylül 2014’te düşürülen uçak bir MiG-21 idi. İsrail, isyancılara haberleşme cihazları ve tıbbi malzeme verdi. Savaşçılar bu cihazlar sayesinde daha iyi iletişim sağladı. Tıbbi yardımlar Suriye’nin güney ve güneybatısında kurulan 4 yeni sahra hastanesine gönderildi. Sahra hastanelerinde tedavi edilemeyenler Golan’a, oradan da İsrailli askerlerin yardımıyla ambulanslarla İsrail’deki hastanelere götürüldü.</p>

  <p>Nusra güneyde Dera kırsalındaki Tel el Hara’yı ele geçirmesini de İsrail’in teknik ve taktik desteğine borçlu. Ki İsrail, Suriye ordusunun bölgede çalışır durumdaki son radar istasyonunu 5 Eylül’de bombalamıştı. Bu şekilde Suriye ordusunun gözleri köreldi ve Nusra rahat hareket ederek 7 Ekim’de Tel el Hara’yı ele geçirdi.</p>

  <p>Atallah’ın aktardığı bu bilgilerin dışında İsrailli araştırmacı Ehud Ya’ari, 7 Ekim 2014’te <i>Business Insider</i>’da yayımlanan yazısında İsrail ile Nusra arasında deklare edilmeyen bir anlaşma olduğunu, militanlarla Celile kıyısındaki Tiberiye’de gizli toplantılar yapıldığını ve silah desteği verildiğini aktardı. Nusra sınır bölgesinde stratejik noktalar ele geçirdikten sonra Lübnan’ı da daha kolay tehdit eder hale geldi.</p>

  <p>İsrail yardım elini ÖSO’ya bağlı gruplara da uzattı. Ağustos 2014’te <i>Times of Israel</i>, ÖSO komutanlarından Şerif el Safuri’nin tıbbi ve askerî yardımlarına karşılık İsrail’le işbirliği yaptığını yazdı. ÖSO’ya bağlı Harameyn Tugayı’nın komutanı Safuri, 22 Temmuz 2014’te sınırda Nusra’nın eline geçtikten sonra bu örgütün kurduğu Dera Şeriat Mahkemesi’ne ifade verdi. İnternete yüklenen video kaydında Safuri, İsrailli askerî yetkililerle görüşmek için 5 kez İsrail’e gittiğini, kendisine telefon, ilaç, giysi, 30 tüfek, 10 RPG, 47 roket, 5.56 mm’lik 48 bin mermi verildiğini anlattı.</p>

  <p>İsrail medyasına göre İsrail bu yardımlarla yetinmeyip Golan’da asiler için kamp kurdu. İsrailli gazeteci Richard Silverstein’in 7 Aralık 20l4’te kendi bloğunda aktardığı bilgilere göre İsrail, Golan’da ateşkes hattının 300 metre ötesinde 70 ailenin kalabileceği bir kamp kurdu. Ancak Suriye yönetimi, bölgedeki ateşkesi gözetlemekten sorumlu olan UNDOF’a kampın askerî amaçlar için kullanıldığına dair şikâyette bulundu.</p>

  <p><i>Jewish Press</i>’in El Ahd’dan aktardığı bilgiye göre de 2013’te yaralandıktan sonra İsrail’de tedavi edilen ÖSO komutanlarından Abdulllah el Beşir gizlice askerî eğitimden geçirildikten sonra tekrar Suriye cephesine gönderildi. Halbuki herkes onun öldüğünü sanıyordu.</p>

  <p>Ürdün ve Türkiye’deki askerî eğitim kamplarında da İsraillilerin parmağı olduğu öne sürüldü. Fransız gazetesi <i>Le Figaro,</i> seçilmiş 300 savaşçının Ürdün’de CIA, İsrailli komandolar ve Ürdünlü uzmanlar tarafından eğitildiğini yazdı. Şam’ı düşürme planı çerçevesinde eğitilen ilk grup 17 Ağustos 2013’te, ikinci grup iki gün sonra Dera sınırından Suriye’ye sokuldu. Anti-tank eğitimi vermeyi öngören ABD-İsrail ortak programının 2012’den beri Ürdün ve Türkiye’deki kamplarda yürütüldüğü öne sürüldü.</p>

  <p>Bu türden işbirliği nedeniyle de son zamanlarda İsrail’e övgüler düzen muhalif figürlerin sayısı arttı. Mesela muhalefetin önde gelen isimlerinden Kemal Lebvani, Mart 2014’te El Arab’a demecinde “Neden Golan’ı İsrail’e satmayalım çünkü Suriye ve Golan’ı kaybetmekten iyidir” dedi. İsrail’in Hizbullah’tan 6 militan ve İranlı generali öldürdüğü saldırıdan sonra 22 Ocak 2015’te <i>Times of Israel</i>’den Elhanan Miller, Amman’dan bir ÖSO komutanının Skype aracılığı ile İsrail’e şöyle seslendiğini yazdı:</p>

  <div class="girs2">
    <p class="p1">“Suriye halkını kazanmak için elinizde tarihi bir fırsat var. Sizinle aynı safta savaşmak istiyoruz. Şiiler Suriye’de durmayacak. Bizim kadar sizi de tehlikeye atacak projeleri var.”</p>
  </div>

  <p>Türkiye’ye 2011’de verilen gazın bir benzeri İran ve Hizbullah korkusuyla İsrail’e veriliyordu. Türkiye’ye gelen ilk muhalifler de sahada henüz İran ve Hizbullah yokken “İran askerleri ve Hizbullah militanları Sünnileri öldürüyor, boğazlarını kesiyor, kadınlara tecavüz ediyor” propagandasını yapmıştı.</p>

  <p class="baslik3">Petrol için tampon bölge</p>

  <p class="p1">İsrail’in Suriye’de süreçlere müdahil olmasıyla Golan’da petrol çıkarma planlarının çakışması da pek tesadüf değildi. İsrail’in Şubat 2013’te lisans verdiği Genie Enerji şirketine bağlı Afek Petrol ve Doğalgaz, Aralık 2014’te sondaj çalışmalarına başladı. Fastcompany.com’a göre şirketin ortakları arasında eski ABD Başkan Yardımcısı Dick Cheney, medya baronu Rupert Murdoch, eski İsrailli Altyapı Bakanı Tuğgeneral Effie Eitam ve İngiliz bankacı Lord Jacob Rothschild de var. İsrail, Golan’da yürüttüğü petrol arama çalışmalarının selameti için Suriye içinde 15-16 km derinliğinde bir tampon bölge oluşturmak istiyordu. İsrail’in tampon bölge kurma niyetine dair haberler 2013’te Şam’da belli hedefleri bombalamasının ardından İsrail basınında yer aldı. <i>Middle East Eye</i>’da yazan gazeteci Dr. Nafiz Ahmed’e göre Suriye’de tırmanan çatışmanın Golan’a sıçraması İsrail’e kendi güvenliğini koruma adına bölgeyi fiilen kontrol imkânı sunuyordu. Yani teröre karşı güvenlik önlemi diye pazarlanan tampon bölge fikri İsrail’in l967’deki Altı Gün Savaşı’nda ele geçirdiği ve 198l’de BM kararlarını çiğneyerek ilhak ettiği Golan’daki petrol planlarıyla doğrudan ilgiliydi.</p>

  <p>Oyun içinde oyun. Birbiri içine geçmiş hesaplar arasında imkânsız ortaklıklar şekilleniyordu. Suriye’nin neden yandığına, El Kaide’ye bağlı Nusra’nın kısa sürede nasıl Dera ve Kuneytra’da hâkimiyet sağladığına, boşaltılan Çerkes köyü Bir Acem’in İsrail’in koruyucu kalkanı altında nasıl Nusra’nın eğitim üssüne dönüştüğüne, “One Minute”ün gölgesinde dönen dümenlere ve Esad düşmanlığının Türkiye ile İsrail’i nasıl ortak kıldığına bir de bu hesapların ışığında bakmak gerekiyordu.</p>

  <p class="baslik3">EĞİT-DONAT ÇATLAĞI:<br/>KAZAYA KALAN NAMAZLARIN ARDINDAN...</p>

  <p class="p1">Suriye’deki vekâlet savaşında kartların yeniden karılmasına yol açan muhaliflerin eğitilip donatılmasını öngören eğit-donat programı 19 Şubat 2014’te Ankara’da Dışişleri Müsteşarı Feridun Sinirlioğlu ve ABD’nin Ankara Büyükelçisi John Bass tarafından imzalandı. Suriye krizi dördüncü yılını geride bırakırken “Acaba devrim treni yeniden rayına mı oturuyor” diye umutlananlar oldu. Türkiye, Ürdün ve Suudi Arabistan’da eğitilecek ve sayıları üç yılda 15 bini bulacak muhalif ordunun Halep’te sabah namazı, Şam’da cuma kılabileceği umudunu koruyan Yeni Osmanlıların düşlerine hizmet etmesi zordu. Bu namazlar çoktan kazaya kalmıştı! Masa öylesine dağılmıştı ki toparlanacak gibi değildi.</p>

  <p>Peki, eğit-donat anlaşmasıyla olan neydi?</p>

  <p>Muhaliflerin eğitilip donatılması planının kapsam ve amacıyla ilgili Türkiye ile ABD arasında anlaşmazlıklar vardı. Obama yönetiminin önceliği Esad rejimini devirmek değil IŞİD ile savaştı. ABD eğitilip donatılacak muhaliflere IŞİD’e karşı operasyonun kara unsurları olarak bakıyordu. AKP yönetimi ise Esad devrilmedikçe IŞİD gibi tehlikeli örgütlerin sonunun gelmeyeceği savında ısrar ediyordu. Bu örgütleri palazlandıran kendi müflis politikaları değilmiş gibi! İmzalanan anlaşmanın hedefe dair bir şey vazetmemesi bu konuda hâlâ mutabakat olmadığının göstergesiydi. Bu Obama’nın Erdoğan’a büyük bir iyilik yapması anlamına gelir ki bunu kimse beklemiyordu. Demokratlara akıl veren Center for American Progress’in (CAP) Türkiye uzmanı Michael Werz, Hürriyet’e kitabın ortasından konuşmuştu: “Bugünlerde Beyaz Saray, Dışişleri ya da Pentagon’da kimse Türkiye’ye büyük bir iyilik yapmaya hazır değil.”</p>

  <p>ABD yönetiminin bölgesel müttefiklerini teskin için gösterdiği esneklik 5 Ocak 2015’te Dışişleri Sözcüsü Jen Psaki’nin dile getirdiğinden fazlası değildi: “Elbette ılımlı muhaliflerin eğitim ve donanımlarını Esad rejimiyle savaşı sürdürmek için kullanabileceklerini tahmin ediyoruz ama IŞİD’i geriletmek ve yenmek biçim çabalarımızın odak noktası olmaya devam ediyor.” Zaten savaş sürerken sahada böyle bir durum kaçınılmaz. Çünkü muhalifler ciddi bir taarruz altındaydı. Ki sonraki aylarda ABD programın amacını “IŞİD’le savaş ve ılımlı muhaliflerin bulunduğu bölgeleri rejimin saldırılarından korumak” şeklinde biraz daha billurlaştırdı. Yani ABD açısından eğit-donat sahada yeni kurtarılmış bölgeler yaratmaya değil eldekileri korumaya yönelikti. Obama’nın kurguladığı strateji IŞİD’i geriletirken mümkünse muhaliflerin ayaklarını kurtarılmış bölgede sağlam tutup Esad yönetimini taviz vermeye zorlamaktan öteye gitmiyordu.</p>

  <p>İki ülke arasında başka bir çatlak da eğitilecek kişileri kimin seçeceği ile ilgiliydi. Konuştuğum muhalif bir temsilcinin ifadesiyle “Türkiye kendine yakın grupları öne çıkarıp ben seçeceğim diye dayatıyordu.” ABD ise inisiyatifi şiddete ve mezhepçiliğe eğilimli grupların palazlanmasından sorumlu tuttuğu Türkiye’ye bırakmak niyetinde değildi. Sonunda varılan mutabakata göre Türkiye’nin önerdiği isimlere CIA onay verecekti. Aynı şey tersinden de geçerliydi. Sonuçta “önce Esad” şartına uygun bir anlaşma çıkmadı. Bu ordunun sanıldığı gibi ılımlılığını koruyacağı ve IŞİD’in uygulamaya koyduğu modelden farklı bir şey sunmayan Nusra gibi gruplardan uzak duracağının garantisi yoktu.</p>

  <p>Ilımlı muhalefetin zaman içinde radikalleştiği ve kolayca saf değiştirdiği gerçeğine karşın sorularımı yanıtlayan SMDGUK üyesi Ahmed Jakkal programla ilgili oldukça iyimserdi: “Seçilen kişiler radikal eğilimli olmayacak, bunların farklı amaçlar güden gruplarla ilişkisi olmayacak. Ilımlı İslâmcılar, laikler, Suriye’yi vatan olarak benimseyen kişiler eğitilecek.” Muhalif temsilcilerden Fevzi Zakiroğlu ise İslâmcıları dışlayan bir ordunun beyhude bir çaba olacağını vurguladı. Dediği şuydu: “Dört sene içerisinde gerek Nusra’nın etkisiyle gerekse savaşın doğal sonucu olarak insanlarda İslâmî hassasiyet yükseldi. Eğer laik ve anti-İslâmcı bir ordu kurularsa bu proje doğmadan ölür. Milli ama İslâmî hassasiyetleri olan bir ordu kurulursa işe yarar.” Her iki muhalif temsilcinin de kurulacak ordunun kısa vadede durumu değiştireceğine inancı yoktu. Nitekim program planlandığı gibi yürümedi. AP’ye göre Mayıs 2015’te başlayan programa gönüllü olan 6 bin kişiden 1.500’ü kabul edildi. Ancak elemeden geçenlerden bir kısmı sakıncalı ilişkileri nedeniyle evlerine gönderildi. Hesapta 2015’te 5.400 kişi eğitilecekti ama eğitime alınan kişi sayısı 100’ü bulmadı. Haziran itibariyle eğitimi tamamlayan kişi sayısı ise sıfırdı. Pentagon sözcüsü Steve Warren elemede kriter çıtasının çok yükseğe konulduğunu söyledi. Halep’teki muhalif komutanlardan Abdülcebbar Ebu Sabit Amerikalıların daha çok ordudan ayrılmış askerlere ilgi gösterdiğini belirtip ekledi: “ABD’liler sadece IŞİD ile savaşmayı isteyen asileri eğitmek istediklerini söylüyor. Savaş IŞİD, rejim ve devrime karşı herkese karşı yürütülmeli.”</p>

  <p>SMDGUK, Gaziantep’te üslenen muhaliflerin geçiş hükümetinin savunma bakanı Selim İdris’in 60 bin kişilik bir ordu kurma planını 13-15 Şubat’ta İstanbul’da yapılan genel meclis toplantısında onaylamıştı. Eğit-Donat’ın ılımlı bir ordu yaratacağı varsayımı gibi İdris’in planı da hayali bir hedefti!</p>

  <p>Eğit-donat bir diğer trajedisini Türkiye’de eğitilen ilk savaşçılar Suriye’ye sokulduğu an yaşadı. Nusra 29 Temmuz 2015’te eğit-donat’ın ilk postasında yer alan 54 kişilik gruba Azez’de saldırdı, 5’ini öldürdü, 16’sını yaraladı ve 31’ini kaçırdı. “30. Bölük” adlı gruba mensup bu kişilerin harekât planını sadece ABD ve Türkiye biliyordu.</p>

  <p class="baslik3">KUBUR KAÇIRMA OPERASYONU</p>

  <p class="p1">Viyana’da Kahlenberg’den Osmanlı’nın kenti düşürmek için konuşlandığı yerleri temaşa ettiğim günün gecesinde zır zır çalan telefonumun sesine uyandım. Gecenin köründe Türk televizyonlarından canlı yayın daveti vardı: “TSK’nın Süleyman Şah Türbesi’ne yaptığı operasyonu değerlendirir misin?” La havle! Ben Viyana sendromundayken Türkler yeniden sefere çıkmış! 22 Şubat 2015’te 39 tank, 57 zırhlı araç, 100 araç ve 572 askerle türbe tahliye edilmiş. Bu kadar askerle Şam’a kadar gitmedilerse yazık olmuş diyesim geldi!</p>

  <p>İç politikada uzun süredir aşina olduğumuz “Ben yaptım oldu” mantığı fütursuzca dış politikaya da hâkim oldu. Adına ister “yeni Türk aklı” ister “yeni Osmanlı” deyin fark etmez, kurnazlıkla işleri yürütme alışkanlığı giderek cari politika haline geldi. Ermeni soykırımının 100. yılında dünyadan gelecek baskıları savuşturmak için 18 Mart Çanakkale Şehitlerini Anma Günü’nü 24 Nisan’a taşıyıp bütün dünya liderlerini de davet etmek gibi... Türbenin tahliye edilmesi operasyonu da şark kurnazlığının yeni örneğiydi.</p>

  <p>Türbe “kaçırma operasyonu” MİT Başkanı Hakan Fidan’ın öngördüğü gibi oldu ama tersten. Dışişleri Bakanlığı’nda gerçekleşen ve 27 Mart 2014’te internete sızdırılan görüşme kayıtlarında Fidan, Türk ordusunu Suriye’ye sokmak için türbeye 4 adam gönderip 8 roket atmaktan bahsediyordu. Erdoğan da türbeye olası saldırıyı Suriye’ye girmek için bir bahane olarak telakki ediyordu. Saldırı NATO’ya saldırı sayılacaktı, işin içine mecburen müttefikler de girecekti. Suriye’de sarpa saran devrim gerçekleşecekti! Böyle akletmişti devlet ricali!</p>

  <p>Türbe önemli bir geçiş güzergâhı üzerinde değildi ama Türkiye’nin savaş nedeni sayacak kadar önemsediği bir simgeydi. Devlet kendi eliyle türbeyi yıkarak olası bir askerî müdahale ya da savaş gerekçesini ortadan kaldırmış oldu. Ankara rejimi devirme hesabıyla Suriye’ye girmek için türbeye düşecek herhangi bir top mermisi ya da füzeyi bahane olarak kullanmaya pek teşneydi. Ama tehdit Türkiye’nin umduğu şekilde Şam’dan değil IŞİD’den gelmişti.</p>

  <p>15 Mart 2014 tarihli internette dolaşan IŞİD ait bir tehdit videosunda türbenin boşaltılması için 3 gün süre verilmişti. Uzun bir sessizlikten sonra <i>Taraf</i> gazetesi, 21 Ağustos 2014’te IŞİD’in Türkiye’nin Musul Konsolosluğu’ndaki rehine aldığı 49 kişiye karşı Süleyman Şah Türbesi’ndeki Türk askerlerinin çekilmesini istediğini, hükümetin de talebi kabul ettiğini öne sürmüştü. IŞİD, 20 Eylül 2014’te rehineleri bırakırken türbe ile ilgili yeni bir durum söz konusu değildi.</p>

  <p>IŞİD açısından ele geçirilmiş bir türbeden ziyade Türkiye’nin yegâne parçasını ele geçirme tehdidi çok daha fazla işe yarıyordu. IŞİD’in 15 Mart 2014’te elinde henüz rehine gibi bir koz yokken sadece türbeye gireriz tehdidi bile Türkiye’yi açık sınır politikasına mecbur etti. Bu tehditten sonra Türkiye türbeye tedarik ve rotasyon için Rojava’nın silahlı gücü YPG ve IŞİD ile koordinasyon yapmak zorunda kaldı. IŞİD’in türbeden çok daha stratejik talepleri vardı. Her şeyden önce IŞİD, rehinelerle kolayca vazgeçmeyeceği bir mecburiyet ilişkisi yaratmıştı. Mesela Musul’da konsolosluk çalışanları rehin alınınca IŞİD’in elindeki Tel Ebyad ve Cerablus sınır kapılarıyla ilgili kısıtlamalar kaldırıldı. Daha ilginci Temmuz 2014’te YPG’nin Zor Muğar, Beyadi ve Ziyarete’yi kaybettiği saldırılarda IŞİD Türkiye sınırını kullandı; Türk güvenlik güçleri bu duruma göz yumdu. Ancak türbe etrafında Ankara’yı ikilemde bırakacak yeni bir gelişme yaşanmıştı. Türbede Türk askerleri olsa da etrafı IŞİD’in kontrolündeydi.</p>

  <p>Ağustos 2014’te IŞİD, Irak’ta Ezidilerin katledildiği Şengal ile Suriye’nin Til Koçer bölgesi arasında oluşturduğu güvenlik koridorunu ele geçirmek için hamle yapınca YPG de Süleyman Şah Türbesi’ne yakın IŞİD mevzilerine yüklendi. YPG, çoğu Arap olan Cade, Kubbe ve Harus köylerini ele geçirdi. YPG, Karakozak’a dolayısıyla türbeye yaklaşmış oldu. YPG’nin türbeye ulaşması ihtimalini sorduğum Kobani Kantonu Dış ilişkiler Bakan Yardımcısı İdris Nassan da şunu söyledi: “Karakozak’ı ele geçirirsek türbeyi biz koruruz. Ancak Türkiye bu konuda bizimle temastan çekiniyor.”</p>

  <p>IŞİD türbeyi yıkma tehdidiyle Ankara’ya istediklerini yaptırırken hükümetin istemediği YPG türbeyi koruma garantisi sunuyordu. Ankara için zor bir ikilemdi.</p>

  <p>Aslında Suriye’deki iç savaş koşullarında ta başından itibaren türbedeki askerler herhangi bir tarafın elinde Türkiye’ye karşı bir koza dönüşmemesi için tahliye edilmeliydi. Çatışma ortamında ülkeler kendi toprağı sayılan diplomatik temsilcilikleri bile boşaltırken türbede asker bulundurmaya devam etmek akıl kârı değildi. IŞİD isteseydi Musul’da konsolosluk çalışanlarını rehin aldığı gibi Süleyman Şah’taki askerleri de ele geçirmeye yeltenir, Musul ve Tel Afer’de sergilediği türbe düşmanlığını burada da gösterirdi. Neden yapmadı? Üç sınır kapısıyla komşu olduğu Türkiye’yi karşısına almamak için; Türkiye’den aldığı nefesin kesilmemesi için. Elbette Türkiye, Mart 2014’ten beri bazı önlemler aldı. Ama IŞİD’in nefes boruları kesilmedi. Peki, ne değişti? Mesele üç boyutluydu:</p>

  <p>• Türkiye, IŞİD’e karşı koalisyona katılmak için ayak diredikçe “IŞİD’i destekleyen ülke” imajı iyice oturdu. Türkiye’nin olası katkıları 18 Şubat 2015’te Riyad’daki koalisyon toplantısında da ele alındı. Operasyon Riyad buluşmasından 3 gün sonra gerçekleşti. Suudi Arabistan bile IŞİD’e karşı koalisyona katılırken Türkiye’nin bu tür toplantıları artık daha fazla kaçamak yaparak geçiştirmesi zordu. Türkiye, IŞİD’e karşı bir şeyler yapmak zorunda kalacaksa Fırat’ın kıyısındaki türbe de bir yem gibi orada durmamalıydı.</p>

  <p>• İkincisi IŞİD, Kobani’deki direnişten dolayı Türkiye’yi de sorumlu tutuyordu. Hükümet “terörist” dediği halde YPG/YPJ’ye silah yardımının önüne geçemedi, Amerikan operasyonlarını önleyemedi ve Peşmergenin geçişine izin vermek zorunda kaldı. Yani hükümet IŞİD’i hayal kırıklığına uğrattı!</p>

  <p>• Üçüncüsü YPG/YPJ güçleri Kobani’nin ardından köyleri de teker teker kurtarıp türbenin bulunduğu Karakozok’a dayandı. Bölgenin YPG’nin eline geçmesi de Türkiye’nin işine gelmiyordu. Halbuki YPG ve Rojava’nın en güçlü siyasi aktörü PYD defalarca türbeyi koruyacakları garantisi vermişti. Tabii türbenin yeni yeri Eşme köyü de YPG’nin kontrolü altındaydı. Burada fark şuydu: Türbe eski yerinde kalsaydı TSK türbeye malzeme ve asker göndermek için her seferinde YPG ile koordinasyon sağlamak zorunda kalacaktı. Ankara’daki zevat için IŞİD ile koordinasyon, Kürtlerle işbirliği kadar rahatsız edici değildi. Daha önce türbeye tedarik sevkiyatında IŞİD ile koordinasyon sağlanmıştı. Türbenin yeni yeri sınıra 200 metre uzaklıktaydı. Türk askerînin bir taş atımlık mesafedeki türbeye gitmek için YPG ile koordinasyon sağlaması gerekmiyordu. Ayrıca hükümet Osmanlı heveslerinin bir yansıması olarak bu türbeyi halka açık bir ziyaretgâha dönüştürecekti. Fatiha okumak için oraya gitmek sınır ihlali de sayılmayacaktı! Böylece ülke dışındaki yegane toprak parçasından vazgeçildiğini düşünen milliyetçi-muhafazakâr çevrelerin öfkesi yatıştırılacaktı. 24 Şubat’ta Savunma Bakanı İsmet Yılmaz’ın TBMM’de operasyonu savunurken “Ecdadına bir Fatiha okumak isteyenleri türbeyi ziyaret etmeye davet ediyoruz” demesi şaşırtıcı değildi. Nitekim Eşme’ye gidip ilk Fatiha’yı okuyan da 10 Mayıs 2015’te Başbakan Davutoğlu oldu.</p>

  <p>Hükümet bir algı operasyonuyla içerideki tepkileri nispeten savuşturmayı başarsa da askerî gücüyle böbürlenen bir NATO üyesinin içine düştüğü durum tek kelimeyle “alaylık” idi. İki sene öncesine kadar Ortadoğu’da devrim yapmak için can atan ülkeden “kubur kaçıran ülke”ye doğru müthiş bir imaj çöküntüsü yaşandı. Buna “kahramanlık” değil “savunamadığı toprağı kaçıran devlet” payesi yakışırdı.</p>

  <p>Dahası Suriye yönetimiyle anlaşmadan bu ülkenin topraklarından bir kısmını çevirdiği için Türkiye işgalci durumuna düştü. 1973’te baraj sularının yükselmesi yüzünden türbenin Karakozok’a taşınmasında olduğu gibi Suriye ile anlaşma yapmak gerekiyordu. Türkiye, Eşme’de yarattığı fiili durumla uluslararası hukuku ihlal etti.</p>

  <p>Yine türbe için seçilen yer özel mülkiyet olduğu için Türkiye gaspçı konumuna düşürüldü. Suriyeli Kürt kaynaklardan edindiğim bilgilere göre Türk yetkililer, 20 gün önce Eşme köyüne gidip ileri gelenlerle konuştu, o toprakların tapularının kime ait olduğunu sordu. Sonra türbe için belirlenen yere doğru yol açıldı. Halkın türbenin buraya taşınacağına dair hiçbir fikri yoktu. Mülk sahibiyle temasa ancak operasyondan sonra geçildi. Komutan mülk sahibine “Zengin olacaksın” dedi. Dört dörtlük bir anomali. Hukuk, uluslararası hukuk, teamül hak getire. Hükümet operasyonla ilgili gerçekleri de sakladı. İktidar operasyon için YPG ile temas, koordinasyon ya da yardımlaşma olmadığını savundu. Temas da vardı, koordinasyon da vardı, yardım da. Operasyondan hemen önce PYD Eşbaşkanı Salih Müslim, Kobani Kantonu Eşbaşkanı Enver Müslim ve YPG Komutanı Polat Can Ankara’daydı. Hükümetin “terörist” dediği Kürt temsilciler Ankara’da bu operasyonla ilgili hazırlıkları konuştu. Nitekim YPG operasyonun birlikte yürütüldüğünü duyurdu. Açıklamaya göre YPG’nin belirlediği temsilciler ile Türk yetkililer 4 günlük müzakere ile operasyon planını şekillendirdi. YPG güçleri, Türk askerîne türbeye gidiş ve dönüşte eşlik etti. Evet, şükranlık bir durum. Ama Cumhurbaşkanlığı Sözcüsü İbrahim Kalın’a göre “PYD Türkiye için hâlâ terör örgütüydü.” Kalın’ın “Temas olmadı” açıklaması da bir gün sonra Davutoğlu’nun “PYD’ye bildirdik” itirafı ile yalana çıktı. Halbuki operasyonun tek olumlu tarafı Kürtlerle yapılan işbirliği idi. Ankara’nın inkârcı siyasetine karşı Kürtler sergiledikleri işbirliğinin Rojava’ya karşı düşmanca politikanın değiştirmesine vesile olmasını umut ediyordu.</p>

  <p class="baslik3">ANKARA’NIN GÖZÜYLE:<br/>İRAN OSMANLI ŞEHİRLERİNİ İŞGAL EDİYOR!</p>

  <p class="p1">Pompaladığı Vehhabilik ideolojisi ve Şii düşmanlığıyla öne çıkan Suudi Arabistan ile aynı safa düşmek Türk dış politikasının yeni trajedisiydi. Irak’ın Tıkrit kentini IŞİD’den geri almak için düzenlenen operasyondaki İran ve Şiilerin rolü Sünni damardan girip ayağına basacak yer arayan tarafları rahatsız etti.</p>

  <p>Başbakan Ahmet Davutoğlu, New York seferinde buyurdu: “DEAŞ’ın (IŞİD) boşalttığı yere Suriye rejimi girmemeli. Veya Irak’ta Şii milisler girmemeli.”</p>

  <p>5 Mart 2015’te ABD Dışişleri Bakanı John Kerry’yi ağırlayan Suudi Dışişleri Bakanı Prens Suud el Faysal da aynı dalga boyundan feveran eylemişti: “İran Irak’ı ele geçiriyor.”</p>

  <p>Türk medyasındaki siren de farksızdı: “Osmanlı şehirleri İran kontrolünde” “İran Tıkrit’e girdi.”“İran Yemen’i ele geçirdi.”</p>

  <p>Evet, milisleşme ciddi bir sorundu. Ancak AKP yönetimi 2011’den beri bölgesel nüfuzunu arttırma adına Sünni milis güçlerini örgütleyip silahlandırmakta beis görmemişti. Irak’ta iletişim Bakanlığı ve Vilayet İşleri Bakanlığı’nın ardından cumhurbaşkanı danışmanı olarak görev yapan Milliyetçi Türkmen Hak Partisi Başkanı Dr. Turhan el Müfti’ye Davutoğlu’nun Şii milislerle ilgili uyarısını nasıl değerlendirdiğini sorduğumda yanıtı pek ağır oldu: ‘Türk halkına ve devletine duyduğum bütün saygı ve ihtiramıma rağmen şunu söylemem gerekiyor: Irak’ta kimin ne yapacağı Davutoğlu’nun yetki alanına girmiyor. Bu, Irak’ın meselesidir. Burada Şiiler ile Sünniler birlikte hareket ediyor. Kimse Sünni-Şii diyerek ayrımcılık yapmasın. Irak’ta oyun böyle başladı. Ya Irak’ın birlikteliğini istesinler ya da buradan ellerini çeksinler.”</p>

  <p>Müfti aynı hassasiyeti neden İran’ın nüfuzuna karşı göstermedikleri sorusuna “Irak’ın birliğini destekleyen ve ayrımcılık yapmayanlarla beraberiz” yanıtını verdi.</p>

  <p>Hükümete yakın medyanın “İran Osmanlı şehirlerini ele geçiriyor” iddiasına ilişkin de Müfti’nin yorumu şu oldu:</p>

  <div class="girs2">
    <p class="p1">“Tarihe geri dönmenin imkânı yok. Artık Irak bir devlet, Türkiye de bir devlet. Ülke idaresi zayıf olabilir ama Irak egemen ve bağımsız bir devlettir.”</p>
  </div>

  <p>Ankara’dakilerin Iraklılara vaaz vermeyi ve İran’ın rolüne ilişkin abartılı yorumlar yapmayı bırakıp düne kadar Sünnisiyle Şiisiyle Türkiye’ye bel bağlamış Türkmenlerin neden bu noktaya geldiğini düşünmeleri ve IŞİD’i kayıran yorumlarla kimi nasıl kaybettiklerine kafa yormaları gerekiyordu.</p>

  <p>AKP yönetimi “Sünniler ile Şiiler, Müslümanlar ile Hıristiyanlar ya da Araplar, Kürtler ve Türkmenler birlikte hareket ederek IŞİD’i yenilgiye uğratmalı” demek yerine “Sünni kentleri Sünniler kurtarmalı” ısrarıyla kendi çıkmazını derinleştiriyordu. IŞİD’e karşı kim savaşıyordu? Operasyonun Tıkrit boyutunu Müfti’yi sordum ve şu yanıtı aldım:</p>

  <div class="girs2">
    <p class="p1">“Tıkrit operasyonunda ordu ile halk birlikte hareket ediyor. Halk artık lrak’ta oynanan oyunun farkına vardı. Tıkrit operasyonu gücünü halktan alıyor. Sünni Arap aşiretlerinden 80’i binlerce savaşçı ile IŞİD’e karşı operasyona destek veriyor. Milliyetçi Türkmen Hak Partisi de silahlanarak IŞİD’e karşı mücadeleye katıldı.”</p>
  </div>

  <p>Konuştuğum bir başka Iraklı kaynağın aktardığı bilgiye göre Büyük Ayetullah Ali Sistani’nin çağrısıyla oluşturulan Haşd el Şabi’ye (Halk Seferberliği) sayıları az da olsa Sünniler, Hıristiyanlar ve Ezidiler de katıldı. Iraklı kaynak “Yoksa ordu ve milis güçleri Selahaddin Vilayeti’nde bu kadar hızlı ilerleyemezdi” dedi.</p>

  <p>Elbette Sünnilerin bu seferberliğe katılımı istenilen düzeyde değildi. Ama her şeyi Şiilere ve İran’a mal etmek de doğru değildi. Hele “İran, Irak kentlerini ele geçiriyor” demek Iraklılara yapılmış bir hakaretti.</p>

  <p>Ankara’nın İran’ın rol alması karşısındaki tutumu agresifti çünkü IŞİD’in Musul dahil Sünni üçgeni ele geçirmesine “Sünni öfkesi” diyerek hak veren AKP yönetiminin Sünniler namına yaptığı hesaplar tutmadı. Üstelik IŞİD’e karşı mücadelede başı Ankara için istenmeyen güçler çekiyordu. Fırat ve Dicle boyuna yerleşen IŞİD ile savaşan sahadaki istenmeyen aktörler şunlardı: Irak cephesinde Ankara’dakilerin sürekli “Şii ağırlıklı” diyerek itibarsızlaştırdığı Irak ordusu, önemli ölçüde İranlıların eğitip donattığı Haşd el Şabi, yeni oluşturulan Türkmen birlikleri, Kürdistan’ı çevreleyen hatlarda Peşmerge, hem Suriye’de hem Irak’ın Şengal bölgesinde YPG ve HPG (PKK), Irak’ta Ezidi halk savunma güçleri, Suriye cephesinde AKP’li yöneticilerin “Şeytan’ın Partisi” ilan ettiği Hizbullah ve Suriye ordusu.</p>

  <p>Ankara eğitim desteği verdiği Peşmerge dahil bunların hiçbiri ile barışık değildi.</p>

  <p>Yine eski CIA Şefi David Petraeus’un Süleymaniye’de SuliForum’da itiraf ettiği üzere Şii milis seferberliği olmasaydı Bağdat da IŞİD’in eline düşmüştü. Gerçi Petraeus’a göre Şii milisler IŞİD’den daha tehlikeliydi.</p>

  <p>İran’ın yaptığını yapamayan Türkiye, Musul Valisi Esil Nuceyfi’nin topladığı milisler üzerinden duruma müdahale etmeye çalıştı. Türkiye’nin dile getirdiği mezhebi temizlik korkusu maalesef her taraf için geçerliydi. Ancak bu tehlikeye rağmen Irak’ın % 65’ini oluşturan Şiilere “Siz şu şehre giremezsiniz” diye tahdit konması sağlıklı bir yaklaşım değildi. Musul bir Irak kenti olacaksa kurtuluşu da kolektif olmalıydı.</p>

  <p>Ayrıca Sünnileri iktidara taşıma hayaliyle 2014’te “IŞİD’in Bağdat yönetiminin mezhepçi politikalarına karşı bir Sünni koalisyon olduğu” iddiasını kamuoyuna satmaya çalışanların sıra Musul’u kurtarmaya gelince birdenbire IŞİD karşıtı koalisyonun ortağıymış gibi poz vermesi de manidardı. Tabii bu ortaklık, IŞİD’in Arapça kısa yazılışı olan “DAİŞ”i “DEAŞ” diye tahrif etme uyanıklığından fazlasını gerektiriyordu.</p>

  <p>Musul refleksinin altında yatan nedenlerden biri “Osmanlı kenti” takıntısı! Aynı şey Halep için de geçerli. İkincisi madem Sünniler Bağdat’ta iktidar olamadı ya da “Sünnistan” kurulamadı hiç olmazsa Musul’da Türkiye’nin nüfuz kanallarına sahip olduğu eski statükoya dönülsün isteniyordu! Dimyat’a gidemedik bari eldeki bulgur bizde kalsın hesabı...</p>

  <p>İran, IŞİD Irak kentlerini ele geçirirken tereddüt etmeden sahada pozisyon alarak bu ülkenin geleceğinde kendine yer açtı. Meseleyi sadece Sünniler üzerinden okuyan Türkiye ise yanlış aktörlerle yol aldı. Birtakım kirli hesaplara da bulaşmış olan bu aktörler başından beri Ankara’yı yanlış yönlendirdi. Mezhebi nedenlerle İran’la doğal bir yakınlık içinde olsalar da Iraklı Şiilerin siyaseten doğuya değil kuzeye yani Türkiye’ye baktığı unutuldu. Bağdat’ta Türkiye ile ilişkileri geliştirmek için çalışmalar yürüten ve Dışişleri Bakanı İbrahim el Caferi’ye yakın bir kaynak biraz kahır biraz hayal kırıklığı içinde bana şunları söyledi:</p>

  <div class="girs2">
    <p class="p1">“Türkiye, Osmanlı tarihini hepten unutmuşa benziyor. Osmanlı Şiileri dışlamış olmasına rağmen İngilizler işgal ettiğinde Osmanlı ile birlikte savaşa gidenler lrak’ın güneyiydi. Basra ve Kut’taki mezarlara bakın, çok sayıda Osmanlı askerî görürsünüz. Şii ulema İngilizlere karşı cihat fetvası yayımlamıştı. Musul, Kerkük, Tıkrit ve Bağdat’taki Sünni Araplar ise İngilizlerle anlaşmıştı. Osmanlı çok ucuza satıldı. Şimdi Ankara % 25 ile anlaşıp % 65’i yönetmek istiyor. Ankara İngiliz taktiği güdüyor.”</p>
  </div>

  <p class="baslik3">TÜRK-SUUD ÇALIMI VE KAİDE İLE ORTAKLIK</p>

  <p class="p1">Suudi Arabistan’ın başını çektiği Körfez gücü Yemen’de siyaseten İran’a yakın duran Husilere karşı askerî operasyon yürütürken Suriye cephesinde birdenbire hareketlilik yaşandı. 25 Mart 2015’te Ürdün sınırında Dera kenti yakınlarındaki Busra el Şam silahlı grupların eline geçti. Burası UNESCO Dünya Mirasları listesinde bir tarihi hazine. 28 Mart’ta ise Nusra ve Ahrar el Şam’ın başını çektiği Fetih Ordusu, 4-5 günlük savaşın ardından rejim güçlerini İdlib’den çıkardı. 1 Nisan’da Nusra ve diğer örgütler Ürdün-Suriye sınırındaki Nasib kapısını ele geçirdi. Bu örgütler 3 gün sonra kapıdan çekildi. Asıl ses getiren kazanım İdlib oldu. İdlib’e giren Fetih Ordusu’nun bileşenleri arasında Nusra ve Ahrar el Şam’ın dışında Cund el Aksa, Ceyş el Sunne, Feylek el Şam ve Liva el Hak yer alıyordu.</p>

  <p>El Kaide’nin önderlik ettiği bu hareketin yürüttüğü operasyon Türkiye’de “Muhalefet İdlib’i kurtardı” diye takdim edildi. İstanbul’da Fatih Camii’nin avlusunda zafer adına lokum dağıtıldı. Fetih Ordusu aslında El Kaide ve müttefiklerini maskeleyen bir etiketten ibaretti.</p>

  <p>El Kaide’nin İdlib’i alması Ankara’yı da mutlu etti. Ankara’da istihbarat dâhil ilgili birimler bir değerlendirme toplantısı yapıp “İdlib’in Esad rejiminin elinden alınmasından duyulan memnuniyeti” dile getirdi. Aslında Türkiye, IŞİD’den sonra El Kaide’ye de komşu olmuştu! Zafer naraları atanlar bunu Türkiye’nin sunduğu katkılara borçluydu.</p>

  <p>İdlib’in birdenbire düşmesi beklenmedikti. Kentten kaçanlar orduya öfkeliydi ve olup bitenlere anlam veremiyordu. Hava üstünlüğüne karşın kara unsurları dağınık olan ve gerilla savaşına yanıt veremeyen ordu, daha önce başka yerlerde olduğu gibi İdlib’de de binlerce savaşçının katılımıyla düzenlenen ani baskınlar karşısında tökezledi. İdlib’de ordu sivillerden bir kısmını tahliye ettikten sonra 24 kontrol noktasından çekilip 16 km güneydeki Mastuma Üssü ve Ariha’ya gitti.</p>

  <p>Esad yönetimi başından itibaren vilayet merkezlerini elinde tutarak moral üstünlüğünü korumaya çalıştı. Mart 2013’te 14 vilayet arasında düşen ilk vilayet Rakka’ydı. Türkiye sınırına 45 km ötedeki İdlib’in düşmesi de bir süredir rejim lehine esen rüzgârı dağıttı. Düne kadar Halep’te muhaliflerin çember altına alındığı bir kuşatma hareketi kaplumbağa hızında da olsa ilerliyor ve muhaliflerin devrim umudu yavaşça tükeniyordu. Rejim İdlib’i geri almak için havadan operasyonlara başlarken kentten kaçamayan siviller ve kentin kuzeyinde Şiilerin yaşadığı Fua ve Kifraya köyleri muhaliflerin elinde koza dönüştü. Nusra ve Ahrar el Şam komutanları rejimin bombardımana devam etmesi halinde yapacakları ilk işin Fua ve Kifraya’ya saldırmak olacağını açıkladı. İdlib’in ardından 25 Nisan’da da bu vilayete bağlı Cisr el Şuğur kasabası düştü. Nusra ve müttefikleri sırtını İdlib merkezden sınıra kadar Türkiye’ye yaslamış oldu. Coğrafi devamlılıkla cephenin harareti daha da arttı. İdlib’i merkeze dönüştüren bu güçler güneybatıda Lazkiye, güneyde Hama üzerinde baskıyı artırdı ve kuzeyde rejimin Halep’e ikmal hatlarını tehdit etmeye başladı. Cephede güney ve kuzeydeki gelişmelerde denge rejim aleyhine değişti. Nusra’nın İdlib’de emirlik ilan edip etmeyeceği de tartışma konusu oldu.</p>

  <p>Temmuz 2014’te Nusra lideri Ebu Muhammed el Colani, ÖSO bileşenlerini geriletip ayağına yer açtığı İdlib kırsalında emirlik kuracaklarını ilan etmiştik İdlib’in düşüşüyle Colani savaşçılarına verdiği sözü tutmak için yeni bir fırsat yakalamış oldu. Nusra’nın stratejik ortağı Ahrar ise emirlik konusunda oldubitti olmaması için ön almaya çalıştı. Ahrar’ın liderlerinden Haşim el Şeyh (Ebu Cabir) İdlib’de emirlik kurulmayacağını kaydetti. Ancak formel bir emirlik ilan edilmese de kentin bekleyen yönetim biçimi şeriattı. Nitekim daha işin başında Nusra’nın Suud asıllı komutanlarından Şeyh Abdullah Müheysini, İdlib’in şeriat ile yönetileceğini duyurdu. Kasım 2014’ten itibaren ÖSO’ya bağlı grupların mevzilerini ele geçiren Nusra, İdlib zaferinden sonra daha da palazlandı.</p>

  <p>Bu durum İdlib zaferiyle umutlanan Türkiye merkezli muhalifler için yeni bir çıkmazdı. Gaziantep’te üslenip bir türlü sınırın ötesine geçemeyen muhaliflerin geçici hükümeti İdlib’e taşınma niyetini dillendirdi. Fetih Ordusu’nun bileşenlerinden gelen yanıt netti: “Sakın gelmeyin.” Çünkü İdlib fatihleri aslında İstanbul’da üslenen SMDGUK ve geçici hükümeti tanımıyordu.</p>

  <p>Daha iş bu noktaya varmadan Nusra’nın güçlenmekte olduğunu gören Körfez’in ağaları bir süredir bu örgüte “El Kaide ile ilişkini kes, silahlar bizden” telkininde bulunuyordu. Konuştuğum İslâmcı muhalifler “Nusra gibi örgütler olmadan rejimi yıkmak mümkün değil” görüşünü dillendiriyordu. Bu mantıkla Kaideciler El Kaide şapkasını kullanmazsa makul sayılacaktı. Şimdiye kadar Türkiye üzerinden gelen yardımların kesilmemesi için Nusra sınır kapılarından uzak durmuştu. Cilvegözü ve Öncüpınar sınır kapılarını Ahrar’ın içinde yer aldığı İslâmî Cephe tutarken arka cephede Nusra vardı. Muhalifleri destekleyen cephede “Nusra El Kaide ile bağını koparırsa devrim şahlanır” diyenlerin sayısı artmaya başladı.</p>

  <p class="baslik3">Yemen’e karşı Suriye</p>

  <p class="p1">Peki, Nusra ne oldu da birdenbire muhalif cephenin operasyonel pivotu oluverdi? Busra el Şam, İdlib ve Cisr el Şuğur’un düşüşüyle Suudilerin 26 Mart 2015’te Yemen’de Husilere karşı başlattığı Kararlılık Fırtınası Operasyonu arasında nasıl bir bağlantı vardı?</p>

  <p>Rejimin ağır darbe yediği güney cephesi Ürdün, kuzey cephesi Türkiye sınırından güç almaktaydı. Ayrıca güneyde Golan Tepeleri taraflarında İsrail’in Nusra’ya desteği daha aleni hale gelmişti. Ürdün ve Türkiye, kraliyet tahtındaki değişimin ardından Suudi Arabistan’ın oluşturduğu yeni cephenin ortaklarıydı. Ürdün öteden beri bir elini ABD, diğer elini Suudi Arabistan’a vermiş bir biçareydi. Türkiye zaten muhaliflerin en kritik destekçisiydi.</p>

  <p>Rejim Lübnan sınırındaki Kalamun bölgesinde elde ettiği başarıların ardından Halep’te muhalifler etrafındaki kuşatmayı tamamlamak için baskıyı artırıp Golan sınırındaki Kuneytra’da ilerleme sağlayınca muhalifleri destekleyen güçler arasında “kurtarılmış bölgelerin kaybedilmesine izin verilmemesi” yönünde bir fikir birliği oluştu. ABD ile ittifak ilişkileri biri NATO diğeri petrolle tesis edilmiş iki müttefik (Türk-Suud) arasındaki yeni ortaklık “Yemen’e karşı Suriye” parolası üzerinden gelişti.</p>

  <p>Cumhurbaşkanı Recep Tayyip Erdoğan, 2 Mart 2015’te Riyad’da Kral Selman’la İran’a karşı cepheye destek sözü verirken iki konuda anlaştı: İran’ın etkisini kırmak için Sünni cephe oluşturma ve Suriye’de muhalifleri rejime karşı sonuç alacak şekilde destekleme.</p>

  <p><i>Yeni Şafak</i> gazetesi bu mutabakatı şu cümlelerle aktardı: “İki liderin görüşmesinde İran’ın bölgedeki mezhepçi yaklaşımının da gündeme geldiği, Suriye, Yemen ve Irak’taki bu yayılmacı ve mezhepçi anlayışından iki ülkenin de rahatsız olduğu, ‘İran var olan büyük imkânlarını Müslüman kanının akması ve Müslüman ülkelerin istikrarsızlaştırılması için harcıyor’ değerlendirmesi yapıldığı öğrenildi. ”</p>

  <p>Erdoğan, yeni ortaklığa uygun olarak aldığı yeni tutumunu “Suudi Arabistan’ın Yemen’e müdahalesini destekliyoruz. Durumun gidişatına bağlı olarak lojistik destek vermeyi düşünebiliriz” diyerek ortaya koydu. Dahası, İran’a açıkça cephe alarak “İran ve terörist gruplar Yemen’den çekilmeli” ifadelerini kullandı. Harf değiştirme oyunuyla “DEAŞ” diye andığı IŞİD’e karşı savaşa atfen “İran’ın DEAŞ’ı bölgeden kovmaya çalışarak hedeflediği şey onun yerine geçmektir” diyen Erdoğan İran’ın Suriye ve Irak’tan da çekilmesi gerektiğini söyledi.</p>

  <p>Riyad’la mutabakatın ardından 19 Mart’ta Türkiye ile Katar arasında istihbarat paylaşımı, askerî işbirliği ve iki ülkenin birbirinin topraklarına asker konuşlandırmasına imkân veren anlaşma imzalandı. Suudilerle işbirliğini geliştirmeye dönük dikkat çekici iki anlaşma da ASELSAN ile Kral Abdülaziz Bilim ve Teknoloji Kenti (KACST) ve Suudi Teknoloji Kalkınma ve Yatırım Şirketi-TAQNIA arasında sağlandı.</p>

  <p>Suudi Arabistan ile Türkiye/Katar Suriye’deki vekâlet savaşını yer yer rekabet yer yer çatışma düzeni içerisinde yürütüyordu. Katar ve Türkiye’nin İhvan, Kaideci Nusra ve Ahrar el Şam gibi diğer Selefi cihatçı örgütlere kucak açan politikasına karşın Suudiler (sözde) daha “ılımlı” ve “idare edilebilir” Selefi İslâmcılar üzerinden savaşı yürütüyordu.</p>

  <p>Yemen’i kavuran Kararlılık Fırtınası Operasyonu’na Arap olmayan bir aktör olarak Türkiye’nin vereceği desteğe karşılık Riyad, Suriye’de daha çok Amerikan hassasiyetlerini yansıtan çekincelerini kaldırdı. Selefi gibi İhvan’a düşmanlık beslemeyen Selman, Yemen’de de Husilere karşı İhvan’la işbirliğine yöneldi.</p>

  <p>Riyad mutabakatının ardından Suriye’de üç cephe birden ısındı:</p>

  <p>Kuzeyde Esad’ı devirmek için Fetih Ordusu’na Suudilerin finanse ettiği silahlar Türkiye üzerinden ulaştırıldı. Antakya Operasyon Odası’nın koordinasyonuyla idlib ve ardından Cisr el Şuğur düştü. Amman’daki Güney Operasyon Odası yine Suud’un finansmanıyla güney cephesini yani Dera ve Şam’ı alttan kuşatan kemere doğru muhalifler harekete geçirildi. Şam’ın Guta bölgesinde etkin olan Suud istihbaratının kontrolündeki İslâm Ordusu’nun komutanı Zehran Alluş, İstanbul’a gelerek bazı toplantılara katıldı. Alluş’un genelkurmay başkanı edasında 2-3 bin üniformalı askerle yaptığı şovun görüntüleri de internette dolaştırıldı. Bu görüntüler yapılmış ve yapılacak yardımlar için makbuz işlevi görmekteydi. İslâm Ordusu bir süredir Nusra ve Ahrar ile sorunlar yaşıyordu. İslâm Ordusu’nun sözcüsü İslâm Alluş’a Nisan 2015’te “Fetih Ordusu’nda siz neden yoksunuz?” diye sorduğumda “Nusra bizi dışlıyor” yanıtını vermişti. Katar ve Türkiye’nin etkisi altındaki cephenin Suud güdümündeki cepheyle bir araya gelmesi sahadaki yeni ambiyansın yansımasıydı.</p>

  <p>Orta cephede İsrail’in Nusra ve diğer silahlı güçlerin önünü açacak birtakım cerrahi operasyonlara girişmesi Yahudi devletinin yeni planda üçüncü sacayağı olduğu anlamına geliyordu.</p>

  <p>Riyad mutabakatının ardından cephede güç dengesinin rejim aleyhine değişmesi tesadüf değildi. Hatay’dan Suriye’ye artan oranda “sır” dolu TIR ve militan geçişleri bu mutabakattan sonra yaşandı. İdlib’e saldırılar başlamadan kısa bir süre önce konuştuğum CHP Hatay milletvekili Mehmet Ali Ediboğlu şu bilgileri paylaşmıştı:</p>

  <div class="girs2">
    <p class="p1">“Bir süre önce Hatay-Yayladağı’nda Aşağı Pullu Yazı Köyü’ndeki Arfalı Çiftliği’nden Keseb tarafına 200 kişinin geçtiğini haber aldım. Burası Yayladağı Sınır Kapısı’nın sol tarafında kalıyor. Sağ taraf rejimin, sol taraf Nusra ve diğer grupların kontrolünde. Arfalı tarafından TIR’larla bir şeyler götürdüler. Bunların içinde silah olma ihtimali yüksek. Ayrıca haftalardır Hatay’da belli aralıklarla Suriyeliler toplanıyor, Adana-Ceyhan arasındaki Adana Polis Okulu’nun karşısındaki otele yerleştiriliyor. Bunlar polis okulunda 100 kişilik gruplar halinde eğitimden geçiriliyor. Eğitimi tamamlayanlar kiralanan otobüslerle Suriye’ye gönderiliyor. Bu sevkiyat haftada bir yapılıyor. Yığınağın yapıldığı yerlerden biri Cilvegözü Sınır Kapısı’nın ötesindeki Atme diğeri Arfalı tarafında Keseb kırsalı.”</p>
  </div>

  <p>Bu askerî hareketlilik nedeniyle Ermenilerin kasabası Keseb’in bir yıl sonra tekrar saldırıya uğrayacağını öngörmüştük ama beklediğimiz gürültü İdlib’de koptu. Mantıken Türkiye’den lojistik destek olmadan ne İdlib ne de Halep’te bu türden bir askerî varlık sürdürülemezdi.</p>

  <p>Washington merkezli haber sitesi McClatchyDC de, Reyhanlı’da iki muhalif temsilcinin Türkiye’yi ılımlılara verilmesi gereken silahları Nusra’ya göndermekle suçladığını yazdı.</p>

  <p>“Ilımlı asilerin hukuk danışmanı” diye tanıtılan Usame Ebu Zeyd Türkiye’nin Nusra lehine ılımlı muhaliflere desteği kestiğini öne sürerken Reyhanlı’da bir başka muhalif komutan Türkiye’nin önceleri ılımlılara giden silahları Nusra’ya gönderdiğini söyledi. Suriye İnsan Hakları Gözlemevi’ne göre benzer şekilde Ürdün kanalından da güney cephesine silah akışı hızlandı.</p>

  <p>Peki, yeni konsept ile neden normalde Türkiye, Katar ve Suudi Arabistan’ın dört yıldır el verdiği gruplardan ziyade Nusra’nın yelkenleri şişti? Elbette Nusra bu ilerleyişinde yalnız değildi; aynı meşrepten İslâmcı gruplarla birlikte hareket ediyordu. Nusra’nın güney ve kuzeydeki müttefikler de farklıydı. Hatta başka yerlerde aralarındaki kesif düşmanlığa rağmen IŞİD ile Nusra Lübnan sınırındaki Kalamun bölgesinde rejime karşı ortaktı. Ama kuzey ve güney cephesinde inisiyatif önemli ölçüde artık Nusra ve müttefiklerindeydi.</p>

  <p>Nusra son iki yılda ciddi gelgitler yaşadı. 2013’te Ebubekir el Bağdadi’nin “Nusra’yı feshettim” açıklamasının ardından bölünen Nusra, IŞİD’in 30 Haziran 2014’te hilafet ilan etmesiyle ikinci kez sarsıldı. Çok sayıda Nusra militanı Bağdadi’ye biat etti. Ancak ibre 2014’ün sonlarına doğru tersine döndü. Bunun altındaki etkenler şunlardı:</p>

  <p>- Nusra’nın IŞİD’den sonraki en güçlü alternatifi Ahrar el Şam’ın lider kadrosunun Eylül 2014’te öldürülmesi ve ılımlı cephedeki dağınıklığın umutsuz boyutlara ulaşması El Kaide bağlantılı bu örgütün önünü açtı.</p>

  <p>- Nusra bir süre önce ABD’nin TOW füzeleriyle donattığı Hazin Hareketi ve Suriye Devrim Cephesi’ni İdlib ve Halep kırsalından kovduktan sonra Batı’nın ılımlı diye pazarladığı gruplar hepten alternatif olmaktan çıktı.</p>

  <p>- Amman yönetimi, IŞİD’in yakaladığı Ürdünlü pilotu yakarak öldürmesi üzerine bu örgüte karşı Nusra’dan yana tavır alan Ürdünlü Kaideciler üzerindeki baskıları azalttı. Kral Abdullah IŞİD’e karşı El Kaide kartını kullanmaya yöneldi.</p>

  <p>- Küresel El Kaide ağı IŞİD’e karşı Nusra’dan yana sesini yükseltti.</p>

  <p>- Muhalif cephede Nusra’nın terör örgütleri listesine alınmasını sorgulayıp “Nusra Suriye devriminin bir parçasıdır” diyenler arttı. Muhaliflerin Körfez’deki destekçileri de Nusra gibi örgütleri dışlayarak Esad yönetiminin devrilmesinin mümkün olmadığı fikrine yanaştı. Bu yüzden Nusra’ya “El Kaide ile bağlarını kopar, destek bizden” telkinleri yapıldı.</p>

  <p>- Muhalif eylemcilerin ifadelerine baktığımızda İran ve Hizbullah’ın sahada artan varlığı “Suriye işgal ediliyor” diye tevil edildi. Bu da muhalif saflarda ortak düşmana karşı Nusra ile ilgili buzları eritti.</p>

  <p>Rejim cephesinde de Nusra ve müttefiklerinin işini kolaylaştıran şöyle bir durum vardı: Ordudaki savaşan unsurlar yorulmuş ve motivasyon düşmüştü. Ayrıca Nusra’nın genişlediği bölgelerde rejimin kara unsurları zayıftı; Lübnan sınırında Kalamun ve Kusayr gibi bölgelerde etkin olan Hizbullah ve diğer rejim yanlısı milis güçleri kuzeyde varlık göstermiyordu.</p>

  <p>Nusra’nın yükselişi üç boyutlu bir etki yarattı: Muhalif cephede devrimin devam ettiğine dair umutlar kamçılandı; rejim cephesinde ordunun tekrar kontrolü sağlamakta olduğuna dair inanç sarsıldı; IŞİD üyeleri “Sehvacılar bizim önümüzü kesebilir” endişesine kapıldı. Sehva’dan kasıt Nusra ve müttefikleriydi.</p>

  <p>Nusra’nın saha hâkimiyetini güçlendirmesine paralel olarak IŞİD, Hama’da birkaç köye ve Şam yakınlarında Filistinli mültecilerin kaldığı Yermuk kampına saldırdı. Bir süre sonra Humus vilayetinde “Çölün Gelini” diye anılan 2 bin yıllık tarihi antik kenti Palmira’yı ele geçirdi.</p>

  <p>Bu saldırılar Nusra’nın Rakka’ya yönelmesine ve elde ettiği başarılarla daha fazla savaşçı devşirmesine karşı bir ön alma hamlesiydi. IŞİD, Nusra ve müttefiklerini 2013’te Rakka’dan sürmüş, onlar da 2014’te IŞİD’i Halep ve İdlib kırsalından söküp atmıştı.</p>

  <p>IŞİD ile Nusra arasındaki düşmanlık ne kadar keskinse Nusra ile yeni ortakları arasındaki ittifak da o kadar kırılgandı. Hem Nusra’sız mevzi kazanmalarının <i>zor</i> olduğunu düşünüyorlar hem de mevcut mevzilerini paylaşmak istemiyorlardı.</p>

  <p>Özetle ABD’nin IŞİD’e karşı oluşturduğu koalisyonun atış menzilinde Nusra’nın olacağı öngörüsüne karşın yeni koşullar bu örgütü parlattı. Nusra’yı devrime ulaşmak için yeni bir şans olarak gören “ılımlılar” bu örgütün ne denli Suriyeli ve masum olduğunu anlatmaya başladı. Kimi “Nusra, İdlib’i kurtaran örgütlerden sadece biri” diyerek El Kaide’nin rolünü gizlemeye çalışırken kimi de “Nusra’yı El Kaide ile özdeşleştirmek doğru değil” tezini işliyordu. “Nusra devrimi önlemek için rejimin yarattığı bir örgüt” diyenlerin dört yıl sonra geldiği nokta buydu. Trajedi mi, evet!</p>

  <p>Yemen’de öyle bir hava estirildi ki Suud liderliğinde 10 ülkenin katıldığı operasyonla Husilerin birkaç gün içinde kubur fareleri gibi yerin altına çekileceğini, ardından oluşan bu modeli Suriye’ye taşıyabileceklerini düşündüler. Körfez’in politik suflörleri medyaya “Yemen’den sonra Türkiye karadan, Suud havadan Suriye’ye saldıracak” diye tiyolar uçuruyordu. Ama Yemen Suud’un Vietnam’ı olma yolundaydı. Ayrıca Suriye bir Yemen değildi. O yüzden “kutsal ittifak” El Kaide, Selefi, ılımlı ayırımı yapmadan yeni savaşçı ve silahlarla Suriye’de vekâlet savaşına asıldı.</p>

  <p>İdlib düşer düşmez de Esad’a yeniden ömür biçilmeye başlandı. “Esad’ın gitmesine aylar değil haftalar kaldı” kehanetiyle malum Başbakan Ahmet Davutoğlu, İdlib heyecanıyla bu kez “Suriye’de dengeler süratle değişiyor. Muhalifler Lazkiye’ye baskıyı arttırdılar. Güneyde de Kalamun ve Şam’ın etrafında, Suriye-İsrail sınırında çok az bir yer kaldı rejimin elinde. Tümüyle muhaliflerin kontrolüne geçti. Hatta İsrail basınında bazı haberler çıktı, Esad Şam’dan Lazkiye’ye geçecek gibi” deyiverdi.</p>

  <p>Kuzey cephesine askerî yardımların akmaya başlamasına paralel olarak Türkiye’nin başından beri önerdiği tampon ya da güvenli bölge formülü de yeniden gündeme geldi. SMDGUK, Suriye’nin bir bölümünün uçuşa yasak bölge ilan edilmesi için BM Güvenlik Konseyi’ne başvurdu.</p>

  <p>“Devrim yakın, silah verin” mottosuyla gittiği Washington’da Obama yönetiminden destek isteyen SMDGUK Başkanı Halid Hoca, Suudi Arabistan’ın desteklediği güney cephesi ve Türkiye’nin desteklediği kuzey cephesine eşzamanlı olarak gelen silah yardımlarının arttığını söyledi. Esad yönetiminde iç halkanın kendi derdine düştüğünü anlatan Hoca, “Silah yardımlarını artırmaları son savaşa yansıdı. Esad çekiliyor şu anda” dedi. ABD Dışişleri Bakanı John Kerry ve Pentagon yetkilileriyle görüşen Hoca, çok önemli bir dönüm noktasından geçildiğini, İdlib’in ardından hedefin önce güvenli bölgeler oluşturmak sonra da Şam’ı kuşatmak olduğunu söyledi.</p>

  <p>Silahlı grupların elde ettiği kazanımlara paralel olarak Türkiye’nin karadan Suudi Arabistan’ın havadan Suriye’ye saldıracağına dair iddialar ortalıkta dolaştı. Türkiye’de de CHP Genel Sekreteri Gürsel Tekin, TSK’nın Suriye’ye sokulacağını iddia etti. Erdoğan’ın Türk askerîni sınır ötesi bir maceraya sokmak için hevesli olduğu ama Genelkurmay’ın buna direndiği spekülasyonları yapıldı.</p>

  <p>Bu iddialara ilaveten İran’ın da ABD ile nükleer anlaşmayı imzaladığında Suriye’yi yalnız bırakacağı iddiaları tedavüle sokuldu. İdlib’in düşüşü üzerine Suriye Savunma Bakanı Casim Fahd el Freyc, Tahran’a gitti ve İran’ın desteğinin süreceği garantisiyle döndü. İran nükleer müzakerelerde Suriye dahil diğer uluslararası meselelerin pazarlık konusu olmadığını açıklarken Hizbullah lideri Hasan Nasrallah rejimin işinin bittiği, İran’ın Suriye’yi sattığı, Rusya’nın da çekildiği yönünde psikolojik savaş yürütüldüğünü belirterek “Sahadaki şartlar her ne olursa olsun Suriye halkının yanındayız ve öyle kalacağız” dedi. Çok geçmeden Hizbullah’ın dahliyle Lübnan üzerinden lojistik desteğin sağlandığı Kalamun bölgesinde en az beş yerde silahlı gruplar yenilgiye uğratıldı. Suriye ordusu da kuzeyde baskıları büyük bir yıkım eşliğinde arttırdı.</p>

  <p>Bu gelişmelerin Cenevre’de alt düzeyde başlayan üçüncü tur görüşmelere denk gelmesi de önemliydi. Taraflar son dört yılda, öncesinde mutlaka bir büyük katliam ya da feci bir ifşaatın patlak verdiği tüm kritik toplantılarda olduğu gibi Cenevre’de kurulan masaya eli güçlü bir şekilde gitmek istiyordu.</p>

  <p class="baslik3">Camp David restleşmesi</p>

  <p class="p1">Türk-Suud ortaklığı ile Suriye cephesi bu şekilde ısınırken bunun Körfez-Transatlantik ilişkilerine de yansımaları oldu. ABD’nin İran’la nükleer diyalog kurmasına ve Suriye’de rejim değil IŞİD’le savaşı önceleyen politikasına karşı Körfez’in öfkesi Yemen ve Suriye cephesinde kendisini gösteriyordu.</p>

  <p>Ortadoğu’nun yeni orkestra şefi Kral Selman sinsi ve öfkeliydi; İran’ın nüfuzunu kesme adına Yemen’i yakıp yıkıyor, Suriye’de savaşın ateşini harlıyor, Irak’ta Şii ağırlıklı yönetime bel altından vuruyor, Hizbullah’ı sindirmek için Lübnan’ın sinir telleriyle oynuyordu.</p>

  <p>Şaşırtıcı derecede cesurdu; Amerikan çıkarlarını kendi politikalarına sindirmiş, savunmasını 1945’te Kral Abdülaziz ile Franklin Roosevelt’in donanma gemisi Quincy’de yaptığı anlaşmadan beri ABD’ye havale etmiş, onlarca yıldır CIA’in her türlü kirli işine ortak olmuş ama şimdi kalkmış Başkan Barack Obama’ya zılgıt atıyordu.</p>

  <p>Ziyadesiyle mahirdi; Yemen ve Hicaz ellerine yeniden efendi olacağını düşleyecek kadar egosu hormonlu “Yeni Osmanlı’yı devesinin terkisine atıyordu.</p>

  <p>Evet Fars’ın oyun tarzı Körfez’i fena kasmıştı! Suriye’de devrim senaryosu ile Irak’ta nüfusun % 65’ini oluşturan Şiilere iktidarı kaptırmama oyununu sekteye uğrattığı gerekçesiyle İran’a karşı öfke büyüktü. Üstüne üstlük ABD’nin İran’la nükleer müzakerelerde bir taslak anlaşmaya ulaşması sinirleri hepten bozmuştu.</p>

  <p>Öyle ki Obama’nın İran konusunda endişeleri gidermek ve yeni bir ortak savunma konsepti oluşturmak üzere 6 Körfez ülkesi liderine yaptığı daveti Kral Selman reddetti. Obama 14 Mayıs 2015’te Camp David’de ağırladığı ortaklarına İran’la nükleer anlaşmanın Körfez ülkelerinin güvenliğini tehlikeye atmayacağı konusunda dil döktü. Sadece Kuveyt ve Katar lider düzeyinde katıldı. Suudi Arabistan’ı yeni Veliaht Prens Muhammed bin Nayif temsil etti. Suud’un cinlikleri karşısında tarafsızlığını koruyan Umman bir yana Birleşik Arap Emirlikleri ve Bahreyn emirleri de Suud’la senkronize halde Washington’a gitmedi. Bahreyn Emiri Hamad bin İsa Halife, Washington’a gitmek yerine Windsor Sarayı’nda Kraliçe Elizabeth’in onuruna düzenlenen Kraliyet Windsor At Gösterisi’ne katılmayı tercih etti. Bu, Suud’dan ABD’ye ciddi bir çalımdı. Bölgesel çıkarların selameti için alttan alan Obama aslında Camp David öncesi Körfez şeyhlerinin sinirlerini zıplatacak laflar etmekten geri durmadı. ABD Başkanı, <i>New York Times</i>’tan Thomas L. Friedman’a verdiği özel röportajda “İran’la nükleer anlaşma imzalanırsa biz de nükleer teknolojiye yöneliriz” resti çeken Körfez ülkelerine yanıt verirken iki kritik noktanın altını çizdi:</p>

  <div class="girs2">
    <p class="p1">-“Diyalog sonu gelmez yaptırım ve tecrit politikasından daha fazla Amerikan çıkarlarına hizmet edebilir.”</p>

    <p class="bos2"></p>

    <p class="p1">-“Suudi Arabistan gibi müttefiklerimiz iç tehditlerden kaygı duymalılar. Bu ülkelerde halklar yabancılaştırıldı, gençler işsiz, ideoloji yıkıcı ve nihilist, insanların kızgınlıklarını ifade edebileceği siyasi araçlar yok. İşimizin bir parçası bu ülkelerle ‘dış tehditlere karşı kapasitenizi arttırmanın yanı sıra Sünni gençlerin İslâm Devleti’nden başka seçenekleri olduğunu hissettirecek siyasi organları nasıl güçlendireceğimiz konusunda bu ülkelerle çalışmaktır. Sanırım yüzleştikleri en büyük tehdit İran işgali değil kendi ülkelerindeki memnuniyetsizlikten geliyor.”</p>
  </div>

  <p>Suudi Arabistan Dışişleri Bakanı Adil bin Ahmed el Cubeyr, ABD’li mevkidaşı John Kerry ile Camp David’in ön hazırlık toplantısı sonrasında Riyad’ın histerik gündemini şöyle deklare etmişti: “Camp David’de İran’ın Suriye, Lübnan, Irak ve Yemen ve başka yerlere müdahalelerini konuşacağız. İran’ın terörist örgütleri desteklediğini görüyoruz, bu yüzden ABD ve Körfez’in çabalarının nasıl koordine edileceğini ele alacağız.”</p>

  <p>Suudiler, Selman’ın tahta geçişiyle birlikte ortaklığın konvansiyonel uyumunu bozan inisiyatifler geliştirmekteydi. Suriye’de Nusra’nın desteklenmesi kararı bunlardan biriydi. Camp David zirvesi birbirinden vazgeçemeyen ortakların ortaklığı belli düzeyde tutma ve senkronize etme çabasıydı.</p>

  <p>Bu zirve öncesi öyle bir hava estirildi ki ABD’nin Suriye politikasını değiştirdiği ve Suud’un finansmanıyla Türkiye’nin Suriye’ye gireceğini öne sürenler oldu.</p>

  <p>Hatta <i>Huffington Post</i>’a konuşan Ortadoğu uzmanı Firas Ahi Ali şu yorumu yaptı:</p>

  <p>“ABD-İran yakınlaşmasını tehdit gören aktörlerin eylemleri giderek öngörülemez hale geliyor, daha önce aşırı buldukları riskleri kendilerini korumak adına göze almak istiyorlar... İran yaptırımlar nedeniyle bir eli arkada bağlıyken Suriye’ye müdahil oldu. Sünni devletler arasında tahdit olmadığında İran’ın daha fazla katkı vereceği korkusu var. Bir Körfez kaynağı ‘ABD’nin bizimle beraber hareket etmesini sağlamanın tek yolu dişimizi göstermemizse, diş gösteririz. Ve Sünni dişi azılıdır’ dedi.” ‘Sünni azı dişi’ gücünü petro-dolardan alıyordu. Yeni bir savaşı finanse edemeyecek durumda olan Obama’nın cebinde ise akrep vardı.</p>

  <p>ABD, kurtarılmış bölgelere koruma kalkanı işlevi görecek şekilde uçuşa yasak bölge oluşturmadan Türkiye ve Suudi Arabistan’ın böyle bir maceraya atılması zordu. Eski ABD Başkanı Jimmy Carter’ın dediği gibi uçuşa yasak bölge büyük bir muharip misyonu gerektiriyordu ve Obama buna yanaşmıyordu. ABD ile onca temasa rağmen bu konuda tutum değişikliği olduğuna dair hiçbir gerçekçi işaret yoktu. Kerry 13 Mayıs’ta Soçi’de Rus lider Vladimir Putin ve Dışişleri Bakanı Sergey Lavrov’la temaslarını bitirirken Suriye’de Rusya ile diyaloğu sürdüreceklerini söyledi. Kerry de Lavrov da Cenevre sürecini ilerletmek için çabaları iki katına çıkaracaklarını vurguladı.</p>

  <p>Peki Firas Ahi Ali’nin sözünü ettiği Sünni dişi 14 Mayıs’ta Camp David’de büyük patrona diş geçirebildi mi? Obama, zirve sonrası konuklarıyla birlikte düzenlediği basın toplantısında İran ve Suriye konusunda Körfez’deki müttefiklerinin istediği çizgiye gitmedi. İran’ın olası saldırıları karşısında Körfez İşbirliği Konseyi üyelerini savunma taahhüdüne bağlı kaldıklarını ve geliştirdikleri işbirliğinin İran’ı marjinalleştirme amacı gütmediğini vurgulayan Obama, “İran ile ucu açık bir çekişme hiçbirimizin çıkarına değil... İran’ın nükleer programına yönelik çözümün Körfez ülkeleri dahil uluslararası toplumun güvenlik ve çıkarına uygun olacağı konusunda mutabık kaldık” dedi. Obama, Suriye politikasının temel parametrelerinin değişmediğini şu mesajlarla ortaya koydu:</p>

  <div class="girs2">
    <p class="p1">-“Suriye’de Esad’ı içermeyen kapsayıcı bir hükümete doğru müzakere edilmiş bir geçişi başarma çabalarımız sürüyor.”</p>

    <p class="bos1"></p>

    <p class="p1">-“ABD, Suriye’de tüm aşırılık yanlarına karşı ılımlı muhalifleri güçlendirecek.”</p>

    <p class="bos1"></p>

    <p class="p1">-“IŞİD ile mücadelede destek sürecek.”</p>

    <p class="bos1"></p>

    <p class="p1">-“Benim taahhüdüm Suriye’nin kimyasal silahlar kullanmamasından emin olmaktı. Aslında askerî eylemde bulunmaya istekli davrandık. Bunu yapmamamızın nedeni Esad’ın kimyasal silahlarından vazgeçmesi oldu.”</p>
  </div>

  <p>Yani ABD Cenevre sürecine sadıktı, kimyasal silah meselesi kapandığına göre askerî müdahale ihtimali yoktu, ılımlılara destek sürecekti.</p>

  <p>Politika değişmediğine göre ABD, Suud-Türk ortaklığının yaptıklarına neden göz yumuyordu? Birkaç nedeni vardı:</p>

  <p>Birincisi Obama İran’la nükleer pazarlıkların dinamitlenmesini istemiyordu. (Ki İsrail, ABD Kongresi ve Suudilerden gelen tehditlere rağmen 5+1 grubu ile İran arasında nükleer krizi çözen tarihi anlaşma 14 Temmuz 2015’te Viyana’da imzalandı.)</p>

  <p>İkincisi İran’ın olumlu katkısıyla Irak’ta yeniden yakalanan siyasi istikrarı önemsiyordu.</p>

  <p>Üçüncüsü IŞİD’e karşı savaşta İran’la örtülü ortaklık sonuç alıyordu.</p>

  <p>Dördüncüsü Ortadoğu’daki Amerikan düzeni açısından çıbanbaşı olan Suriye’nin başına bela açmak için bu kadar hevesli olup risk alan bölgesel ortaklar varsın kendi eşiklerinde ateşi alevlendirsin; başarırlarsa ne âlâ (ki Amerika’nın rejimin birkaç hafta içinde düşeceğine dair senaryolara karnı toktu); başaramazlarsa denemiş olacaklar ama ellerinde onbinlerce cihatçıyla hüsrana uğramış halde ABD’nin dizinin dibine döneceklerdi. Yani vakti zamanında Afganistan’da radikallerle iştigal etmiş Pakistan gibi günlerini görmüş olacaklardı.</p>

  <p class="baslik3">TÜRKİYE’NİN KORKUSU: KÜRT KORİDORU!</p>

  <p class="p1">IŞİD’in Eylül-Ekim 2014’teki saldırılarını “Kobani düştü düşecek” diye müjdeleyen Cumhurbaşkanı Erdoğan, Haziran 2015’te YPG Tel Ebyad’ı IŞİD’den temizlemek için harekete geçtiğinde de tedirgindi: “Sınırımızda Tel Ebyad’da Arapları ve Türkmenleri uçaklar ile vuran Batı ne yazık ki onların yerine terör örgütü PYD ve PKK’yı yerleştiriyor.” İki gün sonra IŞİD’e Türkiye sınırından lojistik destek hattı işlevi gören Tel Ebyad kurtarıldı. Başta Erdoğan olmak üzere iktidar erkânı ve hükümete yakın medya histerik tepkiler vermeye başladı. Senaryo üzerine senaryo yazıldı:</p>

  <div class="girs2">
    <p class="p1">- “ABD’nin yardımıyla Suriye’nin kuzeyinde bir Kürt devleti kuruluyor.”</p>

    <p class="bos1"></p>

    <p class="p1">- “Kürtler Arap ve Türkmenlere etnik temizlik yapıyor.”</p>

    <p class="bos1"></p>

    <p class="p1">- “Kuzey Irak petrolünü Akdeniz’e ulaştıracak koridor açılıyor.”</p>
  </div>

  <p>Kürtler üzerinden üretilen korkuları kamuoyuna yutturmak için “PYD, DAEŞ’ten daha tehlikeli” manşeti bile atıldı.</p>

  <p>Bütün tepkilerin odağında şu öngörü vardı: YPG, Tel Ebyad’da kontrolü ele alıp Kobani ile Cezire kantonlarını birleştirdikten sonra IŞİD’i Cerablus’tan da atacak ve ardından Azez bölgesini alıp Afrin kantonuna bir koridor açacak.</p>

  <p>Burkan el Fırat gibi Arap savaşçılar ve ABD’nin hava desteği ile Tel Ebyad’a giren YPG son hamlesiyle Cezire’nin batı sınırı Serekaniye’den Cerablus’a kadar kuş uçuşu 180 km’lik alanı birleştirdi. Böylece Güney Kürdistan sınırından Fırat Nehri’ne yani Cerablus’a kadar yaklaşık 400 km YPG’nin kontrolüne geçti. Hedef olarak gündeme gelen Afrin ile Cerablus arasındaki mesafe ise 110 km.</p>

  <p>Cezire’den Afrin’e kadar uzanan bölge farklı etnik grupları barındırıyor. Cezire Kantonu’nda Kürtler, Araplar, Süryaniler, Keldaniler, Ermeniler ve Çeçenler yaşıyor. Cezire’de Kürtlerden sonra gelen Araplar nüfusun % 30’unu oluşturuyor. Kobani ve Afrin kantonları ağırlıklı Kürt ama Tel Ebyad’da Kürtlerin oranı % 40-45. Cerablus ise Arap ve Türkmen yoğunluklu. Kuşkusuz birçok Kürt’ün gönlünde coğrafi kopuklukları giderip Cezire’den Afrin’e tam anlamıyla Batı Kürdistan’ı (Rojava) kurma ideali yatmaktadır. Fakat coğrafi ve demografik gerçeklik idealize edilen Rojava’yı inşa etmenin önünde en büyük engel. 2012’den beri izlenen yol haritası ve oluşturulan kanton sistemi coğrafi, etnik ve dinsel çeşitliliklerden kaynaklanan realiteyi esas aldı. Yani siyasi alanda PYD, askerî alanda YPG öncülüğünde Kürtler kazanımlarını bölgenin etnik unsurlarıyla sergiledikleri işbirliğine ve demokratik yönetim inşa etme perspektifine borçluydu. Bu çizgiden sapıldığı takdirde özellikle Araplarla kurulan ittifak kolaylıkla çökebilirdi.</p>

  <p>Kürtleri harekete geçiren temel motivasyon IŞİD tehdidini bertaraf etmek ve Kobani gibi Afrin’i güvenceye almak. Afrin 11 Temmuz 2012’de rejimden PYD liderliğindeki Kürt hareketinin kontrolüne geçmişti. 7 Haziran 2013’te YPG Afrin etrafındaki Kürt köylerinin kontrolünü de muhalif güçlerden alarak doğuda Tel Rıfat’a kadar koridoru açtı. Afrin’in 600-700 bin olan nüfusu Halep’e bağlı başka bölgelerdeki çatışmalardan kaçan Kürtlerle birlikte iki katına çıktı. Kobani’nin iki yakasında IŞİD olduğu için takviye güç göndermek en temel sorundu. Etrafı Arap ve Türkmenlerle çevrili olan Afrin de benzer şekilde İslâmî Cephe ve Nusra Cephesi tarafından kuşatılmış durumdaydı.</p>

  <p>Kobani Dış ilişkiler Bakan Yardımcısı İdris Nassan’ın bana aktardığı bilgilere göre YPG’nin Fırat’ın batısına geçmesinin 4 koşulu vardı: Bölgesindeki muhalif güçlerle işbirliği; bölge halkının yani aşiretlerin talebi; Afrin’in tehlike altına girmesi ve uluslararası koalisyonun sunduğu desteğin devam etmesi.</p>

  <p>Afrin’e doğru bir Kürt koridorunun açılması kolay değildi. 2014’ten beri Cerablus’tan Afrin’e doğru önce IŞİD, sonra İslâmî Cephe’nin hâkimiyeti vardı. Rakka’dan kuzeyde Türkiye sınırına doğru Bab, Menbic, Rai ve Cerablus’u IŞİD kontrol ediyordu. IŞİD’in hâkimiyet alanının batısında Halep ile Türkiye arasında Azez, Tel Rıfat ve Mera’da İslâmî Cephe bileşenleri hâkimdi. Bu bölgede kısmen Nusra da vardı. Sırtını Türkiye’ye dayayan Nusra daha önce güneyden Afrin’e girmeye kalkışmış ama başaramamıştı.</p>

  <p>YPG’nin Kobani ve Tel Ebyad’da Burkan el Fırat güçleri ile kurduğu ittifakın bir benzerini İslâmî Cephe ile kurmasının önünde ideolojik engeller de vardı. Bu gruplar PYD ve YPG’yi hem sol kökenli oldukları için reddediyor hem de “Esad rejiminin Kürt Şebbihası” olarak görüyordu. Türkmen örgütler ise Türkiye’nin resmi tutumuna uygun olarak YPG’yi “PKK’nin uzantısı bir terör örgütü” olarak niteliyordu.</p>

  <p>IŞİD, Tel Ebyad henüz düşmeden İslâmî Cephe’nin mevzilerine yönelerek Soran’ı ele geçirip Mera’ya yüklendi. IŞİD’in amacı Tel Ebyad giderse kaybını Selame Kapısı’yla telafi etmekti. Nitekim Tel Ebyad’ı kaybettikten sonra Azez bölgesine yüklendi.</p>

  <p>Olası bir Kürt ilerleyişinin önünde bir diğer potansiyel bariyer Arap ve Türkmen aşiretleriydi. Kürt köylerinin bulunduğu Azez’de varlık gösteren Kürt Cephesi (Cephe el Akrad) YPG’nin müttefiki sayılsa da yerel unsurların YPG’ye karşı rezervi güçlüydü. Cerablus Arap ve Türkmen ağırlıklı. Burada Kürt nüfus çok az. Cerablus’taki aşiretler Nusra, ÖSO ve IŞİD arasında bölünmüştü. IŞİD Ocak 2014’te ilçeyi ele geçirince nüfusun % 80’i Türkiye’ye kaçtı. Bölgede IŞİD’in elindeki Bab ve Menbic’in de ezici çoğunluğu Arap. Koyu muhafazakâr olan bu iki bölge İslâmcı örgütlerin işini kolaylaştırırken YPG gibi seküler güçlere şans tanımıyordu. Yine Azez, Bab, Menbic, Cerablus ve Kürt Dağı civarında 150’ye yakın köye dağılmış olan Türkmen aşiretleri de YPG’ye Araplardan daha mesafeliydi.</p>

  <p>YPG’yi Fırat’ın batısına geçmeyi düşünmeye zorlayan şey saldırıların Afrin’e yönelmesiydi. IŞİD’in Afrin’i ele geçirmeden önce Mera ve Tel Rıfat’taki İslâmî Cephe’yi temizlemesi gerekiyordu. Afrin’e tehdit sadece IŞİD’den gelmiyordu. YPG ile farklı yerlerde sorunlar çıktığında İslâmcı örgütler de zaman zaman Afrin’i abluka altında tutuyordu.</p>

  <p>YPG’nin Cerablus’a yönelmesi Tel Ebyad’da olduğu gibi ABD’nin hava desteğinin sürmesine bağlıydı. ABD ile Kobani’de başlayan ortaklık Tel Ebyad’da önemli bir aşamaya geldi. ABD, YPG’ye havadan destek vermenin ötesinde özel bir şirket aracılığıyla bubi tuzakları ve mayınların temizlenmesine de yardım ediyordu. ABD sahada Kürtlerle yakaladığı ortaklığı diğer muhalif güçlerle yakalayamadı.</p>

  <p>IŞİD’i bertaraf etme çabası bir yana YPG, Afrin yolunda bir Kürt-Arap ya da Kürt-Türkmen savaşı çıkarmak istemiyordu.</p>

  <p class="baslik3">SURİYE SEFERİ: ERDOĞAN’IN SAVAŞ OYUNU</p>

  <p class="p1">YPG’nin IŞİD’i Tel Ebyad’dan çıkartmasının ardından Cumhurbaşkanı Erdoğan “Suriye’nin kuzeyinde bir devlet kurulmasına asla müsaade etmeyeceğiz” diye çıkıştı. İddialara göre Erdoğan bir süreden beri Suriye’de tampon bölge oluşturmak için bastırıyor ama Genelkurmay Başkanı Necdet Özel buna direniyordu. Hükümetin talebi üzerine TSK’nın yaptığı harekât planına göre 18 bin asker Karkamış ve Öncüpınar’dan Suriye’ye girip 28-33 km derinliğinde ve 110 km uzunluğunda tampon bölge oluşturacaktı. Tampon bölgenin derinliği 5 km olursa 2 tugay, 10-15 km olursa 4 tugay konuşlandırılacaktı. Ayrıca 110 kilometre boyunca asker tek tek sınıra dizilmeyecek. Hâkim bölgelere tabur ya da bölük seviyesinde, askerî birlik konuşlandırılacaktı. Menzili 40 kilometreyi bulan fırtına obüsleri içeride konuşlandırılacak ve tampon bölgenin güvenliği sağlanacaktı. Harekât planı hazırdı ama asker Suriye’ye girilmesine karşıydı, eğer girilecekse de yeni hükümetin beklenmesinden yanaydı.</p>

  <p>29 Haziran 2015’teki Milli Güvenlik Kurulu’nda toplantıda eli kulağında bir müdahaleden ziyade frene basıldığı izlenimi veren bir bildiri çıktı. Bildiriye göre Suriye’de muhtemel tehditler ve sınırlarda alınan ilave güvenlik tedbirleri ele alındı, bölgenin demografik yapısının değiştirilmesine yönelik eylemlerden duyulan endişe dile getirildi. Sınırda ise savaş olacakmış gibi bir hareketlilik yaşandı. IŞİD Cerablus’ta Türkiye sınırına yakın yerlerde hendek kazıp mayın döşemeye başlarken TSK da bölgeye tanklar ve zırhlı araçlar sevk etti.</p>

  <p>Müdahale planları YPG’nin Araplar ve Türkmenlere yönelik etnik temizlik yaptığı ve ABD’nin bir Kürt kuşağı oluşturduğuna dair komplo teorileri eşliğinde servis edildi.</p>

  <p>Müdahale iç kamuoyuna “Kürt devletini önleme harekâtı”, dış kamuoyuna ise “IŞİD’le mücadele” diye gerekçelendirildi.</p>

  <p>Medyaya servis edilen müdahale gerekçelerinin altı boştu. Birinci gerekçe: En çok tekrarlanan suçlama etnik temizlik yapıldığıydı. YPG ve PYD’den gelen tüm açıklamalar evlerini terk eden bütün sivillerin kesinlikle döneceği yönündeydi. Suriye İnsan Hakları Gözlemevi Başkanı Rami Abdurrahman’a göre de iddialar yersizdi: ‘Türkmen ve Arap nüfusa karşı etnik temizlik yok. Orada olan köylülerin IŞİD’in döşediği mayınlar nedeniyle geri dönmemeleri. Doğan ve El Bacela gibi bazı köylerde de IŞİD’in saldırı tehlikesi olduğundan sivillerin girmesine izin verilmiyor. ”</p>

  <p>Türk medyası savaşın Suriye’de herkesi yerinden ettiği gerçeği ile ilgilenmiyordu. Muhalif güçler Humus’ta Şiileri ve Hıristiyanları, Lazkiye kırsalında Alevileri temizlerken kimseden ses çıkmamıştı. Türkiye üzerinden Tel Ebyad’a sokulan İslâmcı güçler nüfusun % 45’ini oluşturan Kürtleri sürdüğünde de herkes suskundu. Kürtler Temmuz 2012’de kendi bölgelerinde kontrolü ele alınca Türkiye destekli cihatçı gruplar 19 Eylül 2012’de Tel Ebyad’a girmişti. Kürt Cephesi ile çatışmalar yaşandı, sonra sükûnet sağlandı. Bir yıl sonra, 19 Temmuz-5 Ağustos 2013 arasında camilerin hoparlörlerinden Kürtlere Tel Ebyad’ı terk etmeleri yoksa öldürülecekleri anonsları yapıldı. Ardından evler tek tek basıldı, erkekler öldürüldü, kadın ve çocuklar rehin alındı. O zaman YPG 70 kişinin öldürüldüğünü, 400 kişinin kaçırıldığını açıkladı. El Alem ise 120’si çocuk 330 kadının katledildiğini öne sürdü ama bu rakamlar başka kaynaklarca teyit edilmedi. Bu tam anlamıyla etnik temizlikti.</p>

  <p>Kürtlerin sürülmesiyle Kobani ile Cezire kantonu da birbirinden koparılmış oldu. Rusya Dışişleri Bakanı Sergey Lavrov meseleyi BM’ye taşıyıp kınama talep etti ama “devrime leke sürülmesin” diye kimse üzerinde durmadı. Nusra-IŞİD ayrışmasına paralel olarak IŞİD, Ocak 2014’te eski ortaklarını kanlı bir şekilde bastırarak Tel Ebyad’da kontrolü ele aldı. Benzer katliamların listesi uzun. Mesela Nusra ve ortakları İdlib zaferi sonrası 25 Nisan 2015’te İştebrak’ta onlarca Alevi’yi katletti. 10 Haziran 2015’te de Nusra, İdlib’e bağlı Kalp Loze köyünde en az 20 Dürzi’yi öldürdü. Suriye’deki suç dosyası tahminlerin ötesinde kabarık.</p>

  <p>IŞİD 2014’te Rakka, Menbic ve Bab’da Kürtleri temizlerken de aynı ikiyüzlülük hâkimdi. 4 yılda Suriye nüfusunun büyük çoğunluğu yer değiştirdi. Rojava da Lazkiye gibi başka bölgelerden kaçanların sığındığı güvenli liman haline geldi. Mesela Halep kırsalından sürülen Kürtlerle Afrin’in nüfusu ikiye katlandı. Haziran 2015’te IŞİD’in Haseke’ye saldırıları yüzünden Kamışlı’ya sığınanların sayısı 100 bini aştı. Yine AKP yönetimi ve medyasının atladığı başka bir hakikat daha vardı: Rojava’da kanton sistemi tüm başarısını etnik temizlik değil etnik, dinsel ve mezhepsel renkleri “toplumsal sözleşme” ile bir arada yaşatma ve bölgeyi iç savaştan uzak tutma çabasına borçluydu.</p>

  <p>İkinci gerekçe: “Kürt koridoru açılıyor, bu Türkiye açısından güvenlik tehdidi arz ediyor.”</p>

  <p>Rojava’daki özerklik hareketinin 3 yıllık siciline baktığımızda buradan Türkiye’ye yönelen bir tehdit yoktu. Aksine sınırın en güvenli olduğu yerler YPG’nin kontrol ettiği bölgelerdi. YPG ve PYD defalarca Türkiye’ye güvenlik taahhüdünde bulundu. Bu taahhüt İslâmcı örgütlerin Türkiye topraklarını kullanarak Serekaniye gibi yerlere saldırdığı dönemlerde de değişmedi. Buna karşın Cerablus, Tel Ebyad ve Rai sınır kapıları önce İslâmcıların ardından IŞİD’in eline geçerken hükümetin güvenlik diye bir derdi olmadı.</p>

  <p>Üçüncü gerekçe şuydu: “Kürt devletinin zemini hazırlanıyor.”</p>

  <p>Kürtler Rojava’da topraklarını, evlerini, kadınlarını ve çocuklarını korumak için savaşıyordu. Kürdistan tanımlamasından uzak duran Rojava anayasası Suriye’nin toprak bütünlüğü içinde kalmayı vaat ediyordu. Ayrıca PYD, dış müdahale ve silahlı isyanı reddeden Demokratik Değişim İçin Koordinasyon Kurulu’nun içinde yer alıyordu. Evet, Kürtler saldırılara karşı koruma kapasitesini arttırmak için kantonlar arasında koridor olmasını istiyor ama Cezire’den Afrin’e yekpare bir Kürt entitesi yaratmanın önünde coğrafi ve demografik engeller olduğu gerçeğini onlar da yadsımıyordu. Müdahale senaryosu pişirilirken dillendirilen başka bir iddia: “IŞİD, Esad’ın desteği ile batıya yöneliyor. IŞİD, ‘Mera hattı’na kayarsa Esad da havadan destek verecek.” Mera hattı dedikleri Rakka’dan kuzeye doğru Türkiye sınırında Selame kapısına çıkan yol.</p>

  <p>Başbakan Ahmet Davutoğlu “Rejim, IŞİD’le bizim bildiğimiz bir mekânda, Haseke’de, PYD kontrolüne yakın bir yerde görüştü. İki bölgeden rejim çekildi, DEAŞ (IŞİD) ilerledi” iddiasında bulundu. Hükümetin saha bilgisi feci hatalarla doluydu. Doğrusu Şam’ı 2 haftada altın tepside sunan istihbarat havuzunun derinliğini dört yılda bütün dünya gördü. Bir dönem Suriye’de Kaide gibi örgütlerin inisiyatif aldığı eleştirilerine karşı hükümet cenahı Esad’ın Kaidecileri Sednaya hapishanesinden bırakarak Nusra gibi örgütleri kurdurttuğu tezini işledi. 2011’de krize müzakere yoluyla çözüm umuduyla Sednaya’dan bırakılan Zehran Alluş “İslâm Tugayı” ve “İslâm Ordusu”, Hasan Abbud “Ahrar el Şam”, Ahmed İsa el Şeyh “Şukur el Şam”, Abdurrahman Suveys “Liva el Hak” ve Ebu Muhammed el Colani “Nusra Cephesi”nin lideri olarak Esad yönetimine karşı savaşa katıldı. Bunlar epey zamandır Türkiye, Katar ve Suudi Arabistan’ın beslediği örgütler listesindeydi.</p>

  <p>Müdahalenin en dikkate değer gerekçesi: “IŞİD, Mera Hattı’nı geçerse Bab el Heva ve Selame tehlikeye girer.”</p>

  <p>Evet, bu gerekçe, müdahale senaryosunda zurnanın zırt dediği yer. IŞİD Selame ve Bab el Heva’yı ele geçirirse 2 Mart 2015’te Riyad’da şekillenen Türk-Suud patentli son “devrim” projesi suya düşecekti. Bu durumda Fetih Ordusu’nda yer alan Nusra, Ahrar el Şam ve diğer cihatçı grupların lojistik desteği kesilecekti. Kürtlerin önünü kesmenin yanı sıra asıl mesele buydu. Erdoğan, Riyad’da yeni Kral Selman ile İran’a karşı Sünni bir ittifak kurarken Suriye’de muhaliflere tam destek konusunda anlaşmıştı. Arapların iddiasına göre ortak planda Türkiye’nin karadan girip tampon bölge oluşturması da vardı. Şimdi bu plan 7 Haziran seçimleri sonrası AKP’nin tek başına iktidar olma şansını yitirmesi nedeniyle sallantıdaydı.</p>

  <p>Seçim sonucu vekâlet savaşının aktörlerini pek endişelendirdi. Suudi Arabistan’da saraya yakın gazetecilerden Cemal Kaşıkçı, AKP kurmaylarının nabzını tuttuktan sonra <i>El Hayat</i>’ta “Endişeye mahal yok, patron hâlâ Erdoğan” mesajı veren bir yazı kaleme aldı. Kaşıkçı yazıyı şöyle bağladı:</p>

  <p>“Türkiye, Suriye’de önemli bir role sahip; kuzeyde gelişmeler tırmanırken güneyde de Suudi Arabistan ve Ürdün görevlerini yerine getiriyor. Güney ve kuzey buluştuğunda birileri Erdoğan’ı aramalı ve üzerinde mutabakata varılan meseleyi hızlandırmasını istemeli. Sonuçta hâlâ patron o.” Kaşıkçı daha önce Erdoğan’ın tampon bölge önerisine Kral Selman’dan destek aldığını ve Yemen’e yönelik operasyonun Suriye’ye model olabileceğini yazmıştı.</p>

  <p>Erdoğan’ın verdiği sözü tutmak için belli ki acelesi vardı. Olası bir koalisyonla Suriye politikasını mevcut haliyle sürdürmek mümkün olamayacağından geçiş döneminde Erdoğan Türkiye’yi bir maceraya sürüklüyordu.</p>

  <p>Nitekim Türkiye, Kürtlerin Kobani’den Afrin’e koridor açmasını ve IŞİD’in İslâmî Cephe’nin kontrolündeki Mera Hattı’ın ele geçirmesini önleme gerekçesiyle sınıra tankları yığdıktan sonra Halep’e yönelik yeni hamleler başlatıldı. Sırtlarını tanklara yaslayan silahlı 13 grup Şeriat Destekçileri (En-sar el Şeria) adıyla bir koalisyon kurdu. Koalisyonda Nusra Cephesi, Ahrar el Şam, Hilafet Şafağı, Ensar el Din, Tevhid ve Cihad Birlikleri, Ensar el Hilafet, İslâm Mücahitleri Hareketi, El Fevc el Evvel, Ebu Amara Tugayı, Saraya el Miad, Sahabe Tugayı, Cundullah, Sultan Murad Tugayı (Türkmen) yer aldı. İdlib’i alan Fetih Ordusu koalisyonunda olduğu gibi burada da baş aktör Nusra ve Ahrar’dı. Koalisyonun deklare ettiği hedef: Halep’i kurtarmak ve şer’i yönetim tesis etmekti. Ensar el Şeria’dan önce Halep bölgesinde faaliyet gösteren 34 örgüt 26 Nisan 2015’te “Halep’in Fethi” adıyla bir operasyon odası kurmuştu. Bu grupta da Şam Cephesi, Mücahitler Ordusu, Nureddin Zenki, Liva Sukur el Cebel ve Liva Hurriye el İslâmiye gibi örgütler vardı. Ahrar el Şam gibi Ensar el Şeria’nın bazı bileşenleri Halep’in Fethi’ne de katıldı. Bu iki koalisyon 2 Temmuz 2015’te 20 bin savaşçıyla Halep’e yüklendi. Ensar el Şeria Cemiyet el Zehra’ya, Halep’in Fethi ise Leyramun, Eşrefiye, Halidiye ve Raşidin’e saldırdı. İlk gece muhalifler 300’ün üzerinde roket ve havan topu atarken 45 sivil öldü, 200 sivil yaralandı. Gece havadan operasyon yeteneği kısıtlı olan Suriye ordusu günün ağarmasıyla saldırıları püskürttü. Cemiyet el Zehra’da ele geçirdikleri birkaç binayı havaya uçurup çekilen muhalif güçlerin tek başarısı Bilimsel Araştırmalar Merkezi’ne girmek oldu. 5 gün süren çatışmalarda ordu ve muhalif koalisyon onlarca kayıp verdi. Sonuçta Türkiye, Suudi Arabistan ve Katar’ın arkasında durduğu büyük bir yığınağa rağmen Halep düşmedi.</p>

  <p class="baslik3">TAMPONU DÜŞEN TAMPON</p>

  <p class="p1">Uzun müzakerelerin ardından Türkiye ile ABD, IŞİD’e karşı İncirlik Üssü’nün açılması konusunda 7-8 Temmuz 2015’te Ankara’daki görüşmelerde prensipte anlaştı. Erdoğan da nihai olarak İncirlik’i açmayı Obama ile 22 Temmuz’da yaptığı telefon görüşmesinde kabul etti. Ertesi gün (23 Temmuz) Elbeyli’de IŞİD’in ateşiyle bir Türk askerînin ölmesi ve iki askerîn yaralanması üzerine TSK’nın karadan ve havadan IŞİD mevzilerini vurduğu açıklandı. Ancak hükümet IŞİD’e karşı sınırlı operasyonu PKK’yi hedef alan kapsamlı bir savaşa dönüştürdü. Mutabakat çerçevesinde Türkiye-Suriye sınırının Mera-Cerablus arasında 90 km uzunluğunda ve 40-45 km derinliğinde uçuşa yasak bölge ilan edileceği, bölgenin güvenliğini havadan ABD liderliğindeki koalisyonun sağlayacağı bilgisi Türk basınına sızdırıldı. Ankara’nın “IŞİD’den arındırılmış güvenli bölge” diye süslediği uçuşa yasak bölge iddiası ve IŞİD’e karşı YPG ile işbirliğinin sürdüğü bir dönemde PKK’ye yönelik kapsamlı bir harekât başlatılması Washington’ı rahatsız etti.</p>

  <p>Pentagon Sözcüsü Jeff Davis “IŞİD’den arındırılmış bölgeden bahsederken biz tüm dünyanın IŞİD’den arındırılmasını istiyoruz. Uçuşa yasak bölge uygulanmasına dair haberler dolaştığını biliyoruz. Böyle planlarımız yok” dedi. Aslında olan şuydu:</p>

  <p>ABD, IŞİD’e karşı operasyonlarda İncirlik ve Diyarbakır’ı kullanacaktı; ABD, Türkiye’nin PKK’nin Suriye kolu olarak gördüğü YPG ile ortak operasyonları sınırlama olmaksızın sürdürecekti; Türkiye, PKK’ye yönelik operasyonlarında YPG’yi hedef almayacaktı; Kürtler de Fırat’ın batısına geçmeyecek yani Afrin’e kadar Kürt koridoru oluşturmayacaktı.</p>

  <p>Türkiye “PYD-YPG istihbarat havuzumuzda olamaz... YPG’ye hava desteği verilmesi konusunda mutabakat yok” diyordu ama kaçınılmaz olarak Ekim 2014’ten beri YPG o havuzda vardı ve istihbarat paylaşımı devam edecekti. Dahası ABD Dışişleri Sözcüsü John Kirby İncirlik mutabakatından sonra Türkiye’deki üslerden YPG’ye zamanında ve daha etkin hava desteği verebilecek bir erişime sahip olduklarını söyledi.</p>

  <p>İncirlik mutabakatından hemen sonra tam da Ankara fiili tampon bölgeye Amerikan kalkanı ararken ABD ve Almanya, Türkiye’deki Patriot füze savunma sistemlerini çekeceğini duyurdu. Hem Amerikan hem Türk tarafı “Patriotların yazılımı yükseltilecek”, “Gerekirse bir hafta içinde tekrar Türkiye’ye gönderilecek” ve “ABD, Türkiye’yi savunma taahhüdüne bağlı kalacak” kabilinden mesajlarla bunun siyasi önemini düşürmeye çalışsa da çekilme kararı, müttefikler arası artan güvensizliğe dair yeni bir işaretti. <i>New York Times</i>’a göre Patriotların çekileceği kendilerine söylendiğinde Türk yetkililer mosmor oldu.</p>

  <p>Morarmanın nedeni Türkiye’nin Suriye’de yaptıkları ve yapmayı planladıktan yüzünden “tehdit” algısının yükselmiş olmasıydı. İncirlik mutabakatından sonra fiili tampon bölge için Türkiye tek taraflı bazı adımlar attı. 10 Ağustos’ta sahaya Sultan Murad Tugayı ve Fatih Sultan Mehmet Tugayı adıyla örgütlenen Türkmen birlikleri sürüldü. Asıl hedefi Esad yönetimi olan bu birlikler MİT ve Türk özel timinin sevk ve idaresindeydi. Türk ordusu bu birliklere Bab el Selame’den Azez’e kadar zırhlı araçlarla koruma sağladı ve kamp kurmalarına yardımcı oldu. Savaşa bu şekilde müdahil olmak Türkiye’yi saldırıya açık hale getiriyordu. Elbette ABD müttefikini terk etmiş değildi. Ancak Patriot misyonunu Ekim 2015 itibariyle bitirme kararı gösterdi ki Suriye konusunda epey zamandır ayrı telden çalan Obama yönetimi Erdoğan’a daha fazla jest yapmak istemiyor. Birdenbire PKK’ye karşı başlatılan operasyonlar, IŞİD’le mücadelede ikircikli tavır ve defolu Suriye siyaseti dahil birçok konuda Ankara’nın seyir çizgisine kuşkuyla bakan Alman hükümeti de öyle. Zaten NATO talep edilen Patriot sistemine gönülsüz onay vermişti. 2012’de Suriye hava sahasını ihlal eden Türk jeti düşürülünce NATO sopasını göstermek için Patriot talep eden Türkiye’nin tehdit değerlendirmesi müttefikler tarafından abartılı bulunmuştu. Ama ittifakta bir üyenin talebinin geri çevrilmesinin yaratacağı gürültüden kaçınmak için 2013’te ABD Gaziantep’e, Almanya Maraş’a, Hollanda Adana’ya sistemi kurmuştu. Hollanda misyonu 26 Ocak 2015’te İspanya’ya devretmişti.</p>

  <p>ABD’nin füze savunma konseptindeki öncelikli hedef İran’dı, Suriye değil. Bu çerçevede Kürecik’teki radar 2011’de İsrail hesabına İran’ı dikizlemek için kuruldu. Kalkanın avcı ayağını oluşturan Patriotlar ise Ankara’nın talebiyle geldi. Elde ettiği bilgileri İsrail’le de paylaşan radar hâlâ orada duruyordu ama eğer Tahran’la yapılan nükleer anlaşma yolunda giderse Kürecik’le bağlantılı tehdit değerlendirmeleri de değişebilirdi.</p>
</body>
</html>