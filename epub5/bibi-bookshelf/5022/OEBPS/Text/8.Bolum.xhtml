<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/egmn.css" type="text/css" rel="stylesheet"/>
</head>

<body>
  <h2>Sekizinci Bölüm</h2>

  <hr/>

  <p class="baslik2">OYUNU BOZAN RUS MÜDAHALESİ</p>

  <p class="p1">Kriz boyunca Suriye’yi uluslararası alanda kollayan ve ikili askerî anlaşmalar çerçevesinde silah sevkiyatını sürdüren Rusya, Ağustos 2015’ten itibaren oyunun kurallarını değiştirecek şekilde savaşa doğrudan müdahil oldu.</p>

  <p class="img"><img alt="" src="../Images/main-29.jpg" width="650" height="400"/></p>

  <p class="p2">Lazkiye’de Hıristiyanların ve Müslümanların iç içe yaşadığı bir mahalle.</p>

  <p>Rus lider Vladimir Putin, 23 Eylül’de Cumhurbaşkanı Tayyip Erdoğan’ın katılımıyla Moskova’da yeni caminin açılışını yaparken 2011’den beri Suriye’de yürütülen rejim değiştirme oyununu alt üst edecek hazırlıklar sürüyordu. Ağustos ortalarından itibaren Rusya, Suriye’ye havadan ve denizden silah sevkiyatını arttırdı. ABD Bulgaristan ve Yunanistan’dan hava sahalarını Rus uçaklarına kapatmalarını isteyerek bu akışı önlemeye çalıştı. Bu girişimler istenilen sonucu vermedi. Zaten İran ve Irak hava koridoru Rusya için açıktı. Boğazlar’dan geçen silah yüklü onlarca Rus savaş gemisi için de yapılacak bir şey yoktu. Bu hamleleri önleyecek durumda olmayan ABD, Kırım’ın iltihakı yüzünden sona erdirdiği Rusya ile askerî diyaloğa geri döndü. Amaç Amerikan uçaklarının da IŞİD’e karşı uçtuğu Suriye semalarında Rusya ile ABD güçleri arasında istenmeyen karşılaşmaları önlemekti.</p>

  <p>Rusya, Soğuk Savaş zamanlarından beri kullandığı Tartus deniz üssüne ilaveten Lazkiye’ye bağlı Ceble’deki Basil Uluslararası Havaalanı’nı Rus savaş uçakları için yeniden düzenledi. Buna paralel olarak Rusya, İran, Suriye ve Irak arasında terörle mücadele koalisyonu oluşturuldu. Bunun için Bağdat’ta askerî istihbarat koordinasyon merkezi kuruldu. Ortadoğu’daki askerî varlığını arttıran Rusya’nın Tartus üssünü Ceble’nin kuzeyindeki Rimeyli’ye taşıması da gündeme geldi. Tartus’un yetersiz olması nedeniyle büyük Rus gemileri Lazkiye limanına yanaşmak zorunda kalıyordu. Rusları Lazkiye’ye taşıdıktan sonra Suriye’nin iç bölgelerine daha fazla erişim imkânı sunan Tartus limanının serbest bölgeye dönüştürülmesi de öngörülüyordu.</p>

  <p>Putin, Eylül 2015 sonunda BM Genel Kurulu toplantıları sırasında ‘terör örgütleri’ ile mücadele planını muhataplarına anlatırken Başbakan Ahmet Davutoğlu da, Avrupa’ya mülteci baskısını kullanarak tampon-güvenli bölge oluşturma planına destek arıyordu. Davutoğlu planını “Cerablus/Azez arası boşalsa 100’er bin kişilik 3 şehir kurabiliriz. Biz bunu Van depreminde kurduk. Maliyetini siz (AB) üstleneceksiniz, inşasını biz yapacağız” diye sundu. Bunun için güvenli bölge oluşturulması şarttı.</p>

  <p>Putin’in Barack Obama ile 29 Eylül’de yaptığı ikili görüşmenin ardından 30 Eylül’de Rusya Federasyon Konseyi, Suriye’nin resmi talebine uygun olarak asker konuşlandırma yetkisi verdi. Birkaç saat sonra Rus savaş uçakları saldırılara başladı. IŞİD, Nusra Cephesi, İslâm Ordusu, Ahrar el Şam ile Nusra’nın başını çektiği Fetih Ordusu Koalisyonu’nun mevzileri vuruldu. Hemen “Rusya sadece IŞİD’i değil Özgür Suriye Ordusu’nu (ÖSO) da vuruyor ve rejimi güçlendiriyor” itirazları yükseldi. Rusya’nın argümanları ise şunlardı:</p>

  <p>- ÖSO kalmadı. Bu artık bir terörle mücadele meselesidir.</p>

  <p>- ABD’nin liderliğindeki uluslararası koalisyon geçen bir yılda IŞİD’le mücadelede başarılı olamadı. Suriye’yi koalisyona ortak etmeden terör örgütlerini bölgeden söküp atmanız mümkün değil.</p>

  <p>- Terörle mücadele bitmeden ve siyasi çözüm bulunmadan mülteci krizi de bitmez.</p>

  <p>- Suriye’de cihatçı gruplar arasında binlerce Rusya Federasyonu vatandaşı var. Bunlarla Suriye’de mücadele etmezsem yarın beni kendi evimde vururlar.</p>

  <p>NATO’dan uyarılar sürerken Rusya, 7 Ekim 2015’te Hazar denizindeki 4 gemiden 1500 km ötede Suriye’deki 11 hedefe 26 güdümlü füze göndererek ciddiyetini gösterdi.</p>

  <p>Herkes Putin’e yeni Ortadoğu macerasından dolayı 1979’daki Afganistan hezimetini hatırlatıyordu ama Rusların hatırlanmasını istediği Sovyetlerin ‘Kavkaz Operasyonu’ydu. SSCB ordusu 1969-1970’de Mısır’da stratejik noktaları koruma altına alarak İsrail karşısında Nasır yönetiminin çöküşünü önlemişti. Sovyet kalkanı İsrail uçaklarını Mısır semalarından uzak tutmuştu.</p>

  <p>Rusya’nın IŞİD’le mücadeleye katılması ve siyasi çözüme ağırlık verilmesi konusunda prensipte anlaşan ABD’nin Rus hamlelerini tersine çevirecek seçenekleri sınırlıydı. Eğitilen ve donatılan ılımlıların Suriye’ye girer girmez silahlarıyla birlikte Nusra’ya teslim olması ya da elimine edilmesinin ardından Eğit-Donat Programı’nı iptal eden ABD’nin elinde güvenilir unsur olarak Kürtler kaldı. ABD, Ekim 2014’ten itibaren Türkiye’ye rağmen tercihini net olarak YPG’den yana koyarken ‘ılımlı’ muhalifleri de Esad’a karşı olası siyasi çözüm sürecinde güçlü kılacak bir takım ince ayarlamalar denemişti. Rusya son hamlesiyle Amerikan müttefiki grupları da hedef tahtasına koyup ABD’nin siyasi süreçteki kartlarını zayıflatırken Suriye ordusu dışında IŞİD’le gerçek mücadele eden yegâne güç olarak Kürtleri de selamladı. Bu noktada Kürtler iki güç arasında rekabet unsuru olarak kıymete bindi. Türkiye’nin örtülü savaş yürüttüğü Suriyeli Kürtlerin Rusya ile müttefik olması ve günün sonunda Şam’a kayması ABD’nin işine gelen bir seçenek değildi. Bu yüzden 3 Ekim’de Kürtlerle çalışmaya ağırlık verileceği duyuruldu. Bu çerçevede YPG-YPJ, Süryani Askerî Konseyi ve Suriye Arap Koalisyonu (Ceyş el Suvvar, Burkan el Fırat, El Sanadid, El Cezire Tugayları) ile birlikte Suriye Demokratik Güçleri adıyla bir koalisyon oluşturuldu. ABD bu koalisyona ilk sevkiyatını 11 Ekim’de Haseke’ye havadan 50 ton mühimmat bırakarak yaptı. Bu hem IŞİD’e karşı sonuç alıcı bir tercih hem de Rusya’nın daha fazla inisiyatif almasını önlemeye yönelik bir taktikti.</p>

  <p>Kürtler ise ikili yol izlemekteydi: Bir taraftan ABD’nin yardımlarıyla IŞİD belasından kurtulup bu ittifakı Batı’da meşrüiyet zemini bulmak için kullanmak istiyordu. Diğer taraftan Suriye’nin geleceğinde Rojava’nın anayasal bir çerçevede özerk bölge olarak kabul edilmesinde Şam üzerinde Rus etkisinin daha işlevsel olacağına inanıyordu. Yani Kürtler iki küresel aktörün de kendilerine sunduğu ittifakın değerli olduğunu düşünüyordu.</p>

  <p>Rusya bu hamlesiyle asıl Türkiye hükümetinin tampon bölge dahil tüm planlarını boşa çıkardı. Rusya operasyonları Türkiye sınırlarına doğru genişletirken Ankara-Moskova hattı hava sahası ihlalleri yüzünden gerildi.</p>

  <p>Rusya, Türkiye’nin düşürülen Türk jetine misilleme olarak Suriye ordusunun sınır bölgelerinde operasyon yapmasını engelleyecek şekilde ilan ettiği angajman kurallarıyla oluşturduğu koruma rejimini felç etti. 3 Ekim’de ‘bomba yüklü’ SU-30 Rus savaş uçağı, Hatay-Yayladağı’nda Türkiye hava sahasını 2 dakika boyunca ihlal etti. 4 Ekim’de ise bir MIG-29 sınır hattında devriye görevi yapan iki Türk F-16 uçağını 5 dakika 40 dakika boyunca radar kilitleyerek taciz etti. 5 Ekim’de üçüncü taciz gerçekleşti. Sekiz adet F-16 ile Türkiye-Suriye sınır hattında devriye uçuşu icra edilirken MIG-29 uçağı tarafından radar kilidi ile 4 dakika 30 saniye boyunca taciz edildi. Ayrıca Suriye’de karada konuşlu SA füze sistemleri tarafından toplam 4 dakika 15 saniye süre ile tacizde bulunuldu. Bu tacizler sonraki günlerde de tekrarlandı. Bu, Rusya’nın sınır bölgesinde fiilen uçuşa yasak bölge kurduğu anlamına geliyordu. Notalar verildi, Davutoğlu “Uçan kuş bile olsa, kim Türkiye Cumhuriyeti sınırlarını ihlal ederse, gereken müdahalede bulunulur” diye çıkıştı ama bu ihlaller sırasında angajman kuralları uygulanmadı. Türkiye, Suriye’nin Akdeniz kıyısında bir Türk F-4 keşif uçağını 22 Haziran 2012’de düşürmesi üzerine sınıra yaklaşan Suriye askerî unsurlarını vuracağını ilan etmişti. Türk Hava Kuvvetleri bu angajman kuralları çerçevesinde 16 Eylül 2013’te Suriye’ye ait bir helikopteri, 23 Mart 2014’te bir MiG-23 uçağını ve 16 Mayıs 2015’te bir hava aracını düşürmüştü.</p>

  <p>Rusya sadece hava sahasını ihlal etmedi, uçaklarındaki radar kilitlerini ve karadaki füze savunma sistemini devreye sokarak Suriye hava sahasını tekeline almış oldu. Yani Türkiye’nin 4 yıldır oluşturmak için bastırdığı uçuşa yasak bölgeyi fiilen kendi inşa etti.</p>

  <p>Türkiye’nin binlerce TIR silahla tahkim ettiği silahlı grupların alan hakimiyetini güçlendirme saikiyle istediği güvenli bölge uygulamasını Rusya bu grupları temizlemek için hayata geçiriyordu.</p>

  <p>Özetle Rusya’nın Suriye’deki oyun kurgusu tutarlı bir devamlılık arz etmekteydi. Suriye krizinin ilk yıllarında Moskova’nın Esad’ı gözden çıkaracağı ve 2014’den sonra da iltihak edilen Kırım’a karşılık eski müttefikini satacağına dair senaryolar eksik olmadı. Putin 2015 yazı itibariyle tüm bu senaryoları çöpe atmış oldu.</p>

  <p>2012’de Rus ve Amerikan tutumunun ilk çakışma noktası Cenevre Mutabakatı’nda Rusya siyasi geçişi sağlayacak çözüme ‘Evet’ derken Esad’ın geleceğine dair haneyi boş bıraktırmıştı. 20l4’te ikinci Cenevre Konferansı’nda da ‘Önce Esad gitmeli’ diyen kampın baskılarına geçit vermedi. Suriye’de IŞİD, Nusra ve Ahrar gibi grupların palazlanmasına paralel olarak Dostlar Grubu’ndaki bütünlük bozulurken Rusya, “Esad’lı geçiş süreci” tezini daha da öne çıkardı. 2012’de denge Esad’ın aleyhineyken 2014’de Esad artık ipten dönmüştü.</p>

  <p>İran da l979’dan beri Arap dünyasındaki yegâne müttefikini akıntıya bırakmadı. Rusya’nın doğrudan müdahalesine paralel İran da sahadaki operasyonel varlığını attırdı.</p>

  <p>Suriye’de devletin (düzenin) devamlılığı Rusya’nın, rejiminin rengi ne olursa olsun Suriye’nin ‘direniş ekseni’nde kalması ise İran’ın bölge politikasını şekillendiren ilkeler oldu. İki ülke de Esad’ın kaderine özgür seçimlerde Suriye halkının karar vermesi gerektiğini savundu. ‘Bizim için önemli olan Esad değil Suriye’ mesajları verildi. Sağlıklı geçiş dönemi olmadan Esad’a ‘git’ demenin de Suriye’yi Libya’ya dönüştüreceği tezi işlendi.</p>

  <p class="baslik3">SONU OLMAYAN SON SÖZ</p>

  <p class="p1">Suriye’de kanlı süreç beşinci yılına uzanırken birkaç ay ömür biçilen rejim yaklaşık 90 ülkeden cihatçı akınıyla genişleyen vekâlet savaşı karşısında hâlâ ayaktaydı. “Suriye’de Nusayri azınlık rejimi Sünni çoğunluğun isyanıyla tarihe gömülür” diyenler yanılmıştı. Kaderi “Sahil şeridinde bir Alevi devletine hapsolmak” diye tarif edilen Beşşar el Esad’ın Sünni kesimlerdeki desteği örselense de hâlâ sürüyordu ve kadrosu Sünni karakterinden bir şey kaybetmemişti. Başkan yardımcısı, başbakan, savunma bakanı ve yardımcısı, dışişleri bakanı ve yardımcısı, içişleri bakanı ve üç güvenlik şefi, enformasyon bakanı, siyasi istihbarat ve askerî istihbarat şefleri, meclis başkanı, BM temsilcisi ve başkanlık güvenlik danışmanları Sünni’ydi. Müttefikleri İran, Rusya ve Hizbullah da hâlâ yanındaydı. Ancak rejim Şam, Halep (yarısı), Lazkiye, Hama ve Humus gibi Suriye’nin ana damarlarına hükmetse de henüz ülkeyi yeniden toparlayabilecek noktada da değildi. Güneyde ÖSO ve Nusra, Rojava’da Kürtler, kuzeybatıda Nusra ve İslâmî Cephe, başta Deyr el Zor ve Rakka olmak üzere farklı yerlerde ahtapotu andıran IŞİD’in hâkimiyeti ülkedeki fiili bölünmüşlüğün resmiydi. Suriye ordusunun ülke genelinde hâkimiyeti tesis etmesi önemli ölçüde Ürdün ve Türkiye sınırından silah ve savaşçı akışının kesilmesine bağlıydı. Suudi Arabistan “direniş ekseni”nden intikamını alırken Suriye’nin diz çökmesini keyifle izleyen ülke İsrail’di. 13-14 Mart 2014’te NOREF’in davetiyle Oslo’da katıldığım bir tartışma programında eski bir MOSSAD yetkilisi “İsrail tarihinde ilk kez komşularımızdan birinde olup bitenlerden dolayı kimse bizi suçlamıyor, çok mutluyuz. İsrail’in düşmanları birbirini yiyor,” demişti.</p>

  <p>Komşuda rejim değiştirme oyununda asıl kaybeden Türkiye oldu. AKP yönetimi İhvan kuşağının kendisini Arap dünyasının efendisi yapacağını sandı. Ama Suriye’nin Arap milliyetçiliğinin ana damarı olduğunu, “ehl-i Şam”ın gurur duymak için büyük bir tarihsel birikimin üzerinde oturduğunu ve “direniş ekseni”nde olmanın Suriye toplumuna kazandırdığı farkındalığı unuttu. Unuttuğu ya da künhüne varamadığı daha başka şeyler de var. Suriye 1915’te sürülen Ermenilerin, ardından Süryanilerin sığınağıydı. Türkiye’den sürülen ya da kaçan Kürtlerin yeni hayatlarında sayfa açtıkları yer de Suriye’ydi. Türkiye kendi Kürt sorununu çözmeden, Ermeni ve Süryanilerle barışmadan, Alevilerin haklarını tanımadan Suriye’ye model olma iddiasıyla kendini paraladı. Dahası teknik olarak hâlâ İsrail’le savaş halinde olduğundan ordusunu ona göre tanzim etmiş, Lübnan gibi çetrefilli bir ülkede 30 yıl asker bulundurmuş, Ortadoğu’nun en cingöz istihbaratına sahip bir ülkeye karşı vekâlet savaşına kalkıştı. Askerîleşmeden krizin çözümünde rol alabilecek en kritik ülke iken komşusuna diz çöktürme projesinde fırlatma rampası oluverdi. Neticede Türkiye önce Nikaragua’da solcu Sandinista iktidarına karşı Kontraları besleyen Honduras’ın durumuna düştü; ardından Afganistan’a mücahit devşirip kendi başını belaya sokan Pakistan’ın ayak izlerinden gitti. Neticede Suriye kolay kolay toparlanamayacak bir ülke haline getirildi. Yavuz’un savaş takımlarını kuşanan “yeni Osmanlılar” önce “Suriye benim iç meselem” dedi, yol alamadı; “Suriye bölgesel mesele, Araplarla birlikte hallederiz” dedi, olmadı; sonra meseleyi BM’ye havale etti, Rus ve Çin seddini aşamadı; ardından krizi NATO’nun meselesine dönüştürmeye yeltendi, ittifak burun kıvırdı; umudunu gönüllü koalisyona bağladı, Batı yüz vermedi; son çare olarak Suud ve Katar’ın yedeğinde vekâlet savaşına yeniden gaz verdi. Sonunda bu politikalar Rusya’yı savaş takımlarıyla Ortadoğu’ya çekti. Ortadoğu’da her gelişmeye yön verme iddiasındaki yeni Türkiye tahayyülünün kıvrıla kıvrıla vardığı yer trajikti. 22 Temmuz-1 Ağustos 2015 arasındaki son Suriye seyahatinin ardından 11. Cumhurbaşkanı Abdullah Gül 20 Ağustos 2015’te beni Ayazağa Köşkü’ne davet etti. Kendisine Suriye izlenimlerimi uzun uzun anlattım, tespitlerime önemli ölçüde katıldığını gördüm.</p>

  <p>Rusya’yı doğrudan içine alan bu kanlı sarmal daha çok mürekkep tüketecekti. Maalesef bu çalışmanın hacmi hayli şiştiğinden Rojava’daki gelişmeler dışarıda kaldı. Kürtlerin hikâyesine ayrı bir fasıl açma ümidiyle şimdilik üç nokta...</p>
</body>
</html>