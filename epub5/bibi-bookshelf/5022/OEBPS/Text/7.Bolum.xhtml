<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/egmn.css" type="text/css" rel="stylesheet"/>
</head>

<body>
  <h2>Yedinci Bölüm</h2>

  <hr/>

  <p class="baslik2">ÖTEKİ SURİYE</p>

  <p class="p1">Suriye Enformasyon Bakanlığı’nın davetiyle Şam’daki Uluslararası Tekfirci Terör Konferansı’na katılmak üzere 22 Temmuz 2015’te Türkiye’den üç kişiyle birlikte gece yarısı Beyrut’a indik. Mihmandarımız bizi havaalanından alıp birkaç kilometre ötede bir benzincide Suriye sınırına götürecek minibüse bindirirken “Bunlar Seyyid’in adamları, endişelenme” dedi. Hizbullah lideri Hasan Nasrallah’a adanmış iki genç. Hizbullah’ın marşları ve Hüseyniye ağıtlarıyla coşan sürücü Anti Lübnan Dağları’na son sürat sürdü. Şoföre eşlik eden Ali Ekber Bero Lübnan sınır kapısı Mesna’da indiğimizde kolu ve boynundaki yara izlerini gösterdi: “Üç yıldır Suriye’de savaşıyorum.”</p>

  <p class="img"><img alt="" src="../Images/main-23.jpg" width="650" height="400"/></p>

  <p class="p2">İdlib ve Halep gibi yerlerden kaçan Sünniler Lazkiye’ye sığındı. Sahilde eğlenen sığınmacılar.</p>

  <p>2012’de Şam’da Hz. Zeynep’in türbesini korumak için milis gücüne katılmış, ardından Kuseyr ve Kalamun cephelerinde savaşmış. Yaşı daha 22. Ali Ekber Lübnan ve Suriye’nin nasıl iç içe geçtiğinin küçük bir simgesiydi. Onlar için Suriye için savaş Lübnan için savaş anlamına geliyordu. Tekfirci Selefi gruplar Suriye’de durdurulamazsa bir sonraki cephe hattı Lübnan olacaktı. Mesna gümrüğündeki Hıristiyan memur pek keyifliydi, şaka yapıp durdu.</p>

  <p>Lübnan gümrüğünden sonra hayli uzun mesafeli ara bölgeden geçtikten sonra Suriye’ye V.l.P.’ten girdik. Hizbullah ve Suriye ordusunun muhalif güçlere karşı savaştığı Kalamun bölgesi hemen kuzeyde. Sınırdan Şam’daki Dama Rose oteline kadar bize üç araçlık konvoy eşlik etti. Muhaberat’tan olduklarını söylemeye gerek yok. Elektrik kesintileri yüzünden karanlık bir Şam beklerken ışıklandırılmış caddeler ve parklardan geçerek otele vardık. 2011 öncesi Dedeman’ın kullandığı ve şimdi devletin işlettiği otelin tüm personeli “hoş geldin” için ayaktaydı. Odaya çıktıktan sonra yakındaki minareden yükselen Kur’an tilaveti ve ezan sesiyle sessizlik bozuldu. Odanın penceresini açtım, karşımda Şam’ı dikizleyen Kasyun Dağı. Habil ile Kabil’in kavga ettiği, efsanelere konu olan dağ. Halk Sarayı da orada. Ama Devlet Başkanı Beşşar Esad sarayda değil, bulunduğum bölgeye çok yakın bir mahallede kendi konutunda yaşıyordu.</p>

  <p class="baslik3">Mette çayının anlattıkları</p>

  <p class="p1">Ertesi gün şehirde dolaşmak istedim ama fotoğraf çekebilmek için gerekli olan izin belgem henüz yoktu. Yine de kısa süreliğine çıkıp şöyle bir dolaştım.</p>

  <p>Yollarda çift taraflı kontrol noktaları vardı ama araç yığılmaları insanları canlarından bezdirecek kadar değildi. Belli yerlerde yayaların da çantalarına bakılıyordu. Böylesi bir yerde fotoğraf makinesi yüzünden durduruldum, birkaç sorunun ardından bırakıldım.</p>

  <p>Kontrol noktasında askerler Mette çayının keyfini çıkarıyordu. Arjantin’den gelen bu çay fincana dolduruluyor, su ilave ediliyor ve ucunda süzgeç olan metal bir çubukla içiliyor.</p>

  <p>Çay deyip geçmeyin, bu biraz simgesel. Sahil ahalisi yani Lazkiye ve Tartuslular arasında çok yaygın. Mezhebi kimlik ibrazı Suriye’de bir tabu; insanlar genelde kendilerini mezhebiyle tanımlamaktan kaçınıyor; kimse kolay kolay “Aleviyim” ya da “Sünniyim” demiyor. Eğer bu konuda bir şeyler demesi gerekiyorsa Lazkiyeliyim ya da Humusluyum diyor. Ama biri Mette içiyorsa “Evet bu kişi kesin Alevi” deniliyor. Tabii bu çayı sadece Aleviler içmiyor.</p>

  <p>Kavurucu sıcakta sokaklar tenhaydı. Birçok işyeri kapalıydı. Dükkânlarda kepenklerin tamamı Suriye Arap Cumhuriyeti’nin iki yıldızlı kırmızı, beyaz ve siyah bayrağındaki renklerle boyalıydı. Muhalifler kendi bayraklarını ilan edince ülkenin bayrak hassasiyeti tavan yapmış ve yönetim 2012’de kepenkleri bayrak rengine boyatmış. Güvenlik için konulan beton bariyerler de öyle.</p>

  <p>Şaalan semtinde bir gazete bayiine takıldım. Vitrinde baş köşeyi <i>Vatan, El Baas</i> ve <i>Sevra</i> gazeteleri almış. Vitrinin diğer tarafında yabancı gazeteler ve dergiler vardı. Bir yandan gazete satıp diğer yandan sipariş ettiği lavaş ekmekleri torbaya yerleştiren Muvaffak Keyyal satışlardan memnun değil, mutsuz da değildi: “Savaştan önce günde 200-300 gazete satardım. Şimdi en fazla 100. Elhamdülillah ekmek parası çıkıyor.” İnternet mecrası sınır tanımazken birbirinden farksız resmi çizgideki üç gazetenin az satması şaşırtıcı değildi. Az ötede başkentin en eski semtlerinden Şağur’un lüks parfümeri mağazasını şöyle bir kolaçan ettim, satış sorumlusu dert yandı:</p>

  <div class="girs2">
    <p class="p1">“Fiyatlar 8-10 kat arttı. Ambargo nedeniyle ürün temin edemiyoruz. Körfez’de üretilen ikinci kalite Fransız malları artık gelmiyor.”</p>
  </div>

  <p>Kahve molası verdiğim Gemini Pastanesi’nin girişinde Beşşar Esad’ın portresinin üzerinde “Maek” yani “Seninleyiz” yazılıydı. Bu, işyerleri ve duvarlarda en sık rastladığım poster.</p>

  <p>Eskiden bu türden lidere tapınmayı Muhaberat’tan “emin olma” ihtiyacıyla izah etmek mümkündü. Ancak savaş ortamında lideri daha fazla simgeleştirme durumu var. Yeşil naneden yapılma enfes polo içerken “Biz Şam’ı da biliriz, Ortadoğu’yu da” diye böbürlenenler için dev bir eser gözüme ilişti. Pastanenin bir köşesinde 39 ciltlik <i>Büyük Şam Tarihi,</i> Suriye ve Suriyelilik kimliğini küçümseyenlere bir yanıt gibi duruyordu.</p>

  <p>24 Temmuz’da Opera Evi’ndeki konferanstaydık. İran ve Lübnanlıların damgasını vurduğu bir konferanstı. Tekfirci teröre karşı Suriye yönetimi İran ve Hizbullah ile birlikte farklı ülkelerden gelen davetlilerle uluslararası bir konsept oluşturmaya çalışıyordu. Savaşın direniş eksenine yönelik bir komplo olduğunu belirtip meseleyi tamamen tekfirci teröre indirgeme çabasıydı. Genel yaklaşım “Ya terörden yanasınız ya bizden.” Bush’vari bir yaklaşım.</p>

  <p>Gazeteci olarak bu içerikte bir konseptte yer alamayacağımı belirtip deklarasyonun hazırlık komitesine katılma davetini reddettim. Ben farklı ülkelerden gelen insanlarla sohbet etme derdindeyken gazeteciler yakama yapıştı. Bir Türk gazeteci ile röportaj yapmak isteyen ne kadar çok meslektaşım varmış. Bunalıp öğleden sonra kaçtım. Fotoğraf makinesi ile dolaşmak için yine izin kâğıdım yoktu, tek güvencem konferansta verilen tanıtma kartıydı.</p>

  <p>Şam’ı biraz daha arşınladıktan sonra girdiğim “3 Tavilat” adlı mini lokantada milletin gözü, benim kaçtığım konferansı canlı yayımlayan televizyondaydı. Yan masada oturan birine “Konferansı nasıl buldun?” diye sordum, toplumdaki çelişkili duyarlılığın ipuçlarını verdi: “Bu konferansta İranlı konuşmacıların bu kadar olması beni rahatsız etti. Evet, İran’a desteğinden dolayı müteşekkiriz. Ama bir yandan da Suriye’nin içişlerine müdahale eder diye kaygılıyız.”</p>

  <p>Peki, Hizbullah’ın müdahil olması? Hizbullah’ın yeri ayrı: “Hizbullah üyeleri bu bölgenin insanları ve Hizbullah devlet değil örgüt. Bize bir şey dikte edemez.” Zaten Nasrallah’ın fotoğrafları her yerdeydi.</p>

  <p>“Ya Esad’ın durumu; İran ve Hizbullah olmadan Esad ayakta kalabilir mi?” Yanıtı şu oldu:</p>

  <p>“Esad’ın gidip gitmemesi Suriyelilerin meselesi. Ama şu aşamada Esad giderse Suriye ordusu dağılır ve terör örgütleri sadece Suriye’yi değil Türkiye ve Ürdün’ü de tehdit eder.” Bu kaygının üst düzey yönetime de yansıdığı söylenebilir. İran’a “kaygılı teşekkür”, Hizbullah’a “coşkulu teşekkür” eden Suriyelilere konferans sırasında da rastladım. Gözlemlerimi paylaştığım İranlı gazeteci Hüseyin Murtaza ile din adamı Ali Mir Zai’nin yanıtı ortaktı: “İran direnişi destekliyor, Suriye’de solcu, komünist, sağcı ya da İslâmcı iktidar olması bizi ilgilendirmiyor. 1979’dan beri İran yakın müttefik olduğu halde Suriye’nin iç meselelerine karışmadı.”</p>

  <p>Konferansın ikinci gününde öğlen sonrası seanslara katılmayıp yine Şam’ın sokaklarına çıktığımda istikamet bir grup milliyetçi ve sosyalist Suriyelinin Baas Partisi’nin kuruluşuna karar verdiği Kemal Kahvehanesi’ydi. Yolda gitarını sırtlanmış, sakallı, uzun saçlı ve şapkalı bir gence denk geldim. Fotoğraf makinesini kaldırdım, keyifle poz verdi. Onun da mekânıymış, gittik, oturduk, konuştuk. Adı Şadi el Hüseyni. Yaptığı iş Death Metal çalmak, dövmeciler için çizimler yapmak. “Araplara benzemiyorsun” diye takıldım, “Çeçen’im” dedi. Tam da benim uzmanlık alanım! Suriye’deki Çerkesler ya da Çeçenler bu tür soyadlarını kullanmaz. Bunu hatırlattığımda “Annem Çeçen, babam Arap” dedi. Mihmandarımın Alevi olduğunu öğrenince sohbeti birden kesti: “Sizinle konuşmam, bu adam Muhaberat’tan olabilir!” Neyse ki mihmandarımın Muhaberat’tan olmadığına ikna oldu. Anlattıklarına bakılırsa bu kadar tepkili olmasının altında çocukluğundan beri takip edilmesi yatıyordu:</p>

  <p>“Daha 17 yaşındayken evimize kâğıt gönderip merkeze çağırdılar, sorguladılar, gözdağı verdiler. Çünkü ilgilendiğim müzik, uzun saçlarım ve sakalımla standartların dışına çıkıyorum. Muhaberat bunu otoriteye başkaldırı olarak görüyor. Şimdiye kadar 10 kez sorgulandım.” Şadi, Trablus’tan Mersin’e gemi bileti almış. Kaçma planının nedeni savaş değil müziğini icra edebileceği bir mecra bulmaktı.</p>

  <p>Güneşin batışıyla kahvehanenin bahçesi tamamen doldu, nargileler fokurdamaya başladı.</p>

  <p class="baslik3">Sünni işadamının başına gelenler</p>

  <p class="p1">Akşam Enformasyon Bakanı Umran el Zubi’nin kaldığım otelde verdiği akşam yemeğine katıldım. Aynı masada oturduğum Halepli işadamı Kemal Bankesli’nin hikâyesi Suriye’de muhaliflerin “devrim” dediği, yönetimin “tekfirci terör” diye mahkûm ettiği sürecin nasıl kirli bir yolla ilerlediğini de özetliyordu: “Muhalifler beni kaçırdı. 1 milyon Suriye Lirası fidye istedi. Reddettim. İşkence yaptılar, kollarımı bıçakla kestiler, ayak parmaklarımdan ikisini kırdılar. Sonunda grubun kadısı silahla idam edilmeme karar verdi. Tam infaz sırasında liderleri ‘Dur, karar iptal edildi’ diyerek infazcının elini aşağı indirdi ama o sırada tetiği çektiğinden kurşun kafama değil dizime isabet etti. Kendi aralarında ‘Bu adam bizden yana değil ama rejimin adamı da değil. Yaşaması ileride bizim için faydalı olabilir’ diye konuşmuşlar. O ana kadar metanetimi korumuştum, ölümden dönünce yere yığıldım ve ağladım. 4 saat kanlar içinde beklettiler, sonra akrabalarıma teslim ettiler.”</p>

  <p>Bizimle aynı masada oturan kadın gazeteci Rula el Salih de feci şekilde yaralandıktan sonra bilek kemikleri ortaya çıkmış kardeşinin fotoğraflarını gösterip acılarını paylaştı: “Bu savaşta 35 akrabamı yitirdim. Oturduğum mahallede 185 kişi öldü.”</p>

  <p>Şam’ın sokaklarında birçok binanın önünde “şehit” fotoğraflarına rastlamak mümkündü. 23 Temmuz’da benimle röportaj talebi üzerine gittiğim Radyo Televizyon Kurumu da kendi kayıplarını resmetmiş: Binanın önünde devasa panoda ölen 25 gazetecinin fotoğrafları sıralanmıştı. İç savaş bir şekilde herkesi vurmuş. Kayıp bilançosu büyük ama Suriye yönetimi bu konuda ketum davranıyordu. Opera Evi’nde karşılaştığım kadın askerî doktor Hala Bilal’a ısrarla sorduğum halde “Vatan için ne kadar can verdiğimizin önemi yok” demekle yetindi.</p>

  <p>Bu acılara rağmen insanlar yaşamlarına asılıyor. Dama Rose Otel’de her gece bir düğüne denk geldim. Ayrıca otelin teras bölümünde konuklar için özel konserler veriliyordu. 25 Temmuz gecesinin konuk sanatçısı Mecide el Rumi’ydi.</p>

  <p class="baslik3">Eski Şam direniyor</p>

  <p class="p1">26 Temmuz’da artık Enformasyon Bakanlığı’nın yazılı izni elimde. Şam’ın Fehhami bölgesinden başladım. Muhafazakâr bir semt. Pazar yeri kalabalıktı, sebze-meyve fiyatları üçe katlanmış. Maaş ve ücretler ise 5 yıldır aynı yerde sayıyordu. İnsanların alım gücü düşmüş. Bir dükkân sahibi “Önceden herkes bolca alırdı, şimdi azar azar alıyorlar” dedi. Fiyat artışlarının temel nedeni şu: Artan petrol fiyatları maliyetlere yansıyordu. Mazot 17 liradan 140 liraya, benzin 40 liradan 150 liraya fırladı.</p>

  <p>Hamidiye Çarşısı’nda hediyelik eşya satan bir kişi ise ‘Turist gelmediğinden krizin ilk yıllarında satışlarımız çok düştü. Şimdi yavaş yavaş açılıyor. Turist geldiği için değil. Çok sayıda Suriyeli yurtdışına çıktı. Onların yanlarında giden yakınları ya da kısa süreliğine gelip tekrar gidenler hediyelik eşya götürüyor” dedi.</p>

  <p>Şam Kalesi, Bab Turna, Emeviye Camii ve Hamidiye Çarşısı’nın bulunduğu eski Şam’ın ziyaretçisi çok ama eskisi gibi canlı da değildi. Kalenin yanında Ekolojik ve Botanik Bahçesi’nde bahçıvanlar ağaç ve çiçeklerle meşguldü. Eski Şam’ın daracık sokaklarında turist yokluğundan ayakta kalamayan dükkânlardan bazıları fast food ya da kahveye dönüşmüştü. Bana Şiraz halısını yok pahasına satmaya hazır bir dükkân sahibi muhtemelen o günü de siftahsız kapattı. Bab Turna yolunda Beyt el Ayli’de soluklanıp Şam dutundan meşrubatı kana kana içtik.</p>

  <p class="baslik3">Buti, Selahaddin Eyyubi’nin yanında</p>

  <p class="p1">Suriye nereye giderse gitsin ziyaretçisiz kalmayan yerlerin başında gelen iki mekân: Selahaddin Eyyübi Türbesi ve Emeviye Camii. Türbedeki yenilik şuydu: 21 Mart 2013’te Mezraa semtindeki İmam Camii’nde vaaz sırasında intihar saldırısıyla öldürülen ünlü Kürt alim Said Ramazan el Buti, İslâm dünyasının hayranlıkla andığı Kudüs fatihi Selahaddin Eyyübi’nin yanına gömülmüş. SANA’nın bir itirafa dayanarak Nusra Cephesi’ni sorumlu tuttuğu saldırıda Buti ve oğlu Muhammed Ahmed Tevfik ile birlikte 42 kişi ölmüştü. Ahmet Tevfik’in naaşı da türbenin dışında ilk Türk hava şehitleri Üsteğmen Nuri, Yüzbaşı Fethi ve Üsteğmen Sadık’ın mezarının yanına gömülmüş. “Levant’ın şeyhi” diye anılan Buti, silahlı isyanı reddedip Erdoğan’dan krizin barışçıl çözümü için yardım istemişti. Buti silahlı kalkışmaya karşı bu tutumunun bedelini canıyla ödedi. Türbenin ardından Erdoğan’ın Esad’ı devirip iki rekât namaz kılmayı kafaya koyduğu Emeviye Camii’ne uğradım.</p>

  <p>Sonra Hıristiyan, Şii ve Yahudilerin yaşadığı Bab Tuma’da bildiğim mekânlardan Beyt el Şami’de yemek yedim. Mönüdekiler tabbuli (salata), cibni (peynirli tavuk), baba gannuş, humus, polo ... Bab Turna lokanta ve otele çevrilmiş tarihi konakları ve el işlemecilerinin maharetlerini sergilediği dükkânlarıyla ünlü. Her şeye rağmen akşamları buralarda canlı müzik sokaklara taşmaya devam ediyordu. Suriyeliler ölüm ile sevinci birlikte yaşıyordu. Erdoğan’ın Beşşar Esad’la birlikte yemek yediği Mithat Paşa Çarşısı’nın çıkışında Selami Sokak’taki lokantanın halini merak ettim. Kilit vurulmuş. Köşedeki kuruyemişçi Mahmud Gassan’a sordum, “Burası iki kardeşe aitti, biri öldü, diğeri hastalandı. Çocukları yurtdışına gitti” dedi. Türkiye’den geldiğimizi öğrenince kepenkleri indirmek için kullandığı ucu kancalı değneği yere vurup duraksadı, sonra devam etti: “Türkiye’yi ve Türk halkını seviyorum. Erdoğan bu lokantaya geldi, yemek yedi; kızı evlenmeden önce gelip bu çarşıdan alışveriş yaptı, yine bu lokantada yemek yedi. İki ülke arasında çok güzel ilişkiler tesis edildi. Şimdi Erdoğan bize gönderdiği teröristlerle her şeyi mahvetti. Bu zehri üreten yarın kendisi tadar. Bu savaş sadece İsrail’e hizmet etti:”</p>

  <p>Elektrikler kesik, Mithat Paşa Çarşısı karanlıktı. Bir köşeye üşüşmüş ve cep telefonlarının ışıklarında kâğıtlar üzerinde çalışan çocuklarla karşılaştım. Latin Kilisesi her yıl yaz kampı düzenlermiş. Çatışmalar artık buna engeldi. Onlar da kapalı çarşıyı gizemli bir oyun alanına çevirmişler. Gruplar halinde yarışan çocuklar belli yerlere bırakılan işaretler ve ellerindeki haritayla şifreleri çözerek yarışıyordu.</p>

  <p>Hamidiye Çarşısı’nda ise uğramadan geçemediğim yer tarihi dondurmacı Bekdaş. Burası her zamanki gibi ana baba günüydü. Önceden duvarda dondurma yemeğe gelen ünlülerin fotoğrafları vardı. Erdoğan’ın eşi Emine Erdoğan ve Ürdün Kralı Abdullah’ın fotoğrafları da asılıydı. 2012’de buraya uğradığımda bu isimlerin indirildiğini öğrenmiştim. Şimdi duvarda tek bir çerçeve vardı: Hizbullah lideri Hasan Nasrallah’ın direnişe verdiği maddi destekten dolayı Bekdaş müessesesine teşekkür etmek için gönderdiği mektup. Kasada duran kişi “Fotoğrafları neden kaldırdınız” sorusuna “Bu ülkeye kasteden hiç kimsenin fotoğrafı bu duvarda asılı kalamaz” yanıtını vermekle kalmayıp Erdoğan’a verip veriştirdi, sipariş ettiğimiz dondurmaların parasını da almadı. Müessesenin sahibi Muhammed Hamdi de 2012’de aynı yanıtı vermişti. Güneşin batışıyla caddeler de şenlendi. Akşamın son yürüyüşünü yaptığım Şalan Caddesi kalabalık, dükkânlar doluydu.</p>

  <p class="baslik3">IŞİD ve Nusra arasında kıvrıla kıvrıla</p>

  <p class="p1">Şam’ın gecelerinde sessizlik dördüncü gece bozuldu. Sabaha doğru kırsaldaki Cobar’a yönelik bombardıman uyutmadı. Muhalifler de Dahiyet el Esad bölgesine roket attı. Sabah 09.00’da Halep’e doğru yola çıktım. Resmi olarak davetli olduğum bölüm Şam’daki konferanstı. Şam’daki son gün ve ondan sonrası benim planladığım, çalıştığım gazetemin finanse ettiği ve Enformasyon Bakanlığı’ndan izin belgesi alarak gerçekleştirdiğim bir tur oldu. Şam’dan sonra rejim bölgesi diye bilinen bölünmüş Halep, Humus, Tartus ve Lazkiye’yi gezdim, günlük hayatın fotoğrafını çektim. Devlet işliyor, memurlar maaşlarını alıyor, belediye çalışıyordu. Sünnisiyle Alevisiyle konuştuğum insanlara göre bu artık rejimi değil Suriye’yi koruma savaşıydı. Cephe hattında ordunun korumasında ilerleyen TIR filolarının yolculuğunu, bölünmüş Halep’teki yaşam savaşını, devasa fabrikaların yağmalandığı Şeyh Neccar’ı, “Şebbiha” diye nitelenen rejim yanlısı güçleri, milyonlarca Sünni göçmene güvenli liman olan Lazkiye ve Tartus’u, Suriye için savaşan Filistinlileri, muhaliflerin “devrimin başkenti” diye andığı Humus’taki korkunç yıkımı ve Türkçe türkülerle kederlenen Ermenilerin hikâyelerini derledim.</p>

  <p>Bu tür seyahatlerde benim gitmek istediğim yer ve görüşmek istediğim kişilere ulaşmam için sivil ve güvenlik birimleriyle koordinasyonu sağlamak amacıyla Enformasyon Bakanlığı’ndan bir kişi gezi boyunca bana eşlik etti. Bu görevlinin tüm masrafları bana aitti. Görevi benim işimi kolaylaştırmak, sorun çıkaran askerlere had bildirmekti!</p>

  <p>Daha Şam’dan çıkmadan yol üzerinde Beşşar Esad’ın evinin bulunduğu bölgede sıkı bir aramadan geçtik. Nusra ve IŞİD’in kontrol ettiği bölgelerin arasından kıvrılarak ilerleyen yol meşakkatliydi. Kiraladığımız aracın sürücüsü Hayfa asıllı bir Filistinliydi. Kendini tanıtırken “Ben Zekeriya Ferhat. Yermuk Kampı’nda silahlı grupların tehdit edip çıkardığı ilk Filistinli bendim. Çünkü Suriye televizyonunda yapımcı olarak çalışıyordum. Arabamı gasp ettiler, yenisini aldım onu da çaldılar” dedi.</p>

  <p>Şam kırsalındaki Harasta’da keskin nişancı tehlikesi olduğundan Şam-Humus otoyolu yerine Kasyun dağı üzerinden Tel yolunu tercih ettik. Haliyle yol uzadı. Bu yol üzerinde Yeni Şam denilen modern binaların yapıldığı Dummar, İsrail’in 2013’te bombaladığı Bilim Araştırma Merkezi, askerî kışla, ordunun tavuk çiftliği, mucur fabrikası var. Bir süre önce cami imamının öldürülmesiyle gündeme gelen Tel’e kadar 4 kontrol noktasından geçtik. Palmira ve Deyr el Zor’a çıkan bu yol askerî yol olarak kullanılırdı. Adra sapağını geçtikten sonra Humus yoluna saptık. Adra Aralık 2013’te Nusra ve İslâmî Cephe’nin 32 Alevi, Hıristiyan, Dürzi ve İsmaili’yi öldürdüğü sivil katliamla gündeme gelmişti.</p>

  <p>Yolun devamında sol taraf Hizbullah’ın Nusra ile çatıştığı Kalamun bölgesi. Kıymete binen bu yolda genişletme ve yenileme çalışmaları devam ediyordu. Beşinci kontrol noktasının yanındaki küçük büfede Hafız Esad, Beşşar Esad ve Nasrallah’ın fotoğrafının üzerinde gözdağı vardı: “Esad ebediyen! Suriye’ye saldırmaktan sakının!”</p>

  <p>Biraz ileride sağa ayrılan yol, 2013’te Nusra’nın bir süreliğine ele geçirip tahrip ettiği Hıristiyanların tarihi köyü Malula’ya gidiyor. Sıradaki kasaba Nebk. Burada da çatışmalarda bazı binalar yerle bir olmuş.</p>

  <p>Rüzgârın etkisiyle yan yatmış çam ağaçlarının arasında uzanan yolda ilerlerken Cobar’daki çatışmada Şam FM çalışanı Sair el Eclani’nin öldürüldüğü haberi geldi. Kendisiyle Şam’daki konferansta karşılaşmıştım. Şam FM, Eclani’nin son bağlantısını tekrar verip anısına Lübnanlı Julia Butros’tan direniş şarkıları dinletti.</p>

  <p>Humus merkezine girmeden zeytinlikler arasında Tedmur ve Rakka yolundaki düzlüklerden ilerledik. Daha ilerisi çölden farksız. Sağ taraf IŞİD, sol taraf Nusra’nın elindeydi. Rakka yolundan kuzeye sapmadan Akrabiyat köyü yakınında mola verdik. Mola yeri IŞİD’in merkezi Rakka’dan gelenlerle doluydu. Kefiyeli erkekler ve siyaha bürünmüş kadınlar.</p>

  <p>Aşiret üyesi Ebu Muhammed’e “Rakka’da hayat nasıl?” diye sordum, ayağındaki çorabı gösterdi: “Örtüneceksin. Adama bu sıcakta bu çorabı bile giydiriyorlar. Sigara yasak. Namaz vakti ya evde ya da camide olacaksın. Bütün bunlar Erdoğan’ın gönderdiği teröristler yüzünden başımıza geldi. Rakka’dan Tartus’a giderken sakalımı kısalttım. Kısa sakal orada sorun, uzun sakal ise burada şüphe çekiyor. Rakka’da sıkıntı çok. 15 lira olan ekmek 80 liraya çıktı. Ben Ürdün’den emekli oldum. Kızım orada maaşımı alıp “mektep sarrafi” (geleneksel para transferinde kullanılan döviz bürosu) ile gönderiyor. Rakka’daki memurlar da maaşlarını çekmek için her ay Halep ya da Humus gibi yerlere gidiyor.” Anlatılanlara bakılırsa rejim IŞİD’in silahlı elemanı olmadıkları sürece silahlı grupların elindeki bölgelerde yaşayan memurların maaşlarını aksatmadan ödüyordu.</p>

  <p>Rakkalı Kürtlerden Muhammed Müslim de YPG ile çatışmalar nedeniyle Kürtlerin IŞİD’den fazladan baskı gördüğünü, IŞİD’in Tel Ebyad’ı kaybetmesine misilleme olarak Kürtlerin Palmiraffedmur taraflarına sürüldüklerini ama tekrar geri döndüklerini anlattı.</p>

  <p>Hanasır’a doğru ilerlerken yol boyu yanmış otobüs ve otomobiller vardı. Selemiye civarında yol inşaatında çalışan araçları koruyan asker “Suyunuz var mı?” diye sordu, verdik, sürücümüz “Sandviç de ister misin?” diye takıldı. Kontrol noktalarında asker-sivil diyaloğu samimiydi. Çok sayıda binanın yıkıldığı Safira’yı geçtikten sonra devletin radyo frekanslarına silahlı grupların yayınları girmeye başladı. Filistin marşlarından uyarlanmış şarkılar ve Türk tarzı ilahiler çalınıyordu. Yerleşim yerinde yerle yeksan olmuş çok sayıda bina vardı. Yıkılan evler genelde yol kenarlarındaydı. Tuz gölü El Cabul civarında yazın soğuk, kışın sıcak tutan çamurdan kubbeli yapılarla dolu köyleri geçtik.</p>

  <p class="baslik3">Savaş ekonomisi</p>

  <p class="p1">Ordunun, Şam’ın Halep’le irtibatının kesilmesini önlemek için ciddi bir savaş verdiği, Humus-Halep arasındaki güzergâhta yıkılmış binalardan anlaşılıyordu. Batıdan Nusra, doğudan IŞİD’in kıskaca aldığı uzun ince şerit Suriye ekonomisinin ana damarıydı. Hafif tepelerde tanklar ve doçkalar bu yolu muhaliflere kaptırmamak için mevzilenmişti. Tehlikeli şeritte yüzlerce TIR ve kamyon seyir halindeydi. Kamışlı, Haseke, Rakka, İdlib ve Halep kırsalında, yani muhaliflerin bulunduğu bölgelerde toplanan tarımsal ürünler devletin anlaştığı araçlar tarafından diğer bölgelere taşınıyordu. Kuzeyin tahılı güneye, güneyin sebzesi kuzeye. İnşaat malzemeleri, petrol, gıda dahil her şey taşınıyordu. Gelen araçlar belli bölgelerde bekletiliyor, sonra ordunun korumasında kafileler halinde hareket ediyordu. Yönetim halk desteğini yitirmemek için çöplerin kaldırılması ya da sabote edilen elektrik hatlarının hızlıca tamiri gibi kamu hizmetlerine ve temel tüketim maddelerinin teminine önem veriyordu. 2015’te buğday rekoltesi 2 milyon tondu. Normalde bunun iki katıydı. Buna rağmen yeraltındaki stratejik stoklara henüz dokunulmamıştı. Unu fırınlara devlet dağıtıyordu. Rejim bu şekilde temel hizmetlerle güven vermeye çalışıyordu. Bu da bir noktadan sonra “düşman”la işbirliğini gerektiriyordu. Mesela Humus ve Banyas rafinerilerine taşınan petrolden IŞİD ve Nusra pay alıyordu. Yani rejim muhalefetle hem savaşıyor hem zoraki işbirliği yapıyordu.</p>

  <p class="baslik3">YIKILAN MEDENİYET: HALEP</p>

  <p class="p1">27 Temmuz’da öğleden sonra Halep’e ulaştık. Muhaliflerin elindeki bölgeleri by-pass etmek için Halep’e kuzeybatıdan kavisler çizerek girdik. Girişte Hamdaniye’de bombalanmış çok katlı binalar nedeniyle manzara ürkütücüydü. Yıkıntılar arasında hayat sürüyordu. Halep Üniversitesinin karşısında Bulman Otel’e yerleştim. Otel çatışma bölgesine 3 kilometre mesafedeydi. Otel çalışanı bir Ermeni, 2-3 Temmuz 2015’te “Ensar el Şeria” ve “Halep’in Fethi” adıyla organize olan iki muhalefet cephesinin Halep’i ele geçirmek üzere başlattığı operasyon sırasında atılan roketlerin buraya kadar ulaştığını söyledi. Ben Halep’teyken de bombardıman sesleri eksik olmadı. Güneşin batışıyla caddeler kalabalıklaştı; kafe ve lokantalar doldu, sokaklarda tavla masaları kuruldu.</p>

  <p class="img"><img alt="" src="../Images/main-24.jpg" width="650" height="400"/></p>

  <p class="p2">Halep’te tarihi Emeviye Camii’ne giden yoldan bir görüntü. Cami de zarar gördü.</p>

  <p>Günü bitirmeden önce sığınmacıları ziyaret etmek istedim. 6,3 milyon nüfusa sahip Halep muhaliflerin elindeki bölgelerden gelen 1 milyona yakın sığınmacıya ev sahipliği yapıyordu. Sığınmacıların bir kısmı kamu binalarına yerleştirilirken çoğu ev kiralamış. Şehrin bu kadar mülteciyi nasıl içine aldığını anlamak zordu.</p>

  <p class="p1">Sığınmacı varlığını sokakta fazla hissetmedim. Mesela İstanbul’daki gibi dilencilik yapan sığınmacılara rastlamadım. Sığınmacıların % 80’i bir şekilde kendi geçimini sağlamanın yolunu bulmuş. Hükümet, Suriye Kızılay’ı ve BM’nin yardımları da mülteci baskısını azaltmış. Halep Üniversitesi’nde 20 öğrenci yurdundan l7’sinde 33 bin iç göçmen barınıyordu. Karanlık koridorlardan yürüyüp mültecilerin hikâyelerini dinledim. Onlardan üçü şöyle:</p>

  <p>Halid El İdlibi: “65 yaşındayım. Burada üç karım, evlat ve torunlarımla birlikte 120 kişiyiz. Bab el Nera’dan geldik. 50 odalı konağım vardı. Muhalifler hepsine el koydu. Ben ağayım, koyun ticareti yapıyorum. Şimdi ekmeğe muhtacız. Oğullarımın üçü askerdi. ‘Oğullarını getirmezsen öldürürüz’ dediler. Getirmedim, diğer 4 oğlumu da askere gönderdim, ikisi şehit oldu. Devrimmiş, hırsızların devrimi!”</p>

  <p>Ahmed Gaddah: “49 yaşındayım, memurum. Karım ve 4 çocuğumla Selahaddin’den geldik. 2012’de ÖSO ve Nusra bölgeye girince bir subayı öldürdü. Babaları rejimle birlikte diye çocuklarını öldürdüler. Dükkânları kapatmaya zorladılar isyan hali olduğunu göstermek için.”</p>

  <p>Ramazan Muhammed Hüseyin: “58 yaşındayım, 7 çocuğum var. Taksiciyim. Terör yüzünden 2012’de Ameri’den geldim. ‘Ya bizimle ya devletle olacaksınız’ dediler. Kendilerine katılmayı reddettik. Maskeli kişiler evimizi basıp bizi çıkardı. Ben aslen Azezliyim, Türkiye ile kardeşiz, kız alıp kız vermişiz. Akrabalarımın bir kısmı Türkiye’de. Şu halimize bir baksınlar. Terörü önlesinler, Türk halkımızdan istediğimiz bu.”</p>

  <p>Sığınmacıların hepsi başlarına gelen felaketten dolayı Türkiye hükümetini suçluyordu.</p>

  <p class="baslik3">Elektrik ve su savaşı</p>

  <p class="p1">Kampta elektrik ve su kesintilerinden dolayı yaşanan sıkıntıyı görünce bu konunun peşine düştüm. Kentin varil bombaları ile vurulan diğer tarafı ve kırsaldan gelen göçmenlerle şişen nüfusuna rağmen sokaklara yansıyan olağanüstü bir manzara yoktu. Bombardıman seslerinin eksik olmadığı rejimin bölgesinde asıl savaş su ve elektrik için veriliyordu. Bazı sokaklarda devasa jeneratörler kurulmuştu. Bu işten para kazananlar da vardı. jeneratörlerden bazı evlere kablolar çekilmişti.</p>

  <p>Su İşleri Müdürü Mustafa Melhis’in kapısını çaldım. Sudaki oyunu anlattı:</p>

  <div class="girs2">
    <p class="p1">“Su kaynaklarımız 90 kilometre ötede Hafse’de. Bu bölge IŞİD’in elinde. Mayıs 2015’ten itibaren su miktarını % 50 azalttılar. Stoklarında olmasına rağmen sterilizasyon için ilaç istediler. Bu bahane ile suyu kestiler. Haçları teslim edince vanaları açtılar. Oradakiler bizim mühendislerimiz. Onları esir tutuyorlar. Maaşlarını biz ödüyoruz. Sorunun ikinci kısmı dağıtımla ilgili. IŞİD’in bastığı su burada Süleyman Halebi ve Bab el Neyrab’daki istasyona geliyor. Bu iki bölgeye Nusra hakim. Kendi taleplerini kabul ettirmek için suyu silah olarak kullanıyorlar. Mesela suya karşı elektrik istiyorlar. Trafolara saldırdıkları için de elektrikler kesiliyor. Biz dizelden elektrik üretmeye başlayınca bu kez elektrik istediler. Biz pompa istasyonu çalışsın diye Kızılay aracılığıyla oraya dizel santral götürelim dedik. Ancak makineler bize de elektrik verecek diye şart koştular. Gönderdik ama pompalar yine durdu. Suyun % 50’sini bize pompalıyorlar. Kendi bölgelerine üç kat fazla basıyorlar. Bir gün su veriyoruz, sonra 5 gün yok. Nusra’nın yanında çalışanlar da bizim görevlilerimiz. 8 kişiler. Bir odada tutuyorlar. Dörder kişi olarak dönüşümlü çalıştırıyorlar. Cep telefonu kullanmaları yasak. Ayrıca tamir için ekipleri de biz gönderiyoruz. Onlar malzeme ile gittiklerinden rehine olarak tutmuyorlar.”</p>
  </div>

  <p>Elektrik idaresi ile de görüşmek istedim ama bu konuda en sağlıklı bilgileri validen alabileceğim söylendi. Muhaliflerin roketlerle sık sık hedef aldığı, dış cephesi bol hasar almış valilik binasında Vali Muhammed Mervan el Ulabi ile görüştüm. Odasında binaya düşen mermileri, üzerinde “Şebbihaya hediyemizdir” yazılı havan toplarını sergilemiş. Ulabi önce Halep’teki durumu anlattı:</p>

  <div class="girs2">
    <p class="p1">“Halep kırsalı ile birlikte 6,3 milyon nüfusa sahip. Dünyanın en eski yerleşimlerinin olduğu bir kent Halep. Özellikle eski çarşıları ve camileri ile ünlü. Emeviye Camii 900 yıllık mesela. Halep Batı, Türkiye, Suudi Arabistan ve Katar tarafından desteklenen silahlı grupların terörü nedeniyle zor günler geçiriyor. Kriz öncesinde Halep’in komşusu Türkiye ile çok önemli ilişkileri vardı. Hem coğrafi yakınlık hem akrabalık ilişkilerinden dolayı. Tabii bu şehri harap etmek istediler çünkü Halep’in Suriye’nin gelişiminde çok büyük etkisi var özellikle sanayisinin gelişiminde. AKP hükümeti dünyanın her yerinden gelip Suriye halkına karşı savaşan teröristlere her türlü desteği verdi. Bu gerçeği hiç kimse gizleyemez. Yani Erdoğan ve Davutoğlu insani durum adı altında açıklamalarda bulunuyor ama aslında bütün bu grupları Suriye’yi harap etmek üzere gönderen kendileridir. Terör güçlerinin girmesi için sınırı tamamen açtılar. Halep’te bulunan sanayi tesislerinin büyük bir bölümünü çalıp Türkiye’ye taşıdılar. Ve yağma silahlı grupların sanayi bölgelerine hâkim olmasıyla birlikte yaşandı. Makineleri Türkiye’ye götürdüler. Halep’ten malların çalınıp nasıl Türkiye’ye götürüldüğünü herkes gözleriyle gördü. Biz Halep’in Türkiye halkıyla olan tarihi bağlarına saygı duyuyoruz. Ancak Erdoğan hükümetinin politikalarına karşıyız. Çok kereler Suriye’ye sağlık ve gıda yardımında bulunacaklarını iddia ettiler. İlaç kutularının altında silahlar gönderdiler. Eğer Türkiye iddia ettiği gibi terörle savaşmak istiyorsa teröristlere kendi sınırlarından verdiği sonsuz desteği kesmelidir. Eğer komşu devletler lojistik ve silah desteğini keserse halkımız bu teröristlerin hakkından gelecek güçtedir. Bu savaş sadece İsrail’e hizmet etmektedir. Bu ülkeler bu teröristleri göndermeden önce Suriye iktisadi gelişim içindeydi ve son derece güvenlikliydi. Suriye halkı bu savaşın zalimce olduğunu ve Suriye’yi yüzyıllar öncesine geri döndürmeyi amaçladığını biliyor. Maalesef bu teröristlerin attığı roketler her gün şehrimize düşmeye devam ediyor. Bu roketler evlere, camilere, hastanelere isabet ediyor. Daha geçen gün roket saldırısında 5 çocuğunu kaybeden bir aileye taziyeye gittim. Haziran 2011’den itibaren 397 sivil bu saldırılar nedeniyle hayatını kaybetti. Bunların raporlarını BM Suriye Özel Temsilcisi Staffan de Mistura’ya da sundum.”</p>
  </div>

  <p>Valiye ordunun operasyonlarında ölen sivilleri hatırlattığımda “Devlet silahlı teröristlerin mevzilerini vuruyor. Teröristlerin hâkim olduğu yerlerde az sayıda sivil kaldı. İnsanlar Tartus, Hama, Şam ve Halep’e göçtü. Orada kalanlar mal ve mülklerinin çalınmasını istemeyenlerdir. Bakın biz silahlı grupların hâkimiyeti altında olsa da tüm vatandaşlarımıza hizmet götürüyoruz, memurların maaşlarını vermeye devam ediyoruz. Hiçbir bölgeden vazgeçmiş değiliz” savunmasını yaptı. Ulabi elektrik ve su sorunuyla ilgili de şu bilgileri verdi: “Elektrik santralleri şehrin dışında. Halep’e elektrik taşıyan iki geçiş noktasına teröristler hâkim. Suriye genel şebekesinden gelen bir hat Zurbi’den geçiyor. Sürekli hatları vuruyorlar. Kuzeyde de bir termik santralimiz var. Orası da silahlı grupların elinde. Biz elektriği bütün vatandaşlara veriyoruz. Ancak teröristler Halep’e baskı uygulamak istediğinde kesiyor. Elektrik gidince su da kesiliyor.”</p>

  <p class="baslik3">Halep değil ‘harap’</p>

  <p class="p1">28 Temmuz’da planımda eski Halep ve sanayi şehri Şeyh Neccar vardı. Halep’i bilenler eski şehre ağıtlar yakmakta haklılar. Tarihi eserlerin ve çarşıların bulunduğu bölge ordu ile silahlı gruplar arasında 2012’den itibaren cephe hattına dönüştü. 5 bin işyerinin olduğu bölge artık bir harabeydi. Eski şehri görmek için yola çıktık. Önden 4 özel timin eşlik ettiği aracımız Sultan Aldülhamid’in yaptırdığı saat kulesi ve Sheraton Otel’in bulunduğu Bab el Ferec’te kütüphanenin önünde durdu. Burada gerekli izin kâğıtları kontrol edildi. Kütüphanenin önündeki caddeden sağa döndükten sonra “Kanas tehlikesi” var diyen şoförümüz Mutenebbi Caddesi’ne doğru hızla ilerledi. Binaların her birinde mevzilenmiş askerler camsız pencerelerden etrafı dikizliyordu. Askerî unsurlar ve kontrol noktalarını fotoğraflamanın yasak olduğu bir kez daha hatırlatıldı.</p>

  <p>“Ölüm Geçidi” denilen yol keskin nişancı ateşine karşı metal sacla perdelenmiş. Eski şehirdeki savaşı yöneten komutanın arkasından harabeye dönüşmüş tarihi eserlerin arasında yürüdüm. Kazılan tünellerle havaya uçurulan bölgede fotoğraflar çektim. Kısmen yıkılan kale az ötemizdeydi. Abdülmünim Caddesi’nde objektifi Emeviyye Camii’nin bulunduğu alana çevirdiğimde Suriyeli komutan İyad Ebul Mecid uyardı:</p>

  <p>“Sütunu geçmeden çek, karşı tarafta keskin nişancı var.” Bu sırada bir asker can havliyle geldi, yaralılar olduğu haberini getirdi. Bir iki dakika sonra yaralılardan biri sedyede, diğeri omuzlarda taşındı. Komutan metanetini korudu: “Bu her gün yaşadığımız bir olay. Burada iki senede 50 şehit verdim. Hâlâ enkaz altında olanlar var.”</p>

  <p>Çatışmalara rağmen eski şehirdeki Bab el Ferec’i terk etmeyen 10 aile vardı. Yıkıntılar arasında toprağa bir şeyler ekmişler. Çocuklar nerelerden uzak duracaklarını iyi biliyordu. Semtin bakkalı Mahmud Memi Ebu Nur’un müşterileri de askerler ve bu 10 aileydi.</p>

  <p>Peki, burası nasıl harabeye döndü? Komutan muhalifleri suçladı: “Kazılan tünellere yerleştirilen bombalarla 32 büyük saldırı düzenlendi. Ayrıca sürekli cehennem bombası dedikleri ev tüplerinden bombaları atıyorlar. Yıkıma ve yangına yol açıyor. Carlton Otel’deki patlamada taş bloklar 500 metre savruldu. 12 metre derinliğinde 200 metre çapında çukur oluştu. Bu saldırı da tünel kazılarak düzenlendi. 2 bin yıllık Medrese-i Husrufiye binasını patlattılar. Çünkü buralar kendi tarihleri değil. Kaleye girmek için tünel kazdılar, erken fark ettik, biz de önlemek için yukarıdan delik açıp su basmaya başladık, onlar tüneli tamamlamadan ellerindeki patlayıcılarla kalenin bir kısmını havaya uçurdular. Tüneli ta Beyyada Camii’nden kazmaya başlamışlar. Hem şehrin altındaki eski tünelleri kullanıyorlar hem yenilerini kazıyorlar.”</p>

  <p>Ordunun da sorumlu olduğu suçlamasını reddederken yıkılmakta olan bir kemerin altına konulmuş direkleri gösterip ekledi: “Bakın bunları biz koyduk. Kendi eserlerimizi neden yıkalım! Elbette operasyonda zararlar oluştu. Bu kaçınılmaz. Ama mümkün mertebe az zararla bu işi bitirmek istiyoruz. Yoksa bu teröristleri temizlemek için bize 24 saat yeter.”</p>

  <p>Sohbetimize bir hanın içinde karargâha çevrilmiş korunaklı bir odada devam ettik. Varil bombalarının sivil kayıplara yol açtığını hatırlattığımda komutan şu savunmayı yaptı:</p>

  <div class="girs2">
    <p class="p1">“Sivilleri hedef almıyoruz. Kendileri sivillerin bulunduğu binaları karargâha çevirmekten ve oradan bize saldırılar düzenlemekten kaçınmıyor. Aynı evden keskin nişancıyla kaç asker kaybettiğimizi bilemezsiniz. Ben o binayı vurmazsam onlar bizi öldürmeye devam edecek. Varil bombası en küçük silah, yerli üretim, maliyeti düşük. Ordu bu yüzden tercih ediyor. Bombalar militanların toplandığı bölgelere atılıyor. Elbette siviller de ölüyor. Ama sadece kadın ve çocukları gösteriyorlar, militanları gizliyorlar.”</p>
  </div>

  <p>Olayların kanlı bir sürece girmesinde rejimin sorumluluğu konusunda da “Bize en başından beri şiddet kullanmak yasaktı. Aynı şekilde dayak yeseler bile polislerin şiddete başvurması yasaktı. Olayların başında ben Şam’ın Kiswe bölgesindeydim. Maskeli göstericiler sokaklara çıkardı. Halk yolsuzlukları bitirecek diye göstericilere inandı ama insanları ikna ettik, halk bunların ne olduğunu gördü ve desteğini çekti. Biz söylediğiniz gibi şiddet kullansaydık rejim çoktan çökerdi” dedi.</p>

  <p>Suriye ordusuna Alevilerin hâkim olduğu tespitini de konuştuğum diğer askerler gibi o da reddetti: “Suriye ordusunda kimin Sünni, kimin Alevi, kimin Hıristiyan olduğuyla ilgilenmezdik. Alevilerin subaylar içinde çok olduğu doğru ama bunun nedeni Sünnilerin ticaretle uğraşması ve askerî okullara çocuklarını göndermemesidir. Aleviler hâkim olsaydı Rejimin düşmesi için ordudaki Sünnilerin teneke çalması yeterli olurdu.”</p>

  <p class="baslik3">YAĞMALANAN ÜLKE</p>

  <p class="p1">Halep’te eski şehrin harap hali herkesin içini yakarken asıl öldürücü savaşı sanayi bölgesi Şeyh Neccar yaşadı. (Neccar’ın başına gelenleri kısmen 2013’te yazmıştım.) Normalde Halep’in merkezinden 20 dakikada varılan Şeyh Neccar’a ulaşmak kentin rejim ve muhalifler arasında bölünmüş olması nedeniyle dolaylı yollardan 1 saati buldu. Kentin güneybatısından bir yay hareketi ile gitmek gerekmekteydi. Bombardıman seslerinin eksik olmadığı gecenin sabahında yola çıkmadan önce ilk iş dışarıda kahvaltı yapmak oldu. El Fayd Caddesi’nde bir fırında bulduğumuz peynirli ve zahterli “fetayirler” (mini pide) enfesti. Dükkânlar daha yeni yeni açılıyor, çöpçüler caddeyi süpürüyordu. Şam’da olduğu gibi burada da sokaklarda gözlemlediğim şey; her şeye rağmen çöpler alınıyordu. Halep’in güneyinden bir kavisle zeytin ağaçlarının arasından kuzeybatıya doğru giderken Filistin mülteci kampı Neyrep’in kıyısında bir kaldırım büfesinde kahve molası verdik. Savaş her köşeye bir dram bırakmış. Büfenin sahibi Filistinli Muhammed Sabri duvara çatışmalarda ölen Filistinlilerin fotoğraflarını asmış. Baş köşede muhaliflerin Neyrep kampında öldürdüğü oğlu Halid var. Sabri, Şam’da yaşayan şair Halid Ebu Halid’in de kuzeniymiş. Bu civarda yolun güvenliğini Filistinli milisler sağlıyordu.</p>

  <p>Büyük bir alana yayılan Şeyh Neccar’ın girişinde bir tesis muhaliflerin bölgeyi kontrol ettiği bir yıl boyunca Fetih Tugayı’na karargâh olmuş. Nusra da bir gıda deposunda üslenmiş. Şeyh Zeyyad yolunda keskin nişancı ateşine karşı siper olsun diye toprak yığılmış. Araçlar süratle geçiyordu.</p>

  <p>Şeyh Neccar berbat bir savaşın tüm izlerini taşıyordu. Çatışmalar nedeniyle yıkılmış ya da yağmalanmış tesislere dair onlarca hikâye dolaşıyordu. Kontrol noktasının yanındaki karakola girdik. Komutanın masasında el bombası. Şeyh Neccar’ı nasıl geri aldıklarını anlattı:</p>

  <div class="girs2">
    <p class="p1">“Fabrikaların % 80’ini işgal etmişlerdi. 2012’de Halep kuşatma altında olduğu için buraya gelmemiz zaman aldı. Operasyon Hanasır’dan başladı. 100 km’lik bir alanda savaştık. Hapishane kuşatmasını yardıktan sonra Şeyh Neccar’ı 48 saatte aldık. Kaçarken bubi tuzaklarını patlatarak işyerlerini harabeye çevirdiler. Şimdi piyade okulunun yakınındalar. Oradan havan atıyorlar.”</p>
  </div>

  <p>Harap olan yerler arasında Uluslararası İslâmî Suriye Bankası, Suriye ve Denizaşırı Bankası, mimarisiyle göz alan camii de vardı. İplik ve kumaş fabrikası Delil Batal’ın üçte biri saldırıda çökmüş, makineler yanmış. Diğer kısım aktifti. Fabrika yetkilisine göre çalışan sayısı 50’den 25’e düştü.</p>

  <p>Şeyh Neccar Sanayi Şehri Genel Müdürü Hazım Accan mırra eşliğinde şu bilgileri verdi:</p>

  <div class="girs2">
    <p class="p1">“Buraya 2000’de 145 milyar Suriye Lirası yatırım yapıldı. 2005’te faaliyete geçti. 963 üretim tesisi var. Fabrikalar tekstil, gıda, kimya, ilaç, alüminyum, demir, plastik ağırlıklı. Bunların 366’sı çalışıyor. Geri kalanlar zarar gördü. Elektrik ve su altyapısı da çöktü. Çalışmayan tesislerin yarısı tamamen söküldü, Türkiye’ye götürüldü. Kim çaldı bilmiyoruz ama sorumlusu Türkiye. Halep Sanayi ve Ticaret Odası üyeleri meseleyi uluslararası mahkemelere taşıdı.”</p>
  </div>

  <p>Accan’a muhaliflerden sonra bazı askerlerin de yağmayı sürdürdüğüne dair iddiayı hatırlattığımda şu yanıtı verdi: “Bu iddia yalan. Fabrikalar şu anda ordunun temin ettiği mazotla çalışıyor. Bizim onayımız olmadan bir vida bile çıkartılamaz. Sahipleri çekip gitmiş olan fabrikaları da koruyoruz.”</p>

  <p>Dönüşte davaları Halep Sanayi ve Ticaret Odası Başkan Yardımcısı Basil Joseph Nasri’ye sordum. Lahey’deki Uluslararası Adalet Divanı’na Türkiye aleyhine çok sayıda kişisel başvuru olduğunu söyledi:</p>

  <div class="girs2">
    <p class="p1">“Dava süreciyle ilgili özel bir ekip kurduk. Sahipleri çalınan makinelerin izlerini sürüyor. Bazılarının seri numaraları silinerek taşınmış. Ama bunlar nadide makineler. İzini bulmak zor değil. Mesela Çin’de makineyi üreten firmanın kayıtlarında kime satıldığı yazılı. Çalıntı malların izini bulan işadamlarımız var. Hatta biri Türkiye’de makinesini bulup tekrar satın alarak geri getirdi. Bu makinelerin Mersin, Hatay, Kilis ve Gaziantep’te satıldığını biliyoruz. Hatta kıymetli parçaları göstermek için Türkiye’den mühendisler getirtilip gösterildi. Daha önce açılışa gelen Türk firmalar buradaki kıymetli parçaların farkındaydı. Bazen tüm makineyi bazen makinedeki kıymetli bir parçayı söküp götürdüler. Bazı olaylarda fabrika sahibini arayıp ‘Makinelerini geri istiyorsan şu kadar para getir’ diyen yağmacılar oldu.</p>

    <p>“Yağmanın izi sürülüyor, bilgiler toplandıkça yeni davalar açılıyor. Şeyh Neccar’ın dışında 17 sanayi bölgesi var ve oralarda da yağmalar yaşandı. Mesela geçen Haziran’da (2015) İdlib’i ele geçirdiklerinde devlete ait mensucat fabrikasını söküp Türkiye’de sattılar. Suriye’deki en büyük mensucat fabrikasıydı. Yağma devam ediyor. Çok değerli makineler sökülüp götürüldü. Silahlı gruplar kendi bölgelerinde makine pazarları kurdu.”</p>
  </div>

  <p>Hükümetle arası iyi olan Halepli bir işadamının Şam’da sohbet ederken bana “Önce muhalifler yağmaladı. Sonra bölgeye ordu girince askerlere ‘Alın alabildiklerinizi’ dendi. Hem muhalifler hem ordu bu suça ortak” dediğini aktardım. Nasri önce reddetti sonra şunu söyledi: “Önce şunu belirtmem gerekiyor: Makinelerin Suriye içinde satılması imkânsız. Çünkü bu makinelerin sahipleri olarak bunu tespit eder ve suçluyu yakalatırız. Yağmalanan mallar için tek çıkış kapısı Türkiye. Evet, askerler arasında makine ya da makine parçası değil ama bilgisayar, yazıcı gibi ofis malzemeleri ya da kasalardan para çalanlar oldu. Bunlar tespit edildi ve hapse atıldı. Ama bunların sayıları iki elin parmaklarını geçmez.”</p>

  <p>Nasri kendi işleriyle ilgili de “Benim fabrikam Leyramun’da. Kimya üzerine. 100 kişi çalıştırıyordum. Başına ne geldiğini bilmiyorum, arasıra Google’dan uydu görüntüsüne bakıyorum. Bu terör bitsin, aynısını hemen yeniden inşa ederim. Bu azim hepimizde var” dedi. Sanayi ve Ticaret Odası’nın girişinde içimi burkan ve ülkem adına utanmama neden olan bir tablo ile de karşılaştım: Binanın girişinde yerde Erdoğan’ın fotoğrafı ve üzerinde şu ifade vardı: “Erdoğan Inkişari Lıs” yani “Devşirme Hırsız Erdoğan.” ‘Inkişari’nin çok kötü bir çağrışımı var. Cemal Paşa’nın pis işlerinde kullandığı Suriyeliler bu ifade ile anılırdı.</p>

  <p>Aslında Şeyh Neccar sanayi kenti Türkiye ile Suriye arasında “komşularla sıfır sorun” politikası çerçevesinde geliştirilen ilişkilerin ana üssüydü. Çok sayıda Türk şirketi de Suriyelilerle ortaklık kurmuştu. Halep’te karşılaştığım insanlar önce bu ortaklığı hatırlatıyor, sonra kamyonlara yüklenen makineler ve ürünlerin Cilvegözü ve Öncüpınar sınır kapılarından nasıl Türkiye’ye taşındığını anlatıyordu. Suriyelilerin formatlanan hafızalarında yeni dönemi tanımlayan ifade terörle birlikte maalesef yağmaydı.</p>

  <p class="baslik3">FİLİSTİNLİLERİN ELİ TETİKTE</p>

  <p class="p1">Filistinli şoförümüz, Şeyh Neccar’dan dönerken Neyrep Filistin Mülteci Kampı’nı görmem gerektiğinde ısrar etti. Neyrep istikametinde solda metruk vagonlar, raylara salınmış koyun sürüsü ve raylar üzerine kurulmuş bir kahve vardı. Sahibi ısrarla içeriye girmemi istedi, içerisi Esad’a destek veren yazı ve fotoğraflarla süslüydü.</p>

  <p>Yüksek duvarlarla çevrili avlulu evler, çok katlı binalar, hareketli sokaklar ve Gazze Şehitleri Mezarlığı... Tipik bir Filistin mülteci kampı. 1956’da kurulan kampta 2015 itibariyle yaşayan Filistinli sayısı 27 bin.</p>

  <p>Filistinliler Suriye’deki iç savaşta bölündü. Hamas’a yakın olanlar muhaliflere, El Fetih ve FHKC-GK’liler rejimle saf tuttu. iç savaşın ilk dört yılında Neyrep 209 kurban verdi. Suriye genelinde ölen Filistinli sayısı 4 bin. Neyrep’i Kudüs Tugayı koruyordu. Ağaçların gökyüzünü perdelediği bir çay bahçesine götürüldüm. Burası artık Kudüs Tugayı’nın karargâhıydı. Komutanları Adnan el Seyyid, İsrail’in Safad’dan sürdüğü bir ailenin çocuğu. El Fetih’li Seyyid söze “Bu mekân benim lokantamdı, karargâha çevirdim” diyerek başladı. Neden silaha sarıldıklarını anlatırken bir dizi olay sıraladı. Seyyid’in verdiği bilgilere göre “silahlı muhalifler, Neyrep’te otobüsle askerî kamptan dönen 19 Filistinli genci öldürdü. Otobüse de bomba yüklediler, şoförünü zincirlediler ve zorla kontrol noktasına sürdüler. Araç hedefe 100 metre kala patladı. Sonra muhalifler kamptan adam kaçırmaya başladı. Hüseyin Masri, Hikmet Dirbes, Muhammed Cedah rejimle işbirliği yaptığı gerekçesiyle kaçırıldı, cesetleri 2 km ötede bir evde bulundu. Hepsi sivildi. Amaçları Neyrep’i alıp buradan Neyrep Askerî Havaalanı’na girmekti. 3 km öteden havan topu atmaya başladılar.</p>

  <p class="img"><img alt="" src="../Images/main-25.jpg" width="650" height="400"/></p>

  <p class="p2">Halep’teki Neyrep Filistin Mülteci Kampı’nda El Fetih hakim. Kamp muhaliflere direndi.</p>

  <p class="p1">13 kişi öldü. Saffet el Şerif adlı uzman Cezire’de dedi ki ‘Havaalanını alabilmeniz için Neyrep’e girmelisiniz.’ Sonra saldırılar arttı. Kamp 10 ay boyunca kuşatma altında kaldı. İnsanlar açlıktan ot yemeğe başladı. 4 çocuk gıdasızlıktan öldü. Muhalifler defalarca saldırdı. Hepsi püskürtüldü. 21 günde 72 grad füzesi atıldı. 100 ev yıkıldı. Muhaliflerin Mercii’den attığı füzeyle vurduğu bir helikopter kampa düştü, 18 kişi öldü, 50 kişi yaralandı, 50 ev zarar gördü. Sonra muhalifler Handerat’ı kuşatıp 15 genci rejimle çalıştıkları gerekçesiyle öldürdü. Handerat’taki 15 bin Filistinliden 10 bini Neyrep’e sığındı. Başka yerlerden gelenlerle birlikte kampın nüfusu 50 bine çıktı. Handerat’taki gençlerin Kudüs Tugayı’na katılmasıyla Halep’in batısını da Filistinliler korumaya başladı. Kudüs Tugayı’ndan 209 kişi öldü, 400 kişi yaralandı.”</p>

  <p>Seyyid’e göre kampa saldırıların bir başka nedeni Filistinlilerin burayı terk etmesini sağlamaktı:</p>

  <div class="girs2">
    <p class="p1">“Tehditlerle kampı boşaltmamızı istediler. Direndik çünkü kamplar Filistin’e dönüş hakkımızı temsil ediyor. Suriye’ye olduğu kadar Filistinlilere de komplo kurdular. Bize ‘Sizin Suriye ile ilginiz yok’ dediler. En az 100 bin kişiyi Almanya, İsveç ve Norveç gibi ülkelere götürdüler. Amaç Filistinlileri Filistin sınırından uzaklaştırmak ve geri dönüş davasını bitirmek. Halkımızın Handerat’tan çıkartılması da bu komplonun parçası. Benimle Suudi bağlantılı kişiler temasa geçip 10 milyon dolar teklif etti. Direnişten vazgeçmemizi istediler. Halep’te de 60 bin Filistinli yaşıyor. Suriye’nin kuzeyinde bu tekfirci teröristlere katılan Filistinli sayısı 10’u geçmez.”</p>
  </div>

  <p>1.500 askerî olan Kudüs Tugayı’nın ordu ile ilişkisini sordum, “Cephaneyi ordudan alıyoruz” dedi. Peki, Neyrep’in aksine Şam’daki Yermuk kampı neden muhaliflere teslim oldu? Aradaki farkı anlattı:</p>

  <div class="girs2">
    <p class="p1">“Yermuk’un düşmesinin en büyük nedeni Hamas. insanların acılarını ve gençlerin Filistin’e ilgilerini sömürdüler. Yermuk’un % 60’ı Filistinli. George Habaş’ın FHKC’si ve Naif Havadmi’nin Filistin Demokratik Halk Cephesi tarafsız kaldı, bu da muhaliflerin işine yaradı. Filistinliler ortak hareket etseydi Yermuk düşmezdi.”</p>
  </div>

  <p>Sohbetin bitiminde müsaade istediğimde Filistinli komutan “Gelmek sizin iradenizde göndermek bizim” deyip yemeğe kalmamızda ısrar etti, kaldık!</p>

  <p class="baslik3">Terminalde Rakkalılarla: IŞİD’çi kadınların çoğu Tunuslu</p>

  <p class="p1">Bir sonraki gün kahvaltıyı bir caddede yine ayaküstü felafel ile yaptım. Cadde üzerinde siyahlara bürünmüş bir kadının işporta tezgâhına neler var diye baktım. Suriye bayrağı, Hasan Nasrallah, Beşşar Esad ve Hafız Esad’ın resmedildiği rozetler, ordu birliklerine ait armalarla doluydu. Bu tezgâh Suriye ordusunun kontrolündeki bölgelerde öne çıkan ya da çıkartılan fotoğrafın bir yansımasıydı. Hatırı sayılır Şii nüfus barındıran Humus’ta duvarları süsleyen Nasrallah’ın fotoğrafları şaşırtıcı değil ama hariçten gazel okuyanların “Sünni” kimliğiyle tanımlamaya bayıldığı Halep’te bazı işyerlerinde Esad ile birlikte Nasrallah’ın portreleri biraz ezber bozucuydu. ‘Öteki Suriye’de Nasrallah mezhepler üstü bu teveccühü Hizbullah’ın Kusayr ile başlayıp Kalamun cephesi ile devam eden askerî katkısına borçluydu. Benzin almak için girdiğimiz istasyonun yanındaki bankanın önünde oluşan kuyruk dikkatimi çekti, “Maaşlar yattı” denildi. Aybaşına daha iki gün vardı!</p>

  <p>Ayrılmadan önce şehirde merak ettiğim yerlerden biri de otobüs terminaliydi. IŞİD’in merkezi Rakka’ya da seferler yapılıyordu. Erken saatte gitmek gerekiyormuş, Rakkalı sadece iki kişi bulabildim. 20’lerinde Halil el Zaik kolundaki Mahir Esad dövmesini ve yara izini gösterip “ÖSO’nun adamları bu dövme yüzünden kolumu kesti. Ne kadar zengin varsa kaçırıp fidye istediler, evlerini gasp ettiler. Benim için ÖSO, IŞİD’den farklı değil” dedi.</p>

  <p>Bir müteahhit IŞİD’in gölgesindeki hayatı anlattı:</p>

  <div class="girs2">
    <p class="p1">“Hayatımız tamamen değişti. işyerlerine el koydular. Şehirde satacak mal yok. Çok fazla baskı yapıyorlar: Namaz kıl, cihada katıl ve zekat ver. Memurları kovdular. İşleri kendi adamlarıyla yürütüyorlar. Petrol gelirleri ve topladıkları paralarla 25-30 bin kişiye maaş ödüyorlar. Devletin 3 bin kadar memuru ise maaşlarını Halep ve Hama’dan çekiyor. Üretim tesisleri onların elinde. Ailesini geçindirmek için onlarla çalışanlar var. Sakalın 1 aylık olması lazım. Ben burada kısalttım. Bu halde dönersem 40 kırbaç ve 10 bin Suriye Lirası ceza ödemem gerekiyor. Gitmeden önce uzatacağım. Kadınlar peçeli olmak zorunda. Bir kadın yanında mahrem biri olmadan dışarı çıktıysa kendisini eve gönderiyorlar, şoföre de ceza veriyorlar. Bir kadın Rakka’dan kaçmaya kalkışırsa kendilerine cariye yapıyorlar. Hıristiyanlara ‘Ya cizye öde ya git’ diyorlar. Hıristiyan kadınlar da kapanmak zorunda. 8 yaşına giren kızlar kapatılıyor. Türkçe konuşan IŞİD üyeleri var. Türk malları çok geliyor. Militanların % 5’i Türk. Suudiler, Cezayirliler ve Tunuslular çok. Yabancı IŞİD’çi kadınların % 90’ı Tunuslu. Az sayıda Batılı kadın da var.”</p>
  </div>

  <p>Buralarda fidye hikâyeleri çok. Bunlardan birini Afrinli Arap ve Baas üyesi Amri Amri’den dinledim: “3 kardeşim orduda. Amcamı ve doktor ağabeyimi kaçırıp 12 milyon lira fidye istediler. Sonra Arap edebiyatı okuyan kardeşimi kaçırıp 12 milyon daha istediler. Bizim aile de fidyecilerin topraklarına el koydu, bunun üzerine rehineleri bıraktılar.”</p>

  <p class="baslik3">YIKILAN VE DİRİLEN KENT: HUMUS</p>

  <p class="p1">Halep’in çıkışında Süleyman Şah Türbesi’nin yolunu gösteren tabela olduğu gibi duruyordu. Ironik tabii; malum türbe artık yerinde değildi. Türbe Mart 2015’te IŞİD tehdidi gerekçe gösterilerek hükümetin emriyle düzenlenen sınır ötesi harekâtta TSK tarafından havaya uçurulmuş, kabirler sınıra birkaç adım ötedeki Eşme’ye taşınmıştı! Ara yollardan yeniden Humus yoluna çıktık. Yol yine askerî araçların eşlik ettiği TIR kafileleriyle doluydu. Rakka ayrımındaki mola yerinde doçkayla poz veren asker birkaç km ötede IŞİD’in karşısındaki mevziye gideceklerini belirtip “Hadi gel seni de götürelim” dedi. “Olur” dedim ama ektim! Önceliğim muhaliflerin 2011’de devrimin başkenti ilan ettiği Humus’tu. Şehre girerken Hizbullah bayrağını dalgalandıran doçkalı iki pikap önümüz sıra gidiyordu. Halep ile kıyasla Humus’taki kontrol noktaları daha sıkıydı.</p>

  <p>Kenti gezmeye Halidiye ile Zehra semtleri arasında uzanan caddeden başlamayı tercih ettim. Çünkü bu hatta olanları bilmeden rejime karşı “barışçıl” gösterilerin neden kanlı bir isyana dönüştüğünü çözmek de zor. Humus Sünni, Alevi, Şii ve Hıristiyanların iç içe yaşadığı bir kent. Hıristiyanlardan sokakta elhamdülillah, bismillah, inşallah, selamünaleyküm gibi ifadeleri duymak şaşırtıcı gelebilir ama bu insanların nasıl birbirini özümsediklerinin de göstergesi. Müslümanlar da Hıristiyanlara has ifadeleri kullanabiliyor. Onları birbirinden ayıran tavla masasında birinin ezan okununca camiye, ötekinin çan çalınınca kiliseye gidiyor olması.</p>

  <p class="img"><img alt="" src="../Images/main-26.jpg" width="650" height="400"/></p>

  <p class="p2">Humus’ta muhaliflerin kurtarılmış bölgeye dönüştürdüğü semtlerden biri.</p>

  <p>2011’de gösteriler sürerken kimilerinin “üçüncü kol” dediği silahlı gruplar bir Sünni-Alevi savaşı çıkarmak için işe Humus’tan başladı. Kitlesel gösterilerin ilk çıkış yeri Dera’da da işin başında onlarca asker öldürüldü ama Humus’ta özellikle mezhebi hedef gözeten şiddet olayları yaşandı. Mesela 17 Nisan 2011’de General Abdu Hudr el Tellavi aracıyla Zehra’daki evine giderken Bab el Tedmur’da durduruldu, iki oğlu ve kuzeniyle birlikte mezarlık bölgesinde satırla öldürüldü ve uzuvları kesildi. Tellavi ailesi Aleviydi. Yine Alevileri hedef alan başka bir katliamın ayrıntılarını farklı kişilerden dinledim:</p>

  <div class="girs2">
    <p class="p1">“Tellavi cinayetinden hemen sonra Zehra’ya giden bir otobüs muhaliflerin barikat kurduğu Halidiye’den geçerken durduruldu, üçü kadın 13 kişi yüzleri duvara dönük dizildikten sonra öldürüldü. Kadınlardan biri halimeydi, bıçakla karnı deşildi, ardından boğazı kesildi. Sağ bırakılan bir kadın da çıplak olarak yürütüldü. Akıl sağlığını yitiren o kadın hala hayatta.”</p>
  </div>

  <p>Bu dehşetengiz olayı birbirinin bilgilerini tamamlayan üç kişi anlattı.</p>

  <p>Humus’ta kanlı sarmalın karşılıklı öldürme, adam kaçırma, işkence, infaz ve ordunun ağır bombardımanıyla sürdüğüne dair onlarca vakıa kayıtlara geçti. Mezhepçi savaş çıkarmaya dönük iğrenç tezgâhlarla başlayan bir süreçte karşılıklı ağır suçlar işlendi. Bu süreçte 36 mahalleden l4’ü yani şehrin % 40’ı silahlı muhalif grupların eline geçti. Tankların devreye sokulduğu yıkıcı operasyonla kontrol önemli ölçüde yeniden rejime geçti. Eski kentteki silahlı grupların 2014’te anlaşmayla bölgeyi boşaltmasının ardından muhaliflerin elinde sadece Nusra’nın etkin olduğu Vaer kaldı.</p>

  <p>Halidiye istikametinde ilk durağım Ermen Caddesi’nde iç savaşta ölen 18 bin Humuslu asker ve milisten l.300’ünün fotoğrafının sıralandığı devasa pano. Panonun önünde fotoğraflara dalıp giden bir Ermeni kadın kardeşinin öldüğünü belirtip muhalifleri destekleyen ülkelere, özellikle Türkiye hükümetine karşı tepkisini dile getirdi. Ermen’i Şii semti Zehra takip ediyor. Duvardaki resimde orduya katılan ve ölen bir doktorun silahla verdiği poz vardı. Bu fotoğrafın önünde durduk, Enformasyon Genel Müdürlüğü’nde görevli Hayat Avvad, bir anne olarak kendi acılarını paylaştı:</p>

  <div class="girs2">
    <p class="p1">“Oğlum Mahmut Ferzad 2 yıllık askerdi. Çatışmalar çıkınca terhis edilmedi. 1,5 yıl önce Dera’da Nusra Cephesi’nin kuşatıp havaya uçurduğu hastanede ölen 40 askerden biri. Cesedini vermediler.”</p>
  </div>

  <p>Zehra ve Akrama semtleri 2011’den itibaren 20 kadar bomba yüklü araç saldırısına tanık oldu.</p>

  <p>Yolun devamında eski Humus bir cephe savaşının yıkıcı tablosuyla içim ürperdi. Bab el Tedmur’a giren yola barikat olarak konulmuş ve yanmış otobüsün arkasında hayat yeniden kıpırdıyordu. Üç çocuk; Fatma, Nuran ve Cenaz oyun oynuyordu. Tankların dış cephedeki binaları harabeye çevirdiği mahallenin içindeki sokaklarda molozlar kaldırılmış ama bazı binaların hali haraptı. Mahalle sakinlerinin % 30’u evlerine dönmüştü.</p>

  <p>Bir apartmandan çıkan yaşlı kadın Umm el Fuad Harrara olayların nasıl başladığına dair yaşadıklarını paylaştı:</p>

  <p>“Bir sabah kalktık, burayı çevirmişler. Silahlı kişiler dedi ki ‘Bizi destekleyenler kalsın desteklemeyenler gitsin.’ Çoğunluğu gitti, kalanlardan bazıları çatışmalarda öldü. Ordu silahlı grupları temizledi, insanlar yavaş yavaş dönüyor.” Eşi Ömer Nasır ekledi:</p>

  <div class="girs2">
    <p class="p1">“Kalanlar muhalifleri destekledikleri için değil imkanları olmadığı için kaldı. Yaşlılar, başka yerde akrabaları olmayanlar çıkamadı. Ordu geldi ‘Evlerinize dönebilirsiniz’ dedi, biz de döndük.”</p>
  </div>

  <p>Hıristiyanların bölgesine ilerlerken kilisede satranç oynamaya giden gençlerle karşılaştım. Gada Ahras adlı kadın Türkiye’nin silahlı gruplara desteğinden dolayı öfkesini dile getirdi. Annesi kuşatma sürerken ölmüş, oğlu yaralanmış, silahlı muhalifler arasında çıkan tartışmaya tanık olduğu için kendisine doğrultulan silahtan kaçarak kurtulmuş. “Bir planları yoktu, ne olacağını bilmiyorlardı, liderlerini suçluyorlardı. Gıda ve para sıkıntısı arttıkça kendi aralarında tartışmalar başladı” dedi.</p>

  <p>Bostan Caddesi’nde balkondan aşağıya “Merhaba, hoş geldiniz” diye seslenen yaşlı çift hâlâ meydan okuyordu: ‘Teröristler geldiğinde burayı terk etmedik, etmeyeceğiz. Öleceksek burada öleceğiz.”</p>

  <p class="baslik3">Beyt el Ağa’da fetva kitapları</p>

  <p class="p1">Ağır hasar gören yerlerden biri de tarihi Beyt el Ağa lokantası. Bütün Suriye’de bilinen tarihi bir mekân. 1912’de Ferfur ailesi tarafından konut olarak yapılmış bina 2000’de satılmış ve lokantaya çevrilmiş. Esad çiftinin yemek yerken çekilmiş fotoğrafı duvara yeniden asılmış. İçerideki odalardan biri muhaliflerin kadısı tarafından kullanılmış. Kadı kaçarken geride eski basım kitapları bırakmış. Lokantanın çalışanlarından İlyas Seman Ebu Goerge antika mobilyayı gösterip “Kadıları bu koltuğa oturup fetvalarını veriyordu” dedi. Muhalifler ordu ile anlaşmayla bölgeyi terk ederken Beyt el Ağa’yı da patlatmışlar. Bir cephesi tamamen uçan, diğer cephesi kısmen zarar gören lokantanın sahibi, 18 Ağustos’ta Hıristiyanların 5 yıl sonra ilk kez kutlayacağı Seyyide Bayramı’na yetiştirmeye çalışıyordu ama restorasyonun bitmesi zordu. Bostan el Divan’da kilise ile cami yan yana. ikisi de haraptı. Kilise yağmalandıktan sonra bomba ile patlatılmış.</p>

  <p class="baslik3">Alevilerin hikâyesi</p>

  <p class="p1">Humus’ta isyanın nasıl kanlı bir yola saptığına dair hikâye bol. Rejim yanlılarının anlattıkları her türlü şiddetten Şebbiha’yı sorumlu tutan muhaliflerinkinden oldukça farklı. Alevi mahallesi Akrama’da Ruveyda el Salih ve emekli Albay Nafi Selmu çifti evlerine çaya davet etti. Nafi Selmu mette ikramının ardından muhaliflerin attığı kurşunlardan eve düşenleri sehpaya dizerken Ruveyda el Salih “3 yıl boyunca bu kurşunların altında hayatım cehenneme döndü. Her patlamada şu salondan banyoya gidip saklanıyordum” dedi. Selmu ekledi: “Eski Humus’ta 900 kişi kaçırıldı. Humus’un altında başka bir şehir var. Toprağın altındaki evleri birbirine bağladılar. Kaçırdıkları kişileri buralarda sakladılar. Kazdıkları tünellerle bulundukları yerleri tahkim ettiler. O yüzden ordu girmeye karar verdiğinde ağır silahlar kullandı.” Olayların başında Alevileri hedef alan saldırıları burada da dinledim. Biz sohbet ederken askerî üniformalı bir adam geldi. Taksicilik yaparken Ulusal Savunma Komiteleri’ne katılmış. Tellavi ailesi ve otobüsteki 14 Alevi’nin başına gelen olayların Ulusal Savunma Birlikleri’ne katılmasında etkili olduğunu söyledi. “Aleviler bu iki olayla ilgili misillemede bulunmadılar. 4 ay boyunca sustular. Temmuz 2011’de sorumluların bulunması için şikâyette bulundular. Olaylardan sonra kendi bölgelerinde kontrol noktaları kurmaya başladılar” dedi. Ardından kendi zaviyesinden gelişmeleri aktardı:</p>

  <div class="girs2">
    <p class="p1">“Vali istifa etmeli dediler, vali görevden alındı. ‘Olağanüstü hal yasası kalkmalı’ dediler, kalktı. Yetmedi Haziran 2011’de saat kulesinin yanındaki resmi binalara girdiler. ‘Ya rejim gidecek ya savaş ilan edeceğiz’ dediler. Yolları kesip Alevileri ayırıp götürüyorlardı. İnsanların araçlarına el koyup bombalı eylemlerde kullandılar. Cenazelere ateş açan kendileriydi. El Cezire televizyonu bu planlı saldırıları canlı yayınlıyordu. Kurdukları kontrol noktalarında iki kez onların elinden Sünni Arapların şivesiyle konuşarak kurtuldum. Sünniler de mağdur oldu, onlar da kendi mahallelerinde kontrol noktaları kurdu.”</p>
  </div>

  <p>Humus’ta bir başka durağımda SANA’nın foto muhabiri kendi başına gelenleri anlattı: “29 Ağustos 2011’de evimi bastılar, beni çocuklarımın gözleri önünde alıp götürdüler. Bab el Hud’a işkence ettiler. Görüntülerimi yayımladıklarında babam kalp krizi geçirdi. Daha sonra beni bir ceset gibi sebze haline bıraktılar.” Sohbete katılan Humus Valiliği’nde görevli memur Said Nasri ise “Evet mezhep savaşı çıkarmak istediler. Şunu bilmeniz lazım: İsrail’le Tişrin Savaşı’nda (6-26 Ekim 1973) beş asker bir tankta öldü. Bu simgesel bir olay. Ölenlerin her biri ayrı bir mezhep ve dinden idi. Kanımız karıştı. İşte Suriye bu. O yüzden mezhepçi komplo tutmadı” dedi.</p>

  <p class="baslik3">Yıkan devlet; yapan devlet</p>

  <p class="p1">Humus’ta 150 bin kişinin yaşadığı Vaer’deki krizin sona ermesi için görüşmeler sürüyordu. BM’nin arabuluculuğunda sağlanan ateşkes yer yer ihlal edilse de durum istikrarlıydı. Bölgede çalışan memurlar işlerini yapmak için Vaer’e gidip geliyordu. 2012’de Baba Amr’dan kaçanlar Vaer’e yerleşmişti. Vaer’de yaşayanlar da kentin başka yerlerindeki işyerlerine gidip geliyordu. Devletin bu semte su, elektrik ve okul hizmetleri de sürüyordu. Ayrıca Vaer’de 14, Humus’un kuzeyinde silahlı muhalif grupların kontrolündeki bölgelerde 68 okul vardı. 2015’te bu bölgelerdeki tüm öğrenciler Humus’ta ilkokul ve lise bitirme sınavlarına girdi.</p>

  <p>BM heyeti her hafta Vaer’de inceleme yapıyordu. Makamında görüştüğüm Vali Talal el Barazi’ye göre hükümet 2014’ten itibaren ağır yıkıma yol açan askerî operasyonlar yerine müzakere yolunu seçti. 2014’te eski şehirdeki militanlar bu şekilde teslim oldu. Militanlardan l.l70’si rejimle anlaşarak muhaliflerin “Şebbiha” diye andığı Ulusal Savunma Komiteleri’ne katıldı. Eski militanlar bu güç içerisinde mahallelerdeki kontrol noktalarında görev yapıyordu. Teslim olan militanlardan l.900’ü hafif silahlarıyla Humus’un kuzeyinde muhaliflerin kontrolündeki Dar el Kebir ve Telbise’ye gitti. Benzer bir anlaşma Vaer için sağlanmak üzereydi. Yedi aydır süren görüşmelerde birkaç pürüz kalmıştı. Anlaşma sağlanırsa militanların % 60-70’i silahlarını bırakıp sivil hayata dönecekti. Geri kalanlar ağır silahlarını bırakıp hafif silahlarla Dar el Kebir’e gidecekti. Yabancı militanların olmadığı bölgelerde hükümetin diyalogla sorunu çözme girişimleri daha hızlı sonuç veriyordu. Hükümet Vaer’den sonra Bab el Kebir ve Hula gibi yerlerde de anlaşma sağlamayı umuyordu.</p>

  <p>Vali Barazi toplumsal doku ve mezhepsel uyumun ne kadar örselendiği sorusuna şu yanıtı verdi:</p>

  <div class="girs2">
    <p class="p1">“Krizin ilk senesinde mezhep gerilimi oldu ancak mezhepçiliğin bizim kültürümüzde yeri yok. Sünni, Alevi, Hıristiyan iç içe yaşıyor. Halkın içinde fitne yaratma çabası başarılı olamadı. Son iki senedir tekrar bir araya gelmeye başladılar. Hâlâ farklı kesimlerden insanlar birlikte yaşıyor. Eski şehir onarıldıkça birbirimizin yüzüne baktığımız o eski günlere döneceğiz. Bu bölgenin çok özel bir dokusu var. Bakınız Doğu Humus’ta 500 köy var, her renkten ve dinden insan yaşıyor. İnsanlar birlikte yaşamaya alışmış, bu kültürü sarstılar ama yok edemediler.”</p>
  </div>

  <p>Vali hafif hasarlı binaları onaracaklarını, Baba Amr, Halidiye ve Sultaniye gibi ağır hasar gören mahallelerin yeniden inşa edileceğini söyledi: “Baba Amr 16 bin konutluk proje ile yeniden inşa edilecek. 65 bin kişinin yaşayabileceği bir proje. Daha önce 10 bin konut vardı ve 41 bin insan yaşıyordu. Finansman 6 bin ilave konutun satışından sağlanacak.”</p>

  <p class="baslik3">Yıkılan şehrin Tedmurlu sığınmacıları</p>

  <p class="p1">Valiliğin izniyle Baba Amr’a gittik, her kontrol noktası kendi muhitinin ağası, öyle bakanlıktan ve valilikten izinliyim diye otomatik geçiş vermediler. Bir iki telefon görüşmesiyle teyit ve tahkik olmadan geçiş yok. Baba Amr’da yıkılmayan binalarda yaşamlarını sürdürenlerin sayısı yaklaşık 7 bindi. Semtin girişindeki okul binası da IŞİD’in ele geçirdiği Tedmur’dan (Palmira) kaçanlara sığınak olmuş. İnsanlar Tedmur’da kalan yakınları öldürülür diye fotoğraf çekmemi istemedi. Konuşmak istediğim bir delikanlı “Bana sormayın” deyip ağlamaya başladı, yanımdaki görevlinin arkasına geçti, kendiliğinden içini döktü: “Kışlayı bastılar, herkesi öldürdüler. Sokakta insanların kafalarını kesip vücutlarının üzerine koydular. Babam Basil Hastanesi’nde çalışıyordu. IŞİD orayı bastı, biz kaçtık ama babam kaçamadı. Başına ne geldi, bilmiyorum.”</p>

  <p>Kocası Tedmur’da kalan bir kadın da kaçış hikâyesini şöyle anlattı: “Para ödeyerek çıktım. 20 gün evde kaldım. İnsanların kafasını kesip caddelerde cesetlerinin üzerine koydular. Çatışmalar başladığında ekmek stokladık. Tedmur’la iletişim kuramıyoruz. Gençleri bırakmıyorlar, genç kızları da bırakmıyorlar. Biz otobüsle çıktık. IŞİD kişi başına 24 bin lira aldı. 10 bin de otobüse verdik. Rakka’ya gideceğiz dedik, yoksa IŞİD bırakmazdı. Yol ayrımında inip Humus’a geldik.”</p>

  <p>Okula sığınanlardan Ebu Süleyman adlı kişinin hikâyesi anlatıldı: “IŞİD, Palmira’da Ebu Süleyman’ın 20 yaşındaki oğlunu kaçırıp kendisinden teslim olmasını istedi. Haberi alınca kalp krizi geçirdi, öldü.”</p>

  <p>2011’de cuma namazlarının ardından gösterilerin başladığı cami harabeye dönmüş. Rivayet o ki caminin imamı ve göstericilerin lideri Raid el Curi Türkiye’ye kaçtı. Az ileride Yemen kralıyken Müslüman olmuş Amr bin Maadi Yakrib el Zübeydi el Mezhic’in ismini taşıyan cami de öyleydi. Caminin mimarisinde yer alan bir delikten dışarıya tünel kazılmış. Cami içindeki türbe de tahrip edilmiş. Daha sonra öldürülen askerîn kalbini ısırırken poz veren eski ÖSO komutanı Ebu Sakkar’ın evine de uğradık. Ev dağılmış ama eşyalara dokunulmamış. Komşusu “Aslında dindar biri değildi. Olaylar çıkınca birden dinden bahsetmeye başladı ve anında zenginleşti. (Evin giriş katında) Babasının dükkânında birkaç parça mal vardı, dolup taştı” dedi. Ebu Sakkar’ın evinin karşısında tek katlı bir bina hem “hapishane” hem “klinik” olarak kullanılmış; bir odada ilaç kutuları, demir kapısından bir pencere açılmış diğer odada zincir, araba lastiği ve tavana asılı bir ipler vardı.</p>

  <p>Ertesi gün Bostan Divan’daki Bostan Lokantası’nda “fetti” ile kahvaltımızı yaptık. Altında ekmek içinde nohut, tahin, zeytinyağı ve kimyon bulunan fetti cuma sabahları halkın satın almak için kuyruğa girdiği bir lezzet.</p>

  <p class="baslik3">TRAJİK BİR DÖNÜŞÜM: PATRONDU “ŞEBBİHA” OLDU</p>

  <p class="p1">2011’de Dera ve Humus’ta “yıkılsın nizam” diye gösteriler olurken büyük bir kalabalığın Beşşar Esad’a destek için kilometrelerce uzunluğunda bayrakla yürüdüğü sahil şeridine gitmek üzere Humus’tan ayrılınca riskli bölgeyi de arkamda bırakmış oldum. Son tehlike uyarısı Nusra’nın elindeki Vaer’de yüksek binaların dikizlediği güzergâhtan geçerken kiraladığım Humuslu taksiciden geldi: “Keskin nişancı tehlikesi var, hızla geçeceğiz.”</p>

  <p>Uzakta Vadi Nasara, biraz sonra onlarca köyü tepeden izleyen Husun Kalesi. Sol tarafta 2011-2012’de silahlı direnişin lojistik hattı Tel Kelah. İsyanı besleyen bu damar Lübnan’ın fırtınalı bölgesi Vadi Halid’e çıkıyor. Taksici, Lübnanlı şarkıcı Mervan Mahfud’un 1970’lerden kalma şarkılarını çaldı; Hayef Kun Aşikik (Sana Aşık Olmaktan Korkuyorum). Tartus’a kadar bize eşlik eden Enformasyon yetkilisi Hayat Avvad şarkıya kendini kaptırdı. Bir ara duraksadı: “Evet oğlumu bu savaşla yitirdim, içim yanıyor ama hüznüm bana neşem size.” Sonra sıra Nasrallah ve Esad’ı öven şarkılara geldi; Alevi şoför ve Hıristiyan rehber coşkuyla şarkıya eşlik etti.</p>

  <p>Suriye krizinde Tartus hem Rus üssü hem Esad’a desteğiyle öne çıktı. Esad’ın kaybetmesi halinde Tartus-Lazkiye hattında Alevi devleti kuracağına dair spekülasyonlar yapıldı. Sahil hattı Esad’ın gönüllü milisleri, muhaliflerin tanımıyla “Şebbihalar” ile de gündeme geldi. Tartus’a varınca karşılaştığım bir kişi ne aradığımı sordu. Savaşın toplumu ve ekonomiyi nasıl etkilediğini gözlemlemeye çalıştığımı söyledim. “Aradığın yanıt benim” dedi. “Gel seni köyüme götüreyim, her şeyi anlatayım.” Kabul ettim ve gittim. Duver Taha Köyü’ne tırmandık. Manzara Rize’nin ikizi. Bir villaya girdik. Bir tarafta Tokyo, Pekin, Moskova gibi şehirlerden getirilmiş biblolar, diğer tarafta silah, mermi, dürbün, telsiz.</p>

  <p>Kendini “Adım Hatim Ali Steyti. Sizin Şebbiha dediğiniz Ulusal Savunma Komiteleri’nde komutanım. Otomobil distribütörlüğü yapıyordum. (Teleskopunu gösterip) Astronomi ile ilgileniyordum” diye tanıttı. Şüpheli bakışlarım üzerine “Anlıyorum bir işadamı olduğuma inanmıyorsun, gel benimle” deyip üst kata çıkarttı. Üç adet pasaport, çok sayıda çek defteri, içinde azıcık para ve 3 el bombasının bulunduğu para kasasını gösterdi. “Bu kasa para doluydu, bu savaşta boşaldı” diye ekledi. Sonra bilgisayarını açtı, Şam’dan Kalamun’a, Keseb’den Humus’a birçok cephede çekilmiş görüntülerini gösterdi. Ürperdim mi, evet; şaşırdım mı, hayır.</p>

  <p>Bir iş adamını savaşçıya dönüştüren neydi? Anlattı:</p>

  <div class="girs2">
    <p class="p1">“El Zaim şirketinin sahibi olarak Tartus, Halep, Şam, Rakka ve İdlib’de ofislerim vardı. 200 kişi çalıştırıyordum. Olaylar çıkınca 250 otomobilim çalındı ya da tahrip edildi. Banyas’ta 5 yıldır çalıştığım Ebu Enes’in galerisindeki iki arabamı almaya gittim. Kapalıydı. O sırada cami hoparlöründen ‘Haydin cihada, Aleviler mezara, Hıristiyanlar Beyrut’a’ diye sesler geldi. Kalabalık yürüyüşe geçince Ebu Enes ‘Bu adam Alevi’ diyerek beni hedef gösterdi. Oradaki iki arabam tahrip edildi, ben ve yanımdaki iki çalışanım geldiğimiz araçla uzaklaştık. 7 yıldır birlikte çalıştığım Hamalı arkadaşımı aradım, olanları anlattım, ben destek beklerken, ‘Artık Alevilerin dönemi kapandı, bu savaşı bir ayda kazanacağız, kanlarınız ve kızlarınız dahil her şeyinizi alacağız’ dedi. Çok sarsıldım. Bana düşman kesilmişti. Buraya gelip tehditlerini gerçekleştirmelerini bekleyemezdim. Bir grup kurdum, savaşa katıldım. Ordu ile birlikte operasyonlara katılıyoruz. Şu anda 93 adamım var, çatışmalarda 12 kişi kaybettim. Dünyayı gezen, eğlenen biriyken şimdi geceleri dağlarda yatıp kalkıyorum. Çocuklarımı da 60 kilometre ötede bir villam daha var, oraya gönderdim. Çünkü çok düşmanım oldu. Bu insanlar dindar değildi, birlikte içer eğlenirdik. Tek istediğim bu beladan kurtulmak ve tekrar ticarete dönmek. Param bitiyor, maaş almıyoruz. Sadece Zara’da savaşı kazanınca devlet ödül verdi. Tabii cephanemiz ordudan.”</p>
  </div>

  <p>Humus ve Şam’da birçok kişiden duyduğum “Olaylar barışçıl başlamadı” görüşünü Hatim Ali de dillendirdi. Buna dair aktardığı bir olay var: “Bir grup, 15 Nisan 2011’de Banyas’ta meyve-sebze işiyle meşgul Nidal Cennud adlı Alevi’yi ve arkadaşını durdurdu. Beşşar ve Hz. Ali’ye küfretmelerini istedi. Arkadaşı küfretti, dayakla kurtuldu. Nidal, Beşşar’a küfretti ama Hz. Ali’ye küfretmedi. Onu satırla öldürdüler. O tarihe kadar Banyas’ta bir şey yoktu.”</p>

  <p>Hatim Ali’ye göre gösteriler komploydu: “Banyas’ta insanlara 5 biner Suriye lirası verip gösteri yaptırdılar, El Cezire kanalı bunları rejime isyan diye yayımlıyordu. Biri gelip 700 bin peşin parayla benden Kia Rio satın aldı. 2 gün sonra Muhaberat geldi, ‘Bu kişi senden otomobil aldı mı’ diye sordu. Katar para göndermiş, bu kişi göstericilere dağıtması gereken parayla kendine araba almış. Para transferinde aracı olan kişi de aptallığından gidip dolandırıldım diye polise şikâyette bulunmuş. Polis şüphelenip sıkıştırınca itiraf etmiş.”</p>

  <p>Merak ettiğim konu, Türkiye’de hükümet yetkililerinin “Alevi devletinin altyapısı için Banyas’ta Sünni temizliği yapılıyor” diye tepki gösterdiği Beyda katliamında Hatim Ali’nin parmağının olup olmadığıydı. Doğrudan sordum, o da eğip bükmeden yanıt verdi:</p>

  <div class="girs2">
    <p class="p1">“Beyda’daki katliamda oradaydım. Olay biraz karışık, anlatayım: Aranan bir kişiyi almak için 6 kişilik askerî bir devriye Beyda’ya gidiyor. Ekibin başında Binbaşı Samir Ammuri var. Beydalılar aranan kişiyi saklıyor. Arabaya ‘Şu eve gitti’ diyorlar, ekip oraya gidiyor, bu sefer başka bir yere yönlendiriyorlar. Bir saat boyunca oyalıyorlar. Ekip Beyda’dan ayrılırken yokuş aşağı inişte mayınla saldırıyorlar, hepsi yaralanıyor. Samir telsizle merkezden yardım istiyor. Bu iki araba yola çıkıyor, köye girişte onlara da ateş açılıyor. Devletin imamı Şeyh Ömer Biyasi köydeki gençleri yatıştırmaya çalışıyor. Arabuluculuk yapıyor. Askerlere de sorunu çözmeye çalıştığını belirtip ‘Operasyon yapmayın’ diyor. Şeyh ile iletişim kesiliyor. Bunun üzerine bizi arayıp ölen ve yaralananları almamız için yardım istediler. Biz yoldayken ordudaki sivil çalışanların bulunduğu askerî bir araç Kous köprüsünden geçerken saldırıya uğradı. Biz vardığımızda bize de yağmur gibi kurşun yağdırdılar. 60 kişiydik, her taraftan ateş açıldı. Biz de karşılık verdik. 45 dakika çatıştık. Başka bir yönden köye yaklaşan askerî birlik yanlışlıkla bize saldırdı. Bu arada Şeyh Ömer, eşi ve oğlunun öldürüldüğü haberi üzerine onun akrabaları da çatışmalara karıştı. Köyün içinde devlet yanlıları ile karşıdan da çatıştı. Her şey birbirine karıştı, olaylar çığırından çıktı. Biz koordine oluncaya kadar 30 dakika geçti. Subaylar gelip duruma el koydu, köye girdiğimizde her tarafta cesetler vardı. Kimin devlet yanlısı kimin karşıtı olduğu da belli değildi. Devletin bundan menfaati ne ki katliam yapsın? Tahkikat ve tazminat çalışmaları başlatıldı. Sünni temizliği yok, köylüler hala orada. Burada olaylar patlak verdiğinde bazı Sünni aileler evlerini terk etti. Korku karşılıklıydı. Şam gibi yerlerden de buralara dönen Aleviler oldu. Ama kısa sürede bu korku geçti ve insanlar tekrar eski yerlerine döndü.”</p>
  </div>

  <p>Sohbet sırasında ben 2012’de Dera’da askerlere “Neden cesetleri tekmeliyorsunuz?” diye sorduğumu aktarınca “Bir dakika, cesetler değil gözaltına alınanlar tekmelendi. Tekmeleyen bendim” diye itiraz edip ekledi: “Beyda’da gösteride Aleviler mezara diye bağırdılar. Çevredeki Alevi köyleri bunu duydu, insanlar toplandı. Ben de oradaydım. 15 kişinin kafasını kırmaya niyetliydim. Biz oraya vardığımızda Muhaberat göstericileri kuşatmıştı. Bizi teskin etmeye çalıştı, bunun için bazılarını gözaltına aldı. Biz vurmaya başlayınca, bizi teskin için bu kez kendileri de birkaç tekme attı. Biz tamam Muhaberat hallediyor diye köyden uzaklaştık. Sonra duyduk ki Muhaberat biz gidince göstericileri bırakmış, üstelik özür dilemiş. Bu kez biz çılgına döndük. Dayak videosunu bizden biri çekmiş. Salaklığı yüzünden video El Cezire’ye sızmış.”</p>

  <p>Sünnilere düşmanlığının olmadığını göstermek için yanda villa inşa eden komşusuna seslendi, o da “Sağ olsun inşaatın suyunu ve elektriğini ondan alıyorum” diyerek teşekkürlerini dile getirdi. Diğer komşusunun da Sünni olduğunu belirtip “İstersen git konuş, dilediğin soruyu sor” dedi. Hatim Ali, Esad yönetiminin karakterine dair dillendirilen “Alevi azınlık rejimi” ifadesini de reddetti: “Benim Alevi olarak hiçbir ayrıcalığım yok. Bu ülkede bankadan istediğim miktardaki krediyi bile alamadım. Devletin bölgelere göre belirlediği kredi limitleri var, Deralı Sünni arkadaşım benden daha fazla ve daha kolay kredi alabildi. Alevi bölgesi diye devlet buraya ayrıcalık tanımıyor, aksine burası için belirlenen koşullar daha ağır. Evet devletten istediğini alabilen güçlü Aleviler vardı ama onun 10 katı Sünni vardı. Tartus’ta bütün Muhaberat Sünni. Tartus’ta üst düzey yetkililer Sünni. Bakın şu anda Tartus nüfusundan daha fazla Sünni sığınmacı var. Eğer buralı bir Alevi ile Sünni sığınmacı arasında kavga çıksa Alevi yanar.”</p>

  <p>Esad kaybederse sahil şeridinde Alevi devleti kurar iddiasını hatırlattığımda dedi ki “Öyle bir şeye kalkışırsa Esad’ı burada kabul etmeyiz. Biz bütün Suriye için savaşıyoruz. Burada olaylar patlak verdiğinde bazı Sünni aileler evlerini terk etti. Korku karşılıklıydı. Şam gibi yerlerden de buralara dönen Aleviler oldu. Ama korku geçti ve insanlar evlerine döndü.”</p>

  <p>Mezhep savaşının tezgâhlandığını ama halkın bunu erken fark edip ona göre tutum aldığını söyleyen sadece Hatim Ali değildi.</p>

  <p>Köyden aşağı iniyoruz, bir cami, ardından kilise. Kontrol noktalarında askerlere sahil ağzıyla “keyfek habibi” (nasılsın dostum) ya da “keyfek ibn-ül amm” (nasılsın amcaoğlu) diye seslenen şoförümüz. Sahil aksanı bir kimlik ibrazı gibi. Ama her zaman işe yaramıyor. Asker “Ehleyn”den (hoş geldin) sonra “Aç bagajı” diyebiliyor. Halk arasında Arapçadaki “kaf” harfini vurgulu söyledikleri için sahil insanı “ehli kaf” diye de anılıyor.</p>

  <p>Dağdan sahile inerken; “Sağda Rus üssü var çekme”, tamamdır.</p>

  <p>“Solda stratejik tesisler var çekme”, olur çekmem.</p>

  <p>“Buralarda çok göz var, dikkatli ol”, anlaşıldı.</p>

  <p>Akşamüstü Tartus’un merkezine indik, yavaş yavaş halk Akdeniz’e nazır kafe ve lokantalara akmaya başlamış. Tartus % 70 oranında Alevi ama vali Dürzi, emniyet müdürü Sünni, belediye başkanı da Sünni’ydi. Geç vakit Tartus Valisi Safvan Ebu Saade’yle görüştüm. Odasında Suriye’nin dini kanalı açıktı. Dini kanal 2011’de göstericilerin talebiydi. Valiye göre Tartus’un 900 bin olan nüfusu Sünni bölgelerden gelen sığınmacılarla iki katına çıktı. Ayrıca 60 bin öğrenci geldi. “Tartus şu an küçük Suriye. Rakka, Halep, Humus, Deyr el Zor ve İdlib’den geldiler. Tamamı Sünni” dedi. Kimi ev tutmuş kimi devletin tahsis ettiği binalara yerleşmiş. iş bulup da çalışan çokmuş.</p>

  <p>Geceyi Tartus’ta geçirdim. Sabah yine sahildeydim. 3 km ötede Arvad Adası’na giden tekne kalkıyordu. Nüfusu 24 bin. İnsanlar günübirlik gidip geliyor, biletler 100 Suriye Lirası. Özellikle Humus’tan gelen sığınmacılar oraya da akın etmiş.</p>

  <p class="baslik3">LAZKİYE: SÜNNİ İLE ALEVİNİN<br/> BİRBİRİNE TUTUNDUĞU ŞEHİR</p>

  <p class="p1">Tartus’tan Lazkiye’ye doğru yol alırken sağda tepede Merkab kalesi var. Muhalifler 2011’de burada üslenmişti. Ordu havadan indirme yaptı, cephanelik ele geçirdi. Ceble’ye vardığımızda Cuma ezanı okunuyordu. Alevilerin bir kısmı da Şiilerin camisine cumaya gidiyor. Tatil olduğu için dükkânların çoğu kapalıydı. Lazkiye Enformasyon Müdürlüğü yetkilisi Meysem Ahmed’e Sünni-Alevi ilişkilerini sordum, “Burada Sünnilik ve Alevilik çok konuştuğumuz bir konu değil. l960’larda bizim köyden kız alan Sünniler vardı. ilişkiler hâlâ çok iyi, sorun yok. Krizin ilk yılında bir stres oldu ama geçti” dedi.</p>

  <p>Ceble’nin nüfusu da sığınmacılarla birlikte 200 binden 600 bine çıkmış. Yol boyu villalar var, mihmandarımın yorumu: “Alevilikle ilgisi olmayan yiyici yetkililerin evleri.”</p>

  <p>Lazkiye’nin girişinde Tişrin Üniversitesi. Burada beklerken bir askerîn cenazesi geldi, kontrol noktasından havaya ateş açarak geçtiler. Cenazeler kaldırılırken hep olan şey; ölen arkadaşlarının şerefi için havaya ateş açmak!</p>

  <p>Yetkililere göre Lazkiye’nin kırsalı ile birlikte 4 milyon olan nüfusuna 3 milyon sığınmacı eklendi. Lazkiye’de normal koşullarda Sünniler % 40, Hıristiyanlar % 20, Aleviler % 40 civarındaydı. Sığınmacılarla demografik denge değişti. Kiralar 5-6 binden 25-30 bine çıktı. Lazkiye’nin sorunu da artan fiyatlardı. Türkiye sınırı hattındaki çatışmalar burayı tehdit etse de şehir savaştan uzaktı. Şehrin merkezinde ağaçların gölgesindeki kafe doluydu. Sokakları arşınladım, biraz nabız tuttum.</p>

  <p>Manav Ebu Ahmet dertliydi: “Domates ve salata Hama ve Humus’tan geliyor. Halep’ten bir kamyon 5 bin liraya gelirdi, şimdi 100 bin lira. Mazot 17 binden 140 liraya yükseldi. Nakliyat maliyeti üç katına çıktı. Satışlar düştü.”</p>

  <p>Tavla oynayan iki gence rastladım. Silahlı gruplara desteğinden dolayı Türkiye hükümetine öfkelilerdi. Biri “Ailemden üç kişiyi kaybettim” derken öteki “Benim köyüm El Muzera’da 28 şehidimiz var” diye konuştu. Pideci Muhammed Ebu Abdullah, 20 yıl önce Halep’ten gelmiş bir Sünni. O da öfkeliydi: “Halep cennetti cehennem oldu. Bu felakete sınırları teröristlere açan Erdoğan yol açtı. Erdoğan burayı mahvettikten sonra şimdi Türkiye’yi mahvediyor. İnsanlar uyandı. Burada Sünni, Şii, Alevi, Hıristiyan birlikteyiz. Mezhebi sorunumuz yok. Satışlar çok düştü, evlenecektim olaylar çıktı, vazgeçtim.”</p>

  <p>Ebu Velid ise Haziran 2015’te Fetih Ordusu’nun ele geçirdiği İdlib’den kaçmış bir laborant: “Kadın ve çocukları katlettiler. Türkiye sınırından geldiler, çok kalabalıklardı, ordu yetersiz kaldı. Hastaneyi bastılar, arka kapıdan kaçtım. Burada ev kiraladım, hastanede çalışmaya başladım.”</p>

  <p>Müteahhit Basim İsmail’in derdi daha derindi:</p>

  <div class="girs2">
    <p class="p1">“Benim köyüm Sınobar 2.500 kişilik, 45 şehit verdik. Sığınmacılardan 30 aile de bizim köye yerleşti. Savaş burada değil ama baskısını yaşıyoruz. Han el Asel’de 23 Temmuz 2012’de kontrol noktasında 41 askerî açık alanda infaz ettiler. Ellerinde yaralı esirler vardı, kardeşim de aralarındaydı. Şer’i anlayışlarına göre yaralıları iyileşinceye kadar idam etmiyorlar. Sonra sahra hastanesi olmadığı için kardeşimi infaz ettiler. Görüntülerini bize gönderdiler. Daha sonra devlet o bölgede toplu mezar buldu. 13.08.2012’de kardeşimin cesedinin tespiti için başvuruda bulundum. Başvuru numaram 4212. Bu, o tarihe kadar kimlikleri tespit edilemeyen asker sayısını gösteriyor. Yılda 400 cesedin teşhisini yapabiliyorlar. Hala netice bekliyorum. Kimlik tespiti yapılmadığı için devlet şehit saymıyor, bu da hak mahrumiyetlerine yol açıyor. İki arkadaşının şahitlik etmesi lazımmış ama 41’i de öldü.”</p>
  </div>

  <p class="img"><img alt="" src="../Images/main-27.jpg" width="630" height="400"/></p>

  <p class="p2">Lazkiye’de sığınmacıların akın ettiği, Filistin mülteci kampının da bulunduğu sahil.</p>

  <p>Amerikan Caddesi’ni arşınladım, markalı ürünler, kokular... Sonra Müslüman ve Hıristiyanların birlikte yaşadığı, bir tarafta kilise diğer tarafta camilerin olduğu sokaklardan yürüdüm. Bir duvarda savaşta ölen Sünnilerin duyurusu, diğerinde bir Hıristiyan’ın ölüm ilanı. Birinde Kur’an’dan, diğerinde İncil’den ayet. Mahallede Müslüman-Hıristiyan iç içe; birbirlerinin sevinçlerine de acılarına ortak olan farklı inançlardan insanlar; Türkiye’de yok edilen bir arada yaşama kültürü burada her şeye rağmen hâlâ hayatta.</p>

  <p class="baslik3">Sahildeki sığınmacılar</p>

  <p class="p1">Akşamüstü Lazkiye sahili ana baba günüydü. Çoğunluğu sığınmacıydı. Filistin mülteci kampı Remil el Cenubi de iç göçün yükünü çeken yerlerden biriydi. Bu kamp “Rejimin donanması Lazkiye’yi bombalıyor” iddiasıyla gündeme gelmişti. O zaman kampı otobüslerle boşaltıp silahlı gruba operasyon yapmaya başlayan ordu bota binip kaçan birkaç kişiyi kovalamıştı. l978’de kurulan kampın girişinde “Suriye ordusu güvendesiniz” pankartı asılıydı. Kumsal panayırı andırıyordu. Aileler sofralarını kurmuş, keyif yapıyordu. Maarat Numan’dan gelen bir aileyle sohbet ettim, onlar da Türkiye’ye tepkiliydi. Aralarından bir kadın “Maarat Numan’ın dörtte üçü göçtü. Militanlardan korktuğumuz için buraya geldik. Lazkiye’de mezhepçilik yok. Buraya gelmekten korkmadık. Ev kiraladık, Kızılay yardım ediyor” dedi.</p>

  <p>Az ötedeki masada bir asker, örtülü bir kadın ve annesi oturuyordu. Kadın İdlibli bir sığınmacıydı, okuluna Tişrin Üniversitesi’nde devam ediyordu. Askerle burada tanışıp nişanlanmış. Çift sustu, anneleri konuştu: “Bu isyan bir komplo. Bütün zenginliklerimizi yok ettiler. (Ünlü şair) Ebul Ala el Maarri’nin heykelini bile yıktılar.”</p>

  <p>Rejimle ilgili eleştiriler bir yana Suriye’de 2011’de şiddet olayları patladığında ülkenin mezhebi hatlarında oluşan çatlağın “Suriyelilik” kimliği ve Suriye devletini koruma refleksiyle geriletildiğini söylemek abartılı olmaz. Önceki Suriye gezilerimde edindiğim izlenimlere kıyasla “Alevi misin Sünni mi” sorusunda bir art niyet gören ve buna “Suriyeliyim” diye vurgulu bir şekilde yanıt verenlerin sayısındaki artış hikâyenin değiştiğini gösteriyordu. Gerçi eskiden de mezhebi aidiyetin sorulması tabuydu. Fark şuradaydı: Önceden yadırganan sorular şimdi öfke nedeniydi. Mezhepçi ve dinci saldırılara rağmen toplumun bu özel dokusu zor zamanlarda birleştirici bir zamk etkisi yapabiliyor.</p>

  <p class="baslik3">ERMENİLER TÜRKİYE’YE KIRGIN</p>

  <p class="p1">Şam, Halep, Humus, Tartus, Cehle ve Lazkiye’yi kapsayan turu Ermenilerin yaşadığı Keseb’de noktaladım. Keseb’in doğu tarafları muhaliflerin elinde olduğundan sahil yoluna inip Basit’ten tekrar yukarı çıktım. Sahildeki yazlıklar da sığınmacılarla doluydu. Ermeniler tarihi trajedinin bıraktığı yaralara ilaveten Mart 2014’te hükümetin desteklediği silahlı grupların saldırılarına uğramaları nedeniyle Türkiye’ye hayli kırgın. Hepsi Mart 2014’te Keseb’i ele geçiren muhaliflerin Türkiye sınırlarından girdiğinde hemfikir. Keseb’de silahlı gruplara karşı çatışmaya katılmış olan Hamalı Sünni komutan ise Türkiye’nin silahlı gruplara sınırlarını açmaktan fazlasını yaptığını söyledi: ‘Türk ordusu Keseb’de tank ateşi açarak silahlı kişilere koruma sağladı. Bu yüzden biz sınıra yaklaşamadık. İdlib ve Cisr el Şuğur’da da Türk ordusu Suriye topraklarına girdi.”</p>

  <p>Keseb’in girişinde Namar Oteli’nin sahibi eski muhtar Murad Alikyan “12 işyerim ve 6 evimi yaktılar. Lazkiye’ye kaçtım, oradan ABD’ye gittim. 10 ay sonra döndüm. Burada toplam 42 bina zarar gördü. 4 kilise tahrip edildi” dedi, kırık ve tatlı Türkçesiyle. Silahlı gruplar tarafından iki dükkânı yakılan Avridis Zateryan harap haldeki dükkânını gösterip, tamir ettiği öteki dükkânından soğuk içecek ikramında bulundu. Türkçesi gayet güzeldi. Dile hâkimiyetiyle ilgili merakımı “Annem Türkçe biliyordu. Ben de akşamları bardağıma Arak koyar, Nuri Sesigüzel dinlerim” diyerek giderdi.</p>

  <p>Keseb’in merkezindeki Ermeni Kutsal Teslis Kilisesi’ne girdim. İçi yanıp kavrulmuş. Restorasyon çalışması başlatılmış. Kilisenin papazı Cilayır Gazaryan’a Keseb’de olup bitenleri ve kilisenin başına gelenleri sordum, o da anlattı:</p>

  <p class="img"><img alt="" src="../Images/main-28.jpg" width="650" height="400"/></p>

  <p class="p2">Yayladağı’nın karşısındaki Keseb’te silahlı gruplar Ermeni kültür merkezini yıktı.</p>

  <p>“Bir grup terörist (Türkiye sınırında Gözlekçiler köyünün karşısında yer alan) Sev Aghpyur (El Sakhra) tarafından geldi. Onlar her tarafı bombalamaya başlayınca insanlar burayı tahliye etti. Araçlarıyla kaçan insanlar Lazkiye’deki Ermeni kilisesine sığındı. Üç ay sonra ordu Keseb’i özgürleştirince halk tekrar evine döndü. Bu kilisenin nasıl yakıldığını tam olarak bilmiyoruz ama biz döndükten sonra kiliseye girdiğimizde içeride yakılmış araba lastikleri bulduk. Kilisenin zemini bile küle dönmüştü. Yangından geriye bu duvarlar dışında hiçbir şey kalmadı. Diğer üç kilise de zarar gördü. Biri Nebayn’de (Ekizoluk), diğeri Karaduran’da (Samra), bir diğeri Rabve/Kerkune’de... Dördü de yağmalandı ve tahrip edildi. Ayrıca Ermeni kültür merkezi yakıldı. İçinde 5 tane çok değerli piyano vardı.” Mart 2014’te silahlı gruplar Keseb’i ele geçirdiğinde Suriye Türkmen Meclisi Üyesi İzzet Zohta, Anadolu Ajansı aracılığıyla “Muhalifler Keseb’deki kiliselerin halılarına bile dokunmadı” demişti. Keseb’in merkezinde yakılan kilisenin çaprazında da bir cami var.</p>

  <p>Gazaryan, Türkiye’nin rolüyle ilgili de “Hükümet sınırı açtı ve saldırganlar Türkiye tarafından geldi. Saldırganların bu dağdan geldiğini gözlerimizle gördük, o dağda keskin nişancılar vardı. Buradaki halkın % 90’ı buna şahit oldu. Bu teröristler için tek bir geçiş noktası var, orası da Türkiye. Coğrafi ve mantıksal olarak başka bir geçiş güzergâhı yok” ifadelerini kullandı.</p>

  <div class="girs3">
    <p class="baslik3">ERDOĞAN’IN EZBERİ VE KAYIP BİLANÇOSU</p>

    <p class="p1">Erdoğan’ın Mart 2015’te “350 bin insanın katili Esed” diyerek değindiği kanlı süreçle ilgili Suriye devletinin bilançosu hâlâ sırdı. Ancak muhaliflere yakın Suriye İnsan Hakları Gözlemevi’nin 7 Ağustos 2015’te yayımladığı rapora göre Mart 2011’den itibaren çatışmalarda 240.381 kişi öldü. En büyük kaybı da devlet verdi.</p>

    <p>Suriye yönetiminin yanında savaşan güçlerin kaybı 88.616’yı buldu.</p>

    <p>Kayıp bilançosunun detayları şöyle:</p>

    <p>Siviller: 11.964’ü çocuk 71.781.</p>

    <p>Muhalifler: 42.384.</p>

    <p>Yabancı savaşçılar: 34.375.</p>

    <p>Suriye ordusu: 50.570.</p>

    <p>Ulusal Savunma Birlikleri: 33.839.</p>

    <p>Hizbullah: 903.</p>

    <p>Diğer ülkelerden Şii savaşçılar: 3.304.</p>

    <p>Kimliği ve milliyeti bilinmeyenler: 3.225.</p>

    <p>Kendilerinden haber alınamayanlar: 30.000 (20.000’i tutuklu olabilir).</p>

    <p>Muhaliflerin kaçırdığı kişiler: 9.000.</p>

    <p>IŞİD’in kaçırdığı kişiler: 4.000.</p>

    <p>Suriye dışından Kürtler: Meçhul.</p>

    <p>Süreçle bağlantılı dahili ve harici hiçbir aktörün “Benim elim temiz” diyemeyeceği “iç savaş” ve “vekâlet savaşı” gerçekliğine uygun bir bilanço.</p>
  </div>

  <p>Ve Suriye-Türkiye sınırına vardım. Suriyeli askerler sınır kapısında geçişin tam ortasına langırt koymuş, oynuyordu. “Suriye’ye nereden girdin, nerede kaldın, ne yaptın...” Ahret sualinden sonra Türkiye tarafına geçtim. Bariyer zincirlenmiş, kimse yoktu. Bağırdım duyan olmadı, tekrar bağırdım, olmadı, bu kez avaz avaz bağırdım. Arkadan Suriye askerî “Atla geç” diye seslendi. Geçmedim tabii. Sağda tepede çamlar arasındaki gözetleme kulübesinde Türk askerî vardı, geçmek tehlikeli olabilirdi.</p>

  <p>Sonunda tepedeki asker fark etti, dürbünle bakmaya başladı.</p>

  <p>Sonra Türk askerî aşağıdaki arkadaşlarına bağırdı: “Arapça bilen var mı, Arapça?”</p>

  <p>Ben aşağıdan bağırdım: “Türk’üm Türk.”</p>

  <p>Asker arkadaşlarına seslendi: “Türk’müş Türk.”</p>

  <p>Bekçi geldi, köpeği yanında; zinciri açtı, tanıdı:</p>

  <p>“Hoş geldin Fehim kardeş.”</p>

  <p>“Hoş bulduk vatan.”</p>
</body>
</html>