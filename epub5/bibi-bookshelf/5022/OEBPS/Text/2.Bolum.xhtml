<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/egmn.css" type="text/css" rel="stylesheet"/>
</head>

<body>
  <h2>İkinci Bölüm</h2>

  <hr/>

  <p class="baslik">2011</p>

  <p class="baslik2">DERA: REJİME SADAKATTEN İSYANA!</p>

  <p class="p1">Arap Baharı diye anılan, 28 günde Tunus diktatörü Zeynel Abidin bin Ali’yi, 18 günde Mısır diktatörü Hüsnü Mübarek’i deviren isyan sürecinde sıra Suriye’ye geldiğinde birçok aktörün hesaplarını alt üst eden bir dirençle karşılaşıldı. isyan devrim değil birtakım kamu hizmetlerinin düzeltilmesi talebiyle başladı. Dera’da duvarlara yazı yazan gençlerin başına gelenler ise gösterilerin kitleselleşmesinde katalizör etkisi yaptı.</p>

  <p class="img"><img alt="" src="../Images/5.jpg" width="650" height="400"/></p>

  <p class="p2">Dera’da Leyla Mihran eylemciydi, silahlı eylemler yüzünden rejimin safına geçti.</p>

  <p class="p1">İsyanın özellikle Dera’da tetiklenmesinin nedenleri önemli. Ürdün sınırına yakınlığı nedeniyle dış etkenlere ve müdahalelere açık olmasının yanı sıra kuraklığa bağlı olarak halkın ekonomik refah düzeyinin düşmesi temel etkenlerin başında geliyor. Suriye’de saha araştırmaları yapmış Brezilyalı akademisyen Paulo Gabriel Hilu Pinto’ya göre “Şam’ın güneyindeki verimli tarım bölgesi Havran’ın en önemli şehri olan Dera, kuraklık yıllarından doğrudan etkilendi. Devlet kaynaklarının yetersizliği ve yetkililerin kaynakları kötü yönetmesi kuraklığın olumsuz etkilerini büyüttü. Bunun sonucunda şehir işsizlik ve yoksullukta keskin bir yükseliş yaşadı. Buna ek olarak Dera’nın sınır bölgesinde bulunması, rejimin güvenlik aygıtının yoğun bir şekilde bölgede bulunması demekti ve şehir sakinleri Esad’ın yönetimde olduğu 10 yıl boyunca baskının ve hükümet yetkililerinin talancı yolsuzluklarının artışını yoğun bir şekilde hissetti. Dera’nın coğrafi ve sosyolojik özellikleri Suriye ayaklanmasının arkasındaki temel nedensel unsurları oluşturuyordu: Artan yoksulluk, kırsal bölgelerde azalan devlet hizmeti ve yatırımları, şiddetli baskı ortamı ve kaynakları kurutan yolsuzluk. Dolayısıyla Dera’nın ayaklanmada ilk patlama noktası olması şaşırtıcı değil. ”<a id="k50" href="../Text/Dipnot.xhtml#a50"><sup>[50]</sup></a></p>

  <p>Kuraklık Havran ile birlikte Irak sınırları ile Fırat Nehri’nin kuzey şeridinde yer alan Cezire bölgesini de vurdu. Cezire’deki Arap yerleşim merkezlerinde muhalefetin dilinin radikal İslâmcılığa evrilmesi 2003 sonrası işgal altındaki Irak’ta gelişen “direnişçi” yapılanmalarla bağlantılı olmakla birlikte kuraklık militan devşirmede önemli bir alt yapı oluşturdu.</p>

  <p>Prof. Fawaz Gerges de Hilu Pinto’nun tespitini teyit ediyor: “Suriye isyanı Dera’da, kırsal ve tarımsal bir bölgede başladı. Burası Esad’ın toplumsal destek üssüydü. Bir dizi faktör Dera, Deyr el Zor ve Rastan gibi tarımsal bölgeleri Esad yanlısı olmaktan düşmana dönüştürdü. Bu faktörler arasında şunlar yer alıyor: 2000’den itibaren ucuz ithal tarımsal ürünlere Suriye piyasalarını açan neo-liberal politikalar, 2005’ten itibaren kırsalda tarımla uğraşanları dışarıdan gıda yardımına bağımlı hale getiren kuraklık, merkezi iktidar için önemli görülmediği için Şam’ın bu bölgelerde atlyapı yatırımlarından uzak durması.”<a id="k51" href="../Text/Dipnot.xhtml#a51"><sup>[51]</sup></a></p>

  <p>Rami Zurayk ve Anne Gough da “Beşşar el Esad 2000’de tarımsal ürünlere desteği kesti ve Suriye piyasalarını ucuz ithal ürünlere açtı. Bunun sonucunda kırsal alanlar yaşam kaynağı olarak tarıma bel bağlayamaz hale geldi. Kırsal alanlarda devlet desteğinin erozyona uğraması halkın rejime- karşı örgütlenmesine yol açtı... Suriye’de 9 milyon insan kırsalda yaşıyor. Tarım ana geçim kaynağı ve iş gücünün % 55’ini istihdam ediyor... Son dönemdeki şiddet olayları durumu daha da kötüleştirdi; yakıt ve gübre yokluğuna yol açtı. Bunun sonucunda Dera’daki arazilerin % 70’i ekilemedi, İdlib ve Guta’da tarımsal faaliyetler durdu” tespitini yapıyor.<a id="k52" href="../Text/Dipnot.xhtml#a52"><sup>[52]</sup></a> BM’ye göre de Suriye’de kuraklık yüzünden 300 bin aile iş bulmak için kırsaldan şehirlere göç etti.<a id="k53" href="../Text/Dipnot.xhtml#a53"><sup>[53]</sup></a></p>

  <p>Özetle Baas yönetimi kuraklığa ilaveten liberal politikalarla tarıma desteği keserek kırsal kesimleri kaybederken şiddet olayları tarımla beslenen aileleri tamamen perişan etti.</p>

  <p>Küresel çapta yaşanan gıda fiyatlarındaki artışta Suriye müstesna değil. Hayat pahalılığına paralel olarak kamuda artan rüşvetçilik, polis ve muhaberattaki haraççılık ve zorbalık halkı bezdiren unsurlar. Dera’da başka bir faktör de kentin siyasal profilinin ses vermeye elverişli olması. Paris’te sürgünde yaşayan muhalif liderlerden Dr. Heysem el Menna kendi memleketi Dera’nın isyana öncülük etmesinin nedenlerini irdelerken bu kentin Filistin direnişi, Cezayir bağımsızlık savaşı ve diğer Arap ülkelerinin özgürlük mücadelelerine verdiği katkıyı hatırlatıyor.</p>

  <p class="baslik3">DERA’NIN YANSIMALARI: REJİM TAVİZ VERİYOR!</p>

  <p class="p1">Dera’daki olay hem korkunun yıkılması hem de başka yerlerde de gösterilerin ivme kazanması açısından bir milattı.</p>

  <p>19 Mart 2011’de Dera için ilan edilen “Öfke Günü”nde Cuma namazı sonrası gösteriler düzenlendi. İki aydır sosyal medya üzerinden yapılan çıkışlar ya da farklı kentlerde düzenlenen gösteriler cılız kalmış ve “devrim” için umut vermemişti. İlk kez 27 Ocak 2011’de seslerini Facebook’tan duyuran muhalifler sokaklarda henüz karşılık bulamamıştı. Talepleri olağanüstü hal yasasının kaldırılması, reforma gidilmesi, yolsuzlukla mücadele edilmesi, medya üzerindeki baskıların sona erdirilmesi ve internetle ilgili kısıtlamaların kaldırılmasıydı. Henüz ne Beşşar el Esad’ı doğrudan hedef alan ne de “İrhal irhal, yeskutu el nizam” (Git git, yıkılıyor rejim) diyen vardı.</p>

  <p>Hama katliamının 21. yıl dönümü olan 2 Şubat 2011’de sosyal medya üzerinden ilan edilen “Öfke Günü” hayal kırıklığı yaşattı. İki gün sonra sürgündeki eski Devlet Başkan Yardımcısı Abdülhalim Haddam’ın çağrısıyla düzenlenen “Öfke Günü” gösterisinde de katılım istenilen düzeyde değildi. 18 Şubat’ta da bazı kentlerde duvarlara rejim karşıtı sloganlar yazıldı.</p>

  <p>22 Şubat’ta başkent Şam’da Libya Büyükelçiliği’nin önünde “Libyalı devrimcilere destek” gösterisi yapıldı. 23 Şubat’ta Haddam’ın liderliğindeki Ulusal Kurtuluş Cephesi tarafından bazı kentlerde bildiriler dağıtıldı. 15 Mart’ta Şam’da Hamidiye Çarşısı’nda, 15-16 Mart’ta İçişleri Bakanlığı’nın önünde gösteriler düzenlendi. El Cezire sınırlı sayıda insanın iştirak ettiği bu gösterileri de büyük bir halk isyanı olarak yansıttı. 16 Mart’taki gösterilerde çok sayıda kişi gözaltına alındı. Ancak bunların hiçbiri Dera’daki olay kadar etkili olamadı. Hatta Esad gösterilerin organize edildiği platform olmasına rağmen Facebook üzerinde 5 yıldır süren yasağı kaldıracak kadar kendinden emindi. Göstericilerin “Allah, Suriye, özgürlük bize yeter” (Allah, Suriyye, hurriye ve bes) sloganına karşılık Esad’dan yana “Allah, Suriye, Beşşar bize yeter”, “Kulna maek ya Beşşar” (Hepimiz seninleyiz ey Beşşar), “Nuhibbek” (Seni seviyoruz) ya da “Kanımız canımız sana feda olsun ey Beşşar” sloganlarının atıldığı karşıt gösteriler ya da kampanyalar eksik değildi. Şam ve ticaret başkenti Halep’te Esad lehine dikkat çekici nümayişler rejimin destek noktaları ve direnme kapasitesiyle ilgili ciddi bir ipucuydu.</p>

  <p>Dera’da Esad’ın girişimleriyle gerilim tam düştü derken 20 Mart’taki gösteride iş çığrından çıktı. Adalet Sarayı, Baas Partisi’nin ofisleri, valinin konutu, emniyete ait araçlar yakıldı.</p>

  <p>Kundaklanan yerler arasında Rami Mahluf’un cep telefonu şirketi SyriaTell de vardı. Mahluf, Beşşar el Esad’ın teyzesinin oğlu, çocukluk arkadaşı ve ülkenin en güçlü işadamıydı. Mahluf’un ortak olduğu GSM şirketleri SyriaTell ve ‘94’ün cebini şişirmek için sokaklardaki telefon kulübelerinin kasıtlı olarak tahrip edildiği ve halkın cep telefonu kullanmaya mecbur bırakıldığı iddia ediliyordu. Mahluf, Hafız el Esad’dan sonra Beşşar el Esad’ın “sosyal piyasa ekonomisi” çerçevesinde kamu hizmetleri ve toplumsal kurumları öne çıkartan Baasçı düzeni esnetmek için giriştiği liberal ekonomik reformlar sayesinde daha da zenginleşen imtiyazcı ve yolsuz sınıfın simgesiydi. Ekonomiye hükmeden Ghreyvati, Hamişo, Şellah ve Nahhas gibi ailelere kimse dokunmazken Mahluf, Esad’la akrabalık bağı nedeniyle nefretin odağındaydı. Göstericilerin icra ettiği ilk şov Mahluf’un dağıttığı SIM kartlarının yakılmasıydı. Ordu birlikleri kente sevk edilirken 21 Mart’taki gösterilerde kullanılan gerçek mermilerle 15 kişi yaşamını yitirdi. Rejime göre şiddetin müsebbibi muhaliflerdi.</p>

  <p>Esad’ın danışmanı Buseyna Şaban 24 Mart’taki açıklamasında Dera’daki sorunun göstericiler arasına saklanıp güvenlik güçlerine ateş açan kişilerden kaynaklandığını söyledi.</p>

  <p>25 Mart’a gelindiğinde “Allah, Suriye, özgürlük bize yeter” sloganlarının atıldığı gösteriler Şam kırsalında Duma ve Harasta’nın yanı sıra Hama, Humus, Banyas, Lazkiye, Deyr el Zor, Haseke ve Kamışlı’ya yayıldı. Gösterilerin büyümesi ihtimaline karşı Esad bazı adımlar atma gereği duydu:</p>

  <p>- 8 Mart 2011’de kısmi af ile bazı tutuklular serbest bırakıldı.</p>

  <p>- 19 Mart’ta yasa değişikliği ile askerlik süresi 21 aydan 18 aya düşürüldü.</p>

  <p>- 25 Mart’ta 260 siyasi tutuklu serbest bırakıldı.</p>

  <p>- 29 Mart’ta Başbakan Naci Itri istifasını sundu.</p>

  <p>- 30 Mart’ta olağanüstü halin kaldırılması, öldürülen sivil ve polislerle ilgili sorumluların bulunması ve 1962’deki nüfus sayımı sırasında 120 bin Kürt’ü vatandaşlık haklarından mahrum bırakan düzenlemenin gözden geçirilmesi için özel komisyonlar oluşturuldu.</p>

  <p>30 Mart’ta 5 şehirde düzenlenen gösterilerde Esad’ın reform çabalarına destek verildi. Muhaliflere göre ise bu adımlar makyajdan ibaretti, Esad ciddiyetten uzaktı, yetkiler devlet başkanının tekelindeyken başbakan değiştirmenin anlamı yoktu. Gösteriler, şiddet, tutuklama operasyonları ve gözaltında işkence iddiaları hız kesmedi.</p>

  <p class="baslik3">Kürtlere özel ihtimam, Selefilere “peçeli” jest</p>

  <p class="p1">Esad Kürtlerin gösterilere katılmasının önüne geçmek için erken davranıp Kürt aşiret liderleriyle görüştü. 2004’te Kamışlı’da bir futbol karşılaşmasında çıkan olayların ateşlediği isyanla öfkesini göstermiş olan Kürtlerin durumu özel bir dikkat gerektiriyordu. Esad başbakanlık koltuğunu 4 Nisan’da Adil Sefer’e emanet ettikten bir gün sonra Kamışlılı Kürt temsilcileri ağırlayıp sorunlarını dinledi. Diğer muhaliflerin dillendirdiği reformlar, 1963’ten beri yürürlükte olan olağanüstü hal yasasının kaldırılması ve tutukluların serbest bırakılması gibi taleplere ilaveten 1962 sayımıyla “ecanib” ve “maktumin” olarak sınıflandırılan Kürtlere vatandaşlık verilmesi talebi gündeme getirildi. Görüşmeye katılan aşiret liderlerinden çoğu reform vaadine kredi açmaktan yanaydı. Jest olarak Nevruz’da tutuklanmış 48 Kürt’ü bırakan Esad, 7 Nisan’da Kürtlere vatandaşlık hakkını tanıyan yasal değişikliği onaylayarak sözünü tuttu.<a id="k54" href="../Text/Dipnot.xhtml#a54"><sup>[54]</sup></a> Bu adımla Esad Kürt bölgesinde isyan dalgasını nispeten kesse de talep listesinin tamamının yerine getirilmesinde ısrar eden Kürt liderler az değildi.</p>

  <p>Cuma namazı sonrası cami önlerinde başlayan gösterilerde özgürlük vurgusu yavaş yavaş yerini dini söylemlere bırakmaya başlarken Esad 6 Nisan’da Selefi kesimlerin hoşuna gidecek bir açılım yaptı:</p>

  <p>- 2010’da peçe taktıkları için görevlerine son verilen yaklaşık 1.200 memur ve öğretmenin işlerine dönüşüne yeşil ışık yakıldı.</p>

  <p>- Ülkenin tek kumarhanesi kapatıldı.</p>

  <p>Bu iki adım da isyanın mütedeyyin tabana yayılmasını önleme amacı taşıyordu.</p>

  <p>Yetersiz bulunan reform çabalarına paralel olarak şiddet artmaya devam etti. 8 Nisan’daki gösterilerde Baas binaları kundaklanırken Humus’ta silahlı pusuda 19 asker öldürüldü, 75 asker yaralandı. 10 Nisan’da Banyas’ta 9 asker öldürüldü. Halbuki göstericilerin en çok kullandığı sloganlardan biri “Sılmiyye sılmiyye” (Barışçıl barışçıl) idi. Esad çok tartışılan 30 Mart’taki konuşmasında da reformlardan bahsederken ülkeye komplo kurulduğunu, provokasyonlara başvurulduğunu, halkı tahrik için manipülasyon yapıldığını söylemişti.</p>

  <p>Esad, 21 Nisan’da taleplerin başında yer alan olağanüstü hal yasasının kaldırılmasını öngören kararnameyi onayladı. Kararname çerçevesinde devlet güvenlik mahkemeleri kaldırıldı. Ayrıca sivil gösteri hakkı, İçişleri Bakanlığı’nın iznine bağlı olmak kaydıyla tanındı. Muhaliflerin bir kısmı bu adımları olumlu bulurken bir kısmı taleplerin çıtasını yükseltti: “Reformlar için geç kalındı artık rejim değişmelidir.”</p>

  <p>Olağanüstü hal yasasının olmadığı ilk günde yani 22 Nisan’da farklı kentlerde düzenlenen ve muhaliflere göre 103 kişinin ölümüyle sonuçlanan gösterilerde dillendirilen talep Baas’ın tekelindeki sisteme son verilip çok partili döneme geçilmesiydi.</p>

  <p>Anayasa’nın 8. maddesine göre Baas Partisi yönetimin hâkimiydi. Diğer siyasi partiler Baas Partisi liderliğinde Ulusal İlerici Cephe adı verilen şemsiye içerisinde varlık gösteriyordu. Bu cephede Baas Partisi’nin yanı sıra Arap Sosyalist Hareketi, Arap Sosyalist Birliği, Suriye Komünist Partisi, Sosyal Demokrat Birlikçiler, Sosyalist Birlikçiler, Suriye Sosyal Milliyetçi Parti, Demokrat Sosyalist Birlikçi Parti, Arap Demokrat Birlikçi Parti ve Ulusal Ant Hareketi yer alıyordu. Baas’ın devlet başkanlığı için seçtiği tek aday referandumda halkın oyuna sunuluyordu.</p>

  <p>Suriye ordusunun Libya’daki gibi çözülüp çözülmeyeceğine dair tartışmalar yaşanırken şiddeti protesto için ordudan ayrılmalar başladı. İlk haber Dera’dandı. Nisan’ın ortasından itibaren 5’i rütbeli 15 asker muhaliflere katıldı.</p>

  <p class="baslik3">KORKU DUVARI YIKILIRKEN:<br/> “HAFIZ EL ESAD’IN RESMİNE BAKAMAZDIK!”</p>

  <p class="p1">Herkesin olup bitenlerin künhüne varmaya çalıştığı bir dönemde Türkiye’de yaşayan Suriyeli bir işadamı arayıp Humus’tan bir gencin İstanbul’a geldiğini, görüşmek isteyip istemediğimi sordu. Humus’ta 17 Nisan’da çok sayıda kişinin öldüğü gösterilere katıldığını söyleyen bu gençle buluştum. Gösterilere katılanların ortak söylemi “Korku duvarını yıktık” sözü onun da dilindeydi. Ne var ki gerçek adının gizlenmesini istedi, “Adımı Muhammed Abbara olarak yaz” dedi. 21 yaşında, üniversite öğrencisiydi. Olaylar sonrası tutuklama kampanyası sürerken kaçıp İstanbul’a geldiğini söyledi. Anlattığı, Suriye’de yaşananları “Beşşar el Esad, babası Hafız el Esad’ın 1982’de Hama’da yaptığı gibi barışçıl gösterileri silahla bastırıyor, masumları sınır tanımadan katlediyor” algısının zihinlere yerleşmesinde etkili olan hikâyelerden bir hikâyeydi:</p>

  <div class="girs2">
    <p class="p1">“Bir gün önce gösteriler sırasında 20 kişi öldürülmüştü. Gündüz bu kişilerin cenazeleri kaldırıldı. Akşam gösteri olacağını duyduk. İnsanlar meydana akıyordu. Siyasi kimlikleri yoktu. Ben de katılmak istedim. Ailemden izin istedim. Karşı çıktılar. Oturdum babamla konuştum; ‘Ölenlerin kanı benimkinden daha mı değersiz. Seni anlıyorum, bakmakla yükümlü olduğun bir ailen var. Ama benim yok. İzin ver gideyim’ dedim. İkna oldu. Ama annemi ikna edemedim. Sonunda babamın oluruyla gittim. Dablan caddesinden meydana girişte gençler kontrol noktası kurmuştu, en ufak kesici aletin alana sokulmasına izin vermiyorlardı. Meydan tıklım tıklım doluydu. Müslümanlar namaz kıldı, Hıristiyanlar ve diğerleri ayakta bekledi. İmam Şeyh Sehil mikrofonla konuşurken biz ‘Müslümanlar, Hıristiyanlar, Aleviler tektir’, ‘Bir bir Suriye bir’ diye slogan attık. Tek istediğimiz onur ve hürriyetti. Hayatımda ilk kez yaşadığım bir şeydi, halkın gerçekten bir olduğunu hissettim. Kadınlar çoğunluktaydı. Çocuklar vardı. Hiç ummadığım arkadaşlarım oradaydı. Çoğu ailesine rağmen gelmişti. Biz korkudan Hafız el Esad’ın resmine bile bakamazdık. Ama herkes ölümü göze alarak gelmişti. Her an polisin ateş açabileceğini bildiğimiz halde coşkuluyduk. İnsanlar meydandakilere ekmek ve su dağıtıyordu. Tam kaynaşma vardı. Yanımdaki arkadaşım ‘İlk kez hürriyetin ne olduğunu gördüm’ dedi. Gösteriden önce imamlar polise gidip ‘Halk ölümlerden dolayı öfkeli, müdahale etmeyin, sabaha kadar gösteri yapalım. Her şey barışçıl olacak. Böylece halk deşarj olur’ deyip izin istedi. Polis de izin verdi. Ama amcam gece 12.30’da arayıp ‘Elektrikleri kesip ateş açacaklar, hemen eve dön’ dedi. Dönmedim. 1 saat sonra Şeyh Sehil kalabalığa ‘Polis emir verdi, yarım saat içinde meydanın boşaltılmasını istiyorlar’ diye duyuru yaptı. Meydanın yarısı boşaldı. Biz de 10 dakika yürüme mesafesindeki arkadaşımın evine gittik. Bir saat sonra silah sesleri gelmeye başladı. Mahir Esad’ın 4. Tümeni kalabalığı tarıyordu. 45 dakika sürdü. Sonra meydana gittik. Sadece askerler kalmıştı. Birkaç bina yanmıştı. Gösterilere ne bir parti ne bir cemaat ne de bir örgüt ya da grup önderlik ediyor. Zaten Baas’tan başka parti yok. Sokaklarda İhvan’ın da varlığına şahit olmadım. Biz interneti kullanıyoruz. Hepimiz biliyoruz ki Cuma namazı sonrası randevumuz var. Artık herkes kendi cenazesinin gösterisini yapıyor. En önemlisi korku duvarını yıktık. Herkes meydana öleceğini bilerek gidiyor. Gençler olarak Beşşar el Esad’ı severdik. Onunla sorunumuz yoktu. Esad’ın iki yüzü olduğunu anladık. Sadece yumuşak ve genç yüzünü görüyorduk. Şimdi habis yüzünü gösterdi. Bunu beklemiyorduk. Halk şimdi ‘Katilleri durduramıyorsa neden o koltukta oturuyor’ diye soruyor. Esad ciddi bir adam olsaydı reformlara yönelik adım atardı. Demokratik bir seçim istiyoruz, emrivaki istemiyoruz. Hayalimde belli bir lider yok. Askerler baskın sonrası ölü ve yaralıları Vatani Hastanesi’ne taşımıştı. Halk sadece 5 cesedi meydandan alabildi. Ağır yaralılara müdahale etmeyip ölüme terk ettiler. Hafif yaralı olanları müdahalenin ardından cezaevine götürdüler. O hastaneye götürülenler geri dönmedi. Diğer tüm hastanelere hiçbir yaralı kabul etmemeleri emredildi. Bazılarının cesetleri verildi, bazıları verilmedi. Cenazeler sırasında da kalabalığa ateş edildi. Yaklaşık 200 kişinin akıbeti meçhul. Humus’ta bugüne kadar tutukluların sayısı 10 bini geçti. Müsenna Lisesi hapishaneye çevrildi.”</p>
  </div>

  <p class="baslik3">ŞEBBİHA: HAYALET Mİ DEDİNİZ?</p>

  <p class="p1">Muhalif eylemci Abbara’ya göre göstericilere ve cenaze törenlerine ateş açan istihbarat ya da rejimin milis gücü “Şebbiha”ydı. Asker ya da polislere de onlar ateş açıyordu. Birçok olayda muhaliflere kulak verdiğimizde fail hep aynıydı: “Şebbiha”. Anlatılanları çok da teyit etme şansımız yoktu, gencecik bir delikanlıydı, samimi görünüyordu, anlattıklarına “eyvallah” dedik. Anlatılanlar insanları öldürme yeteneğini defalarca test etmiş, işkencede sınır tanımayan, rüşvet ve yolsuzluk batağında yüzen rezil bir rejimden beklenmeyecek şeyler değildi. Ama Suriye’deki süreç üçüncü kol diyebileceğimiz aktörlerce bir iç çatışmaya dönüştürülürken biz gazetecilerin de propaganda savaşının birer parçası haline getirildiği aşikârdı. Bazılarımız bunun için zaten gönüllüydü. En azından hiçbirimiz işin başında Şam ve Dera’dan Tartus ve Lazkiye’ye, Hama ve Humus’tan Halep ve İdlib’e kadar geniş bir alanda tüm operasyonları yürüttüğü söylenen 4. Tugay’ın bir Leviathan gibi dört bir yana nasıl uzanabildiğini sormadık. Beşşar el Esad’ın kardeşi Mahir’in kontrolünde olduğu söylenen 4. Tugay’ın normalde görevi İsrail’in olası işgaline karşı Şam’da stratejik yerleri korumaktı. Ama nasıl bir tugaysa bugün Şam’da, yarın Dera’da öteki gün Humus’ta ejderha kesiliyordu. Mahir’in mezhepsel kimliğinden hareketle “katliamcı” 4. Tugay’la Alevi bağlantısı o kadar hızlı kuruluverdi ki ortaya çıkan resim şuydu: “Alevi rejim Sünni çoğunluğa zulmediyor, katlediyor.”</p>

  <p>Şebbiha’nın katiller sürüsü olduğu fikri kafamıza yatmıştı. Uzun süre her kanlı olayın faili otomatik olarak haber bültenlerinde anında beliriyordu: “Şebbiha”.</p>

  <p>Bunun Türk basınında ilk tanımını yapma talihsizliği de bendenize düşmüştü. Muhaliflerden derlediğim bilgilerdi. Verilen bilginin sorunlu ve güdümlü olduğunu sonraki gelişmelerde net olarak anlayacaktık.</p>

  <p><i>Radikal</i>’deki 28 Nisan 2011 tarihli yazıma “Suriye’de gösteriler sırasında hem asker hem göstericilere ateş açan Şebbiha bizim için bir gizem ama Suriyeliler için amaçları ve kim oldukları sır değil. Muhaliflere göre Şebbiha ordunun halka karşı daha fazla şiddet kullanmasını tahrik için askerlere de saldırıyor. Üyeleri uzun bıyık ve sakal bırakıp saçlarını kazıtıyor. Herkes bu insanların kim olduğunu bilir” diye girmiş ve muhalif bir ismin “Şebbiha” ile ilgili çizdiği portreyi şöyle aktarmıştım:</p>

  <div class="girs2">
    <p class="p1">“Şebbiha rejimin kirli işlerini yaptırdığı mafyoz bir yapılanma için kullanılan yakıştırma. Doğrudan anlamı yok. Hayalet anlamına gelen ‘Şebah’ kelimesinden türetilmiş. Limuzin için de ‘hayalet araba’ anlamında Şebah deniliyor. Şebbiha’nın halkın lügatindeki anlamı şu: ‘Limuzini yürüten adamlar.’ Şebbiha vakti zamanında Hafız el Esad, Mahir Esad ve Rıfat’ın işlerini yürüten bir çete vardı. Üçlü arasında ihtilaf çıkınca Rıfat ekarte edildi ve yurtdışına çıktı. Rıfat’ın çetedeki adamları açıkta kaldı. Mahir Esad, Asıf Şevket ve Rami Mahluf çeteyi yeniden organize etti. Bu çete kıyı boyunda özellikle kaçakçılık ve gümrük işlerini organize ediyor. Çete üyeleri ağırlıklı olarak Alevilerden oluşuyor. Suriye’de olaylar çıkınca bu çete isyan eden kentlere gönderildi.”</p>
  </div>

  <p>Bu yazıdan sonra Şam’dan konuştuğum bağımsız bir kaynak, muhaliflerin eski bir şebekenin güncellenmiş hali olarak “rejimin acımasız milis gücü” diye takdim ettiği grubun aslında bulunduğu bölgenin mezhebi dağılımına bağlı olarak Alevi, Sünni, Hıristiyan ya da Dürzi ağırlıklı olduğunu söyledi. “Şebbiha”nın içeriği ve bileşenleri zamanla ciddi şekilde farklılaştı. Bu konudaki bilgiler yanlış ve eksikti.</p>

  <p class="baslik3">Rejimin imdadına yetişen milis güçleri</p>

  <p class="p1">Bir tanım olarak “Şebbiha” kullanımı 1980’lerde ortaya çıktı. Ne yasal ne de devletin gizli ya da örtülü bir birimiydi. Üst düzey kadrolarda yer alan kişilerin yasadışı işlerini özellikle kaçakçılık çarkını döndürmek için oluşturulan bir şebekeydi. İşin içinde Hafız el Esad’ın kuzeni Nemr Esad, kardeşi Rıfat Esad ve yeğeni Fevvaz Esad vardı. Suriye’den devletin sübvanse etmesi nedeniyle ucuz olan gıda ve sigara gibi tarım ürünlerini Lübnan’a sevk edip karşılığında ülkeye silah ve lüks araba sokuyorlardı. Tartus, Lazkiye, Banyas ve Ceble gibi sahil bölgelerinde kaçakçılıkla işe başlayan şebeke daha sonra kapsamını genişletip tam anlamıyla mafyalaştı.</p>

  <p>Güçleri sınırsız ve şımarık bir güruhtu. Rıfat Esad’ın sahip olduğu güç onlara da dokunulmazlık zırhı kazandırıyordu. Şebeke üyelerinin “Şebbiha” olarak anılmasının nedeni de camları siyah filmle karartılmış Mercedes S600 otomobil kullanırken hayaleti andırmalarıydı. Ancak grubun sınır tanımazlığı dönemin Devlet Başkanı Hafız el Esad’ı rahatsız etti. Esad’ın oğlu Basil Esad, Şebbiha’ya savaş açtı. Hatta bir seferinde Basil’in şebekeye öncülük eden bir kuzenini adamlarının önünde dövdükten sonra Mercedes’in üzerine çıkıp “Götürün bu şerefsizi” diye bağırdığı bir efsane gibi anlatılmaktaydı. Şebekeyi hırpalayan ama yok edemeyen Basil 21 Ocak 1994’te 32 yaşında havaalanına giderken sisli bir havada trafik kazasında öldü. Ölümünde Şebbiha’nın parmağını arayanlar oldu. Nikolas van Dam, Basil ile ilgili şu tespitleri aktarıyor:</p>

  <div class="girs2">
    <p class="p1">“Yolsuzlukla lekelenmeyen az sayıda ileri gelenden biri olarak tanınıyordu. Basil’e, yolsuzluk ve kaçakçılıkla mücadele ya da Esad ailesi üyelerinin de karıştığı anlaşmazlıklarda arabuluculuk gibi özel görevler verilebiliyordu. Başkanlık Muhafız Alayı’nda kurmay subay ve Başkanlık Güvenlik Teşkilatı’nın komutanı olan Basil Esad, aynı zamanda binbaşı rütbesiyle bir zırhlı tugayın komutanlığını da yapıyordu. Dürüst, samimi, çalışkan ve her zaman başkalarına yardıma hazır, son derece aktif, çok yönlü olması gibi özellikleri sayesinde Basil, bir bakıma Suriye’de yeni kuşağın gözünde milli bir ideal olmak gibi sembolik bir işlevi yerine getiriyordu.”<a id="k55" href="../Text/Dipnot.xhtml#a55"><sup>[55]</sup></a></p>
  </div>

  <p>Rıfat Esad, Hafız el Esad’ın kalp rahatsızlığını fırsat bilip 1984’te başarısız bir darbeye kalkışınca Suriye’yi terk etmek zorunda kaldı ve Şebbiha’nın gücü azaldı. Esad’ın 2000’de ölümünün ardından devlet başkanı olan oğlu Beşşar, Şebbiha’ya karşı operasyon başlatıp çok sayıda şebeke üyesini hapse attırdı. Genel kanaat Esad’ın akrabalık bağları üzerinden yapılanmış Şebbiha örgütlenmesinin Beşşar el Esad döneminde bitirildiği yönünde. Peki, neden isyanla birlikte Şebbiha ismi yeniden duyulmaya başladı? Bu soruyu Şam’da bir gazeteciye sorduğumda şu yanıtı verdi:</p>

  <div class="girs2">
    <p class="p1">“İsyan başladığında bu işin aktörlerinin mevzuya çok iyi hazırlandığı anlaşıldı. Suriyelilerin tamamen unuttuğu Şebbiha kavramını yeniden hatırlattılar. Çünkü ‘Esad bizi öldürüyor’ deselerdi çok inandırıcı olmayacaktı. Ama Şebbiha ürkütücüydü ve halk arasında panik yaratmak için elverişli bir malzemeydi. Aslında Şebbiha serseri bir mafyaydı ama siyasi olaylarla bağlantılı bir şekilde anılır oldu.”</p>
  </div>

  <p>Peki, barışçıl göstericilere saldırıp terör estiren siviller kimdi? Sopalarla göstericilere saldıranların Baas Partisi’nin gençlik örgütlenmesine mensup kişiler olduğu yönünde bir kanaat vardı. Bunların çete işleriyle meşgul Şebbiha ile ilgisi yoktu ama bu isimle etiketlendiler.</p>

  <p>Şiddetin çift taraflı geliştiği süreçte rejim adına fiili durum yaratan sivil unsurlar 2012’de “Halk Komiteleri” (El Lican el Şa’biyye) olarak sahneye çıktı. Yönetimin kontrolünde olduğu bütün yerleşim birimlerinde oluşturulan halk komiteleri mezhebi olarak sanıldığı gibi tamamen Alevilerden oluşmuyordu. Sahil bölgesinde çoğunluğu Alevi olan Halk Komiteleri diğer yerlerde bölge Sünniyse ağırlıklı olarak Sünnilerden, Alevi ise Alevilerden, Hıristiyan ise Hıristiyanlardan oluşuyordu. Mesela Dürzi bölgesi Süveyde’deki komitelerin üyeleri Dürzi idi. Bu birliklerin çoğunun yaptığı da ordunun olmadığı yerlerde yerleşim merkezlerinin giriş çıkışlarında kontrolü sağlamaktı.</p>

  <p>300 bin civarında askerî bulunan ordunun gerilla savaşında yetersiz kalması ve aynı anda onlarca bölgede konuşlanması mümkün olmayınca milis güçlerine ihtiyaç arttı. Birçok yerde silahlı gruplara karşı kendiliğinden organize olan gönüllü gruplar 2012’de rejimin müdahalesiyle yerel Halk Komiteleri yeniden yapılandırılarak düzenli orduya paralel hareket eden ulusal milis güçlerine dönüştürüldü.</p>

  <p>Bu komiteler 2012’nin sonunda Ulusal Savunma Gücü (Kuvvet el Difa el Vatani) adını aldı. Devlet milislere silahın yanı sıra aylık 150 dolar civarında maaş vermeye başladı. Bunlardan bir kısmının eğitimini ve donatımını İran üstlendi. Reuters, 4 Nisan 2013 tarihli haberinde Lazkiye’deki üsten alınan kişilerin Tahran Uluslararası Havalanı’na götürüldüğünü, bu kişilerin gizli bir yerde 60 kişilik gruplar halinde 15 günlük gerilla eğitiminden geçirildiğini kaydetti.<a id="k56" href="../Text/Dipnot.xhtml#a56"><sup>[56]</sup></a></p>

  <p>Ulusal Savunma Gücü merkezi bir yapılanma ile operasyonlara katılmaya başladı. Bazen öncü birlik olarak operasyon yaparken bazen ordunun ardından ele geçirilen bölgelerde koruma görevi üstlendi. Ancak hepsinin ordu eşliğinde operasyonlara katıldığını söylemek mümkün değil. Üye sayısı Ağustos 2013 itibariyle 100 bini bulan bu birliklerin çoğunluğu eskiden olduğu gibi şehirlerin giriş çıkışlarını kontrol ediyordu. Bu birlikler bir noktadan sonra rejime ve topluma sorun yaratmaya da başladı. Bazıları girdikleri yerlerde talancılıkla nam saldı. Bu yüzden zaman zaman ordu birlikleriyle çatışmaya da girdiler. Bu birliklerde yer alanlardan bazıları yağma, hırsızlık ve adam kaçırma suçlarından yargılanıp hapse atıldı. Ancak bu kadar ağır çatışma ortamında devletin bel bağladığı bu tür milis yapılanmaları içindeki suçlarla gerçekten mücadele edebildiğini söylemek mümkün değil. Bunlar bilinen Şebbihalar gibi değillerdi ama bazılarının sonu Şebbihalar gibi oldu.</p>

  <p class="baslik3">MUHALİFLERLE İLK RANDEVU</p>

  <p class="p1">Yolun başında “Suriye’de Esad rejimine karşı isyana kimlerin önderlik ettiği” bir muamma gibiydi. 26 Nisan 2011’de Grand Cevahir Oteli, Suriye içindeki muhaliflerle özellikle 1982’de Hama katliamı sonrası yurtdışına çıkmış diasporik muhalefetin buluşmasına sahne oldu. Suriye İçin İstanbul Buluşması adı verilen bu konferans muhaliflerin ilk uluslararası toplantısıydı. Toplantıyı izlemek üzere davet edildiğimi sanmıştım ama konuşma yapmak üzere kürsüye çağrılmam sürpriz oldu. Hazırlıksız yaptığım konuşmamın içeriğinden önce izlenimlerimi aktarayım. Toplantı birçok açıdan bir ilkti. Birçok muhalif figür ötekini ilk kez tanıma fırsatı buluyordu. Birbirine çok kuşkuyla bakan laik, solcu ve İslâmcılar ortak bir amaç için kafa kafaya vermeyi deniyordu. Konuştuğum temsilcilerin verdiği ilk izlenimden “niyetleri berrak bir muhalefet” profili çıkıyordu. Katılımcılar arasında Suriye İslâm Alimleri Birliği Başkanı Şeyh Muhammed el Sabuni, İhvan Genel Sekreteri Muhammed Şukfa, Mecit kabilesi şeyhi Abdurrahim Mecit, Şalon aşireti lideri Şeyh Muhammed Şalon, Adalet ve Kalkınma Hareketi lideri Enes el Ahde, Kürt lider Rabban Ramazan, Suriye İnsan Hakları Örgütü’nden Velid Saffur ve Abdulhaviz Abdurrahman, Türkmen temsilci Tarık Cevizci ve Kürt araştırmacı Abdülbasit Seyda gibi isimler vardı.</p>

  <p>Muhaliflerin ortak bir çatıda buluşma amacıyla düzenledikleri ilk toplantıda Alevi azınlıkla Sünni çoğunluğun, Humus’ta Sünni Araplarla Şii Araplar ve Hıristiyanların, kuzeyde Kürtlerle Arapların, Halep’te Araplarla Türkmenlerin, Kürtlerle Arapların ya da Kürtlerle Türkmenlerin, Cebel-i Dürzi’de Dürzilerle Arapların ya da Golan’da Çerkeslerle Arapların birbirleriyle savaşacaklarına dair senaryoları boşa çıkarmak istercesine Suriye’nin hemen hemen bütün yelpazesi “fitneye karşı” saf tutmuş gibi bir görüntü verildi. Herkes kendi meşrebinin Suriye’de en güçlü muhalif grup olduğunu düşünse de İhvan’dan solculara, liberal gruplardan aşiret liderlerine kadar herkesin ittifak ettiği bir şey vardı: Eylemlere hiçbir parti ya da grup önderlik etmiyor. Bu işi internetten organize olan gençler götürüyor. “Zamanı değil, rejim sizi yok eder” diye uyaran aşiret liderleri gençlere söz geçiremiyor. Muhalif parti ve gruplar da el mahkûm gençleri destekliyor.</p>

  <p>Derdim isyanın, isyana katılanların şifrelerini çözmekti; konferansa Suriye gençliği adına katılan İbrahim Abdulmelik’e “Kimsiniz, arkanızda kim var” diye sordum, mükemmel İngilizcesiyle deklare ediverdi: “Din yok, mezhep yok, ırk yok. Suriye milliyetçisiyiz, Suriye için varız. Tek istediğimiz özgürlük.”</p>

  <p>Tercihan apolitik bir durum, ideolojiler henüz ayrıştırıcı değildi sanki. Naif bir çıkarsamayla meşreplerin arka plana itildiği bir isyan kardeşliğiydi bu. Toplantıya katılan temsilciler gaddar bir rejimin canına okumaya konuşlanmış bir yelpazeydi.</p>

  <p class="baslik3">Ne İhvan ne sol</p>

  <p class="p1">İsyanın lokomotifinin solcular mı, İslâmcılar mı olduğu konusunda görüşler muhtelifti. 1982’de Hama katliamını takip eden yıllarda muhalefetin tüm kanatları tamamen silindiği için Suriye’de sokaklara bakıp kantarın kimden yana ağır bastığını görmek zordu. Suriye, Ürdün, Suudi Arabistan ve Irak’a yayılmış Rula kabilesinin lideri M. Selame el Şalan’a göre “Ne solcular ne de İhvan lokomotif değil. Her iki kanadın tabanı gösterilere katılıyor. Ama solcular medya ile bağlantıları sayesinde uluslararası kamuoyunda öne çıkıyor. Baas’ın ‘sosyalist’ olması halkı solculardan soğuttu.”</p>

  <p>Sürgünde yaşayan bir doktor, İhvan’la ilgili “30 yılda silindiler ama İhvan’ın ruhu sokaklarda. Normal koşullarda % 30 oy alırlar” tespitini yaparken solcu Vecdi Mustafa, İhvan’ın rolü ve gücünün abartıldığını söyledi: “En fazla % 10 oy alırlar.”</p>

  <p>Toplantıda İhvan’ın siyasi basiretine dair tereddütleri sezmek de mümkündü. İhvan’ın rejim içindeki güç savaşını kaybedip Batı’ya sığınan eski Devlet Başkan Yardımcısı Abdulhalim Haddam ile ortaklık kurması, Hama katliamının mimarı sayılan Rıfat Esad’la işbirliğine göz kırpması ve eski İhvancıların ABD’den yardım aldığı iddiası bu şüpheleri besliyordu. Bir İhvan üyesi tabanda oluşan rahatsızlık nedeniyle eski Baasçılarla “meşum” ortaklığın 2009’da bitirildiğini belirtip ekledi: “Hatadan dönüldü.”</p>

  <p>Toplantıda en sancılı mesele şuydu: Muhalefet rejime karşı alternatif bir omurga ortaya çıkarma konusunda açmaz içindeydi. 1961’de Baasçılara direnip 600 bin kişiyle sürgüne giden babasından liderliği devralmış Şalan bile temsil kabiliyeti yüksek olmasına rağmen Suriye’deki kabile üyeleri üzerinde siyaseten belirleyici olamadığını itiraf etti: “Ama siyaset yapma imkânım olursa kabileyi arkamdan sürükleyebilirim.”</p>

  <p>Toplantıda etnik ve mezhebi çatışma olasılığına karşı muhalefetin duyarlı olduğu görülüyordu. Kamışlılı Kürt temsilci Muhammed İbrahim’e göre “Esad 400 bin Kürt’e vatandaşlık tanınacağı açıklamasıyla Kürtleri Araplardan koparmak istedi ama başaramadı.” Kürtlere göre “2004’te Arap çeteleri istihbaratın koruması altında Kürt ve Hıristiyanların işyerlerini yağmalamış, etnik çatışma körüklenmişti. Kürt bölgesindeki Araplara da silah dağıtılmıştı.” Burada bir çatışma potansiyeli var. Vatandaş sayılmadıkları için toprak üzerinde hak iddia edemeyen Kürtlerin işledikleri araziler Tabka barajının mağduru Araplara verilmişti. Bu mesele 2 halk arasında bir mayın olarak duruyordu.</p>

  <p>Muhaliflerin olası bir iç savaşı önlemek için “Alevi rejim” ifadesinden kaçınıp “Rejimi tekeline almış Esad ailesi” tanımını tercih etmesi dikkat çekiciydi. Afişe edilen üç isim vardı: Beşşar el Esad’ın kardeşi Mahir Esad, Askerî İstihbarat Şefi Asıf Şevket, Esad’ın kuzeni Rami Mahluf. Muhaliflerin çizdiği portreye göre askerden Mahir, istihbarattan Asıf, paradan Mahluf sorumluydu. Ailenin saltanatını sürdürmek için kan dökeceği ama ordunun nihayetinde tabandan bölünüp oyunu bozacağı ise muhaliflerin ortak tesellisiydi.</p>

  <p class="bolum_arasi"><b>* * *</b></p>

  <p>Önde gelen muhalif birkaç ismin hemen ardından konuşma yapmak üzere kürsüye davet edildim. Beş dakikalık konuşmamda şu mesajı verdim:</p>

  <p>“Eğer mezhepçilik yaparsanız devrim süreci zehirlenir. Eğer etnik milliyetçilik yaparsanız Suriye’yi bir arada tutamazsınız. Eğer silaha sarılırsanız devrim rayından çıkar. Eğer Libya’da olduğu gibi dış müdahale çağrısı yaparsanız bu devrim sizin devriminiz olmaktan çıkar.”</p>

  <p>Oturuma ara verildiğinde organizatörlerden biri yanıma gelerek Arapça tuttuğu notları gösterdi. “Bütün bu konuşmaların içinde bir tek senin sözlerini not aldım” dedi. Bu dört hususun bildiri metnine yansımış olmasından da ziyadesiyle memnundum. Günün sonunda yayımlanan sonuç bildirisinde şu hususlar yer aldı:</p>

  <p>1. Suriye halkı bütün dünya halkları gibi özgür ve onurlu yaşamayı hak etmektedir.</p>

  <p>2. Akan kan bir an önce durdurulmalı, işkence ve keyfi tutuklamalara derhal son verilmelidir.</p>

  <p>3. Dünya basınının Suriye’ye girmesi sağlanmalı ve iletişim kanallarının önündeki tüm engeller kaldırılmalıdır.</p>

  <p>4. Özgürlükler konusunda gerekli düzenlemeler yapılmalı, baskıcı anlayış terk edilmelidir.</p>

  <div class="girs3">
    <p class="baslik3">ALEVİ TEMSİLCİ: BİZ DE İSYANA KATILDIK</p>

    <p class="p1">Toplantıya katılanlardan biri de Alevi asıllı solcu Vecdi Mustafa idi. 10 yıl Suriye’de hapis yattıktan sonra yurtdışına kaçmış. 2009’dan beri Viyana’da yaşıyordu.</p>

    <p class="bos2"></p>

    <p>• <i>Bu isyanda Aleviler nerede duruyor?</i></p>

    <p>- Bir yanıyla doğru, bir yanıyla yanlış. Ama rejim herkesi eziyor. Aleviler de tutuklanıyor, işkence görüyor. Hamidiye’de gösterilerin görüntülerini cep telefonuyla kaydedip bütün dünyaya geçen bir Alevi’ydi. Aleviler Lazkiye ve Ceble’deki ayaklanmaya destek verdi. Gösterilerde tutuklanan çok sayıda Alevi var.</p>

    <p class="bos1"></p>

    <p>• <i>Sünnilerin iktidara gelmesi halinde Aleviler ve Hıristiyanların yok edileceği söylemine ne diyorsunuz?</i></p>

    <p>- Bu söylemi Esad rejimi kullanıyor. Sünni-Alevi diye bir örgütlenme yok.</p>

    <p class="bos1"></p>

    <p>• <i>Gösterilerde muhalefet partilerinin rolü nedir?</i></p>

    <p>- Gösteriler belli bir örgütün işi değil. Bu iş, görüşleri birbirinden farklı olan gençlerin internet üzerinden yaptıkları çağrılarla başladı. Bu gençler hapislerde yatmış insanların çocuklarıdır.</p>

    <p class="bos1"></p>

    <p>• <i>Ya solun İhvan’la ilişkisi..</i></p>

    <p>- İhvan’la geçmişte sorunlar yaşadık. Ama birlikte hapis yattık, zamanla görüşler değişti. Eskisi gibi “İslâmi rejim getireceğiz” demiyorlar, “Demokrasi istiyoruz” diyorlar.</p>

    <p class="bos1"></p>

    <p>• <i>Muhalifleri ABD’nin finanse ettiği suçlamasına ne diyorsunuz?</i></p>

    <p>- Dış yardım yok. ABD’den gelecek yardıma bir tek kişi sıcak bakmaz.</p>

    <p class="bos1"></p>

    <p>• <i>ABD’nin Barada TV’ye 6 milyon dolar aktardığı haberine ne diyorsunuz?</i><a id="k57" href="../Text/Dipnot.xhtml#a57"><sup>[57]</sup></a></p>

    <p>- Barada’nın hiçbir etkisi yok.</p>

    <p class="bos1"></p>

    <p>• <i>Ordu bölünür mü?</i></p>

    <p>- Komuta kademesinde bölünme zor ama alt düzeyde olabilir.</p>

    <p class="bos1"></p>

    <p>• <i>Olası bir iktidar değişiminde nasıl bir manzara çıkar? Bir İhvan iktidarı beklenebilir mi?</i></p>

    <p>- Muhalefet ağırlıklı olarak solcu. İhvan dışarıda güçlü ama içeride o kadar değil.</p>

    <p class="bos1"></p>

    <p>• <i>Olası bir rejim değişikliğinde İran ve İsrail ile ilişkiler ne yönde etkilenir?</i></p>

    <p>- Halk İran’ı rejimin destekçisi olarak görüyor. İran’la ilişkiler mutlaka değişir. İsrail’le barış olur mu şimdiden bir şey demek zor. Halkın İsrail karşıtı bir duruşu var ve demokratik bir değişim İsrail için kötüye işaret.</p>

    <p class="bolum_arasi"><b>* * *</b></p>

    <p>Toplantıdaki azınlıklarla ilgili hava olumlu olsa da Alevilerle ilgili fasıl ülke iç savaşa sürüklenirken oldukça tartışmalı bir hal aldı. Silahlı grupların Alevileri hedef alan saldırıları rejimin mağduru olma konusunda diğerleriyle aynı kefede yer alan Alevileri isyan dalgasından uzak tuttu. Aleviler Esad’ın etrafında iyice kenetlendi.</p>
  </div>

  <p>5. Siyasi yasaklar kaldırılmalı ve tutuklular serbest bırakılmalıdır</p>

  <p>6. Etnik, dini, mezhebi, bölgesel bütün ayrımcılıklara karşı olunmalı, bütün toplum kesimlerine eşit mesafede davranılmalıdır.</p>

  <p>7. Çok partili sisteme geçilmeli, seçime gidilmeli, yeni bir anayasa yapılmalıdır.</p>

  <p>8. Meşru haklarımızı sivil ve demokratik eylemlerle talep etmeye devam edeceğiz. Suriye’ye karşı dış müdahalelere, bölünmeye yol açacak girişimlere ve silahlanmaya karşıyız.</p>

  <p>Bu toplantı sırasında otelin lobisinde Hamalı bir işadamı, bana dehşet içinde gençlerin başına gelenleri anlatıp Suriye’de isyanı dış güçlerin kışkırttığı savına şiddetle karşı çıktı. Dera’da yaşananlar, Suriye şiddet bataklığına saplandığında muhaliflerin “devrim sürecinin barışçıl başladığı” ve “isyanın bir komplo olmadığı” kampanyası için kullanılan bir hikâye olarak uzun süre tedavülde kaldı. Ancak Nisan 2012’de Dera’ya bizzat gidip olayları bir de oradaki insanlardan dinleyince barışçıl gösterinin ilk hikayesi, benim için farklılaştı. Rejime, olaylara ve gruplara dair bilgiler eksik, abartılı ya da yanıltıcıydı.</p>

  <div class="girs3">
    <p class="baslik3">“ESAD İKİ HAFTADA GİDER”</p>

    <p class="p1">Düşük düzeyde de olsa toplantıdaki Alevi varlığı rejimin her an düşeceğine dair hesapları daha iyimser kılıyordu. Konferansta Kürt temsilciler dahil tüm muhaliflerin elini öperek hürmetlerini sunduğu Mekke’de yaşayan Suriye İslâm Alimleri Birliği Başkanı Prof. Ali Sabuni’ye rejime bir ömür biçmesini istediğimde yanıt 2 haftaydı. Mini söyleşi muhaliflerin Suriye okumalarının düzeyini de ele veriyordu:</p>

    <p class="bos2"></p>

    <p>• <i>Suriye’de etnik veya dinsel çatışma riski var mı?</i></p>

    <p>- Hayır, çatışma tehlikesi yok. Bu toplantı bunun kanıtı. Fitne çıkarıp bizi bu tehlikeye düşürmeye çalışıyorlar. Ama halk Baas’ın gerçek yüzünü gördü.</p>

    <p class="bos1"></p>

    <p>• <i>Muhalefetin başarma şansı var mı?</i></p>

    <p>-Gecenin karanlığı sona eriyor. Herkes zalime karşı birleşti.</p>

    <p class="bos1"></p>

    <p>• <i>Dışarıdan destek alıyor musunuz?</i></p>

    <p>- Dışarıdan destek yok. Bu tamamen halk hareketidir. Rejim barışçıl gösterilere karşı şiddet kullandıkça halk gösterilerde ısrar ediyor.</p>

    <p class="bos1"></p>

    <p>• <i>Sizce rejim buna ne kadar dayanır?</i></p>

    <p>- Geri dönüş yok. İki haftaya hayırlı netice alırız.</p>

    <p class="bos1"></p>

    <p>• <i>Neden 2 hafta?</i></p>

    <p>- Zulüm zirveye ulaştı, iniş başladı, o yüzden iki haftalık ömür biçiyorum.</p>

    <p class="bos1"></p>

    <p>• <i>Türk hükümetinden beklentiniz nedir?</i></p>

    <p>- Erdoğan kimsenin yapamadığını yapıp İsrail’e karşı sesini yükseltti. Zulmün durması için aynı duruşu Suriye için de sergilemesini istiyoruz.</p>
  </div>

  <p class="baslik3">“GÖSTERİLER BARIŞÇILDI”: EFSANE Mİ GERÇEK Mİ?</p>

  <p class="p1">Muhaliflere göre “gösteriler tamamen barışçıldı; eğer çatışma olduysa o da rejime bağlı askerlerle orduyu terk edip halkı koruyan askerler arasındaydı. Ayrıca Şebbiha devrim sürecini kirletmek için hem güvenlik güçlerine hem göstericilere ateş açıyordu. Meşru müdafaa hakkı Temmuz 2011’den itibaren kullanıldı.” Ancak madalyonun öteki yüzü farklıydı:</p>

  <p>• Silahlı kişiler Mart’ın son haftasında Dera el Mahata ile Dera el Beled arasında askerî konvoyu pusuya düşürdü. Bazı kaynaklara göre bu pusuda 60 asker öldürüldü. Ancak hükümet devletin zaaf içinde olduğu izlenimi vermemek için kayıpları sakladı. Muhaliflerin Londra’da kurduğu Suriye İnsan Hakları Gözlemevi ölü bilançosunu 18-19 diye verirken krizin ilk haftalarında Esad’ın halka kulak vermesi için birkaç kez Dera’ya gönderdiği Dışişleri Bakan Yardımcısı Faysal Mikdad o gün 24 askerîn öldüğünü kaydetti. Mikdad’a göre hükümet bu bilgiyi gerilimi tırmandırmamak için halktan gizledi.<a id="k58" href="../Text/Dipnot.xhtml#a58"><sup>[58]</sup></a></p>

  <p>• 23 Mart’ta Dera’da iki asker, 25 Mart’ta Lazkiye’de 1 asker, 9 Nisan’da Duma’da bir asker, 10 Nisan’da Humus’ta bir asker ve 10 Nisan’da Banyas’ta 9 asker öldürüldü. Bunlar ordunun ilk kayıplarıydı. Nisan’da ordu Muaddamiye, İdlib, Harasta, Masmiye, Tel Kelah ve Şam kırsalında da kayıplar verdi. 23 Nisan’da Dera’ya bağlı Neva’da 7 asker katledildi. Bu ölümler ordunun henüz kentlerde konuşlanmadığı dönemde yaşandı. Ordunun Dera’da konuşlandığı tarih 25 Nisan. Savunma Bakanlığı’nın raporuna göre o gün Dera’da 19 asker öldürülmüştü.</p>

  <p>• Ordudaki Sünni askerleri rejime karşı kışkırtmak için Dera’da camilerde Hz. Osman ve Hz. Ömer isminin yazılı olduğu yazılar tahrif edildi; duvarlara “Beşşar’dan başka tanrı yoktur” yazısı yazıldı. Bu çirkinliği rejim askerlerinin yaptığı iddiası yayıldı. Suriye’ye savaşa giden Tunuslu cihatçı Ebu Kusey ise Tunus Televizyonu’na röportajında Sünni askerleri ordudan ayrılmaya teşvik için yazılar üzerinde tahrifat yapma görevinin kendisine verildiğini anlattı: “Bir seferinde cami yıkıldı, ordudaki Sünniler bundan etkilendi ve orduyu terk ettiler. Bunu bir taktik olarak tercih ettik, ‘Bakın Alevi-Şiiler ne yapıyor’, ‘Bakın Şiiler Beşşar’la’ diyebilmek için... Evet, cami orduyu suçlamak için yıkıldı. Bu bir taktikti. Sünni askerler ordudan ayrılıp bizim safımıza geçsin diye. Eğer cami yıkılmadıysa yazıları ‘Yalnızca Allah, Suriye ve Beşşar’, ‘Ülkeden başka tanrı yoktur’, ‘Baas’tan başka peygamber yoktur’ diye tahrip ediyorduk.”<a id="k59" href="../Text/Dipnot.xhtml#a59"><sup>[59]</sup></a></p>

  <p>• 17 Nisan’da General Abdu Hudr el Tellavi, Humus’ta iki oğlu ve yeğeni ile birlikte öldürüldü. Aynı gün Humus’ta İyad Harfuş adlı komutan evinin yanında suikasta uğradı.</p>

  <p>• 19 Nisan’da Albay Muhammed Abdu Haddur<a id="k60" href="../Text/Dipnot.xhtml#a60"><sup>[60]</sup></a> otomobilinde öldürüldü ve uzuvları kesildi. Bütün bunlar “barışçıl” gösterilere paralel işlenen cinayetlerdi. Suriye İnsan Hakları Gözlemevi’nin kayıp bilançosunda askerler de muhalif gibi sunuluyordu. Kurban listesinde İsrail’in öldürdüğü Filistinliler de vardı.<a id="k61" href="../Text/Dipnot.xhtml#a61"><sup>[61]</sup></a></p>

  <p>• İnsan Hakları İzleme Örgütü (HRW) de bu propagandaya alet olan “saygın” kuruluşlar arasındaydı. HRW’nin tanıkların ifadelerine dayanan raporuna göre güvenlik güçleri göstericileri dağıtmak için önce biber gazı, ardından gerçek mermi kullanıyor, keskin nişancılar cenaze törenlerine çatılardan ateş açıyor ve güvenlik güçleri camileri tahrip ediyordu.<a id="k62" href="../Text/Dipnot.xhtml#a62"><sup>[62]</sup></a> HRW’ye göre Eylül 2011’e kadar gösteriler tamamen barışçıldı! Tabii HRW 2012’de hikâyesini değiştirip muhalefet saflarında işlenen suçlara da ışık tutmaya başladı.<a id="k63" href="../Text/Dipnot.xhtml#a63"><sup>[63]</sup></a> 2012’de HRW’nin Suriye sorumlusu Ole Solvag göstericiler arasından askerlere ateş açıldığını belgeledi.<a id="k64" href="../Text/Dipnot.xhtml#a64"><sup>[64]</sup></a></p>

  <p>• Dera’ya giden gazetecilerden Reese Elrich, göstericilerin “Barışçıl, barışçıl, barışçıl; ne Alevi ne Sünni, ulusal birlik istiyoruz” diye bağırdığını belirtirken silah kullanımıyla ilgili de Mahmud adlı göstericinin şunları söylediğini aktardı:</p>

  <div class="girs2">
    <p class="p1">“Halk molotof ve tüfek kullanıyordu. Fakat bu rejimin göstericileri öldürmesine bir tepkiydi. Dera büyük aşiretleriyle bilinir. Kendilerini savunmak için silah kullandılar. insanlar tutuklandığında ve evlerine baskın yapıldığında silah kullandılar.”<a id="k65" href="../Text/Dipnot.xhtml#a65"><sup>[65]</sup></a></p>
  </div>

  <p>Dera rejim yanlısı bir kentti. Hariri ailesinden birinin ifadesiyle “Cenaze yoksa insanların toplanması için neden de yok. Bu yüzden iki seçenek vardı: Ya güvenlik güçleri göstericilere ateş açacaktı ya da gizli militanlar. Başlangıçta insanların % 99’u ateş açanların güvenlik güçleri olduğuna inanıyordu. Sonra kanaatleri değişti, üçüncü bir kol vardı.”<a id="k66" href="../Text/Dipnot.xhtml#a66"><sup>[66]</sup></a></p>

  <p>• Humus’ta Müslüman-Hıristiyan diyaloğu için çaba harcayan ve 2014’te öldürülen Hollandalı Papaz Frans van der Lugt, 13 Ocak 2012’de gözlemlerini şöyle aktardı:</p>

  <p>“Başından itibaren protesto hareketleri tamamen barışçıl değildi. Başından itibaren gösterilerde yürüyen ve polise ilk ateşi açan silahlı göstericilere tanık oldum. Genelde güvenlik güçlerinin şiddeti silahlı asilerin acımasız şiddetine bir tepkiydi.”<a id="k67" href="../Text/Dipnot.xhtml#a67"><sup>[67]</sup></a></p>

  <p>Frans van der Lugt Eylül 2011’de de “Silahlı gruplar başından beri var. Bu muhalefet silahlı ve hükümeti suçlamak amacıyla gaddarlığa ve şiddete başvuruyor. Hükümetin çok sayıda adamı bunlar tarafından işkenceye maruz kaldı ya da öldürüldü” diye yazdı.<a id="k68" href="../Text/Dipnot.xhtml#a68"><sup>[68]</sup></a></p>

  <p>• Suriye İnsan Hakları Gözlemevi Müdürü Rami Abdurrahman isyanın üçüncü yılında “Hikâye ordunun kışladan ayrılanları öldürdüğünü söylüyordu, buna asla inanmadım çünkü bu bir propagandaydı” itirafında bulundu.</p>

  <p>• El Cezire muhabiri Ali Haşim, Nisan-Mayıs 2011’de Lübnan sınırından Suriye’ye geçen silahlı adamların ve çatışmaların görüntülerini çekti ama kanal kayıtları yayımlamayı reddetti.<a id="k69" href="../Text/Dipnot.xhtml#a69"><sup>[69]</sup></a> İstifa eden Haşim, El Cezire’nin dezenformasyon için tanesi 50 bin dolar olan Thuraya uydu telefonları ile uydu üzerinden İnternet erişimi sağlayan BGAN aygıtlarını Lübnan, Ürdün ve Türkiye üzerinden muhaliflere ulaştırdığını kaydetti.<a id="k70" href="../Text/Dipnot.xhtml#a70"><sup>[70]</sup></a></p>

  <p class="baslik3">ŞİDDETİN GÖLGESİNDE ULUSAL DİYALOG<br/> VE REFORM DENEMELERİ</p>

  <p class="p1">Reform taleplerine küçük adımlarla karşılık veren Esad yönetimi gösterilerin önünü alamayınca diyalog çabalarına yeniden girişti. 12 Mayıs’ta Esad’ın danışmanı Buseyna Şaban’la görüşen muhalifler gerçek bir diyalog için güvenlik odaklı çözüm arayışlarına son verilmesi gerektiğini vurgularken meydanlardan verilen yanıt şuydu:</p>

  <p>“Ma fi hivar, irhal Beşşar” (Diyalog yok, terk et Beşşar).</p>

  <p>İlk diyalog girişimine damgasını vuran husus Esad’ın barışçıl göstericilere ateş açılmaması ve ateş açan güvenlik görevlilerinin cezalandırılacağı yönündeki emriydi.</p>

  <p>Esad 31 Mayıs’ta bir adım daha atarak rejimin kırmızı çizgileri içinde yer alan İhvan dahil tüm siyasi tutukluların serbest bırakılmasını öngören genel af yasasını imzaladı.</p>

  <p>Af ilanına paralel olarak Devlet Başkan Yardımcısı Faruk el Şara’nın sorumluluğunda ulusal diyalog süreci başlatıldı. Binlerce kişinin özgürlüğüne kavuştuğu genel af olumlu ama yetersiz bulunurken diyalog çağrısı da karşılıksız kaldı. Şara başkanlığındaki Diyalog Konseyi Hazırlık Komitesi fazla yol alamadı. Muhalefetin diyalog için öne sürdüğü şartlardan en kritiği Baas Partisi’ni ülkenin yönetici partisi olarak tayin eden anayasanın 8. maddesinin değiştirilmesiydi. Bu talebe karşılık Başbakan Adil Sefer 5 Haziran’da yeni partiler kanununun hazırlığı için komisyon kurulmasını kararlaştırdı. Ulusal diyalog girişiminden sonuç alamayan Esad bu kez 12 Kürt partisini görüşmeye davet etti, onlardan da olumlu yanıt alamadı. Kamışlı’da daveti müzakere eden Kürt partilerden Yekiti’nin lideri Fuad Aliko bu tür bir görüşme için uygun koşulların oluşmasını beklediklerini belirtti. Demokratik Birlik Partisi (PYD) Eşbaşkanı Salih Müslim de mevcut siyasi iklimin görüşmeye elverişli olmadığını vurgulayıp ateşkes ve güvenlik güçlerinin şehirlerden çekilmesi gerektiğini kaydetti.<a id="k71" href="../Text/Dipnot.xhtml#a71"><sup>[71]</sup></a> Muhaliflere göre Esad bu tür girişimlerle sadece zaman kazanıyordu.</p>

  <p class="baslik3">SURİYE ÜZERİNDEN GÖLGELER SAVAŞI</p>

  <p class="p1">Suriye rejimi işin başında şiddet olaylarını barışçıl eylemlerden ayrı tutup ona göre strateji geliştirmek yerine tüm gösterilere “düşman komplosu” diyerek vekâlet savaşı için pusuda bekleyenlere davetiye çıkardı. Silahlı gruplar güvenlik güçlerine saldırılar düzenleyerek rejime güç kullanma gerekçesi sundu. Şam’a göre “asıl şiddete başvuranlar Ürdün’deki Selefi gruplar ve Lübnan’da Saad el Hariri liderliğindeki Gelecek Hareketi’nin silahlandırdığı teröristlerdi”.</p>

  <p>ABD ve Britanya da göstericilerin bastırılması için İran ve Hizbullah’ın Suriye’ye adam gönderdiği iddiasıyla suyu bulandırıyordu. Sanal örgütlenmelere karşı teknik takipte geri kalan Muhaberat’ın İranlı uzmanlardan destek gördüğü inkâr edilmiyordu ama bölgenin en şedit ordusu ve istihbaratının hariçten askere ihtiyacı olduğu tartışılır bir durumdu. İran da “ABD ve Siyonist rejim (İsrail) terörist grupları kışkırtıyor, operasyonları baltalıyor” diyerek safını belirledi. İranlı yorumcular silahların Türkiye’den gittiğini dillendirerek Ankara’yı isyanı kışkırtan taraf olarak resmetmeye başladı. Türkiye’nin bir komşusunun iç savaşa sürüklenmesine katkı sunacak şekilde sınırlarını silah geçişine açmış olması kimsenin kabullenebileceği bir durum değildi. Bu gerçek Ortadoğu’da oynadığı rolle birçok aktörü rahatsız eden İran tarafından dillendirildiği için kulak tıkandı. Tabii İran haklı çıktı.</p>

  <p>ABD’nin de öteden beri Suriyeli bazı muhalifleri desteklediği sır değildi. Hatta elinde Iraklı Ahmed Çelebi’nin Suriyeli versiyonu bile vardı: Ferid Kadri (Farid Ghadri). İsyanın “Siyonist komplo” olduğunu savunanların işaret ettiği bir isimdi. Nam-ı diğer “Frank Ghadri” Yahudi lobisinin en önemli kuruluşu AIPAC’ın üyesiydi. Savunma taşeronu ve işadamıydı.</p>

  <p>ABD merkezli Suriye Reform Partisi’nin kurucusu ve başkanı olan Kadri, İsrail’de yayımlanan <i>Yediot Ahronot</i> gazetesinde İsraillilere “Devrimi kucaklamaktan korkmayın” diye seslenen bir yazı kaleme aldı:</p>

  <div class="girs2">
    <p class="p1">“Esad askerlerinizi kaçırmak için Hizbullah’ı silahlandırıyor; çocuklarınızın yüreğine korku salmak için Hamas’ı güçlendiriyor; çoğu, toprağınızı kavurmuş ve ağlayan analarınızın, kızlarınızın ve kadınlarınızın kalplerini ateşe vermiş olan bilinen her terörist örgütü koruyor. Yine de dünya, İsrail basınında hala ‘Gelen gideni aratır’ ifadelerini okuyor. Esad’ın İsrail’e yağdırdığı onca terörden sonra onun kabul etmeye razı olduğunuz bir ‘şer’ olduğunu ileri sürmek neredeyse mazoşizmin sınırına dayanmak demek oluyor... Esad’ın alternatifi özgürlüktür. Tek parti yönetimine alternatif demokrasidir. Bu devrimde, daha iyi bir hayat için Suriyeliler öldü ve İhvan’ın çıkıp da İsrail’den ya da başka sebeplerden filan bahsedeceğinden şüphe ediyorum. Bu onların sonu olur... Suriyeliler mükemmel olmaktan çok uzak. Çoğu nefret sanatı konusunda eğitilmiştir. Yahudiler mi? Denize dökün. Kudüs mü? Kanımızın son damlasına kadar bizim. Holokost mu? Bir alay. Sözleri, korkularının efendisini (Esad’ı) korumaya yönelik diye onları suçlamayın. Onun yerine devam eden devrime bakın. Suriyelilerin haykırdığı sözleri dinleyin. Size ya da ülkenize dair değil. Esad ve onun kusurlarına dair. Esad’dan sonra yaralanmış ulusu yeniden inşa etme görevi geliyor. Bu nedenle devrimimizi kucaklamaktan korkmayın.”<a id="k72" href="../Text/Dipnot.xhtml#a72"><sup>[72]</sup></a></p>
  </div>

  <p>Britanya’nın yedeğinde de “Hama Kasabı” lakaplı eski Devlet Başkan Yardımcısı Rıfat Esad vardı. 1983’te Hafız el Esad hastalığı yüzünden idareyi 6 Sünni’den oluşan geçici yönetim konseyine devretmişti. Konseyde kendisine yer verilmemesine bozulan Rıfat Esad 1984’te emrindeki 50 bin askerî Şam sokaklarına sürüp darbe girişiminde bulununca ülkeyi terk etmek zorunda kalmıştı.<a id="k73" href="../Text/Dipnot.xhtml#a73"><sup>[73]</sup></a> Hafız el Esad kızı Buşra’nın telkinleriyle aile içi kavgaya yol açmamak için Rıfat Esad’ı yargılamaktan vazgeçmişti. Rıfat Esad’ın 2010’da Londra’da Mayfair’de yaşadığı mülke 10,3 milyon dolar değer biçildi. 2014’te Paris’teki mülklerinin değeri ise 100 milyon doları buluyordu. Rıfat Esad’ın oğlu Ribal’ın Britanya Dışişleri Bakanı William Hague ile görüşmesi Londra ile dirsek temasının göstergesiydi. Ribal devrim projesini Batılılara pazarlamakla meşguldü. <i>Independent</i>’tan Robert Fisk, olaylar başlamadan aylar önce buluştuğu Ribal Esad’la ilgili izlenimlerini şöyle yazdı:</p>

  <div class="girs2">
    <p class="p1">“Bir savaş suçlusunun oğlu gibi görünmüyor. Akıcı İngilizce, Fransızca ve Arapça; 35 yaşında, Boston eğitimli, kendine güvenen; Şam elitinden, mermer kemerli bir otelde oturmuş, Suriye’de özgürlük, demokrasi ve insan haklarından bahsediyor, babası Rıfat’ın savaş suçlusu olduğunu reddediyor. Komik tabii. Geriye gidince Şubat 1982’te Asi nehrinin kıyısında Hama’da Esad rejimi ile Sünni asiler arasında kanlı savaş sırasında camiyi bombalarken Rıfat’ın tanklarının yanındaydım... Ariel Şaron ile birlikte savaş suçları mahkemesinde sanık sandalyesinde oturması gereken Rıfat şimdi Londra’nın merkezinde yaşıyor... ‘Babam Hama’da değildi’, ‘Babam darbe istemedi, eline kan bulaşmasın diye Suriye’yi terk etti’ diyor... Bilgece kafasını sallıyor, aslında her şeyi biliyor... Suriye’nin İran’la bağlarını kesmesini istiyor ama İsrail’e değinmiyor.”<a id="k74" href="../Text/Dipnot.xhtml#a74"><sup>[74]</sup></a></p>
  </div>

  <p>Fransa da eski Devlet Başkan Yardımcısı Abdulhalim Haddam’ı himaye ediyordu. Şam rejiminin destekçileri, bu kişileri olayların arkasındaki aktörler olarak göstermeye çalışsa da eski Baasçıların isyan edenler üzerindeki etkisi çok sınırlıydı. Sürgündeki diğer muhalifler de bu figürlere mesafeliydi.</p>

  <p class="baslik3">SİLAHLANDIRMA ÇABASI GÖSTERİLERLE BİRLİKTE BAŞLADI</p>

  <p class="p1">Muhalifler İstanbul’daki ilk toplantıda “Dışarıdan destek yok” diyordu ama daha bir ay geçmeden Suudi Arabistan, Ürdün, Lübnan ya da ABD bağlantılı muhaliflerin “maşa olarak kullanıldığı” endişesi öne çıktı. İddialara göre Suudi Prensi Türki bin Abdülaziz, Sünni kökenli Abdulhalim Haddam’ın oğlu Cemal’e 400 bin dolarlık çek verdi; Haddam kaos çıkarmak için göstericileri silahlandırmaya çalışıyordu; Birleşik Arap Emirlikleri göstericilerin organizesinde kullanılmak üzere Thuraya marka mobil uydu telefonu sağladı; babası eski Lübnan Başbakanı Refik el Hariri’nin öldürülmesinden sorumlu tuttuğu Suriye’den intikam almaya çalışan eski Başbakan Saad el Hariri muhalifleri silahlandırmak için adamlarını seferber etti. İlk aylarda muhaliflerin genelinde “silahlanmanın rejimin bir tuzağı olduğu” yönünde bir hassasiyet dikkat çekse de özellikle Humus’un Telbise ve Rastan kasabalarından gelen haberler sürecin silahlı mücadeleye evrildiğini gösteriyordu.</p>

  <p>Arap İnsan Hakları Komisyonu’nun sözcüsü ve Suriye Demokratik Değişim İçin Koordinasyon Kurulu’nun temsilcilerinden Dr. Heysem Menna, isyanın henüz birinci ayında memleketi Dera’daki gençlerin ihtiyaçları üzerine Paris’te bir kafede buluştuğu Suriyeli heyetin muhalifleri silahlandırma teklifinde bulunduğunu ifşa etti.<a id="k75" href="../Text/Dipnot.xhtml#a75"><sup>[75]</sup></a> Teklifi yapan kişi çift pasaportlu Suriyeli bir işadamıydı. Şoke olan Menna teklifi reddetti. Muhalifleri silahlandırma önerisi Saad el Hariri’nin emrindeki bazı Lübnanlılardan da geldi. Menna’ya göre Dera’daki aşiretler ve aileler arasında yalan haberler yayan, mezhepsel söylemler kullanan ve kan dökülmesi için çağrı yapan ajanlar vardı. Eski milletvekili Memun el Homsi Hizbullah militanlarının, Şam Deklarasyonu’ndan Abdülrezzak Eid de İran ajanlarının Dera’da olduğunu öne sürmüştü. Menna’ya göre bu iddialar da asılsızdı. Menna, El Meyadin’deki röportajında Batı’nın Suriye krizine nasıl yaklaştığını, daha doğrusu Suriye krizini nasıl körüklediğini ve kendi emelleri için kullanmaya çalıştığını gözler önüne seren iki örnek verdi. Menna, bir İtalyan diplomatın “Esad’ın düşmesi üzerine yoğunlaşırsanız sizi tanırız” teklifine “Sizin beni tanımanıza ihtiyacım yok” yanıtını verdi.<a id="k76" href="../Text/Dipnot.xhtml#a76"><sup>[76]</sup></a> Menna, ABD’li elçi Robert Ford’un “Arkanda iki tabur asker olsaydı seni desteklerdik” sözüne de “Sende Nikaragua sendromu var” karşılığını verdi.</p>

  <p class="baslik3">MUHALİF SAFLARDA İLK ÇATLAKLAR</p>

  <p class="p1">Haziran 2011 gelip çattığında muhaliflerden birçoğu bir tıkanma yaşandığını ve sokağın gücüyle Esad rejimini devirmenin zor olduğunu teslim etmeye başladı.</p>

  <p>Muhalefet deyince hemen Şam Deklarasyonu’nun mimarlarından solcu Michel Kilo ve eski vekil Riyad Seyf, Abdulhalim Haddam, 1982’deki Hama katliamının sorumlusu Rıfat Esad ve oğlu Ribal, İslâmî kanatta Ali Beyanuni, Riyad Şukfa ve Muhammed Tayfur gibi İhvan’dan isimler akla geliyordu ama bunların dışında insan hakları örgütü, dernek, girişim ya da forum şeklinde örgütlenerek faaliyet yürüten düzinelerce figür ve ayrıca Kürt gruplar vardı. Ve tabii meydanların nabzını Facebook, Twitter ve YouTube gibi iletişim araçlarıyla Paris, Berlin, Londra, Riyad ya da Beyrut’tan tutmaya çalışan e-eylemciler... Suriye içinde örgütlü muhalefetten bahsetmek de imkânsızdı. Bütün örgütlenme çabaları dışarıdaydı. Nisan’daki İstanbul buluşması tanışma toplantısı olmaktan ileri gidememişti. Dışarıda örgütlenme çabası içindeki gruplar Suriye sokaklarını temsil edemiyordu. En büyük handikap da buradaydı. Grupların birbirlerine karşı güven sorunu yaşaması da ikinci açmazdı. Bir grup “İsyanın arkasında İslâmcılar var” diyen rejime aradığı bahaneyi vermemek için İhvan’ı, diğer bir grup “Rejimin manipülasyonu olabilir” diyerek eski Esadçıları dışarıda tutma çabası içindeydi. İhvan’ın ılımlı kanadına kapılar açıktı. Zaten onlar da tüm platformlarda profili düşük tutuyordu. İnternette dolaşan “devrimci” deklarasyonlar bir yana samimi ortamlarda “devrim” oldukça tasarruflu kullanılan bir kelimeydi. Haliyle tercihlerde bunalım yaşanıyordu: Bir yanda Mişel Kilo gibi “müzakereci çözüm”ü yeğleyenler, diğer yanda “Esad reform yapmaya muktedir değil” diyerek isyanı büyütmek isteyenler. Bundan sonra ne olacak sorusunun yanıtı ise kimsede yoktu.</p>

  <p class="baslik3">İkinci toplantı Antalya’da</p>

  <p class="p1">Şiddet olayları etnik ve mezhebi fay hatlarını harekete geçirdi. İsrail işgaline karşı direnişin birleştirdiği Şii-Sünni yakınlaşması kaybolmaya başladı. Suriye’nin desteklediği Şii Hizbullah’ın lideri Hasan Nasrallah isyanı “İsrail’e karşı İran-Suriye ittifakını bozmaya, antiemperyalist ülkeleri tasfiye etmeye yönelik bir Batılı komplo” diye okuduğu için artık Sünni âlemin bir kesiminde defterden siliniyor, sokaklarda fotoğrafları yırtılıyordu. Suriye’nin en kritik müttefiki İran, muhalifler arasında istenmeyen bir ülke haline geldi. Tüm bölgede saflar ayrışıyordu. Suriye her geçen gün isyanı silahlı direnişe çevirme ve ülkeyi Libya’daki gibi iç savaşa sürükleme senaryosuna yaklaşıyordu.</p>

  <p>Felaket senaryolarının boşa çıkarılması konusunda kimilerinin umudu hâlâ Beşşar el Esad’dı. Muhalefetin paramparça halinden hareketle Suriye liderinin herkesi şaşırtacak radikal adımlarla reform yolunu açabileceğini düşünenler vardı.</p>

  <p>Esad’la çözümün mümkün olmadığını düşünen yurtdışındaki muhalifler ise devrim sözünü artık fazla tasarrufa gitmeden kullanıyordu. 26 Nisan’da İstanbul’da yaklaşık 40 temsilcinin katılımıyla gerçekleşen ilk buluşmanın ardından 31 Mayıs-2 Haziran 2011’de Antalya’da daha geniş katılımlı bir toplantı yapıldı. Değişim İçin Suriye Konferansı adı verilen Antalya buluşmasında 300’e yakın muhalifin ortak talebi devrim oldu. Artık reformların yetersiz ve geç kalınmış adımlar olduğu belirtiliyor, Esad’ı devirip demokratik geçişi gerçekleştirecek bir yol haritasından bahsediliyordu. Muhalefetin birleştirilmesi ve Libya’da Bingazi’de üstlenip başkent Trablus’a yürüyen muhaliflerin yaptığı gibi Suriye’de de bir ulusal geçiş konseyinin kurulması gündemdeydi. Konferansta “istişare heyeti” adıyla 31 kişilik bir konsey ve “icra kurulu” adıyla 9 kişilik bir yürütme organı belirlenip sonuç bildirisinde bir geçici hükümet kurulması yönünde çağrı yapıldı.</p>

  <p>Birçok muhalif ismin ihtiyatla yaklaştığı İhvan, İstanbul’da olduğu gibi bu konferansta da öne çıkmamaya çalıştı. Hatta İhvan, Milhem Derubi tarafından temsil edildiği halde örgütün sözcüsü Zuheyr Salim resmi olarak toplantıya katılmadıklarını açıkladı. İsyan dalgasındaki ilk ideolojik çatlak da bu konferansta kendini gösterdi. 2005’te öldürülen Kürt alim Muhammed Maşuk el Haznevi’nin oğlu Muhammed Murad el Haznevi’nin İslâm emirliği peşinde olmadıklarını söyleyip “Din ve devlet işlerinin ayrı tutulması gerekir” diyerek laikliğe vurgu yapması İslâmcıların canını sıktı. Kürt ve Arap muhalefeti arasındaki çatlağın bir diğer kaynağı ev sahibinin Türkiye olmasıydı. Demokratik Birlik Partisi (PYD), Kürt Demokrat Parti, Sol Parti, Azadi Partisi, Kürt Müstakbel Hareketi ve Kürt İlerici Demokrat Parti dahil 12 Kürt partisi konferansı boykot ederek Türkiye’ye güvenmediklerini ortaya koydu. Yekiti, Rıfak ve Demokratik Kürdistan Partisi ise bireysel olarak katılmayı tercih etti. Haznevi, 12 Kürt partinin boykotuyla ilgili şunları söyledi:</p>

  <div class="girs2">
    <p class="p1">“Böyle bir konferansla bir sonuç alınamayacağını düşünüyorlar. İkinci olarak da Türkiye’nin daha kendi Kürt sorununu çözmeden böyle bir konferansın Antalya’da yapılmasına izin vermesini samimiyetsizlik olarak değerlendiriyor olabilirler.”<a id="k77" href="../Text/Dipnot.xhtml#a77"><sup>[77]</sup></a></p>
  </div>

  <p>Konferansın ikinci gününde Haznevi, Kürtlerin anadilde eğitim ve özerklik taleplerini dile getirince iki aşiret liderinin sert tepkisiyle karşılaştı. Sesini yükselten iki aşiret lideri salondan çıkartıldı. Konferansın sonuç bildirisinde kritik maddeler şunlardı:</p>

  <div class="girs2">
    <p>“1- Baas rejiminin yıkılması için ayaklanan halkın istekleri desteklenmelidir.</p>

    <p>2- Esad bütün yetkilerini geçici olarak yardımcısına devretmelidir. En kısa sürede geçici hükümet konseyi seçilmelidir. Bir yıl içinde Esad’ın çekilmesi ile yeni anayasa oluşturulmalı ve seçimlerle beraber yeni hükümet kurulmalıdır.</p>

    <p>3- Halk ayaklanmasının amacına ulaşması için barışçıl, ulusal, toprak bütünlüğünü savunan, yabancı askerî güçlerin müdahalesini kabul etmeyen ve hiçbir etnik yapının mağdur edilmediği bir oluşum desteklenmektedir.</p>

    <p>4- Tüm katılımcılar halkın Araplar, Kürtler, Süryaniler, Türkmenler, Çerkesler ve Ermeniler gibi birçok farklı milliyetlerden oluştuğunu teyit ediyor.</p>

    <p>5- Konferans sonucunda 31 kişilik istişare heyeti seçimi % 80 katılımla gerçekleşmiştir. Bu heyet içinden 9 kişilik icra kurulu seçilmiştir. Kurul halkın demokratik mücadelesinin başarısı için çalışacaktır.”</p>
  </div>

  <p>Antalya Konferansı’nı 4-5 Haziran’da Brüksel’de İhvan’ın damgasını vurduğu bir başka toplantı takip etti. İhvan konferansın amacını “Suriye devrimine destek için ulusal koalisyon kurma” şeklinde deklare etti. Muhalefetin Avrupa ayağını toplamaya yönelik bu konferansa Kürtler de nispeten katılım gösterdi. Konferansta dile getirilen talepler Antalya’ya göre daha mütevazıydı. Sonuç bildirisinde Esad’ın görevini bırakma çağrısından ziyade Suriye içindeki devrimcilerin taleplerine bağlılık ifade edildi. “Ulusal” ve “sivil” devrim vurgusuyla birlikte dış müdahaleye karşı çıkıldı.</p>

  <p class="baslik3">ŞİDDETTE DÖNÜM NOKTASI: CİSR EL ŞUĞUR</p>

  <p class="p1">2011 yazı boyunca ülke dışında toplanan muhalifler devrimin sivil olduğunu dillendirmeye devam etse de sahada durum başkaydı. Ta başından itibaren asker ve polis cenazeleri de geliyordu. Dışarıdaki muhalefetin söylemleri İdlib kentine bağlı Cisr el Şuğur ilçesinde 123 güvenlik görevlisinin feci şekilde katledildiği olayla birlikte duvara çarptı. Olay “ideolojik şiddet”in Suriye’de sivil isyan sürecini çoktan çaldığını bütün çarpıklığıyla ortaya koyan dehşetengiz bir semboldü. Güvenlik güçleri öldürüldükten sonra uzuvları kesildi, nehre atıldı ya da iş makineleriyle açılan mezarlara topluca gömüldü. El Kaidevari örgütler sahnedeydi ama muhalefet bunu kabullenmiyordu. Bu nedenle olay biz gazetecilere “halkı savunan askerlerle rejim güçleri arasındaki çatışma” olarak sunuldu. Nitekim ben de İstanbul merkezli bir muhalif temsilci ve Cisr el Şuğur’dan bir aktivistten telefonla aldığım bilgiler ışığında toparladığım, 8 Haziran 2011’de <i>Radikal</i>’de yayınlanmadan önce teyit için epey çaba harcadığım ama sonradan muhalifler tarafından fena halde yanıltıldığımı anladığım şu yazıyı kaleme almıştım:</p>

  <div class="girs2">
    <p class="p1">“Bu bir örgüt saldırısı değil halka ateş açmayı reddeden güvenlik güçleri ile Beşşar el Esad’ın kardeşi Mahir Esad’a bağlı askerlerin çatışmasıydı. Cisr el Şuğur’da 3 hafta önce Baas Partisi’nin binası yakılmıştı. Kasaba bir nevi kurtarılmış bir bölge haline geldi. Coğrafi koşullara bağlı olarak giriş-çıkışlar kolayca kontrol edildiği için askerî birlikler içeri giremiyordu. Bu yüzden pazar günü helikopterlerle saldırı düzenlendi. 123 kişinin ölümüyle sonuçlanan ordudaki çatlak ise Said Ramazan el Buti’nin bir askerîn ‘Göstericileri vurmazsak, kesinlikle öldürüleceğiz, nasıl davranacağız’ diye sorduğu soru üzerine 5 Haziran da verdiği şu fetvayla büyüdü: ‘Öleceğinizi bilseniz bile halka ateş açmayın.’ Ardından Esad rejimine 30 yıl hizmet etmiş eski Savunma Bakanı Mustafa Tılas’ın yakın akrabası Üsteğmen Abdurrezzak Tılas üniformasını atıp silah arkadaşlarına halkı korumaları çağrısı yaptı. Bundan etkilenen Cisr el Şuğur’daki askerî birlik, pazartesi kasabaya gönderilen rejime sadık birliğe pusu kurdu. Pusuda kaç kişinin öldüğü bilinmiyor. Pusu sonrası karakol ya da kamu binalarına baskın da olmadı.”</p>
  </div>

  <p>Yanıltılan sadece ben değil AFP ve AP gibi uluslararası ajanslar da muhalif aktivist ya da Türkiye’ye kaçan ilçe sakinlerinin anlattıklarına dayanarak bulanık bir tablo çizdi. Bilgi yemleriyle yanıltıldığımızı anlamamız uzun sürmedi.</p>

  <p>Cisr el Şuğur’a kadar şiddet olaylarından tamamen güvenlik güçleri ve Şebbiha milislerini sorumlu tutan o kadar çok hikâye dinledik ki aksini düşünmeye mahal kalmıyordu.</p>

  <p>Bizi muhalefetin direnişinin tamamen sivil olduğuna inandıran o hikâyelerden biri de şuydu:</p>

  <p>Suriye’den Türkiye’ye kaçan Lazkiyeli Ayhan gerçek kimliğini gizleyerek bana şunları anlattı:</p>

  <div class="girs2">
    <p class="p1">“l Mayıs 2011’de evlerin önüne 15-20 silah bıraktılar. Halkın ileri gelenleri silahları toplayıp emniyete götürerek ‘Alın silahlarınızı’ dedi. Güvenlik güçleri çıldırıyor. Çünkü onlar ateş ettiğinde karşılık verilsin istiyorlar. Bir polis 10 yakınının eline silahları tutuşturup göstericileri bastırmaya götürüyor. Doğudaki aşiretler silahlanabilir ama gösterilerin merkezi olan Lazkiye, Şam ve Dera gibi batı bölgelerinde bu zor. Lazkiye zaten Esad’ın memleketi. Esad son konuşmasında (21 Haziran 2011) yaptığı gibi halkın karşısına halkı çıkartarak çatışmayı körüklüyor. Esad’ın konuştuğu günün gecesi saat 00.15’te istihbarat güçleri Türkmen köylerindeki muhtarlara emir verdi: Yarın tüm Türkmenler Gebelli’de toplanacak ve Türkiye karşıtı bir gösteri için Lazkiye’ye götürülecek. Tehditlerle köylüler otobüslere bindirilerek götürüldü. Banyas’ta Türk bayrağı taşıyanlar tutuklandı, Lazkiye’de tutuklananlar arasında 20 Türkmen var. Gösterilerde çekilen görüntüleri Türk telefon hatlarıyla medyaya geçiyoruz, bu da ciddi bir hassasiyet oluşturdu. Ben görüntü geçen biri olarak deşifre oldum ve bu yüzden Türkiye’ye kaçtım. Banyas’taki arkadaşlarım cep telefonlarıyla çektikleri görüntüleri bana (40 km ötedeki İsabelli Köyü’ne) getiriyorlardı. Ben de Turkcell ve Vodafone hatlarımla El Cezire’ye geçiyordum. Beni fark ettikleri an kaçtım. Yerime ağabeyimi tutukladılar. ‘Ayhan gelmezse seni bırakmayız’ demişler. 1,5 ay tutuklu kaldı. En büyük suç videoları yaymak. Dışarıya bilgi verenler öldürülüyor.”</p>
  </div>

  <p>“Sahi acılı ve öfkeli ailelerin kapılarına o silahları bırakan kimdi” sorusunu sormak o dönem “Esadçı” yaftasını yemek için kâfiydi!</p>

  <p>Cisr el Şuğur’da da “Halkı koruyan askerle halka ateş açan askerîn savaşı” diye gösterilen olayın aslı şuydu:</p>

  <p>Eylemcilere göre 3 Haziran’da Cuma sonrası gösteride çıkan olaylarda Basil el Masri adlı genç öldü. Ertesi gün cenaze kaldırılırken posta merkezinin çatısından açılan ateşe ateşle karşılık verildi. Göstericilere göre çatıdan ateş açan askerî istihbaratçılardı. Asıl katliam bir sonraki gün yaşandı.</p>

  <p>Gazeteci Andrea Glioti, Cisr el Şuğur’dan kaçıp Reyhanlı’ya gelenlerle yaptığı görüşmeleri 5 Nisan 2012’de Mecelle dergisinde kaleme aldı.<a id="k78" href="../Text/Dipnot.xhtml#a78"><sup>[78]</sup></a> Glioti’a konuşan Osman adlı gence göre 20 Mayıs 2011’de 15 işçinin otobüsten indirilerek öldürüldüğü saldırıdan itibaren göstericiler silahla karşılık vermeye hazırdı. Ömer adlı genç ise şöyle diyordu:</p>

  <p>“3 Haziran 2011’de gösteri sırasında silahları yanımıza alıp sakladık. Postaneden Askerî Muhaberat bize ateş açtığında biz de karşılık verdik, onlardan birkaçını öldürdük,” dedi. Ammar Talib Muaz adlı kişi ise Suriye televizyonunda yayımlanan itirafında Basil el Masri’nin öldürülmesi üzerine silahları alıp karakolu bastıklarını anlattı. Muaz’a göre ertesi gün sabah 5’de önde gelen ailelerin çağrısı ile Sameaa meydanında toplanan kalabalığa silah ve cephane dağıtıldı. Yaklaşık 800 kişilik grup karakolu kuşatarak öğlene kadar ateş açtı. Patlayıcı yüklü bir araçla güvenlik kapısı havaya uçurulunca içerideki askerler dışarı çıkıp teslim oldu ama hepsi öldürüldü. Silahlı grup binaya girerek kalan asker ve polisleri de öldürdü. Andrea Glioti’un konuştuğu Tarık Abdülhak adlı bir başkası ise “Karakoldaki kuşatma 3 saat sürdü. Her şeyi denedik, dinamitleri kullandık, mutfak tüpü patlattık. Sonunda hayatta kalan görevliler patlama seslerinden deliye dönmüş halde dışarı çıktı”.</p>

  <p>Bu olay üzerine Suriye ordusunun gönderdiği takviye güçlerine karşı silahlı direniş 6 Haziran’a kadar sürdü. Ömer katliamdan sonraki durumu şöyle aktardı:</p>

  <div class="girs2">
    <p class="p1">“Askeri güvenliği alt ettikten sonra kontrol noktaları kurduk ve ordunun girmesini önlemek için yollara mayınlar döşedik.”<a id="k79" href="../Text/Dipnot.xhtml#a79"><sup>[79]</sup></a></p>
  </div>

  <p>Bu anlatımlardan çıkan sonuç: Eylemciler gösteriler sırasında silahlıydı, açılan ateşe karşılık verdiler ve karakol basarak katliam yaptılar. Suriye hükümeti ise keskin nişancı ateşini reddedip silahlı kişilerin hem asker hem sivillere ateş açtığını kaydetti. Öldürülen askerlerin bazıları, kol ve bacakları kesilerek Asi Nehri’ne atıldı. Suriye yönetimi bu dehşete tanıklık etmeleri için Şam’dan 70 kadar yabancı diplomatı Cisr el Şuğur’a götürdü. Yabancı gazetecilerin de eşlik ettiği diplomatlara Cisr el Şuğur yakınlarında kazılmış toplu mezarlardan çıkartılan asker ve polis cesetleri gösterildi. Adli tıp uzmanı Zahir Hacc kurbanların kol ve bacaklarının kesik olduğunu belirtirken bölgeye yakın bir yerde maden işleten Cemal Süleyman toplu mezarların nasıl kazıldığını anlattı:</p>

  <div class="girs2">
    <p class="p1">“6 Haziran da çok sayıda araba geldi ve gelenler kardeşimden iş makinesi istedi. Kardeşim tehdit altında çukur kazdı. Kazı bittiğinde araçlardan indirdikleri 20 kadar cesedi çukura gömdüler.”<a id="k80" href="../Text/Dipnot.xhtml#a80"><sup>[80]</sup></a></p>
  </div>

  <p><i>Independent</i>’tan Robert Fisk yaklaşık iki yıl sonra Cisr el Şuğur’da olanlarla ilgili yakaladığı bir hikâyeyi şöyle aktardı:</p>

  <div class="girs2">
    <p class="p1">“Bana gösterilen askerî istatistikler, bu berbat savaşta Lazkiye’de 1.900, Tartus’ta 1.500 askerîn öldürüldüğünü ortaya koyuyor. Fakat insan kayıplarını anlamak için Lazkiye’nin üzerindeki tepelerde Alevi ve Hıristiyan karışık köylerin istatistiklerini de eklemelisiniz. Mesela Hayalin’de, 2 bin kişilik köy 22 askerîni yitirmiş ve 16’sı da kayıp olarak kayıtlara geçmiş. Yani gerçekte 38 ölü. Çoğu Haziran 2011’de Suriye ordusunun bir isyancı pususunda 89 askerîni kaybettiği Cisr el Şuğur’da öldürülmüş. Fuad isimli bir köylü, komşu köyden gelen bir kişinin hayatta kaldığını söyledi. ‘Ona, diğer adamlara ne olduğunu sormak için telefon ettim. O bana cevaben ‘Bilmiyorum çünkü gözlerimi çıkardılar’ dedi. ‘Birilerinin onu alıp götürdüğünü, infaz edileceğini düşündüğünü fakat kendisini ambulansta bulduğunu ve Lazkiye’deki bir hastaneye götürüldüğünü söyledi’ dedi. Cisr el Şuğur’da ölenlerden birinin cenazesi gelmiş, fakat yakınları, tabutun içinde sadece bacaklarını bulmuş. Fuad bana dedi ki; ‘Hayalin’den son şehit sadece 2 gün önce öldü. Ali Hasan adında bir askerdi. Yeni evlenmişti. Cesedini bile vermediler.”<a id="k81" href="../Text/Dipnot.xhtml#a81"><sup>[81]</sup></a></p>
  </div>

  <p>Takviye güçleri Cisr el Şuğur’a ulaşmadan neredeyse bütün kent sakinleri birkaç km ötedeki Türkiye’ye ve Halep taraflarına kaçmıştı. Bu kaçışta acı bir tecrübenin etkisi de vardı.</p>

  <p>1970-1980’lerde İhvan’ın güçlü olduğu Cisr el Şuğur rejime karşı intikam hisleri çok güçlü olan bir yerdi. İhvan üyeleri benzer bir isyan sırasında karakol basıp silahları ele geçirmiş, ordu birlikleri de 9 Mayıs 1980’de ağır bir operasyonla 150-200 kişiyi katledip isyanı bitirmişti. İlk akla gelen 29 yıl sonra bu olayın intikamının alınmış olduğuydu.</p>

  <p class="baslik3">KATLİAMDAN ÇIKARILAN KAHRAMAN: ALBAY HARMUŞ</p>

  <p class="p1">Cisr el Şuğur’da 123 güvenlik görevlisinin feci şekilde öldürüldüğü olayların asıl sürprizi ordudan ayrılan askerlerle Hür Subaylar Hareketi adındaki ilk silahlı birliği oluşturan Yarbay Hüseyin Harmuş oldu. Halka ateş açmayarak orduyu terk ettiğini ilan eden ilk üst düzey komutan olan Harmuş katliamdan birkaç gün sonra internete yüklenen bir videoda halka ateş açmayı reddedip ordudan ayrıldığını duyurarak muhaliflerin gözünde kahramana dönüşüverdi.<a id="k82" href="../Text/Dipnot.xhtml#a82"><sup>[82]</sup></a> Harmuş, Time’a demecinde Cisr el Şuğur’a düzeni sağlamak için gönderildiğini ancak ordunun bombardımana başlaması üzerine 30 adamıyla birlikte saf değiştirip halka katıldığını öne sürdü. Bir süre sonra BBC’nin ulaştığı Harmuş, ilk hikâyeyi orduyu köşeye sıkıştırmak için uydurduğunu ve 30 kişiyle değil tek başına ayrıldığını belirtti: “O sırada ben orada değildim. Cisr el Şuğur’a 9 Haziran’da ulaştım. Oraya vardığımda Suriye ordusu da yoktu.”<a id="k83" href="../Text/Dipnot.xhtml#a83"><sup>[83]</sup></a></p>

  <p>Harmuş, MİT elemanı Önder Sığırcıkoğlu tarafından 29 Ağustos 2011’de Türkiye’de kaldığı kamptan kaçırılarak Suriyeli yetkililere teslim edildikten sonra 16 Eylül 2011’de Suriye TV de dördüncü bir hikâye ile karşımıza çıktı. Ordudan 2010’da güvenlik kursundan geçemeyince ayrıldığını ve direnişe katıldığına dair videoyu bundan aylar sonra kaydettiğini söyledi: “Şiddet yüzünden Türkiye’ye kaçtım. Halka ateş açanlar silahlı milislerdi. Katliamdan silahlı kişiler sorumludur. Asla sivilleri öldür emri almadım.”<a id="k84" href="../Text/Dipnot.xhtml#a84"><sup>[84]</sup></a></p>

  <p>Dört çelişkili ifade ile şaşırtan Harmuş’un gerçekte katliamda rolü neydi, katliamın sorumluluğunu neden üstlendi?</p>

  <p>Harmuş katliamdan hemen sonra El Arabiye, El Cezire, Orient, Safa ve Visal kanallarına verdiği demeçlerde ordunun insanları katlettiğini, bu yüzden göstericilerin safına geçtiklerini, askerî birliklerin Cisr el Şuğur’a girişini önlemek için mücadele ettiklerini ve yollara mayın döşediklerini anlattı. Harmuş ayrıca “İran ve Hizbullah’ın keskin nişancılarını çatılardan halka ateş açarken bizzat gördüğünü” iddia etti.<a id="k85" href="../Text/Dipnot.xhtml#a85"><sup>[85]</sup></a> Halbuki o tarihte ne Hizbullah militanları ne de İranlı askerî danışmanlar Suriye’ye intikal etmişti. Hizbullah iki yıl sonra Kusayr savaşı ile iç savaşa müdahil oldu.</p>

  <p>Alptekin Dursunoğlu ve İsa Eren’in <i>Suriye’de Vekâlet Savaşı</i> kitabında Hatay’da Firas adlı Özgür Suriye Ordusu savaşçısı şunları söylüyor:</p>

  <div class="girs2">
    <p class="p1">“Cihatçı gruplar Mayıs (2011) ortalarında İdlib’in önde gelenleri aracılığıyla güvenlik güçlerine çekilmeleri çağrısında bulundu, güvenlik güçlerinin kentten çekilmemeleri halinde kendilerine karşı savaşacaklarını söylediler. Güvenlik güçlerinin çekilmemesi üzerine Cisr el Şuğur’da 123 polis ve askerîn öldürüldüğü eylemi gerçekleştirdiler. Fakat uluslararası düzlemde eylemin meşruiyet kazanması için eylemi Yarbay Harmuş’un üstlenmesine karar verdiler. Çünkü Harmuş, Suriye ordusundan ayrılmış bir subaydı ve eylemi onun üstlenmesi, olayın El Kaide ile bağlantılı olarak görülmesini ve uluslararası toplumda olumsuz karşılanmasını önlemişti.”<a id="k86" href="../Text/Dipnot.xhtml#a86"><sup>[86]</sup></a></p>
  </div>

  <p>Cisr el Şuğur’da cihatçı Selefilerin işin içinde olduğuna dair iki gösterge vardı:</p>

  <p>İki asker ve polislerin kol ve bacaklarının kesilmesi. Bu, Maide Suresi’nin 33. ayetinde geçen “Yeryüzünde bozgunculuğa çalışanların cezası ancak öldürülmeleri, asılmaları ya da elleriyle ayaklarının çaprazca kesilmesi veya sürülmeleridir” hükmünü yerine getirdiklerini iddia eden El Kaidecilerin başvurduğu bir yöntem. İkincisi Suudi Arabistan’da yaşayan Hamalı eski asker Şeyh Adnan Arur’un olaya sahip çıkmış olması. Gerek televizyon programlarından seslenerek gerek sahaya bizzat giderek ordudan ayrılan askerlere yön vermeye çalışan Adnan Arur, Cisr el Şuğur’daki “başarılı eylemi” nedeniyle Harmuş’un rütbesini yarbaylıktan albaylığa yükseltti! Safa TV’deki programda Arur “Senin rütbeni yükseltmeye karar verdim. Bu, Suriye halkının seni ödüllendirmesidir” derken Türkiye’den telefonla bağlanan Harmuş’un yanıtı şuydu: “Ey değerli şeyhim, bana verdiğiniz bu rütbeden ötürü teşekkür ediyorum.”<a id="k87" href="../Text/Dipnot.xhtml#a87"><sup>[87]</sup></a> Asilerin saflarında işler şeyhin rütbe verdiği bir düzeyde ilerliyordu.</p>

  <p>Harmuş, 9 Temmuz 2011’de, Visal televizyonunda Arur ve oğlu Hazim tarafından sunulan “Suriye Halkı Ne İstiyor?” programına telefonla bağlanarak “Suriye devrimine önderlik eden Şeyh Arur’u selamlıyorum” dedi. Arur, “Albay Harmuş” ifadesini “Yarbay Harmuş” diye düzelten oğluna çıkıştı:</p>

  <div class="girs2">
    <p class="p1">“Ben ne söylediğimi biliyorum. Onların (Suriye ordusunun) terfi ettirmelerini kabul ediyorsunuz da şeyhlerin terfi ettirmesini neden kabul etmiyorsunuz? Bu konuda karar alındı. Artık tartışmaya gerek yok. Bu konuda sizi bir kez daha uyarmayacağım.”<a id="k88" href="../Text/Dipnot.xhtml#a88"><sup>[88]</sup></a></p>
  </div>

  <p>Türkiye’ye kaçtıktan sonra 19 Haziran’da Hür Subaylar Hareketi’ni kuran Harmuş’a 4 Temmuz 2011’ de ordudan ayrılan Riyad el Esad da katıldı. Riyad el Esad, Harmuş ile görüş ayrılığına düşüp 29 Temmuz 2011’de Özgür Suriye Ordusu’nu (ÖSO) kurarken Şeyh Arur kendisinden talimat alan bu ikilinin arasındaki sorunu düzeltmek için de devredeydi. Şeyh Arur, ÖSO dışında başka bir silahlı gücün meşruiyetini kabul etmeyeceğini belirterek Harmuş’u liderlik sevdasından vazgeçirmeye çalıştı. Arur sorunun çözümü konusunda Harmuş’tan söz aldığını duyurduktan hemen sonra televizyondan şu açıklamayı yaptı:</p>

  <div class="girs2">
    <p class="p1">“Bu konuşmamızdan tam 12 saat sonra Harmuş’un yanında bulunanlar beni aradılar ve Türkiyeli emniyet yetkililerinin kendisini aldığını haber verdiler. Ben de kendilerine önemli değil; çünkü onlar Türk’tür (dolayısıyla güvenlidir) dedim. Fakat sonrasında Harmuş’tan haber alamadık. Harmuş’un kaybolmasından Türkler sorumludur. Kaçırılmaması için böylesine üst düzey bir subayın korunması gerekiyordu. Bu, Türkiye’nin alnında kara bir lekedir... Harmuş ya doğrudan Suriye’ye teslim edildi ya da geç bir saatte, hiç kimsenin olmadığı bir yere bırakıldı, Suriye istihbaratı da Harmuş’u oradan aldı.”<a id="k89" href="../Text/Dipnot.xhtml#a89"><sup>[89]</sup></a></p>
  </div>

  <p>Harmuş’un 29 Ağustos 2011’de Suriye’ye kaçırılmasıyla ilgili bir dava açıldı. Bu davada 20 yıl hapis cezasına çarptırılan Önder Sığırcıkoğlu 32 aydır tutuklu bulunduğu Osmaniye Cezaevi’nden yarı açık cezaevine nakil sırasında kayıplara karıştı. Uzun bir aradan sonra ortaya çıkan Sığırcıkoğlu, gazeteci Ömer Ödemiş’e şunları anlattı:</p>

  <div class="girs2">
    <p class="p1">“2011 yılı Haziran ayının 10 ya da 11’i idi. Kurumum tarafından Suriyeli muhaliflerden bir albayın kampa geldiğini bildirdiler. Bu albayla ilgili görevi bana verdiler. Yaptığım tespitlerde gelen albayın Cisr el Şuğur’da oluşturulan silahlı muhalefetin lideri Hüseyin Harmuş olduğunu öğrendim. Harmuş ile mülakat yaptık. 11. Tümen’de Humus şehrinde askerî inşaat dairesinde görevli olduğunu, patlayıcı konusunda uzman olduğunu söyledi. Cisr el Şuğur’daki silahlı direnişi organize ettiğini belirtti. Bu direniş sürecinde burada, Suriye güvenlik görevlilerin de Cisr el Şuğur postanesindeki gizli dinleme yapan görevlileri etkisiz hale getirdiklerini, postaneyi ele geçirdiklerini, daha sonra kendisinin hazırladığı bir bombayı traktör römorkunda askerî birliğe götürüp, orada patlattığını, çatışma halinde olduğu kişilerin patlama sonrası sağ olanlarının kendilerine teslim olmak zorunda kaldıklarını, teslim olanların 138 tanesini öldürttüğünü anlattı. Bu kişinin diri diri insanları keserek Asi Nehri’ne atan kişi olduğunu öğrendim... Çalıştığım kurumun bu katillere bu kadar önem vermesi beni çok çok olumsuz etkiliyordu. Onlarca yıllık dostluğumuz olduğu komşu ülkemizde cinayetler işleyenler, katliamlar yapanlarla ilişkiye geçiyor, operasyonel telefonlar veriyor ve barınıp, kollanmalarına, Suriye’ye tekrar gidip gelmelerine olanak yaratıyorduk... O günlerde birkaç kez o bölgede çalışmak istemediğimi sorumlularıma bildirdim. Arapçayı ve bölgeyi iyi bilmem nedeniyle bu isteğim dikkate alınmadı... Harmuş’un kaçırılmasını ben planladım ve ilişkilerim içerisinde olan birkaç kişiye yardım etmeleri için teklif götürdüm. Onlar da kabul edince Harmuş’u arabama alıp Suriye’ye götürecek arkadaşlara teslim ettim. Bu katil Suriye’de adaletin karşısına çıkartılarak katlettiği yüzlerce insanın hesabını verdi. Ben bunu asla para için yapmadım.”<a id="k90" href="../Text/Dipnot.xhtml#a90"><sup>[90]</sup></a></p>
  </div>

  <p>Cisr el Şuğur katliamıyla bir şekilde ilintili olan Harmuş’un Türkiye’de devrimin komutanı olarak himaye edilmesinin ötesinde katliamda kullanılan silahların Türkiye’den sokulup sokulmadığı da tartışma konusu oldu.</p>

  <p>Önce Halep Valisi Ali Mansura kullanılan silahların Türkiye’den sokulduğunu öne sürdü. Bu iddianın dayanağı olay mahallinde bulunan mermi kovanlarının bir kısmının Makine ve Kimya Endüstrisi’ne (MKE) ait olmasıydı. Bu mermileri görüntüleyen ve haberini yapan Anadolu Ajansı’nın Şam muhabiri Hediye Levent’in işine anında son verildi.</p>

  <p>22 Haziran 2011’de Dışişleri Bakanı Velid Muallim “Güvenlik güçlerinin öldürüldüğü şiddet olaylarının El Kaide tarafından gerçekleştirildiği gerçeğini gizleyemem” dedikten sonra AB’ye “Avrupa’dan kimse Suriye’yi ziyaret etmedi. Bizi dinlemiyorlar, Suriye’yi sadece dışarıdaki Suriyelilerden öğreniyorlar. Yabancı medya kuruluşları Cisr el Şuğur’da gerçekte ne olduğuna dair dürüstçe yayın yapmadı” diye çattı. Muallim asıl mesajı Türkiye’ye verdi:</p>

  <div class="girs2">
    <p class="p1">“Türkiye’deki mültecilere gelince; bu mültecilerin kaçmaya ve oradaki çadırlarda yaşamaya mecbur bırakıldıklarını biliyorum. Bu çadırlar Suriye ordusu Cisr el Şuğur’a girmeden haftalarca önce dikildi. Onlara evlerine dönmeleri çağrısında bulunuyoruz. Başkan Esad evlerine dönmeleri için garanti verdi. Bu mültecilerin evlerine dönmeleri için Türkiye’deki dostlarımıza bize yardımcı olmaları çağrısında bulunuyoruz. Türkiye’yle iyi ilişkilerimizi sürdürmek istiyoruz. Bu imtiyazlı ilişkiler için yıllardır harcadığımız çabaların heba olmasını istemiyoruz. Umarım Türkiye pozisyonunu gözden geçirir.”<a id="k91" href="../Text/Dipnot.xhtml#a91"><sup>[91]</sup></a></p>
  </div>

  <p>Türkiye’nin Şam Büyükelçiliği önünde de gösteriler yapıldı. Suriye artık sabotaj ve komplo olarak nitelendirdiği gelişmelerden Türkiye’yi sorumlu tutuyordu.</p>

  <p class="baslik3">REJİMDEN REFORM; ELÇİLERDEN KIŞKIRTMA</p>

  <p class="p1">Cisr el Şuğur’un yarattığı şok devam ederken Esad üçüncü konuşmasını 20 Haziran’da yapıp muhaliflerin derdinin reform olmadığını sürdü. Bir saatlik konuşmasında ulusal diyalog sözünü yineleyen Esad reformlara devam edeceklerini, genel seçime gidileceğini ve özgürlüklerin genişletileceğini vaat ederken yaşanan kaosu sabotajcıların eylemlerine bağlayıp ülkeye komplo kurulduğunu ve fitne çıkarıldığını vurguladı.<a id="k92" href="../Text/Dipnot.xhtml#a92"><sup>[92]</sup></a> Muhaliflerin iddiasına göre Esad’ın genel af ilan etmesinin nedeni hapishanelerde yer kalmaması, ulusal diyalog ve reforma yönelik vaatlerin nedeni de zaman kazanma çabasıydı. Muhaliflerin diyaloğu reddedip artık devrimden başka yol yok dediği bir ortamda Devlet Başkan Yardımcısı Faruk Şara başkanlığındaki ulusal diyalog komitesi 10 Temmuz 2011’de toplandı. Milletvekili, sanatçı, aydın ve bağımsız siyasi figürlerden oluşan 200 kişinin katıldığı toplantıda özellikle çok partili döneme geçiş için “Baas Partisi devletin ve toplumun yöneticisidir” diyen anayasanın 8. maddesinin kaldırılması dahil değişiklik önerileri ele alındı. Şara’nın “bütün vatandaşların eşit olduğu demokratik ve çoğulcu bir devlete geçişe yol açması” temennisiyle başlattığı diyalog toplantısı Yerel Koordinasyon Komiteleri, Demokratik Değişim İçin Ulusal Koordinasyon Kurulu gibi muhalif örgütler tarafından boykot edildi.<a id="k93" href="../Text/Dipnot.xhtml#a93"><sup>[93]</sup></a> Muhaliflere göre tanklar şehirlere sürülmüşken, bu kadar insan ölmüşken ve insanlar hapislere tıkılmışken diyaloğun önemi yoktu. Halbuki Suriye İnsan Hakları Gözlemevi’ne göre isyanın ilk 5 ayında ölen 2.150 kişiden 406’sı askerdi. Sivil diye kayda geçenlerin kaçının silahlı militan olduğu da belli değildi. Belli ki ülke iç savaşa sürükleniyordu. Yani diyalog daha fazla kan akmadan krizin çözümü için hayatiydi.</p>

  <p>Bu diyalog çabalarına karşı Batılı ülkelerin tutumunu da not etmekte fayda var. ABD ve Fransa’nın Şam Büyükelçileri Robert Ford ile Eric Chevallier 8 Temmuz 2011’de Hama’ya gidip göstericilere destek sundu. Özellikle Ford göstericiler tarafından güllerle karşılandı. Elçilerin destek sunduğu gösteriler o hafta “Diyaloğa Hayır Cuması” adı altında yapıldı.<a id="k94" href="../Text/Dipnot.xhtml#a94"><sup>[94]</sup></a> Ziyaretten dört gün sonra rejimin izin vermesi üzerine Esad yanlıları Şam’da Amerikan elçiliği önünde Ford’u protesto etti. George W. Bush’a Bağdat’ta yapıldığı gibi burada da pabuçlar gösterildi. Pabuçların altında “Kirli Elçi” yazıyordu.</p>

  <p>Adil Sefer başkanlığındaki yeni hükümetin 6 Haziran’da siyasi partiler yasasını hazırlamak üzere kurduğu özel komisyon 25 Temmuz’da Baas Partisi’nin tekeline son veren yasa tasarısını tamamladı. Partilerin kurulmasına imkân veren tasarı 6 Ağustos’ta Esad tarafından imzalanarak yasalaştı. Ancak anayasanın 8. maddesiyle Baas üstünlüğünü korurken bu yeni yasanın işlevselliği tartışmalıydı. Muhalifler Baas’ın vesayetinin bitmediğini vurguladı.</p>

  <p class="baslik3">KURTARILMIŞ BÖLGE HAMLESİ: HAMA’DA YENİ SAYFA</p>

  <p class="p1">Rejimin diyalog ve reform çabaları sürerken 31 Temmuz 2011’de Hama’da 84 ile 150 arasında kişinin öldüğü operasyon krizi yeni bir eşiğe taşıdı. Hama, ÖSO’nun kısa sürede geldiği noktayı, krizin nasıl şekil değiştirdiğini ve bundan sonra ülkede silahlı grupların kendilerine hâkimiyet alanları açmasına giden yolun nasıl başladığını gösteren bir sahneydi. Öncesinde Suudi Arabistan’da mukim Hamalı Şeyh Adnan Arur, Visal TV’den silahlı gruplara 19 Temmuz 2011’de şu talimatı verdi:</p>

  <div class="girs2">
    <p class="p1">“Şehirlerin giriş-çıkışlarına barikatlar kurun. Güvenlik güçlerinin şehirlere girmesini engellemek için denetim yapın. Tehlike anında barikatlarda bulunanlar diğerlerine haber versin. Gerekirse büyük hendekler kazın.”<a id="k95" href="../Text/Dipnot.xhtml#a95"><sup>[95]</sup></a></p>
  </div>

  <p>Arur’un talimatlarına uygun şekilde barikatlar kuruldu, karakollar basıldı. Amaç kurtarılmış bir bölge yaratmaktı. Bunlar olurken oyunun kuralları da değişmişti: Kısa süre önce kuruluşu ilan edilen ÖSO’nun elinde artık 5 tank vardı. Bu hazırlıklara paralel olarak uluslararası toplumu teyakkuza geçiren haberler de servis ediliyordu. Rejimin camileri bombaladığı iddiası bu haberlerden biriydi. Bir diğeri Asi Nehri’nden çıkan cesetlerle ilgiliydi. Cesetlerden rejim güçleri sorumlu tutuldu. Ancak çok geçmeden cesetlerin Hama’da öldürülen askerlere ait olduğu ortaya çıktı. Yayımlanan bir videoda cesetleri atanlar tekbir getiriyordu. Ramazan’ın başlamış olması da İslâm dünyasının duyarlığını artırmıştı. Kenti kuşatmış olan ordu 31 Temmuz’da tanklarla vurmaya başladı. Bazı muhalif kaynaklar 84 kişinin öldüğünden bahsederken El Cezire ölenlerin sayısını 150 olarak verdi. Deyr el Zor’da da çatışmalar patlak vermişti.</p>

  <p>Çatışmalar 1 Ağustos’ta da devam ederken durumu değerlendiren BM Güvenlik Konseyi, 2 Ağustos’ta insan hakları ihlalleri ve sivillere karşı şiddet kullanılması nedeniyle Suriye yönetimini kınadı. AB de bazı Suriyeli yetkililere seyahat yasağını içeren yaptırım kararıyla tepkisini gösterdi. Pek çok açıdan dönüm noktası olan Hama katliamından sonra artık Suriye yönetimine karşı uluslararası tecridin koşulları oluşmuştu. Kanlı oyunun Hama’da sahnelenmesi bu kentin geçmişindeki feci hatıralar nedeniyle de insanlardaki duyarlılığı katladı. İhvan, rejimin 29 yıl sonra Hama’da yeni bir soykırım yaptığını öne sürdü.</p>

  <p class="baslik3">TÜRKİYE, ESAD’LA KÖPRÜLERİ ATARKEN...</p>

  <p class="p1">Suriye, Türkiye’nin komşularla sıfır sorun politikasının merkezinde olan ülkeydi. Burada elde edilecek başarı Ortadoğu’nun derinliklerine giden yolları da açacaktı. Tunus’ta Zeynel Abidin bin Ali’yi, Mısır’da Hüsnü Mübarek’i haftalar içinde deviren isyan dalgası Türkiye’ye bir süreden beri Arap sokaklarında kazandığı sempatinin siyaseten de meyvelerini verebileceği yeni aktörlerle birlikte çalışma şansı sunuyordu. Bu aktör ağırlıklı olarak İhvan’dı. O yüzden giden diktatörün arkasından ağlamayıp “ilkesel politika” adı altında kendini halkların meşru taleplerinin sözcüsü olarak lanse etti.</p>

  <p>Hüsnü Mübarek’in devrildiği 11 Şubat 2011’de Gürcistan’ın Acara Özerk Bölgesi’nin başkenti Batum’da Dışişleri Bakanı Ahmet Davutoğlu ile birlikteydim. Davutoğlu, Türkiye’nin hinterlandı olarak değerlendirdiği bölgelere giderken yaptığı gibi Gürcistan ziyaretine sembolik bir kentle başladı. Devlet Başkanı Mihail Saakaşvili ile görüşmelerin planlandığı başkent Tifüs yerine Batum’a inen Davutoğlu, tıpkı Doğu Türkistan’ın (Şincan Özerk Bölgesi) kültür başkenti Kaşgar’dan başladığı Çin ziyaretindeki gibi gezisini Cuma’ya denk getirdi. Cuma namazında halkla buluşmanın bağları diriltmede sarsıcı bir etkisi olduğu kesin. Bakan özel uçakla Gürcistan’a giderken de bu tercihin altını birkaç kez çizdi. Uçaktan iner inmez önce camiye gittik. Her taraf kar kaplı, hava buz kesiyor, zaman zaman yağmur serpiştiriyordu. Tarihi cami tıklım tıklım doluydu. 1828-1829’daki göç dalgası ve 1877-1878’deki Osmanlı-Rus savaşlarının ardından Anadolu’ya göç etmiş Müslüman Gürcülerden geriye 400-500 bin kişi kalmış. İlk kez Türkiye’den bir dışişleri bakanı Acaralarla camide buluştu. Davutoğlu’nun keyfi yerindeydi, “milli bir davanın lideri” gibi karşılandı. Tiflis’e gitmek üzere havaalanına gittik ama Dışişleri’nin özel kiraladığı uçağın pilotu “deicing” yapılamadığından havalanamayacağını söyleyince Batum’da kalakaldık. Bu da bize Davutoğlu ile baş başa sohbet imkânı verdi. Otelde sözde Kafkasya’yı konuşacaktık ama daha sohbetin başında Mübarek’in gösterilere daha fazla direnemeyip istifa ettiği haberi geldi. Davutoğlu’nun cep telefonu susmadı. Mübarek’e “Bizler insanız, faniyiz. Baki olan saygıyla anılmaktır. Halkın insani taleplerine kulak verin. Seninle birlikte sadece kefenin gelecek” diye seslenip gitmesini salık vermiş olan Başbakan Tayyip Erdoğan 15 dakika içinde iki kez aradı. Davutoğlu’nu yabancı mevkidaşları da aradı. Her arandığında kalkıp yan odaya geçerek görüşmesini tamamlayan Davutoğlu, “Bak Fehim, tarihi bir anı birlikte yaşıyoruz” demeyi de ihmal etmedi.</p>

  <p>Davutoğlu söze şöyle başladı:</p>

  <div class="girs2">
    <p class="p1">“Perşembe gece 3,5 saat uyudum. Bir taraftan Mısır’daki büyükelçiyle konuşuyordum. Son telefon görüşmesini de 0l.30’da başbakanla yaptım. O da uyumamıştı. Takip ediyordu. Hüsnü Mübarek’ten istifa gece gelir diye umuyorduk. Şansını denedi, yetkilerini büyük ölçüde yardımcısı Ömer Süleyman’a devretti. Ama halk kabul etmedi. Dolayısıyla ordu açıklama yapabilir diye bekliyorduk. Çünkü ordu bunun için ısrar etti ama Mübarek direndi. 8,5 milyon insanın gösteri yapacağına dair bilgiler aldık. Bugün (dün) bütün şehirlerde gösterilere katılanlar 15 milyon civarında.”</p>
  </div>

  <p>Erdoğan, Mübarek’e kefeni hatırlatarak çekilmesi çağrısı yapan tek liderdi. Davutoğlu’na göre gelişmeleri doğru okuyarak Türkiye risk aldı ve haklı çıktı. “Çünkü doğru olan buydu. Halkın açık talepleri vardı. Mısır krallık sonrasında ortaya çıkan Arap milliyetçiliğinin merkezi. Uzun bir otoriter rejimler dönemi yaşadı. Ümit ederiz ki halkın talepleri doğrultusunda bir yapı ortaya çıkar. Arap dünyasının atardamarı Mısır. Bu açıdan domino etkisinin pozitif yönde olmasını bekliyoruz. Çünkü kaos çıkmadı,” dedi. Davutoğlu, yetkinin orduya devredilmesini de şöyle yorumladı:</p>

  <div class="girs2">
    <p class="p1">“Yetki Süleyman’a ya da mevcut siyasi aktörlerden birine devredilmiş olsaydı, Mübarek’in etkisi devam edecek diye düşünürlerdi. Mısır ordusu bölgenin ulusal niteliğe sahip ordularından birisi. Türk ordusuna benziyor; toplumun her kesiminden asker alır ve toplumla iç içedir. Ne herhangi bir etnisite ve mezhebe ne de şahsa dayalıdır. Bu yönüyle son olaylarda gerçekten rüştünü ispat etti. Denge unsuru oldu. Halk nezdinde itibar kazandı. Dolayısıyla halk gücün orduya devrini istiyordu. Ordu düzenli bir geçiş sağlayabilecek meşruiyete ve güce sahip. Demokratik bir geçiş için şu anda daha uygun şartlar var.”</p>
  </div>

  <p>Davutoğlu “rejimin devamlılığı ile demokratik geçiş arasındaki hassas ilişkiye” dair soruya şu yanıtı verdi:</p>

  <div class="girs2">
    <p class="p1">“Rejim dediğimiz biraz da kişilere bağlı. Devletin devamlılığı önemli. Mısır güçlü bir devlet, yönetim değişti. Devleti sarsmadan yönetimi değiştirmek gerekiyor. Irak’ta kurumlar yıkılarak yönetim değiştirildi. Kaos çıktı. Şimdiye kadar ABD Dışişleri Bakanı Hillary Clinton dahil görüştüğümüz kişilere şunu vurguladık: Devletin devamlılığı sarsılmamalı, yönetim değişmeli ve bir yol haritası konulmalı. Hatta Münih’te bizi örnek verdim. Bizde rejim değişti ama devlet kurumları devam etti. İtfaiye teşkilatı dahil kurumlar cumhuriyete intikal etti. Mısır nihayetinde bir Arap cumhuriyeti. Cumhuriyetin demokratik nitelik kazanması önemli. Bu meydan okumadaki en önemli şey cumhuriyetin demokrasi ile buluşmasıdır.”</p>
  </div>

  <p>Peki ya Erdoğan’ın çıkışından sonra “model ülke” olarak daha fazla öne çıkarılan Türkiye’nin önerdiği bir yol haritası var mıydı? Yanıtı şöyle oldu: “Bu Mısır halkının iradesidir. Öncelikle adil ve şeffaf bir seçim ortamının sağlanması için seçim ve partiler kanununun değişmesi gerekiyor. Anayasa askıya alındı. Meşru bir anayasa için anayasayı yapacak meşru bir meclisin olması gerekir.”</p>

  <p>Davutoğlu, Clinton’la görüşmelerinde Ortadoğu’da demokratikleşme için Mısır fırsatının kaçmaması gerektiği mesajı verdiğini aktardı:</p>

  <div class="girs2">
    <p class="p1">“Birçok kişi risk aldığımızı düşündü. Çok ciddi bir risk. Ama şunu söyledik: Mısır için bu riski almak gerekir. Meşruiyetini halktan alan bir yönetimin bölgeye olumlu etkileri olacak. Çok umutluyum. Artık bölgede pozitif domino etkisi olacak. Tersi olmuş olsaydı negatif etkisi olurdu. Daha önce 2 kez fırsat kaçtı. Doksanlı yılların başlarında Doğu Avrupa’da rejimler çökerken Cezayir ve Tunus gibi yerlerde seçimler oldu. Ama İslâmî radikalizm geliyor argümanına şans tanındı, otoriter rejimlerin önü açıldı. İkinci olarak Irak savaşının ardından Bush yönetiminin demokrasi getirme girişimleri olduğunda bir şans doğdu. Bölgede üç seçim yapıldı. Irak’taki başarı olarak yansıtıldı. Mısır’da birçok yolsuzluk yapıldı ama Mısır tebrik edildi, ilerleme oldu diye... Tek doğru dürüst seçim Filistin’de yapıldı ama Hamas kazandığı için kabul edilmedi. Ortadoğu’daki toplumların uluslararası topluma güveni sarsıldı. Şimdi üçüncü fırsat kaçmamalı. Tunus’ta başladığında demecim şuydu: Artık uzun dönemli yönetimlerin sonuna gelindi. Mısır’da kamu düzeni bozulmadan değişim sağlanmalı. Ve yol haritasının sonunda demokratik bir yapı ortaya çıkmalı.”</p>
  </div>

  <p>Bu röportaj Libya’da askerî müdahaleden yana çark edinceye kadar Arap Baharı ile ilgili Ankara’nın yaklaşımını sergiliyordu.</p>

  <p>Libya’daki isyan süreci hızlıca silahlı çatışmalara dönüşünce halkların meşru taleplerinin reformlar yoluyla karşılanması gerektiğine dair söylem de tökezledi. Ankara’nın Muammer Kaddafi’yi desteklediğine dair haberler üzerine Bingazi’deki Türkiye konsolosluğu göstericilerin hedefi haline geldi. Dış müdahaleye şiddetle karşı çıkan Türkiye, NATO’nun harekât merkezini İzmir’e taşıyacak kadar müdahaleye ortak oldu. Halbuki Erdoğan 21 Şubat 2011’de sonradan dillere pelesenk olan şu çıkışı yapmıştı:</p>

  <div class="girs2">
    <p class="p1">“NATO Libya’ya müdahale etmeli midir? Böyle bir saçmalık olur mu yahu? NATO’nun ne işi var Libya’da? Böyle bir şey düşünülemez.”<a id="k96" href="../Text/Dipnot.xhtml#a96"><sup>[96]</sup></a></p>
  </div>

  <p>Milyar dolarlık yatırımların selameti için Kaddafi’nin yanında duruyormuş gibi yapıp ardından kazanana oynayan Erdoğan, krizin çözümü konusunda kendisinden arabuluculuk yapmasını bekleyen Kaddafi’yi gözden çıkardı.</p>

  <p class="baslik3">CIA şefi geldi, “Kardeşim Esad” Nusayri oluverdi</p>

  <p class="p1">Sıra Suriye’ye geldiğinde Erdoğan yine kazananın yanında olmak için suları test etti. Çok değil Dera’daki gösterilerden birkaç gün önce 7 Mart 2011’de Erdoğan, “Kardeşim Esad” diye seslendiği Suriye lideriyle ortaklığı ileri bir boyuta taşıyan adım atmıştı. Türkiye, İran, Irak ve Suriye arasında ortak vize uygulamasını öngören “Şamgen” planıyla ilgili mutabakat sağlanmıştı.<a id="k97" href="../Text/Dipnot.xhtml#a97"><sup>[97]</sup></a> Bölgesel entegrasyon adına bu fikir Erdoğan’dan çıkmıştı.</p>

  <p>Esad ile alınan yoldan hemen dönmek zordu. Bu yüzden Esad’ın reformlara yönelik atacağı adım son yıllarda inşa edilmiş ortaklıkları kurtarabilirdi. Ankara’nın reform çabalarına yardımcı olması yeni Suriye’nin geleceğinde Türkiye’ye daha fazla yer açardı. Türkiye ile Suriye arasında 911 kilometrelik bir sınır vardı ve Esad’ın muhalifleri teskin edecek reformlara yönelmesi Ankara’nın yüzleşeceği riskleri de azaltırdı. Bu yüzden 25 Mart 2011’de Erdoğan, Esad’ı arayarak açıklanan reform paketinden dolayı kutlayıp Suriye liderini ileri adımlar için cesaretlendirdi.<a id="k98" href="../Text/Dipnot.xhtml#a98"><sup>[98]</sup></a></p>

  <p>28 Mart’ta gazetecilerle sohbetinde MİT Müsteşarı Hakan Fidan’ı Şam’a gönderdiğini açıklayan Erdoğan, telefonda konuştuğu Esad’ın olağanüstü hal yasasının kaldırılması, siyasi partiler yasasının değiştirilmesi dahil bir dizi reform hazırlıklarından bahsettiğini söylerken gelişmelere bigâne kalmamalarının nedenini Suriye ile yüzlerce kilometrelik sınıra ve akrabalık ilişkilerine bağladı.<a id="k99" href="../Text/Dipnot.xhtml#a99"><sup>[99]</sup></a></p>

  <p>Ancak bu açıklamalardan önce CIA Başkanı Leon Panetta’nın Ankara’ya gelip Hakan Fidan, hükümet ve Genelkurmay yetkilileriyle Suriye’yi konuştuğu ortaya çıktı. Görüşmelerde “Suriye’nin kritik eşikte olduğu”, “derin devletin önemli unsurları olarak Nusayri etkinliğinin Esad’ın kararlarında yönlendirici olduğu” değerlendirmesi yapıldı.<a id="k100" href="../Text/Dipnot.xhtml#a100"><sup>[100]</sup></a></p>

  <p>Panetta’nın 5 gün süren, “gizli gizli” koduyla gerçekleşen ve karartma uygulanan ziyareti kamuoyundan sır gibi saklanmıştı.</p>

  <p>Bu ziyaretin ardından Ankara’nın yeni politikasında beliren kıvrımlar aynı zamanda Suriye’yi bir terör yumağına çeviren sürecin nasıl şekillendiği konusunda fikir veriyordu.</p>

  <p>Ayrıca bu süreç içerisinde Dışişleri Bakanlığı’nın koordinatörlüğünde Genelkurmay ve MİT’in katılımıyla “gizli” kodla yapılan çalışmalarda “ülkelerdeki liderlerin gücü”, “isyanın dağılımı, katılım oranı”, “isyan çıkan ülkedeki Türklerin varlığı” ve “askerî operasyon ve insani yardımın gerekliliği” başlıklarıyla senaryolar ele alındı.<a id="k101" href="../Text/Dipnot.xhtml#a101"><sup>[101]</sup></a></p>

  <p>28 Nisan 2011’deki MGK toplantısına hazırlık bağlamında yürütülen bu çalışmalarda “Rejim değişikliği beklenmiyor” notu düşülse de bunlar Suriye’de isyanın çok erken aşamasında Washington ve Ankara’nın rejim değişikliği senaryosuna hazırlandığını da gösteriyordu.</p>

  <p>Ve hükümet meseleye mezhepçi gözle bakıyordu. Davutoğlu, 6 Nisan 2011’de Katar ve Bahreyn’deki temaslarının ardından Şam’a giderek Esad ve Velid Muallim’le görüştü.<a id="k102" href="../Text/Dipnot.xhtml#a102"><sup>[102]</sup></a></p>

  <p>Davutoğlu, Erdoğan’ın şu dört mesajını iletti:</p>

  <p>- Başta olağanüstü hal olmak üzere reform için adım atın. Muhaliflerle görüşün.</p>

  <p>- Eşiniz Sünni, Sünnilere yaklaşımınızın olumlu yönlerini topluma anlatın.</p>

  <p>- Reform sürecinde Türkiye olarak destek vermeye hazırız.</p>

  <p>- Sadece Mısır-Tunus değil, bölgede yaşanan örnekler ortada. Suriye’deki bir dönüşüm tüm Ortadoğu’yu etkiler.<a id="k103" href="../Text/Dipnot.xhtml#a103"><sup>[103]</sup></a></p>

  <p>CIA Başkanı Panetta ile görüşmede yapılan “derin devletin Nusayri unsurlarının Esad’ı yönlendirdiği” tespitinin Esad’la müzakerelerde de öne çıktığı anlaşıldı. Sonradan çok kanırta kanırta altı çizilen mezhebi vurgu başından beri vardı ama kimse Alevi-Sünni ayırımının Suriye’de siyaseti etkileme kapasitesiyle ilgili öngörülerin tutarlılığını sorgulamadı.</p>

  <p>Türkiye’nin Şam bunalımının yönünü tayin eden bir diğer faktör tabii BM Güvenlik Konseyi’nde Suriye aleyhine oluşan hava ve uluslararası aktörlerin ortak cephe oluşturma çabasıydı. Beyaz Saray, 25 Nisan’da Erdoğan ile Obama’nın telefonda görüşüp “Suriye hükümetinin şiddete başvurmaya derhal son vermesi ve Suriye vatandaşlarının demokratik arzularını yansıtan anlamlı reformları derhal hayata geçirmesi gerektiği konusunda mutabakata vardığını açıkladı.<a id="k104" href="../Text/Dipnot.xhtml#a104"><sup>[104]</sup></a> Erdoğan ardından Esad’la görüşüp mesajı iletti.<a id="k105" href="../Text/Dipnot.xhtml#a105"><sup>[105]</sup></a></p>

  <p>27 Nisan’da <i>Hürriyet,</i> Türkiye’nin duruşunu üç başlıkta anlatıyordu:</p>

  <p>- Türkiye, Suriye’de yönetimde kim olursa olsun istikrar istiyor.</p>

  <p>- Ankara Suriye’de kısa ve orta vadede istikrarın ancak Esad tarafından sağlanacağına inanıyor. Bu çerçevede “Ankara Reformlara, Esad’la devam” diyor.</p>

  <p>- Suriye ile ekonomik ilişkiler yaşamsal önemde.<a id="k106" href="../Text/Dipnot.xhtml#a106"><sup>[106]</sup></a></p>

  <p>Ankara 28 Nisan’da MİT Müsteşarı Fidan ve DPT Müsteşarı Kemal Madenoğlu başkanlığında 6 kişilik bir heyeti Şam’a gönderip ‘Türkiye reformlar için her türlü katkıya hazır” mesajı verdi.<a id="k107" href="../Text/Dipnot.xhtml#a107"><sup>[107]</sup></a> Üç gün önce Esad’ın, telefonda Erdoğan’a Türkiye’nin tecrübelerinden faydalanmak istediğini söylediği, bunun üzerine heyetin gönderildiği kaydedildi. Heyet Olağanüstü Hal Yasası’nın kaldırılması süreci, geçiş döneminde askerîn yetkilerinin devri, çok partili sisteme geçiş süreci, siyasi partiler kanunu, seçim yasası ve basın kanunu gibi konularda Türkiye’nin deneyimlerini anlattı.<a id="k108" href="../Text/Dipnot.xhtml#a108"><sup>[108]</sup></a></p>

  <p>Erdoğan da bu temasları değerlendirirken olaya nasıl baktığını şu sözlerle anlattı:</p>

  <div class="girs2">
    <p class="p1">“Beşşar’ın kendisi Nusayri, eşi Sünni’dir. Böyle bir özellik, kendisini aslında Suriye’de güçlü kılan bir yapı. Şu anda muhalefet edenlerin ciddi bir kısmı aslında başta Beşşar’a karşı çıkmıyorlardı. ‘Bizim Beşşar’dan sıkıntımız yok’ diyorlardı. ‘Bizim sıkıntımız rejimle ilgili’. ‘Biz de partimizi kuralım, biz de bu yarışın içinde yerimizi alalım.’ Siyasi tutuklular noktasında ciddi sıkıntılar vardı, bunları ortadan kaldıralım. Şunu söyledim, ‘Siz Cumhurbaşkanı olmayın, ben de Başbakan olmayayım. Bir kardeş olarak birlikte konuşalım, birlikte dertleşelim.’ Bu anlayış içinde bunları görüştük. Hatta bizim parti çalışmalarının nasıl olduğunu da inceletti. Dedik; ‘Deneyimlerimizi sizinle paylaşırız.’ Tabii olumsuz bir bakış getirmedi, ama adımı da atmadı. Şimdi bu iş patladı. Yapmayacağım demiyor, ‘Yapacağım’ diyor, ama bir yerden veya birileri tarafından bir engeller mi var, bir tereddüt içinde mi, bir kararsızlık mı yaşıyor, bunu doğrusu çözmekte sıkıntı yaşıyorum. Çünkü sonunda bu bizi vuracak. Yayladağı çıktı ortaya.”<a id="k109" href="../Text/Dipnot.xhtml#a109"><sup>[109]</sup></a></p>
  </div>

  <p>Ancak adımların atılmadığı doğru değildi. Esad birtakım kararlar aldı ve diğer reformlar için de komisyonlar kurdu. Peki, sorun neydi, neden Türkiye memnun değildi? Esad kontrolsüz bir açılım yerine peyderpey ilerlemekten yanaydı. Erdoğan’ın kamuoyuna yansıtmak istemediği şey Esad’ın ülke içinde silahlı grupların estirdiği terörle ilgili anlattıklarıydı. Erdoğan, Esad’ın anlattıklarını hep- “Tabii kendi de durumla ilgili bir şeyler anlattı” diye geçiştirip ayrıntıya girmiyordu. Ayrıca Türkiye çok partili hayata geçişte yardım önerirken terör örgütü olarak yasaklanmış olan İhvan’ın behemehâl siyasal sisteme dahil edilmesini istiyordu.</p>

  <p class="baslik3">Mülteci oyunu ve şok terapi hazırlığı</p>

  <p class="p1">28 Nisan 2011’de Suriye’yi kınayan bir bildiri metni BM Güvenlik Konseyi’nde Rusya, Çin ve Lübnan’a takıldı ama Britanya, Fransa, Almanya ve Portekiz Şam yönetimine karşı ortak açıklama ile tavrını ortaya koydu. Ertesi gün ABD Başkanı Barack Obama, Suriyeli güvenlik yetkilileri Mahir El Esad, Atıf Necib ve Ali Memluk’ü yaptırım listesine aldı.</p>

  <p>Suriye üzerinde baskıyı arttıran bu uluslararası iklimin ruhuna uygun olarak Türkiye fiili mülteci baskısıyla karşılaştı. Hatay-Yayladağı’nın karşısındaki Harapcöz ve çevresinde yaşayan 250 Suriyeli, 29 Nisan’da sınırdan geçti. Güveççi köyü yakınındaki tel örgüyü aşan grup, ellerindeki Türk bayraklarıyla Türkçe “Türkler gibi yaşamak istiyoruz”, “Demokrasi istiyoruz”, “Erdoğan’ın bize sahip çıkmasını istiyoruz” diye slogan attı. Karısı ve 6 çocuğuyla sınırı geçen Muhammed Simeydo da “Türkiye’ye sığınmak isteyen binlerce Suriye vatandaşı var. Suriye’de insanlar katlediliyor. Bu nedenle evimizi terk etmek zorunda kaldık” dedi.<a id="k110" href="../Text/Dipnot.xhtml#a110"><sup>[110]</sup></a></p>

  <p>Halbuki o tarihlerde gelen mültecilerin yaşadığı yerlerde çatışma yoktu. Konya’dan apar topar Ankara’ya dönen Davutoğlu, Dışişleri, İçişleri, Genelkurmay ve MİT yetkilileriyle acilen “mülteci zirvesi” yaptı. Sınırda askerî önlemler alındı.</p>

  <p>Benzer şekilde Nisan 2011’de Asi nehrini geçerek Hatay-Hacıpaşa’ya gelen ilk mültecileri karşılayan ve daha sonra bölgede oluşturulan kamplardan birinin yöneticiliğini yapan kamu görevlisine mülteciler meselesini sordum. Yetkili mülteci akınının organize bir durum olduğunu ve uluslararası toplumu kışkırtma amacı taşıdığını belirterek olanları şöyle anlattı:</p>

  <div class="girs2">
    <p class="p1">“İlk gelenleri ben karşıladım, sınırdan geçirdim. İranlı milisler ve Hizbullah üyelerinin Sünnileri katlettiğini, kadınlara tecavüz ettiklerini söylüyorlardı. Hepimiz bunlara inandık, evlerimizi bu mültecilere açtık. Ama hiçbirimiz o sıralarda oralarda çatışma olup olmadığına bakmadık, gerçekten İranlıların orada olup olmadığını sormadık. Demek ki bir mezhep savaşı tezgahlandı ve biz de burada kullanıldık.”</p>
  </div>

  <p>Muhalifler Mübarek’ten sonra Kaddafi’ye de çekil çağrısı yapan Erdoğan’ın aynını Esad için de yapmasını istiyordu. Mayıs başında Erdoğan’ın Kaddafi’ye “Artık çekil” diye seslenmesinin ardından Dera’da düzenlenen mitingde “Teşekkürler Erdoğan” pankartı taşındı ve sloganları atıldı. Erdoğan onlar için “Arap dünyasında benzersiz devlet adamı” idi.<a id="k111" href="../Text/Dipnot.xhtml#a111"><sup>[111]</sup></a></p>

  <p>Erdoğan 14 Mayıs 2011’de uyarıların dozunu bir derece daha yükseltti:</p>

  <div class="girs2">
    <p class="p1">“Suriye’de parçalanmanın, mezhep çatışmasının doğmasına yönelik endişelerimiz var.”<sup><a id="k112" href="../Text/Dipnot.xhtml#a112">[112]</a></sup></p>
  </div>

  <p>18 Mayıs’ta ABD’den Türkiye’nin duruşuna bir ayar çekme girişimi geldi. Başkan Barack Obama, Ortadoğu ile ilgili yapacağı konuşmadan bir gün önce ABD’nin Ankara Büyükelçisi Francis J. Ricciardone ile Erdoğan’a mesaj gönderdi. Ricciardone, Yenimahalle’de helikopter pistinde 50 dakikalık görüşmede Esad’ın reform konusunda çok yavaş hareket ettiğini belirtip “Esad’a karşı ortak dil kullanmalıyız, mesajlarımızı senkronize etmeliyiz” dedi. Erdoğan da “Bölge zaten büyük bir değişimden geçiyor. Bölgenin dengeleri daha fazla sarsılmamalı. Acele etmeyin, düzenli geçiş sağlanmalı” yanıtını verdi.<a id="k113" href="../Text/Dipnot.xhtml#a113"><sup>[113]</sup></a></p>

  <p>25 Mayıs’ta <i>New York Times</i>’a konuşan Davutoğlu da “Şimdi Esad’ın ihtiyacı olan şey halkın kalbini kazanmak için mümkün olan en kısa zamanda şok terapidir,” dedi.<a id="k114" href="../Text/Dipnot.xhtml#a114"><sup>[114]</sup></a></p>

  <p>Davutoğlu, 9 Haziran’da Abu Dabi’de Libya Temas Grubu toplantısında ABD Dışişleri Bakanı Hillary Clinton ve Fransa Dışişleri Bakanı Alain Juppe ile yaptığı görüşmelerin ardından “Bize reform konusunda söz verdi ama adım atmadı. Esad’ın artık işi zor,” dedi.<a id="k115" href="../Text/Dipnot.xhtml#a115"><sup>[115]</sup></a></p>

  <p>3-6 Haziran 2011’de Cisr el Şuğur katliamından sonra ordunun bölgeye intikal etmesi üzerine kaçan 2.500 kişi Türkiye’ye sığınınca oyunun kuralları da değişti.</p>

  <p>10 Haziran’da Türkiye’ye sığınanların sayısı 3 bini aşarken Suriyeliler yazdıkları mektupta Erdoğan’ı bölgenin lideri ilan edip müdahale çağrısı yaptı:</p>

  <div class="girs2">
    <p class="p1">“Suriye halkı her zaman olduğu gibi sizi bu topraklardaki Müslümanların lideri olarak kabul ediyor. Mektubumuz ile birlikte sizlere özellikle Humus ve Dera’da yaşanan katliamları gözler önüne seren videoları iletiyoruz. İkinci bir Hama katliamına izin vermeyeceğiz sözünüzü asla unutmayacağız, fakat Suriye’nin her bir köşesi gerçek katliamlara sahne oluyor. Mektubumuzu bizleri kurtarabilecek olan lidere en içten sevgi ve saygılarımızı ileterek bitiriyoruz.”<a id="k116" href="../Text/Dipnot.xhtml#a116"><sup>[116]</sup></a></p>
  </div>

  <p>Erdoğan ise 11 Haziran’daki konuşmasında 3 gün önce Esad’la konuştuğunu anımsatıp ilişkilerin kopacağının haberini verdi:</p>

  <div class="girs2">
    <p class="p1">“Maalesef Esad ailesi özellikle de Mahir Esad insani davranmıyor. Ve düşünün yani, öldürdükleri kadınların tepesinde öyle bir çirkin görüntü veriyorlar ki, yani bu görüntüler yenilir, yutulur görüntüler değil. Eee tabii bu ister istemez BM Güvenlik Konseyi’ni de devreye sokuyor ve şu anda orada da hazırlıklar var. Türkiye olarak biz bunların karşısında kalkıp da yani hala Suriye diyemeyiz. Görüntüler ortada iken Esad bana farklı şeyler söyledi. Biz gelişmelere daha fazla sessiz kalamayız. İyi ilişkiler ilelebet süremez.”<a id="k117" href="../Text/Dipnot.xhtml#a117"><sup>[117]</sup></a></p>
  </div>

  <p>Erdoğan Suriye’yi Türkiye’nin iç meselesi olarak nitelerken gelinen nokta şuydu:</p>

  <div class="girs2">
    <p class="p1">“Ankara, Erdoğan’ın (7 Haziran 2011’de) Esad ile yaptığı görüşmeden sonra ümidini kesti. Bu nedenle BM’nin alacağı bir yaptırım kararını desteklemeye başladı.”<a id="k118" href="../Text/Dipnot.xhtml#a118"><sup>[118]</sup></a></p>
  </div>

  <p>12 Haziran’da Şam’daki Türkiye Büyükelçiliği önünde Türkiye aleyhine gösteri düzenlenirken Dera’da Erdoğan’a destek vardı. Göstericiler “Teşekkürler Erdoğan”, “Seni seviyoruz” yazılı pankartlar taşıdı.<a id="k119" href="../Text/Dipnot.xhtml#a119"><sup>[119]</sup></a> Erdoğan’ın “vahşet görüntüleri” dediği bazı görsel materyalle ilgili rahatsızlığını telefonda dile getirmesinin ardından Esad, özel temsilcisi Hasan Türkmani’yi Ankara’ya gönderdi. Türkmani’nin “Görüntüler eski” izahatıyla ikna olmayan Erdoğan “Eski ya da yeni, sonuçta vahşet var” yanıtını verip uluslararası toplumda artık Suriye için yapılacak bir şey kalmadığını söyledi.<a id="k120" href="../Text/Dipnot.xhtml#a120"><sup>[120]</sup></a></p>

  <p class="baslik3">Köprüleri yıkan 6 saat</p>

  <p class="p1">Bölgede düzen kurucu olduğunu iddia eden AKP yönetimi, Şam üzerinde son yıllarda edindiği etkiyi kullanarak kendini kanıtlamaya çalışıyordu. “Suriye benim iç meselem” derken, son derece üstünkörü olmasına rağmen mezhebi yaklaşımlarla akıl verirken, Esad’ın alttan alan tutumunu yanlış yorumlayıp birtakım talepleri dayatmaya kalkışırken “kardeşim Esad” hitabıyla başlayan süreçte edindiği krediye güveniyordu. O yüzden Esad’a “git” demek için sabırsızlanan Batılı ortaklarına “Siz bu meseleyi bana bırakın” diyerek öne çıktı. Ankara’nın rehberliğinde bir reform süreci işleseydi Türkiye’nin bölgeye etki etme kapasitesi daha da artacaktı. İşler Ankara’nın takvimine göre işlemeyince AKP yönetimi büyük bir hayal kırıklığı ve öfkeyle diplomasi defterini kapattı, dış politikasında büyük bir savrulmaya yol açacak istikamete saptı. 9 Ağustos 2011’de Ahmet Davutoğlu’nun Şam’da Beşşar el Esad ve Velid Muallim’le yaptığı toplam 6 saatlik görüşme köprülerin atıldığı son temastı.</p>

  <p>Davutoğlu yol haritası belirleme, askerî operasyonları durdurma ve reformlara yön verme konusunda ısrarını sürdürdü.</p>

  <p>Ankara’daki diplomatik kaynaklara göre görüşmede Esad son 6 ay içinde attığı reform adımlarını anlatıp “Buna rağmen sokaklardaki şiddet olayları durmadı. Çoğunluğu gençlerden oluşan çeteler türedi. Bu çeteler güvenlik güçlerine kanlı saldırılar düzenliyor. Ancak siz bu saldırıların hiçbirini görmediniz, kınamadınız” diye sitem etti. Davutoğlu ise ABD ve Avrupa’nın Suriye konusundaki planları hakkında Esad’a bilgi verip Şam’dan reform adımları gelmezse Türkiye’nin Batı karşısında “Diplomasiye öncelik verelim” görüşünü savunmakta zorlanacağını söyledi.</p>

  <p>SANA’ya göre ise Esad kapsamlı reform sürecini tamamlamaya kararlı olduğunu belirtirken “Teröristlerin peşini bırakmayacağız” dedi.<a id="k121" href="../Text/Dipnot.xhtml#a121"><sup>[121]</sup></a></p>

  <p>Şam Davutoğlu ve Erdoğan’ın Batılılar ya da Körfez ülkeleri namına birtakım mesajlar götürmesinden rahatsızdı. Şam’da benim konuştuğum yetkililere göre “Suriye’nin ABD, İsrail ya da Suudi Arabistan’ın başını çektiği Körfez’in ve ‘uluslararası toplum’ diye etiketlenen Batılı aktörlerle korkutulmaya ihtiyacı yoktu. Suriye bu güçlerle zaten onlarca yıldır soğuk savaş içindeydi.”</p>

  <p>Davutoğlu, Esad’ın bu konudaki rahatsızlığına binaen hiç kimseden mesaj taşımadığını belirtti. Ziyaretten hemen önce ABD Dışişleri Bakanı Hillary Clinton, Davutoğlu’nu arayıp “Şam’a vereceğiniz mesajlarda uluslararası toplum ile birlikte hareket etmemiz büyük önem taşıyor. Tek ses olalım” demiş, ABD Dışişleri Bakanlığı Suriye Masası Şefi Frederic Hof ile Ankara Büyükelçisi Francis Ricciardone de Ankara’da temaslarda bulunmuştu. Hof’un Washington’dan getirdiği mesaj netti:</p>

  <div class="girs2">
    <p class="p1">“Obama bir an önce harekete geçilmesini istiyor. Reformlar konusunda Esad’dan ümidini kesti. Bundan dolayı sert tedbirlerin devreye girmesinden yanayız.”<a id="k122" href="../Text/Dipnot.xhtml#a122"><sup>[122]</sup></a></p>
  </div>

  <p>Davutoğlu bu mesajların gölgesinde Şam’a gitti. Hatta ziyaret öncesinde Türk basını “Esad’ın son şansı” ve “Esad’a Saddam benzeri uyarı” başlıkları altında Davutoğlu’nun çantasında “Suriye adım atmazsa uluslararası toplumdan tecrit edilir; Suudi Arabistan’dan sonra diğer ülkelerde elçilerini çekerse rejim meşruiyetini yitirir; Suriye yönetimine ekonomik yaptırımlar uygulanır” mesajıyla gittiğini yazdı.<a id="k123" href="../Text/Dipnot.xhtml#a123"><sup>[123]</sup></a> Görüşme öncesi Muallim’in müzakere ettiği ortağı ise Rus Dışişleri Bakanı Sergey Lavrov’du.</p>

  <p>Türkiye, Esad reformlar konusunda adım atmadığı için köprülerin atıldığını savunurken toplantıda gerçekte nasıl bir diyaloğun yaşandığı sır gibi saklandı.</p>

  <p>Ancak diplomatik ilişkiler kesilip Türkiye sivil ve askerî muhalefeti organize etmeye koyulurken Şam fazla detaya girmeden bazı can alıcı bilgiler paylaşmaya başladı.</p>

  <p>Velid Muallim, Türkiye’den bir grup gazeteciyle Şam’da konuşurken “Ankara’nın tavrındaki değişiklik Suriye’nin demokratikleşme konusunda Türkiye’ye verdiği sözleri tutmamasından mı kaynaklanıyor” sorusuna şu yanıtı verdi:</p>

  <div class="girs2">
    <p class="p1">“Hayır, (İhvan konusunda) söz vermedik. Esad şöyle dedi: ‘Onlara Suriye’ye parti olarak değil ama şahıslar olarak dönme izni verdik. Ulusal diyalog sürecinin de parti olarak değil, şahıs olarak parçası olabilirler.’ Bu cevap Başbakan Erdoğan’ı mutsuz etti. Türkiye ilk günden beri çatışmada olumsuz rol oynadı. Verdikleri dersi almadık diye Türkiye neden böyle hevesli? Biz misliyle karşılık vermiyoruz. Türk hükümetiyle 10 yıldır el ele çalışıyoruz. Birçok alanda işbirliği yapıyoruz. Türkiye için Arap dünyasında elçiyiz. Olanlara şaşırıyorum. Türkiye eski rotasından 180 derece döndü. Referandum demokrasiye hızlı bir geçiş sağlayacak ama Türkiye artık ‘bismillah’ desek inanmıyor. Erdoğan geçmişte Esad ile her görüşmesinde İhvan ile diyalog çağrısı yapardı. Bizim bu örgütle l980’e uzanan bir tarihimiz var. İki lider arasındaki temel çatışma bu. Suriye, Türkiye, Lübnan, Irak ve Ürdün’den oluşan bir bölgesel işbirliği konseyi kurma hayalimize de bu çatışma engel oldu.”<a id="k124" href="../Text/Dipnot.xhtml#a124"><sup>[124]</sup></a></p>
  </div>

  <p>Kanada gazetesi <i>Winnipeg Free Press</i>’in Ortadoğu muhabiri Samuel Segev Batılı diplomatik kaynaklara dayanarak 9 Ağustos 2011’de Esad’ın Davutoğlu’na “Osmanlı sultanlarının dönemi kapandı. Suriye Arap kimliğinin yerine Osmanlıcılığın geçmesini asla kabul etmeyecek. Ankara bir kez daha Arap dünyasının karar merkezi olamaz” dediğini yazdı.<a id="k125" href="../Text/Dipnot.xhtml#a125"><sup>[125]</sup></a></p>

  <p>Esad ise Ekim 2011’de <i>Sunday Telegraph</i>’a Arap Baharı sürecinde diğer liderlerden farklı yanıt verdiğini ancak terörün tırmandırıldığını söyledi:</p>

  <div class="girs2">
    <p class="p1">“Gösterilerin altıncı gününde reformlara başladım. Reformları afyon olarak gören insanlar şüpheliydi ama problemler azalmaya başlayınca halk hükümete destek vermeye başladı.”<a id="k126" href="../Text/Dipnot.xhtml#a126"><sup>[126]</sup></a></p>
  </div>

  <p>Dayatmacı bir yaklaşım Arap âlemindeki Osmanlı alerjisini kaşıyordu. Kendini direniş ekseninde gören Suriye’nin ABD ile korkutulması rahatsız ediciydi. İhvan’ın yasal parti statüsüne dönmesi talebine ne yönetim ne de halk hazırdı. Türkiye diyalogla Suriye’yi dönüştürme hamlelerinde bu üç yanlışı da yaptı.</p>

  <p>Davutoğlu’nun Esad’la pazarlığı ABD, Fransa, Almanya, Britanya gibi Batılı ülkeler ile Suudi Arabistan’ın başını çektiği Körfez ülkeleri adına yaptığı uluslararası kampanyanın renginin hızlıca değişmesinden de anlaşılıyordu. Davutoğlu’nun Esad’a iktidara dışarıdan desteklenen muhaliflerin ortak edilmesi dahil beklenen adımları atması için 10 gün süre verdiği konuşuluyordu. Sürenin bitiminde Esad’ın fişini çekme kararları Batı başkentlerinden ardı ardına geldi. 18 Ağustos 2011’de ABD Başkanı Barack Obama, Fransa Cumhurbaşkanı Nicolas Sarkozy, Almanya Şansölyesi Angela Merkel ve Britanya Başbakanı David Cameron hep birlikte Esad’a çekil çağrısı yapıp yaptırımlar için koordinasyona geçileceğini duyurdu.<a id="k127" href="../Text/Dipnot.xhtml#a127"><sup>[127]</sup></a></p>

  <p class="baslik3">KRİZİN ASKERİLEŞMESİNDE TÜRKİYE’NİN ROLÜ</p>

  <p class="p1">Şam ve Washington ile yürütülen temas ve telefon trafiğine paralel olarak Türkiye, Suriyeli muhalifleri hem askerî hem sivil olarak örgütleme yoluna girdi. Ankara’nın kendine özgüveni tavan yapmıştı. Erdoğan’ın başdanışmanı İbrahim Kalın “Ortadoğu’da bugün statüko değişiyorsa Türkiye’nin son 7-8 yılda ortaya koyduğu performansın da etkilediği bir değişim sürecidir. Biz örnek olarak bu değişim sürecine katkıda bulunduk. Arap dünyasında hiç görülmemiş biçimde bir Türkiye ilgisi oluştu son yıllarda” diyordu.<a id="k128" href="../Text/Dipnot.xhtml#a128"><sup>[128]</sup></a></p>

  <p>Bu özgüvenle 11 Nisan’da İstanbul’da ve 31 Mayıs-2 Haziran’da Antalya’da yapılan toplantılarla muhaliflerin sivil kanadı organize olmaya başlarken Türkiye hâlâ rejim ve muhaliflere eşit mesafede duran aktör ve objektif arabulucu pozu veriyordu. Davutoğlu sanki ihtiyaçları varmış gibi rejim yanlılarının da Türkiye’de toplantı yapabileceğini söyledi.<a id="k129" href="../Text/Dipnot.xhtml#a129"><sup>[129]</sup></a></p>

  <p>Türkiye dış müdahale olmadan Esad’la kısa ve orta vadeli istikrarı sağlamaya dönük çabalar olarak lanse ettiği girişimlerinin gölgesinde muhaliflerin örgütlenmesine ev sahipliği yapıyordu. Suriye bataklığındaki rolünden dolayı gelen eleştirileri “Biz krizin reformlar yoluyla çözülmesi için çok çabaladık” savıyla tersleyen Ankara oyunu pek de temiz oynamıyordu.</p>

  <p>Cisr el Şuğur’da 123 askerîn öldüğü olayın sorumluluğunu üstlenen firari Yarbay Hüseyin Harmuş, Türkiye’ye sığındıktan sonra 19 Haziran 2011’de ordudan ayrılmış diğer askerlerle birlikte Hür Subaylar Hareketi’ni kurdu. 1990-1996 yılları arasında askerî teknoloji üzerine Moskova’da eğitim alan Harmuş iyi derecede Rusça biliyordu.<a id="k130" href="../Text/Dipnot.xhtml#a130"><sup>[130]</sup></a></p>

  <p>Hür Subaylar Hareketi’ne 4 Temmuz 2011’de ordudan ayrılan Riyad el Esad gibi üst düzey subaylar da katıldı. Ancak kısa sürede liderlik yarışı kızışırken faaliyetlerini Türkiye’den yürüten Riyad el Esad 29 Temmuz’da Özgür Suriye Ordusu’nu (ÖSO) kurdu.<a id="k131" href="../Text/Dipnot.xhtml#a131"><sup>[131]</sup></a></p>

  <p>Riyad el Esad’ın komutasını kabul etmesi konusunda Şeyh Adnan Arur gibi adamların baskısı altında kalan Harmuş’un 29 Ağustos’ta Türkiye’de kaldığı kamptan kaçırılıp Suriye’ye teslim edilmesiyle birlikte grubu da çok geçmeden dağıldı. Hür Subaylar Hareketi’nin en önemli askerî birliği Halid Bin Velid Tugayları, ÖSO’ya katıldı. Haziran 2011’den sonra Suriye ordusunu hedef alan birçok saldırıya imza atan grup, Ekim 2011’de 4 ayda 1.000 Suriye askerîni öldürdüklerini, 50’ye yakın askerî araç ve tankı imha ettiklerini açıkladı. Suriye ordusu, 2011 sonunda Halid Bin Velid Tugayları’nı çökertti.<a id="k132" href="../Text/Dipnot.xhtml#a132"><sup>[132]</sup></a> Binbaşı Abdurrahman Şeyh Ali, Kasım 2011’de öldürüldü.<a id="k133" href="../Text/Dipnot.xhtml#a133"><sup>[133]</sup></a></p>

  <p>4 Aralık’ta ordudan ayrılan Binbaşı Ahmed Bahbuh, Halid Bin Velid Tugayları’nı yeniden kursa da Harmuş’un diğer adamları gibi ÖSO şemsiyesi altında faaliyetlerini sürdürdü.</p>

  <p>ÖSO internet sayfasında ordunun ana üssünün Hatay olduğunu yazacak kadar Türkiye’ye angajeydi.<a id="k134" href="../Text/Dipnot.xhtml#a134"><sup>[134]</sup></a> Türkiye sığınan askerleri sivil mültecilerden ayrı Apaydın Kampı’na yerleştirdi. Mültecilerle ilgili hukuk askerleri ayrı yerde tutmayı gerektiriyordu ama misafirler buradan askerî faaliyet yürütüyordu. Apaydın silahlı isyanın koordinasyon merkezi haline geldi. Mülteci kamplarından birinde yöneticilik yapmış bir Türk yetkili Apaydın’la ilgili bana şunları söyledi: “Suriyeli komutanlar telsiz ve bilgisayarlarla donatılmış masalardan savaşı koordine ediyorlardı. Kurtarılmış bölgeler oluşturulduktan sonra komuta Suriye içine kaydırıldı. Kamptan bir gecede 150 askerîn sınırı geçip savaşa katıldığını ve sonra döndüğünü bilirim.”</p>

  <p>ÖSO savaşçı sayısının Kasım 2011 itibariyle 10-15 bin arasında olduğunu açıkladı. Elbette bu rakam sadece askerlerden oluşmuyordu. Çünkü Suriye cephesinde örgütlenen silahlı grupların çoğu ÖSO tabelasını kullanıyordu. Riyad el Esad bunları kontrol edebilecek pozisyonda değildi.</p>

  <p>Suriye ordusundan kopuşları arttırmak için içeriden ve dışarıdan ciddi bir çaba harcanıyordu. Şeyh Arur rütbeli subaylarla temas kurup ÖSO’ya katılmaları yönünde telkinlerde bulunuyordu. Binbaşı Mahir Rahmun Naimi, Hür Subaylar Hareketi’nin ÖSO’ya katılışının Arur’un tavsiyeleri üzerine gerçekleştiğini söyledi.<a id="k135" href="../Text/Dipnot.xhtml#a135"><sup>[135]</sup></a></p>

  <p>Sadece ikna değil tehdit mekanizması da devredeydi. Bazı askerlerin ordudan ayrılmalarını sağlamak için aileleri tehdit ediliyordu. Yakınları tehdit edilen askerlerden bazılarının hikâyelerini bizzat dinledim. Robert Fisk de 2013’te Keseb yakınlarında Nokta 45 adlı mevzide ordudan ayrılmaları için baskı gören askerlerin hikâyelerini şöyle aktardı:</p>

  <div class="girs2">
    <p class="p1">“İsyancıların, asker ailelerini tehdit etmesi uzun süredir var olan bir olgu. Fakat bir er bana, sevimsizce, ağabeyine nasıl da onu orduyu terk etmeye ikna etme emri verildiğini anlattı. ‘Reddettiğim zaman ağabeyimin bacaklarını kırdılar’ dedi. Bu tür bir deneyim yaşamış başka birinin olup olmadığını sorduğumda 18 yaşındaki bir er getirildi. Ben onunla konuşurken subaylar odadan çıktı. Zeki bir gençti fakat hikayesini basit şekilde anlattı. Yaptığı bir propaganda konuşması değildi. ‘İdlib vilayetindenim. Babama gelip bana orada ihtiyaçları olduğunu söylediler. Fakat babam reddetti ve ‘Eğer oğlumu istiyorsanız gidin ve buraya getirin; eğer bunu yaparsanız onu karşılamak üzere beni burada bulmayacaksınız’ dedi. Arkasından babam, ailesinin çoğunu Lübnan’a gönderdi. Babam ve annem hala orada ve hala tehdit ediliyorlar. Daha sonra subaylara, ordudan kaçan herkesin ailesi tehdit edildiği için kaçtığına inanmadığımı, bazı askerlerin rejimle derinden ters düşmüş olması gerektiğini söylüyorum. Katılıyorlar fakat ordunun güçlü kaldığı konusunda ısrar ediyorlar.”<a id="k136" href="../Text/Dipnot.xhtml#a136"><sup>[136]</sup></a></p>
  </div>

  <p>İster kendi istekleriyle ister baskıyla olsun ordudan ayrılanların bir kısmı iç savaşın bir parçası olmayıp yurtdışına çıktı.</p>

  <p class="baslik3">ALTERNATİF YÖNETİME GİRİŞ: ULUSAL KONSEY KURULDU</p>

  <p class="p1">Yaptırımlardan askerî harekâta kadar tüm müdahale seçenekleri rejime Suriye’nin Dostları Grubu olarak organize olan ülkelerin niyetlerini sorgulama fırsatı verdi. Üzerine ihale edilmişçesine Ankara askerî ve siyasi müdahaleye doğru sürükleniyordu. Bir sürek avında Türkiye’ye baş avcı rolü biçilmişti. ABD, 2011’de Libya’ya şamarı Fransız eliyle atmıştı. Suriye’ye de Osmanlı tokadını münasip görüyordu. Tabii ABD kendi sunacağı katkıların kapsamını belirlemek için de önce Esad’ın alternatifini görmek istiyordu. Alternatif yönetimin Amerikan çıkarları ve İsrail’in güvenliğini garantiye alması şarttı. Bu noktada en büyük beklenti Türkiye gibi bölgesel müttefiklerin Suriye muhalefetini yoğurup ete kemiğe büründürmesiydi. Muhalefet henüz Amerikan çıkarları için garantiler sunacak noktada değildi. Sorun da buradaydı.</p>

  <p>Libya’daki senaryonun izinden giden uluslararası aktörler Suriye’de Esad’ı devirip bir geçiş yönetimi tesis edebilmek için 23 Ağustos 2011’de İstanbul’da farklı grupları bir araya getirerek Suriye Ulusal Konseyi’ni (SUK) kurdu. Hür Subaylar Hareketi ve ÖSO örneğindeki gibi SUK’un ev sahibi de Türkiye idi. Bu oluşumun arkasındaki iki önemli bölgesel güç ise Katar ve Suudi Arabistan’dı. Elbette orkestra şefi bir süredir Ortadoğu hamurunu bölgesel oyuncu olmak için can atan yerel ortaklarına bırakmış olan ABD idi. Her zaman olduğu gibi şefin yanında cazgır rolünde Fransa, sinsi planların erbabı Britanya vardı.</p>

  <p>SUK insan hakları, basın özgürlüğü, çok partili sistem ve bağımsız yargı temelinde modern, demokratik ve sivil bir devlet inşa etme hedefini deklare etti.</p>

  <p>SUK, Suriye’nin % 60’ını temsil ettiği iddiasındaydı. Kürt partilerden sadece Mişel Temmo’nun Kürt Gelecek Hareketi SUK’a katıldı. Temmo da Ekim 2011’de Kamışlı’da karanlık bir suikasta kurban gitti. SUK’la ilgili Kürtlerin en büyük çekincesi kendi Kürtlerine haklarını tanımayan Türkiye’nin etkisi altında olmasıydı. Sonradan Demokratik Birlik Partisi’ne (PYD) karşı Ankara’nın fiili müttefiki haline gelmekten çekinmeyen Kürdistan Demokrat Parti-Suriye Genel Sekreteri Abdulhakim Beşar bile “SUK çok fazla Türkiye’nin nüfuzu altında. Kürtlerin haklarının tanınacağına dair yazılı ve uluslararası garantiler verilmeli. Haklarımızı elde edersek Türkiye de kendi Kürt nüfusunun haklarını tanıma yükümlülüğü altına girer” diyordu.<a id="k137" href="../Text/Dipnot.xhtml#a137"><sup>[137]</sup></a> Beşar’ın dile getirdiği haklar 4 başlıktaydı:</p>

  <p>- Hükümetin yetkilerinin dağıtılması (adem-i merkeziyetçilik).</p>

  <p>- Laik devlet.</p>

  <p>- Kürt meselesinin anayasal olarak tanınması, Kürtlerin tarihi vatanlarında yaşadığının kabul edilmesi, Kürtlere uygulanan ayrımcı politikalara son verilmesi.</p>

  <p>- Suriye’nin bütünlüğü içerisinde kendi kaderini tayin hakkının verilmesi.</p>

  <p>İhvan’ın sahne önünde görünmemeye çalışsa da perde arkasında aktif katılım gösterdiği SUK’ta başkanlık koltuğuna Paris’te meskün akademisyen Burhan Galyun oturtuldu. İhvan’a göre Galyun hem Batılıların desteğini almak için makul bir tercihti hem de Suriye içindeki devrimcileri temsil ediyordu. Ancak Galyun’un herhangi bir grup üzerinde etkisi yoktu.</p>

  <p class="baslik3">SUK’ta istikamet sorunu, sahada “dış müdahale cuması”</p>

  <p class="p1">Temsil ve meşruiyet sorununa rağmen Katar, Suudi Arabistan ve Türkiye üçlüsü SUK üzerinden devrim yapma serüveninde ısrar etti. SUK sözcüsü Besma Kodmani, 28 Ekim 2011’de Libya senaryosunun Suriye’de tekrarlanmaması, devrimin askerîleştirilmemesi ve mezhepçi karaktere bürünmemesi gerektiğini kaydetti.<a id="k138" href="../Text/Dipnot.xhtml#a138"><sup>[138]</sup></a></p>

  <p>Kodmani’nin dile getirdiği hassasiyetlere rağmen sahadaki muhalefet çoktan silaha sarılmıştı. Rusya ve Çin’in BM Güvenlik Konseyi’ndeki veto kartları nedeniyle dış müdahalenin yolu kapalı olduğu için SUK ve destekçilerinin umudu orduyu terk eden askerlerin sayısının artması ve bu şekilde ÖSO’nun rejimi devirecek kadar güçlenmesiydi. Muhalifler 9 Eylül’deki gösterilerin adını “Uluslararası Koruma Cuması” koyarak dış müdahale çağrısı yaparken sahada halihazırda silahlı kalkışmayı sürdüren ÖSO da 27 Eylül 2011’de silahlı mücadele başlattığını resmen ilan etti. Sivil direnişle devrim yapma ülküsüyle yola çıktığı iddiasındaki SUK ise Ocak 2012’de ÖSO’yu devrimin silahlı kolu olarak tanıdı.</p>

  <p>Suriye İnsan Hakları Gözlemevi’nin verilerine göre Ekim 2011 itibariyle öldürülen 3.442 kişiden 827’si askerdi. Buna rağmen “Esad’a karşı gösteriler barışçıl” savını her platformda tekrarlayan, silahlı grupların yaptığı katliamların görüntüleri ortaya çıkınca “Devrimci güçler meşru müdafaa için silah kullanıyor” savına tutunan ve bir noktadan sonra resmen silahlı mücadele başlattıklarını duyuran muhalifler düne kadar reddettikleri Libya senaryosunda oyunculuğa razı olmuştu. Değişim talepleri bölgesel ve uluslararası aktörlerin stratejik hesaplarına kurban edilen halk açısından kritik soru şuydu:</p>

  <p>Etnik ve mezhepsel çatışmaları, coğrafi parçalanmaları ve Irak’taki gibi medeniyet havzalarının yok edilmesini ve bir vekâlet düzeni içinde dış müdahaleleri beraberinde getirecek silahlı bir süreç Suriye halkına arzu ettiği özgürlüğü verecek miydi? Yanıt Irak, Afganistan ve Libya aynasındaydı. Despotik rejimleri halklar kendi iradeleriyle devirmedikçe taşıma devrim projelerinin sonu hüsrandı.</p>

  <p class="baslik3">MÜLTECİ HAYATLAR VE VADİ HALİD’DE<br/> SURİYE’DEN YANSIMALAR</p>

  <p class="p1">Çok derin acılar ve izler bırakan Hama isyanı ve katliamından 29 yıl sonra çatışmalar yeni aktörlerle sahnelenirken Türkiye’de gördüğümüz mülteci akınının bir benzerini Lübnan ve Ürdün yaşıyordu. Ağustos 2011’de Hama ve Humus’ta çatışmalar sürerken bunun yansımalarını rahatlıkla gördüğüm Suriye’nin Lübnan sınırındaydım. Çatışmaların yoğunlaştığı bölgelerden kaçanlar ilk etapta Lübnan’da kendilerine sığınak buluyordu. Lübnan’ın Trablus ve Akkar bölgeleri aynı zamanda Suriye’deki çatışmaları besleyen damarlardı.</p>

  <p>Lübnan, Suriye’nin aynası. Birçok grubun ya Suriye ile dostluğu ya da düşmanlığı var. Cengiz Çandar’ın ifadesiyle “Suriye üzerinde hesap yapan ya da Suriye’yi belli bir tutuma zorlamak isteyen çeşitli güçlerin bu amaçları için mutlaka Suriye içerisinde bir oyun sahneye koymaya ihtiyaçları yok. Bunu Lübnan’da yapma olanakları var.”<a id="k139" href="../Text/Dipnot.xhtml#a139"><sup>[139]</sup></a> Tabii bu tespit Suriye’nin Lübnan’da Arap Caydırıcı Gücü şemsiyesi altında asker bulundurduğu dönemlerin ruhuna dair. Ama Suriye’nin Lübnan’daki askerî varlığı 2005’te sona ermiş olsa da girift ilişkiler hâlâ sürüyordu. Suriye, Lübnan’ı etkileme kapasitesini korurken Lübnan da Suriye içindeki yangını körükleyen unsurlar barındırıyordu. Ülkenin kuzeyindeki Sünni hatlar gerek militan geçişi gerek silah akışında işlev görüyordu. Yani Suriye’ye müdahale etmek isteyenler Lübnan’ı bir fırlatma rampası gibi kullanıyordu. Mülteci akım da sadece mülteci akınından ibaret değildi.</p>

  <p>Lübnan siyaseti daha Atatürk Havaalanı’nda “Daha önce İsrail’e gittiniz mi? Gittiyseniz Lübnan’a alınmazsınız” uyarısıyla renk vermekteydi. Lübnan çarmıha gerilmiş İsa gibi. Filistinli mülteciler, mülteciler üzerinden çıkartılmış iç savaş, Suriye’nin derin nüfuzu, suikastlar, bir eli siyasette öteki eli İsrail’e karşı silahta olan Hizbullah, hem toplum hem iktidardaki mezhepsel bölünme... Tabii mülteci denilince Suriyelilerden önce Filistinliler akla geliyor. Önce Filistinli mültecilerin kamplarına gittim. Mülteci sorununun nasıl kalıcı hale geldiğini ve ne tür siyasal-sosyal komplikasyonlara yol açtığını görmek için bu kamplar incelenmeye değer. Beyrut’un şirin Paris havası, Burc el Berecne’de hoyratça bir fırça darbesi alıyor. Burası gecekondu yığınına dönüşmüş bir kamp. Filistinli liderlerin fotoğraflarıyla süslü girişten sonra 63 yıllık bir zaman tüneli başlıyor. Elektrik, su, telefon gibi tüm şebekenin sarmaşık misali binadan binaya sarmalandığı, gökyüzünün kaybolduğu bir labirent. Bazen omuz genişliğine kadar düşen daracık sokaklar sarsıcı. Sloganlar, şehit fotoğrafları, direnişin dili grafitiler yediden yetmişe herkesin aklında “Bir gün Filistin’e döneceğiz” mesajını canlı tutuyordu. 88 yaşındaki Ali Muhammed 1948’de Akka’dan bir gece vakti yalınayak sürülmüş. “Bunca yıl sonra kaldı mı bir hayalin” diye sordum. “Torunlarımla eve dönmek” dedi. 16 yaşında kampa yerleşmiş 76’lık yoldaşı Mustafa Şehadi ekledi: “Burada bir bebek dünyaya geldiğinde ezanla birlikte Filistin’i okuruz. Son nefesimizde de Filistin deriz.”</p>

  <p>Şehadi dedesinin Yemen’de Osmanlı ordusuna katıldığını hatırlattı. “Hayat nasıl gidiyor” sorusunun yanıtı ortaktı: “En kötüsü insan yerine konulmamak. Kimliğimiz yok.” Ama labirentteki kasvet insanları karartmamış, sıkıntıdan bu mahpushanenin duvarlarını tekmeleyen yoktu. Herkes birbiriyle selamlaşıyordu, çocukların gözleri ışıl ışıldı. 1,5 kilometrekarelik alanda 25 bin insan iç içe, sırt sırta yaşıyordu.</p>

  <p class="right"><img alt="" height="410" src="../Images/main-6.jpg" width="300"/></p>

  <p>Labirentin hücrelerinde güzellik ve bilardo salonu da yer bulmuş. Bunun gibi 11 kamp daha var. Kamplardaki yoğunluğu anlamak için Beyrut’taki Şatila’da 1982’de İsrail’in gözetiminde Falanjistlerin katlettiği 360 kişinin üst üste gömüldüğü odayı görmek yeterli. Lübnan hükümeti sayıları 400 bini bulan Filistinli mültecilere vatandaşlık vermiyordu; inşaat işçiliği ve amelelikten başka bir işi reva görmüyordu. İnsanın “Bu ne tahammül, bu ne zül!” diyesi geliyor. Sürüldükten sonra Berecne’de evlenmiş bir çiftin çocuğu olan 43 yaşındaki Muhammed Maruf binbir çileyle mühendislik okumuş. Filistinlilerin 72 meslekten men edildiğini, kendisinin de tesisatçılık yaptığını söyledi nasırlı ellerini göstererek. Bu bir mahrumiyet siyaseti. Amaç Filistinlileri Lübnan’ı terk etmeye zorlamak. Maruf “Sünni Filistinlilere vatandaşlık vererek mezhepsel-demografik dengeyi bozmak istemiyorlar” diyerek faturayı Sünniler dışındaki kanatlara kesti. Özellikle de Şiilere. “Şii Hizbullah 2005’ten sonra iktidar ortağı. Onlarca yıllık sefalette ötekiler ve Filistinli liderlerin payı yok mu” diye sorduğumda “Haklısın” dedi Maruf. Sonra Trablus’a 16 km mesafede yer alan Nehr el Berid kampına gittim. 2007’de Lübnan ordusunun Feth el İslâm örgütüne karşı operasyonunda yıkılan 30 bin nüfuslu kamp Burc el Berecne’den daha ferah. Beyrut ve Trablus’taki kamplarda gördüğüm bir ayrıntı şuydu: Filistinli liderler dışında hariçten duvarları üç figür süslüyordu: Saddam Hüseyin, Tayyip Erdoğan ve Kurtlar Vadisi dizisindeki Polat Alemdar karakteri. Bu, Filistin davasının lidersizlikten düştüğü kronik umutsuzluğun da göstergesiydi. Bu diyarın hayalleri tutunacak dallar arıyordu. Erdoğan, resminin asılmasını 2009’da Davos’taki forumda moderatöre “One Minute” deyip İsrail Cumhurbaşkanı Şimon Peres’e “Siz öldürmeyi iyi bilirsiniz” diye çıkışmasına borçluydu. İsrail’in kuruluşu ve işgaller nedeniyle sürülmüş Filistinliler Lübnan, Ürdün ve Suriye’deki siyasi kamplaşmalar ve çatışmaların birer parçası olageldi. Bu durum 2011’de Suriye karıştığında da tekrarlanmaya başladı. Sünni, Şii, Dürzi ve Hıristiyanlara taksim edilmiş kozmopolit Beyrut’tan tarihin dehlizlerinden süzülen Trablus’a uzanırken siyasi iklim değişiyordu. Suriye’nin yürek yakan sıcağı Trablus’ta kazan kaynatıyordu. Sünni damar güçlü atıyordu. Özellikle Selefilerin Alevi olarak resmetmeye çalıştığı Suriye rejimine karşı isyanın Trablus bölgesinde çok hızlı yankı bulmasının nedeni buydu. Sünni bölgede Hizbullah ve İran karşıtlığı tavan yaparken bir süredir Türkiye yükselen değerdi. Türkiye’nin başlangıçta edindiği kredi, beklentiler karşılanmayınca Suriyeli mültecilerin gözünde bile kısa sürede karşılıksız çeke dönüştü. Mültecilerin istediği Erdoğan’ın esip gürlediği kadar Esad’ın sonunu getirecek somut müdahalelerde bulunmasıydı.</p>

  <p class="baslik3">Vadi Halid pek fırtınalı</p>

  <p class="p1">Suriye’deki şiddet yüzünden Trablus gibi kentin doğusundaki Akkar bölgesi de istim üzerindeydi. Hatay gibi Suriyeli mültecilerin akınına uğradı. Vadi Halid’in ahvali tıpkı havası gibi; kavurucu Ağustos sıcağının yerini ne zaman güçlü bir rüzgâra bırakacağı belli olmuyor. Tepelerdeki Suriye köylerinden sınıra süzülen mülteciler vadiyi allak bullak etmiş. Her gelen yeni bir acı getiriyordu. Vadiye yayılmış 20 köy sınırın ötesindeki akrabalarından gelen haberlerle kavruluyordu. Kendimi Suriye’deymiş gibi hissettim. Cep telefonuma Rami Mahlufun şebekesinden “Suriye’ye hoş geldiniz” mesajı düştü. 500 civarında mülteci aile vardı. Sayı günbegün değişiyordu; kâh yenileri geliyor kâh gece vakti evinin yolunu tutanlar oluyordu. Kimi akrabalarının yanına yerleşmiş, kimi inşaatları ve okulları mesken tutmuştu. Hammud beldesinde mültecilerin kaldığı okulda iftar vardı. Hammud Belediye Başkanı Naci Ramazan mültecilere siper olmuştu. “Mültecileri kabul etme Lübnan rejimine hedef olursun diye uyardılar ama her şeyi göze aldım. Bunlar komşumuz, nasıl gelme derim” dedi. Lübnan içinden baskının nereden geldiğini söylemek istemezken Suriye’den “âhlaksız bir teklif” geldiğini söyledi: “Tel Kelah Belediye Başkanı bizzat gelerek para teklif etti. ‘Senin ne çıkarın var? Para lazımsa verelim’ dedi. Aileleri teslim etmemi istedi. Reddettim. Kendi evime iki aile yerleştirdim. Aileleri teslim edersen sınırı geçer geçmez ölürler.”</p>

  <p>Beyrut’tan baskı olup olmadığını sordum, yanıt şuydu: “Saad el Hariri başbakanken arayıp soruyorlardı. Hizbullah hükümet kurunca geceleri evden çıkamaz oldum.”</p>

  <p>Hariri’nin Lübnan sınırından asileri silahlandırdığı suçlamasını hatırlattığımda “Esad silahlanma konusunda Türkiye, Ürdün ve Lübnan’ı suçluyor. Amaç gerçekleri karartmak. İleri gelenler Esad’a gidip durumu anlattı. O da silahlı kişilerin görüntülerini gösterdi. O görüntüler Muhaberat’ın işi, kurmaca.” Gerçekte silah da vardı çatışma da. Suçlanan ülkelerden de silahlı gruplara cephane akıyordu.</p>

  <p>Bana telefonunda ayağı matkapla delindiği öne sürülen bir gencin görüntülerini izlettiren başkanın son sözü şu oldu: “Türkiye müdahale ederse alkışlarız.”</p>

  <p>Tel Kelahlı Halid Akkari de “Ümidimizi Türkiye’ye bağlamıştık. Türk hükümeti neden uluslararası toplumu harekete geçirmiyor. Neden Suriye elçisini kovmuyor?” diye sordu. Akkari yanına gelen altı yaşındaki oğlunu gösterip ekledi: “Bunun adı bile sınırdaki arananlar listesinde.”</p>

  <p>Sınırdan 20 km içerideki Tel Kelah’ta gösterilerin öncüsü olan merkez camisinin imamı da Hişa’ya sığınanlar arasındaydı. İmam el Akkari kendi hikâyesini şöyle dillendirdi:</p>

  <div class="girs2">
    <p class="p1">“Gösteri sonrası askerler kenti kuşattı. Sabah 5’te ateş açmaya başladılar. Üç gün sürdü, 27 kişi öldü. Amcamın çocuklarını öldürdüler. Beni de tutukladılar. Ama halk ayağa kalkınca 24 saat sonra bıraktılar. Sadece Sünni köyleri topa tuttular. Ben hayatımda hiç Sünni-Alevi ayrımı yapmadım. Ama düne kadar komşumuz olan Aleviler Muhaberat’la birlikte hareket etmeye başladı. Burada teslim edilmekten korkuyoruz. Buradan dönenlerin akıbetinin ne olacağı bilinmez. En büyük sorun; yaralıları tedavi edemiyoruz, hastanede ilaç yok. Ordudan kaçmış yaralı askerler var, güvende değiller, onları gizli yerlerde tedavi ediyoruz.”</p>
  </div>

  <p>Muhalefetin silahlı çatışmaya karıştığı gerçeğini “Direnişin silahı yok” diyerek reddeden Akkari’nin bir diğer iddiası şuydu: “Burada Hizbullah tarafından tehdit ediliyoruz. Sınır bölgesinde güvenliği Hizbullah’a bıraktılar.”</p>

  <p>Humus’tan 2 ay önce gelen 7 çocuk annesi Hamide Hasan da gösterilere katılma nedenini şöyle anlattı:</p>

  <div class="girs2">
    <p class="p1">“Bizi insan yerine koymadılar, hep hakir gördüler. Ehliyet çıkarmak bile işkence. Bir sürü belge istiyorlar, belgeleri rüşvetsiz alamıyorsun. Çocuk doğuruyorsun rüşvetsiz kayıt yaptıramıyorsun. Hiç Suriyeli olduğum için iftihar edemedim. Hep aşağılandık, ezildik, bari çocuklarımız uygarca yaşasın. Gençler ‘Ya ölüm ya özgürlük’ dedi, biz de arkalarında durduk. Askerler geldi. Herkes evlere kapatıldı. Dışarı adım atana ateş açıyorlar. Ekmek almaya gidip de ölmeden döndüğümüzde şükrediyorduk. Komşumun 2 çocuğunu öldürdüler. Cep telefonuyla konuşanlar görüntü alıyorlar diye hedef oluyor.”</p>
  </div>

  <p>Hamide Hasan çocuklarının beşini getirebilmiş, inşaatta çalışan eşi de geri dönmüş. Eşinin 2 yıl hapis yattığını belirten Hamide Hasan “Çalmadığımız kapı kalmadı, neden içeri alındığını öğrenemedik. Sonunda ‘yanlışlık oldu, kusura bakmayın’ diyerek bıraktılar” dedi. Bir gün önce gelmiş yaşlı bir kadın ise “Her evden kayıp var. Rejim karartıyor, Pazar günü (31 Temmuz 2011) Hama’da 150 kişi öldürdüler. Halk hürriyet istiyor” diye ekledi. İdlib’den Hişa köyüne sığınmış Mesud’un evi yakılmış.</p>

  <p>Tel Kelah’ta ölümden dönmüş Kürt asıllı genç Muhammed Valu’nun hikâyesi de şuydu:</p>

  <div class="girs2">
    <p class="p1">“İstediğimiz, insan gibi yaşamak. Ellerimizde zeytin dallarıyla yürüdük. Bir çakı bile yoktu. Bir gün baktık ki şehir kuşatılmış. Bizi ayaklar altında ezdiler. ‘Söyle, özgürlük mü istiyorsun’ diyerek tepindiler. Biri bıçakla alnımı kesti. Balta darbesinden zor kurtuldum. Arkadaşlarım hastaneye götürdü. Ama hastaneye gaz bombası atılmıştı, personel kaçıyordu. Askerler beni yine yakalayıp ayaklar altında ezdi. 1 saat kanlar içinde yattım. Gözlerimi açtığımda buradaki hastanedeydim. Beni öldü diye bir kenara atmışlar. Arkadaşlarım bulup getirmiş.”</p>
  </div>

  <p>Valu gösterilere Alevilerin katılıp katılmadığı konusunda “Bazı bölgelerde onlar da gösterilere katıldı. Fakat istihbarat Alevileri aramıza sokarak bilgi topluyor. Bu yüzden artık Alevilere şüpheyle bakılıyor” dedi. Türkmen genci Suheyb Aslan da 15 Mart’ta 7-8 bin kişinin katıldığı gösteride “Tahtacıların” saldırısına uğradıklarını söyledi. Tel Kelah’a bağlı Anda köyünden Ahmet ise askerlerin bir ayda 30-40 kişiyi öldürdüğünü ama her gece insanların balkon ve çatılardan tekbir getirerek rejimi protesto etmesini önleyemediğini belirtti.</p>

  <p>Mülteci çocukların bizi kamptan uğurlarken attıkları slogan Cuma ve teravih sonrası atılan sloganla aynıydı: “Halk rejimin devrilmesini istiyor.”</p>

  <p>Yaşadığım tecrübeler bana Suriye’de hangi taraf olursa olsun anlatılanları “acaba” diyerek dinlemeyi öğretti. Acıların arasına çoğu zaman abartılı, eksik ya da yanlış bilgiler karışıyordu.</p>

  <p class="baslik3">ARAPLARIN SURİYE BUNALIMI: TAKDİRDEN DÜŞMANLIĞA</p>

  <p class="p1">Arap Birliği üyelerinin Suriye politikası da Türkiye’ninki gibi çok keskin virajlarla savruldu. Halbuki gösteriler başladığında Hüsnü Mübarek, Muammer Kaddafi, Zeynel Abidin bin Ali, Ali Abdullah Salih’ten farklı olarak reformlara yönelik adımlar atan Beşşar el Esad Arap liderlerden tebrik mesajları almıştı. İlk mesaj da sonradan isyanın ana finansörüne dönüşen Katar’dan geldi. 28 Mart 2011’de Katar Emiri Şeyh Hamad bin Halife el Sani, Kuveyt Emiri El Sabah, Bahreyn Emiri Hamad el Halife, Irak Cumhurbaşkanı Celal Talabani, Sudan Devlet Başkanı Ömer el Beşir Suriye liderini arayarak destek verdi. Telefonla destek mesajı 29 Mart’ta Suudi Kralı Abdullah, 30 Mart’ta BAE Emiri Şeyh Halife el Nahyan’dan geldi. Katar emiri telefonla yetinmeyip 3 Nisan’da Esad’a mektup göndererek komplolara maruz kalan Suriye’nin yanında olduklarını iletti.<a id="k140" href="../Text/Dipnot.xhtml#a140"><sup>[140]</sup></a></p>

  <p>Katar’ın hali pek tutarsızdı. Bir kere Şam’a gönderdiği özel elçilerle krizin Suriye içerisinde çözülmesi yönünde çaba harcasa da devlete ait El Cezire televizyonu Mısır ve Tunus’ta olduğu gibi Suriye’de de isyanın mikrofonuydu. Müslüman Alimleri Birliği Başkanı Yusuf el Karadavi de, El Cezire’den verdiği vaazlarla “Suriye devrimine” destek çağrıları yapıyordu. Sünniciliğin önde gideni Karadavi, Bahreyn’de tamamen barışçıl olan gösterilere destek vermeyi de mezhebi nedenlerle reddetmişti.</p>

  <p>Bırakın demokratik değerleri en temel insan haklarından halklarını mahrum bırakan Körfez şeyhleri Suriye’de reform istemenin derin çelişkisi içindeydi. Arap Birliği, Haziran 2013’e kadar ne yapacağını bilemez haldeydi. Körfez şeyhleri Batılı ülkelerin Suriye yönetimine karşı sertleşmelerine paralel olarak trajik bir çark yaşadı.</p>

  <p>13 Haziran 2011’de ilk kez Suriye’yi görüşen Arap Birliği bu ülkenin üyeliğini askıya alma önerisini karara bağlayamadı. Amr Musa’nın ardından Arap Birliği Genel Sekreterliği’ni üstlenen Nebil el Arabi 13 Temmuz’da Şam’a gidip Esad’dan reformların devam edeceği sözünü aldı. El Cezire’nin yanlı, abartılı ve manipülatif yayınları nedeniyle Esad yanlılarının Katar Büyükelçiliğine saldırması Körfez’le nazik dengeyi bozdu. 18 Temmuz 2011’de Katar elçiliğini kapatırken bu adımı 8 Ağustos’ta Suudi Arabistan, Kuveyt ve Bahreyn izledi.<a id="k141" href="../Text/Dipnot.xhtml#a141"><sup>[141]</sup></a> Körfez’in ortak tepkisi Dışişleri Bakanı Ahmet Davutoğlu’nun “Esad’a son şans” koduyla Şam’da yaptığı 6 saatlik görüşme öncesinde Suriye üzerindeki baskıyı artırma amacı taşıyordu. Filistin davasının baskısıyla oluşturulsa da hiçbir derde deva olamamış Arap Birliği, Suriye’ye karşı şahin kesildi ve 27 Ağustos’ta Esad’a “Askerleri şehir merkezlerinden çek, zarar görenlere tazminat öde, tutukluları bırak, 2014 seçimlerine kadar reformları tamamlamak üzere ilkesel açıklama yap, orduyu siyasetin dışına çek, muhaliflerle diyaloğa geç, muhaliflerin kabul edeceği bir ismin başbakanlığında ulusal hükümet kur” diyen bir çözüm planı teklif etti. Tabii Esad bunu içişlerine müdahale sayıp reddetti. Mekik diplomasisinin ardından Suriye, 2 Kasım 2011’de Arap Birliği’nin yeni barış planını kabul etti. Buna göre tanklar şehirlerden çekilecek, tutuklular serbest bırakılacak, 15 gün içinde muhaliflerle görüşmeler başlayacak, Arap Birliği ve medyaya durumu gözleme izni verilecekti.<a id="k142" href="../Text/Dipnot.xhtml#a142"><sup>[142]</sup></a></p>

  <p class="baslik3">Kaddafi linç edildi; Libya senaryosu umut oldu</p>

  <p class="p1">Libya’da Albay Muammer Kaddafi’nin 20 Ekim 2011’de linç edilmesiyle uluslararası düzenle sorunlu bir rejimin tarihe gömülmesinin ardından Suriye’ye müdahale daha görünür hale geldi. Beşşar el Esad tehdidi hissetmiş olmalı ki hemen gardını alıp uyardı: “Batılı ülkeler kesinlikle baskıyı arttıracak. Fakat Suriye her açıdan Mısır, Tunus ve Yemen’den farklıdır. Tarihsel olarak farklıdır. Politik olarak farklıdır. Suriye bölgenin merkezidir. Kırılgan bir hattır, eğer zeminle oynarsanız depreme yol açarsınız. Yeni bir Afganistan ya da onlarca Afganistan mı istiyorsunuz? Suriye’de bir problem bütün bölgeyi yakar. Eğer plan Suriye’yi bölmekse bu bütün bölgeyi bölmektir.”<a id="k143" href="../Text/Dipnot.xhtml#a143"><sup>[143]</sup></a></p>

  <p>Diyaloğu reddeden muhalifler ise “Arap Birliği, Suriye’nin üyeliğini askıya alsın, Arapların gözetiminde siviller için uluslararası koruma sağlansın, Suriye Ulusal Konseyi (SUK) tanınsın” diye çıkıştı. Hatta eski Devlet Başkan Yardımcısı Abdulhalim Haddam “Uluslararası toplum katliamı durdurmak için harekete geçmezse Suriye halkı nefsi müdafaa hakkını kullanarak silahlanacak” dedi.<a id="k144" href="../Text/Dipnot.xhtml#a144"><sup>[144]</sup></a></p>

  <p>Muhalif cepheden bakıldığında plan Esad’a zaman kazandırıyordu. Diğer yandan plan (eğer uygulanmazsa) olası dış müdahalenin önündeki Arap engelini kaldırmış olacaktı. Arap Birliği’nin onayı olmadan müdahale imkânsız gözüküyordu. Yol haritası işe yaramazsa Arap liderler “Denedik olmadı, çare kalmadı” diyebilecekti. Planın can alıcı noktası askerlerin kentlerden çekilmesi ve muhaliflerle müzakere masasına oturulmasıydı.</p>

  <p>Ağustos 2011’de Türkiye’ye de 10 gün içerisinde operasyonları bitirme sözü verilmişti. Ama bu söz tutulamadı. Askerlerin şehirlerden çekilmesi aslında rejim açısından riskli bir oyundu. Görüşlerine başvurduğum Suriyeli muhalif Mahmud Osman’ın tespiti şuydu:</p>

  <div class="girs2">
    <p class="p1">“Tanklar çekilirse halk rejim düşünceye kadar evlerine dönmez. Tahrir’deki gibi.”</p>
  </div>

  <p>Zira tanklar çekildiğinde silahlı grupların kontrol ettikleri alanlar genişledi. Diğer kritik nokta ise diyalogdu. Dahili muhalefetle diyalog kanallarını arayan Esad, dış destekli SUK’a “Zamanımı onlarla harcamam” diyerek burun kıvırmıştı. Muhalifler de diretiyordu: “Artık geç, rejim yıkılmalı.”</p>

  <p>Arap Birliği, planı sunmadan önce SUK’la Kahire’de görüştü. SUK’un duruşu şuydu: “Sadece şiddeti sona erdirmeyi görüşürüz.”</p>

  <p>Bazılarına göre de diyalog ihanetti. Planda ilerleme sağlanamayınca 10 gün içinde yaptırım sopası devreye sokuldu. Suriye’nin şartları yerine getirdiği savunmasını reddeden Arap Birliği, ABD’nin ambargo çağrısına paralel olarak 12 Kasım 2011’deki zirvede Suriye’nin üyeliğini askıya almakla kalmayıp elçilerin çekilmesine ve yaptırım uygulanmasına karar verdi. Yine de Nebil el Arabi diplomatik mekiği sürdürdü. Arabi, Şam’ın kabul ettiği planın uygulamasını denetlemek üzere 500 gözlemci göndermek için çalışıyordu. Ancak gözlemci heyetinin oluşumu ve hangi koşullarda çalışacaklarıyla ilgili protokolde pürüzler çıkınca sıra yaptırımlara geldi. 27 Kasım’da Arap Birliği zirvesinde Suriye ile mali ilişkilerin kesilmesi ve uçuşlara son verilmesi kararlaştırıldı. Şam’ın gözlemci heyetiyle ilgili protokole imza atmasında ısrar eden Arap Birliği, 1 Aralık’ta ileri bir adım daha atarak 17 üst düzey Suriyeli yetkiliye seyahat yasağı getirdi. Suriye’yi yaptırımlarla kıskaca almaya çalışan Arap Birliği’nin Suudi Arabistan ve Katar gibi üyeleri meseleyi BM Güvenlik Konseyi’ne taşıma tehdidi eşliğinde Yemen formülünü öne sürdü. Plana göre Esad yetkilerini yardımcısına bırakacak, yönetim ve muhalifler ortak geçiş hükümeti kuracak, üç ayda yeni anayasa hazırlanacak ve referandumun ardından 6 ay içerisinde ülke seçimlere gidecekti. Planın Esad’ın ülkeyi terk etmesini de içerdiği öne sürüldü.<a id="k145" href="../Text/Dipnot.xhtml#a145"><sup>[145]</sup></a> Ancak Cezayir gibi üyeler çözümün içeride sağlanmasından yanaydı.</p>

  <p>8 Aralık 2011’de değişiklik taleplerinin kabul edilmesi üzerine Şam, Arap Birliği ile gözlemci protokolünü imzaladı. Şam bunu yaparak yaptırımlar ve aleyhteki kampanyanın sona erdirilmesi şartını koştu ancak yaptırımlar kaldırılmadı. Rusya’nın tavsiyelerine kulak veren Suriye bu manevra ile Arap Birliği’nin BM’ye gitme planını boşa çıkarmak istedi. SUK temsilcileri, Arap Birliği gözlemcilerinin Suriye’ye gönderilmesinin yetmeyeceğini belirtip meselenin BM’ye götürülmesinde ısrar ederken, ÖSO da protokole imza atılmasının sahadaki durumu değiştirmediğini belirtip, silahlı mücadeleye devam edeceklerini duyurdu.</p>

  <p class="baslik3">BAHREYN’DE DARBECİ, SURİYE’DE DEVRİMCİ</p>

  <p class="p1">Suriye’deki isyan dalgası 5 ayı geride bıraktığında çevre ülkelerin stratejik hesapları Suriye halkının haklı değişim taleplerini çoktan yuttu: Daha birkaç ay önce Bahreyn’de sokaktan gelen değişim baskısıyla sallanan Kral Halife’nin koltuğunu dipçikle mıhlayan Suudi Kralı Abdullah, örtülü düşmanı Suriye’de sokağın sesine tercüman kesildi. Bu açık bir ikiyüzlülüktü; Körfez ülkelerinin Suriye’deki hesaplarının Suriye halkının talepleriyle ilgisi yoktu. Haşmetmeab biliyordu ki çoğunluğu Şii olan Bahreyn’de rejim değişikliği İran’ı kendisine kapı komşusu yapacaktı. Kral Abdullah bunu önlemek için seferber oldu. Suudiler, Arap NATO’su süsü verdikleri, Körfez İşbirliği Konseyi’nin ortak gücü “Yarımada Kalkanı”nı Bahreyn’e soktu.</p>

  <p>Suudi Arabistan’dan 1.000, Birleşik Arap Emirlikleri’nden 500 polisin eşlik ettiği Yarımada Kalkanı 14 Mart 2011’de Bahreyn’e girip göstericileri bastırmakla kalmadı, gösterilerin simgesi haline gelen İnci Meydanı’ndaki heykeli yıktı.</p>

  <p>Suriye’de ise rejim değişikliği İran’ın Arap hinterlandına açılan en önemli kapısını kapatacaktı.</p>

  <p>Bahreyn önce Osmanlı, sonra Britanya’nın, İran’ın bölgesel yayılmasını önlemek için kullandığı bariyerdi. Artık bu bariyeri 5. Filo ile ABD tutuyordu. 1971’deki bağımsızlığın ardından Birleşik Krallık donanmasından boşalan üslere oturan ABD için Bahreyn, 1979 İran İslâm Devrimi’nden sonra daha da kritik üs haline geldi. ABD’nin İran’ı durdurma emeli ile Sünni Arap âleminin patronu Suudi Arabistan’ın çıkarları burada çakışıyordu. Petrolün geçiş hattı üzerindeki Bahreyn, ABD için karakol, Suudiler için Şiiliğe karşı tampon vazifesi görüyordu. Bu kale 2011’ de nüfusun % 70’ini oluşturan ama Sünni azınlığın tahakkümü altındaki Şiilerin başkaldırısıyla sarsıldı. Bahreyn bölgesel dengeleri etkileme açısından Mısır ve Libya’dan daha kritik bir yerde duruyordu. Libya kendi kabuğu içerisinde kavrulacak bir bölgesel çerçeveye sahipti. Mısır ise Arap âleminde domino etkisi yapacak kapasitede olsa da ABD’nin müdahalelerine ve pazarlıklara açıktı. Washington, Camp David’den beri her yıl 1 milyar dolar yardımla beslediği Mısır ordusu üzerinden bu ülkenin süreçlerini etkileme kapasitesine sahipti. Ancak Bahreyn’de 228 yıllık Halife hanedanlığının düşmesi, Suudiler ve müttefiklerinin mezhebi korkularla dillendirdikleri “Şii Hilali”nin yol alması, ABD için de Ortadoğu’daki stratejinin zora girmesi anlamına geliyordu. O yüzden Suudilerin Bahreyn’de gösterileri askerî müdahaleyle bastırma amacı güden ‘davetli işgali’ne İran dışında ses çıkaran olmadı.</p>

  <p>Suudi Kralı, Bahreyn üzerinden İran’a cüretkâr bir poz veriyordu. Bahreyn’e müdahalenin gerekçesi de “çakma” idi: “Bir üyeye yönelik güvenlik tehdidi bütün üyeye yapılmış sayılır.”</p>

  <p>Suudilerin ABD ile birlikte Saddam Hüseyin’i finanse edip silahlandırdıkları İran-Irak savaşı sırasında kurulmuş “Yarımada Kalkanı” ilk kez asıl hedefe karşı seferber edilmiş oldu. (1990’larda Saddam’a karşı devreye sokulmuştu.) Suudiler kadar Şii hilali korkusu yaşayan Bahreyn, 2009’da Yemen’de Husi isyanının bastırılması için Kalkan’ın kullanılmasında ısrar etmişti. Şiiliğin Zeydiyye koluna mensup Husiler, kendi mezheplerinden olan Ali Abdullah Salih’e karşı isyanda başı çekiyordu.</p>

  <p>Suudiler, Bahreyn ve Yemen’de Şiilerin galebe çalması halinde kendi Şii nüfusuyla başının belaya gireceğinden korkuyordu. Resmi veri yok ama Suudi Arabistan’da Şiilerin oranı % 10-15 civarında. Riyad, yıllardır İran’a savurduğu bumerangın petrol zengini doğuda meskun Şiiler üzerinden kendisine dönmesinden endişe ediyordu. ABD açısından da Körfez’de sular zamansız ısınmıştı. 2011 sonuna dek Irak’tan çekilecekti ve askerî açıdan Ortadoğu’daki gardı düşmüş olacaktı. Şiilerin iktidara geçtiği Irak, Amerikalılar gittikten sonra doğal olarak daha fazla İran’ın nüfuzu altına girecekti.</p>

  <p>İran, Irak’taki gibi elini kolunu oynatmasa bile bölgedeki siyasi türbülanstan en fazla yarar sağlayan ülkeydi. Bu yüzden Tahran, bazı İranlıların 14. eyalet olarak gördüğü Bahreyn’e Suudi çıkarması karşısında soğukkanlı tepki veriyordu. 2011’de Libyalıların yaptığı gibi silaha sarılmayıp sadece sokak eylemleriyle Şah Muhammed Rıza Pehlevi’nin düşüşünü görmek için 13 ay beklemiş olan İranlılar, Ortadoğu’yu kasıp kavuran gelişmeler karşısında da sabırlıydı.</p>

  <p class="baslik3">TÜRKİYE: KÖRFEZ KATARINA ATLARKEN</p>

  <p class="p1">Türkiye’nin sonuçsuz girişimlerinden sonra Arap Birliği’nin yol haritası, Suriye’yi iç savaş ve bölünme sürecinden çekip alacak fırsattı. Türkiye, Esad’ın yerine getiremeyeceği aşikâr olan talepler konusunda süre tanıyarak “Şam’la konuşabilen yegâne ülke” ayrıcalığını yitirdi. Şimdi diplomaside top Arap Birliği’nin ayağındaydı. Dış müdahaleye ve yaptırımlara “sadece halklara zarar veriyor” diyerek karşı çıkan Türkiye, yaptırımlara destek vererek Arap Birliği’nin arkasına takılan ülke durumuna düştü. Bu adımlar atılırken daha ilk evresinde isyanın barışçıl tabiatını bozan silahlı grupların şiddet için rejime bahane sunduğu gerçeği ve “halka ateş açmayı reddedip ordudan ayrıldıklarını” öne süren eski askerlerin direniş hatları kurmasıyla oluşan iç savaş riski görmezden gelindi. Türkiye Şam’la köprüleri atmak suretiyle yaptırımcı ve müdahaleci safa savrulmuş oldu. “Mezhep çatışmasını önleyeceğim” derken çatışmanın tarafı oluverdi. Artık Ankara, ÖSO’yu desteklediği haberlerini yalanlama gereği duymuyordu. Görüştüğüm muhalifler “Bu destek asi askerlere kapılarını açıp güvenliklerini sağlama ile sınırlı” dese de silahlar Türkiye’den gidiyordu. Restleşme ikliminde “Şam yine PKK kartına oynuyor” diye hayıflananlar Şam, Beyrut ve Tahran’dan görünen Türkiye resmine bakmıyordu. İşte o resimde şu vardı:</p>

  <p>“Türkiye teröristlere kucak açıyor. Direniş hattına karşı NATO’nun biçtiği rolü oynuyor.”</p>

  <p>Suudilerin Suriye’deki sürece bodoslama dalmalarından da ağır bir rekabet kokusu yükseliyordu. Esad rejimini devirme konusunda hedefler çakışsa da Suriye sahnesinde herkes birbirine rakipti. Bu rekabet Suriye muhalefeti şekillendirilirken ziyadesiyle kendini ele verdi.</p>

  <p>Türkiye’nin Şam’la geliştirdiği ilişkiler sayesinde Suriye’yi İran’dan uzaklaştırma projesi George W. Bush’tan Barack Obama’ya devreden bir politikaydı. Kuzeyden Ankara, güneyden Riyad’ın Şam’ı dürtmesi Washington açısından “Şam’da kayısı” misaliydi. Ancak ABD, Irak ve Afganistan bataklığa dönüşmüşken, Libya kaosta yüzerken, Yemen ve Somali’de İslâmcılara karşı operasyonlar sürerken Suriye gibi bir kurt kapanına doğrudan girmeyi göze alamıyordu. Genel kabul gören görüş şuydu: Suriye’ye müdahale İran’la ve Lübnan’da Hizbullah’la kafa kafaya gelmek, İsrail’in güvenliğini riske atmak demekti. O yüzden ABD bölgedeki müttefikleri üzerinden durumu idare ediyordu. Baş diplomat Hillary Clinton niyetlerini Ağustos 2011’de çok güzel açık etti:</p>

  <p>“Türkiye ‘Esad gitmeli’ derse, Kral Abdullah bunu söylerse, diğerleri bunu söylerse Esad bunu görmezden gelemez.”<a id="k146" href="../Text/Dipnot.xhtml#a146"><sup>[146]</sup></a> Tam bu noktada Dışişleri Bakanı Ahmet Davutoğlu, Clinton’un sözünü ettiği “diğerleri” ile yani Mısır ve Ürdün’le temaslar için kolları sıvadı.</p>

  <p>Sözde hükümet akan kanı durdurmak isterken dış müdahaleye karşıydı. Suriye’de her türlü karmaşa, çatışma, iç savaş ya da dış müdahale senaryolarından en fazla etkilenecek komşu Türkiye’ydi. Suriye’nin kaçan ya da kaçırılan keçileri bile Türkiye’nin başına belaydı.<a id="k147" href="../Text/Dipnot.xhtml#a147"><sup>[147]</sup></a> Ne var ki iyi niyetin tevil edemediği bir süreç hızla gelişiyordu: Davutoğlu’nun son ziyareti Şam’a veda ziyaretine dönüşünce birdenbire Ankara ABD’nin başını çektiği uluslararası kanadın üreteceği seçeneklere açık hale geldi.</p>

  <p class="baslik3">“Erdoğan işporta tezgâhında karpuz satıcısı”</p>

  <p class="p1">Türkiye, Suriye krizinde üstlendiği role paralel gelişen bir başka gerçeğin de farkında değildi. Erdoğan’ın 2009’da Davos’ta Şimon Peres’e çıkışmasının ardından “kahraman” diye alkışlandığı Arap sokaklarında Suriye yüzünden artık başka sesler yükseliyordu. Türkiye ile ilgili rüzgâr tersine dönüyordu. Bu çerçevede eski Lübnan Çevre Bakanı Viem Vehhab’ın El Cedid TV de dile getirdiği tehditler şaşırtıcıydı:</p>

  <div class="girs2">
    <p class="p1">“O ‘karpuz satıcısı’ Suriye’nin bir metresini işgal ederse Suriye ve başka yerlerden Türkiye’ye 100 bin füze düşecek. Bu Beşşar ve ordunun kararı... Direniş ekseninin kararı... NATO bir uçak gönderirse İsrail’e 100 bin füze düşecek... Erdoğan’ın tek hedefi Filistin bayrağını İran’dan uzaklaştırmak. Karpuz satıcısı gibi yüksek sesle bağırırsa daha çok satacağını sanıyor.”</p>
  </div>

  <p>Kendi kültürel havzasıyla barıştığını iddia eden Türkiye bir hatta yükselirken öteki hatta kaybediyordu. “Arapların kahramanı” algısı Suriye aynasında bumeranga dönüşüyordu.</p>

  <p>Sonuç olarak Suriye’de iç savaşı çözüm sananlar hızla arttı. Türkiye de bu tayfaya katıldı. Düne dek müdahaleye karşı çıkan muhaliflerin “uçuşa yasak bölge” isteyen bir çizgiye gelmesi trajikti. Bu, tam da kötücül senaryo için pusuda bekleyenlerin istediği bir kıvamdı. Bu türden dış müdahalelerin ilk koşulu içeriden talebin olması. Bu koşul oluşuyordu. İkinci koşul iç savaş hali. Suriye Ulusal Konseyi, Ekim 2011 itibariyle 1000 kadar asker öldürdüğünü gizlemeyen ÖSO’ya “sadece sivilleri koruyup saldırmaması” telkininde bulunsa da düşük yoğunluklu iç savaş sürüyordu. Üçüncüsü çevresel koşullar. Burada sorun vardı. Arap Birliği nihayetinde müdahaleye yeşil ışık yakabilir ama İran, Lübnan, hatta Irak müdahaleci koalisyonu geri adıma zorlayan faktörlerdi. Dördüncüsü küresel dengeler. Burada da Çin’in itirazları bir yana asıl frenleyici güç Rusya, Suriye için kalkandı.</p>

  <p class="baslik3">Bir yazı hikâyesi: Türkiye’ye gaz ver!</p>

  <p class="p1">Türkiye’nin Batı adına Şam’la konuşabilen tek ülke olma vasfını 8 Ağustos 2011’de yitirmesinin ardından Ankara’nın ABD, Avrupalı müttefikler ve Körfez şeyhleri ile uygun adım pozisyonu heyecan yarattı. Artık Türkiye’den daha cesur adımlar atması isteniyordu. Türklerin yapabileceklerini görmek için sabırsızlananlar vardı. Bu bağlamda bir yazı hikâyesini paylaşayım:</p>

  <p>Almanya’nın saygın gazetelerinden <i>Die Zeit</i> benden “Esad rejiminin haksızlığına karşı haykırış olabilir, aynı zamanda Türk hükümetine ‘harekete geçin’ diyebilir” notuyla bir makale yazmamı istedi. Duruşumun farklı olduğunu, bu tür bir yazıyı yazamayacağımı söyledim. “Size içerik dayatmıyoruz” diyerek çark ettiler. “Peki, o zaman” dedim ve Türkiye’nin neden frene basması gerektiğine dair bir yazı yazdım. Yazıyı gönderince tatmin olmadılar, askerî değil diplomasiyi önceleyen çözüm önerimi açmamı istediler. “Türkiye ÖSO’yu dizginleyebilir, İran dahil Esad’ın bütün dostlarını toplayıp Şam’a çıkarma yapabilir” şeklinde eklemeler yaptım. Başka izahatlar istediler, istifimi bozmadan yeni ilaveler yaptım. Yazı basılmadan önce şu not geldi: “Hiç kimse görüşlerini paylaşmıyor ama yayımlıyoruz.”</p>

  <p>24 Kasım 2011’de yayımlanan yazının mesajı şuydu:</p>

  <div class="girs2">
    <p class="p1">“Türkiye Esad’la dostluğuna güvenerek Suriye’yi radikal manevralarla reform yoluna sokabileceği iyimserliğine kapılmıştı. Kendine aşırı güvenin verdiği rahatlıkla Esad’a 15 gün süre tanırken aslında kendi kredibilitesini riske atmıştı. Darbe artığı Türkiye Anayasası’ndan 30 yıldır kurtulamayan Türkiye, Esad’dan bir çırpıda her şeyini borçlu olduğu Baas rejimini çöpe atmasını beklemişti. Vaat edilmiş sözler tutulmayınca da Türkiye Esad’ı defterden sildi. Böylece Batılı dostlarının istediği yere savruldu. Liderler şiddetle reddetse de Türkiye artık operasyonun ihale edildiği ülke konumunda.”<a id="k148" href="../Text/Dipnot.xhtml#a148"><sup>[148]</sup></a></p>
  </div>

  <p>Batı’da da Türkiye’ye Suriye’ye müdahale davetleri yapılırken en dikkat çekici çıkış İhvan’dan geldi. 17 Kasım 2011’de İhvan lideri Riyad Şukfa İstanbul’da düzenlediği basın toplantısında şunu söyledi:</p>

  <div class="girs2">
    <p class="p1">“Suriye’ye dış müdahale bir zorunluluk haline gelirse, Suriye halkı, Batı’dan değil, Türkiye’den gelecek bir müdahaleyi kabul edecektir.”<a id="k149" href="../Text/Dipnot.xhtml#a149"><sup>[149]</sup></a></p>
  </div>

  <p class="baslik3">RADARDAN HÜRMÜZ RESTLEŞMESİNE:<br/> SURİYE NEYİN BEDELİ?</p>

  <p class="p1">2011’in sonuna doğru Suudi Arabistan ve Katar’ın arkasından sürüklediği diktatörler kulübü Arap Birliği, Türkiye ile birlikte Suriye’de rejimi devirmek için riskli adımlara yöneldi. Türkiye ve Araplar sahada oyuncu; ABD ile AB’nin müdahaleci güçleri tribünlerde amigo. O zaman Batılıların çizdiği resme bakılırsa Türkiye’den daha kıymetli bölgesel güç yoktu. Suriye ile sıfır sorun politikası çerçevesinde ilişkiler geliştirirken Türkiye’nin Batı’dan koptuğunu ve ekseninin kaydığını yazıp duran medyanın dili birdenbire değişti. Artık “bölgesel aktör” Türkiye’ye gaz veren vereneydi. Suriye cephesinde Batı arkada suflör, Arap Birliği ve Türkiye önde oyuncu rolüne bürünmüştü. Göz yaşartan Arap-Türk ittifakının, muhaliflerin özgürlük arayışına denk düşen bir yanı var mıydı? Despotlukta yarışanlar Suriye için demokrasi katarına binmişti. Bahreyn’de barışçıl gösterileri askerî müdahaleyle boğan, Tunus’ta Zeynel Abidin Bin Ali ve Mısır’da Hüsnü Mübarek devrilirken cinnet geçiren Suudi Arabistan, nedense Libya ve Suriye için özgürlükçüydü. Suudilerin patron olduğu Körfez İşbirliği Örgütü’nün 5 üyesi aynı zamanda Libya’da Kaddafi’yi katleden koalisyonun en kritik kanadıydı. Çünkü Kaddafi, Arap Birliği’nde Suudilerin forsunu bozan bir liderdi. Suriye de Araplar içinde ayrık bir ülkeydi. Ve ABD’nin Ortadoğu “puzzle”ında ters duran bir parçaydı. Onlarca yıldır Amerikan çıkarlarını Suudiler temsil ederken Suriye bölgede Rusya’nın müttefikiydi. Irak’ı Şiilere kaptıran Suudiler, bu curcunada Suriye’yi yedeklemeye çalışıyordu. İsrail’le sorunsuz Sünni bir ittifak hem Körfez, hem Türkiye hem de ABD’nin çıkarlarıyla örtüşüyordu. Böyle bir operasyon haliyle “direniş kanadı”nı besleyen İran’a karşı dolaylı savaşı gerektiriyordu. Bu savaşı zorlaştıran da İran’dan Suriye, Lübnan ve Filistin’e uzanan direniş hattının sanıldığı gibi sadece Şii dayanışması olmaması ve Suriye’deki Baas rejiminin basitçe Alevilere dayanmayıp Sünnilerden de destek görmesiydi.</p>

  <p>ABD, Suriye’ye doğrudan müdahil olmak istemiyordu. Müdahale için herkes kılı kırk yarıyordu. Libya’da “uçuşa yasak bölge” diye ucube bir kararla “uluslararası meşruiyet” sorununu aşmışlardı. Çin’in İran’la derin ekonomik ilişkileri, Rusya’nın Akdeniz’de tek deniz üssünün Tartus’ta bulunması BM’de işleri zorlaştırıyordu.</p>

  <p>Rusya ve Çin’i aşmaları zor olduğundan BM’yi by-pass eden bir müdahale biçimini göze almaları gerekiyordu. En az Rusya’nın gösterdiği direnç kadar Suriye’nin, NATO’nun tanıyamadığı Rus silahlarıyla dolu askerî kapasitesi caydırıcı bir faktördü. Daha önemlisi ABD, işin içine çekilmeleri halinde İran ve Hizbullah’ın bölgedeki Amerikan hedeflerini vurmasından korkuyordu. Hal böyle olunca vekâlet savaşı öne çıktı ve ihale Türkiye ile Arap Birliği’ne kaldı. Eğer Türk-Arap ittifakının eli kulağındaki diplomatik, ekonomik ve siyasi yaptırımları netice vermezse ayakta kalmayı başarmış bir Esad rejimi özellikle Ankara için dünden daha fazla tehlikeli hale gelecekti. Hükümet bu denklemle yaşayamazdı! Muhaliflerin askerî kanadı ÖSO ile siyasi kanadı SUK’a verdiği destekle iç savaşın tarafı olan Türkiye, şimdiye kadar “aman olmasın” diye titizlendiği dış müdahaleyi kısa sürede en çok isteyen ülke haline geldi. Erdoğan’ın “Kardeşim Esad” hitabından “Beşşar, sen!”<a id="k150" href="../Text/Dipnot.xhtml#a150"><sup>[150]</sup></a> tehdidine dönüşen üslubunun Türkiye’yi götürdüğü yer müdahalecilikti. Kuşkusuz Esad’ın ömrü ekonomik kayıplarını Çin gibi Asya ülkeleriyle telafi edebilmesine, BM’deki destekçisi ve silah tedarikçisi Rusya ile İran’ın tutumuna bağlıydı. Esad’ın yaşam hatları kesilmediği sürece bu süreç bu gidişatla “Türkiye’nin savaşına” dönüşecekti. Bu çok tehlikeli bir istikametti. ..</p>

  <p>Peki Türkiye neden savruldu? Sadece 911 km sınırı olan Suriye ile değil, 454 km sınırı paylaştığı İran’la “düşman komşu” durumuna düşmeyi, Rusya ile “soğuk savaş”a dönmeyi neden göze aldı? Erdoğan yaptırımlara karşı “Halkları cezalandırmaktan başka işe yaramıyor” diyerek sergilediği ilkesel duruşu neden terk etti? “Verdiğim elektriği keserim” uyarısıyla başlayan yaptırım tehditlerini “smart sanction” (akıllı yaptırım) teziyle izah etmek mümkün müydü? Sanki Türkiye elektriği kesince Esad’ın sarayı kararacaktı!<a id="k151" href="../Text/Dipnot.xhtml#a151"><sup>[151]</sup></a> Ki Esad sarayda değil Şam’da bir sokakta kendi evinde yaşıyordu. Türkiye geçmişte Suriye-İsrail, Hamas-Fetih, Batı-İran arasındaki müzakerelerde eşit mesafede herkesle konuşarak yakaladığı eşsiz pozisyonunu neden çöpe attı? Neden başından barışçıl gösterilere paralel gelişen silahlı direnişi görmeyip Esad’ı da aşan şartlar koştu? Türkiye, İsrail’le restleşme nedeniyle üzerinde oluşan baskıları bertaraf etmek için Suriye’yi mi feda ediyordu? Ki Suriye’deki sürecin en fazla İsrail’i rahatlattığı kısa sürede görüldü. İsrail lobisinin 2009’dan itibaren artan Türkiye mesaisinde de azalma görüldü.</p>

  <p>Türkiye önce İran ve Rusya’ya karşı Eylül 2011’de NATO radarının Kürecik’e kurulmasını kabul ederek bir süredir “Türkiye Batı’dan kopuyor” diyenlerin ağzını kapadı.<a id="k152" href="../Text/Dipnot.xhtml#a152"><sup>[152]</sup></a> Sonra ABD’nin Irak’taki askerî varlığını İncirlik’e taşımasına izin verdi. Obama, AfPak savaşında ağırlığı konvansiyonel güçlerden predetorlara (insansız hava araçları) vermenin avantajını gördü. Irak’ta eğitici kılıfıyla dahi olsa asker bırakmama kararındaki rahatlığın kaynağı İncirlik’ti. Tabii İncirlik’te biriken savaş takımları Türkiye’nin Suriye’de topa girmesinde cesaret verici unsurlardan biriydi.</p>

  <p>Türkiye’nin ardı ardına dönemeçlere sert girmesi ABD’nin pek hoşuna gitmişti. Beyaz Saray Ulusal Güvenlik Danışmanı Yardımcısı Ben Rhodes, “Türkiye’nin güçlü duruşunu çok memnuniyetle karşıladık” diyordu.<a id="k153" href="../Text/Dipnot.xhtml#a153"><sup>[153]</sup></a> Elbette ABD başka stratejik planlamalar yüzünden Ortadoğu’daki profilini düşürürken bölgesel müttefiklerine ihtiyacı artıyordu. Türk imajının parlatılıp ön saflara itilmesinin başka izahı da yoktu. Batılı gazetelerden de Erdoğan’a övgüler gelmeye başlamıştı. <i>Daily Telegraph</i>’ın yorumu şuydu: “Yakın zamana değin komşularıyla sıfır sorun politikası vaat eden Türkiye’nin şu an Suriye’ye karşı uluslararası baskıların başını çekiyor olacağını kimse tahmin edemezdi.”<a id="k154" href="../Text/Dipnot.xhtml#a154"><sup>[154]</sup></a></p>

  <p class="baslik3">Radar bir turnusol kâğıdı</p>

  <p class="p1">Türkiye’nin “Arap Baharı” hengâmesiyle iştigal ederken NATO kalkanına bağlı radarın Kürecik’e kurulmasını kabul etmesi Suriye’deki olaylar etrafında ortaya çıkan yeni risklerle bağlantılıydı. Ancak radar kimi hedef alırsa alsın Türkiye’nin komşularla sıfır sorun politikasını anlamsızlaştıran bir tercihti. Suriye’deki kriz radarın Kürecik’e yerleştirilmesinin psikolojik zeminini hazırlarken bu gelişme İran’la ilişkileri de zehirledi. Sistemin hedefi netti: Suriye’ye arka çıkan İran. Elbette hükümet hedefin İran olmadığında ısrarlıydı. Halbuki Fransa Cumhurbaşkanı Nicolas Sarkozy “Biz kediye kedi deriz, tehdit İran” derken gayet açık sözlüydü. 8 Aralık’ta Brüksel’deki NATO zirvesinde ABD Dışişleri Bakanı Hillary Clinton da kediye “kedi” dedi:</p>

  <p>“Kalkan Rusya’ya yönelik değil. Açıkçası bu İran’la ilgili.”</p>

  <p>Rusya’nın kalkanı kendisine tehdit olarak algılayıp Kaliningrad’daki füze rampalarını Avrupa başkentlerine çevirmesi Soğuk Savaş artığı bir histeri olarak yorumlandı. Ama Rus stratejik aklının çizdiği çerçeve, bunun basit bir tepkisellik olmadığını gösteriyordu. Bu yüzden Türkiye’nin nasıl bir trene bindirildiğini anlamak için Rusya cenahına bakmak zihin açıcıydı. <i>Nezavisimaya Gazeta</i>’ya göre İran’a yönelik olası bir saldırıya karşı Rusya gardını aldı:</p>

  <p>- Ermenistan’daki 102. askerî üs Ekim-Kasım itibariyle tamamen modernize edildi.</p>

  <p>- Erivan yakınındaki askerî birimler Türkiye sınırına yakın Gümrü’ye transfer edildi.</p>

  <p>- 1 Aralık’ta Abhazya ve Güney Osetya’daki askerî üsler alarma geçirildi.</p>

  <p>- Karadeniz Filosu’ndaki gemiler Gürcistan sınırına yakın yerlere konuşlandırıldı.</p>

  <p>- Dağıstan’ın Hazar kıyısındaki İzberbaş’ta Bal-E füze sistemiyle donatılmış güdümlü füze taburuna savaşa hazır olmaları emri verildi.</p>

  <p>- Hazar Filosu’ndaki güdümlü füze gemileri Astrahan’dan Mahaçkale ve Kaspiysk bölgesine sevk edildi. Savaş gemisi “Volgodonsk” ve füze gemisi “Dağıstan”, filonun amiral gemisi “Tataristan”a katıldı.</p>

  <p>- Krasnodar’a İskender-E füzeleri yerleştirildi. (Menzilinde Malatya da var.)</p>

  <p>Bir de Suriye’ye müdahale için kolları sıvayanlara gözdağı olarak da yorumlanan Kuznetsov’un seyir defteri vardı. Kuzey Filosu’ndaki uçak gemisi Kuznetsov’un Tartus’a hareketi hem Suriye’ye destek hem de ABD’nin İran’a karşı olası savaşında farklı bir yerden pozisyon almak anlamına geliyordu.</p>

  <p>Daha endişe verici olan şuydu: Diplomatik çevrelerde “Devletler arasında ebedi dostluk ve düşmanlık olmaz” sözü Türkiye’nin 300 yıldır barış içinde yaşadığı İran için döndürülmeye başladı. Belki radar hükümet açısından iyi bir manevraydı. Ankara radarı kabul ederek eksen kayması tartışmalarının önünü aldı, İsrail’le bozuşmaktan kaynaklanan baskılardan kurtuldu ve ABD ile stratejik ortaklık etrafında oluşan bulutları dağıttı. Washington’da radara biçilen kıymet çok büyüktü. Peki, radarın Türkiye’nin bölgesel güç olma hesaplarını bozan bir etkisi yok muydu? Sonuçta Türkiye, Soğuk Savaş’ta NATO’nun biçtiği rolün “update” edilmiş halini üstlenip ona göre tepkiler geliştiriyordu. İran’la kalkan gerilimi, müdahil olunan Suriye’deki isyan ve tarafı haline gelinen Irak’taki Şii-Sünni hesaplaşması derken Türkiye, bütün komşularını düşman saydığı günlere dönüyordu. Komşulukta hazan mevsimi yaşanıyordu.</p>

  <p class="baslik3">Dar geçitte Fars oyunu Washington’ı kasıyor</p>

  <p class="p1">Suriye krizi, İran’a yönelik olası hamleler için bir ön cephe temizliği sayılırdı. Tahran-Şam arasındaki bağları koparmak için nasıl bir baskı kurulduğunu ve Suriye’den sonra İran’a sıra geldiğinde neler olabileceğini öngörmek için 2011’in sonunda Körfez’deki hava önemliydi. İran, 24 Aralık 2011-2 Ocak 2012 tarihleri arasında gerçekleştirdiği Velayet 90 tatbikatı sırasında petrol ambargosuna karşı Hürmüz’ü kapatacağı tehdidiyle Körfez’in sularını köpürttü. Tam da ABD Başkanı Barack Obama’nın 6 Kasım 2012’deki seçimi garantilemek için İran Merkez Bankası’na yaptırıma imza atarak şahinleştiği, Yahudi lobileri ve Neo-Con’ların Cumhuriyetçi adayları İran’a saldırı için açık arttırmaya soktuğu bir sırada... Fars (Basra) Körfezi’ni Umman Denizi’ne kavuşturan Hürmüz, dünyada tüketilen petrolün % 20’si, deniz yoluyla sevk edilen petrolün % 40’ının geçtiği stratejik bir boğaz. Körfez’den çıkartılan petrolün % 90’ı bu boğazdan geçiyordu. Boğazda günde ortalama 15 milyon varil petrolle 14 gemi yüzüyordu. Haliyle İran’ın elindeki en büyük koz Hürmüz’dü.</p>

  <p>İran’ın “Su içmek kadar kolay” dediği Hürmüz’ü kapatma yeteneğiyle ilgili soru işaretleri mevcuttu. En dar geçidi 54 km olan Hürmüz’de trafiği iki şekilde bloke edebilirdi: Mayın döşeyerek ya da birkaç gemiyi torpido ya da füzeyle batırarak. İran-lrak Savaşı’nda Suudi Arabistan ve Kuveyt’in Saddam’a desteğini kesmek için birkaç gemiyi batırmıştı. Tabii kendi gemileri de batırılmıştı. Hatta 1988’de İran mayını Kuveyt tankerlerini koruyan Samuel B. Roberts gemisinde delik açınca ABD, İran’ın 4 savaş gemisini batırmıştı. Ne var ki aradan geçen zamanda bilek gücünde dengeler değişti. İran’ın savunma ve ateş gücü onlarca kat arttı. Artık bölgede 26 denizaltı ve onlarca savaş gemisi bulunduran İran’ın kapasitesi caydırıcı boyuttaydı. Ancak müttefiklerinin güvenliğini deruhte eden ABD de kararlıydı. Nitekim Bahreyn’deki 5. Filo, “Velayet 90”ın atış menziline uçak gemisini sokarak gözdağı vermekten çekinmedi. Hürmüz tehdidi bir savaş ilanından çok ABD’nin hareket alanını kısıtlamaya yönelik manevraydı.</p>

  <p>İran tehdidinin bir karşılığı vardı. Bir kere Suudi Arabistan ve avenesi Hürmüz’ü by-pass çabasına girişmişti. Suudilerin İran-Irak Savaşı sırasında Irak petrolü için inşa ettiği IPSA hattı ile Lübnan üzerinden Akdeniz’e varan Trans-Arap Hattı’nın diriltilmesi gündemdeydi. 1947’de inşa edilen Trans-Arap Hattı 1990’dan beri atıldı. Birleşik Arap Emirlikleri de Habşan havzasından Umman’daki Fuceyra Limanı’na giden hattı Aralık 2011’de açtı. Ama bunlar hiç kâfi değildi. Üstelik Katar, Kuveyt, Irak’ın güney yatakları ve İran’ın kendisi için de Hürmüz’den başka çıkış yoktu. Körfez ülkeleri açısından Suriye’de rejim düştüğünde petrol ve doğalgazı Akdeniz’e ulaştırmak için bütün bu zahmetlere de gerek kalmayacaktı. Özellikle Katar, Suriye üzerinden doğalgaz hattı için can atıyordu.</p>
</body>
</html>