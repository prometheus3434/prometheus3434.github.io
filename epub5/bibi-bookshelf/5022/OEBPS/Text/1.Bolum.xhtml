<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/egmn.css" type="text/css" rel="stylesheet"/>
</head>

<body>
  <h2>Birinci Bölüm</h2>

  <hr/>

  <p class="baslik2">SİYASET KARMASI: SÜNNİ, ALEVİ,<br/>DÜRZİ, HIRİSTİYAN; ARAP, KÜRT...</p>

  <p class="p1">Ortadoğu’nun izdüşümü sayılan Suriye’de bir ayağı Lübnan’a, diğer ayağı Ürdün’e, bir başka ayağı Suudi Arabistan ve Irak’a, birkaç ayağı birden Türkiye’ye uzanan etnik ve dinsel mozaik bu ülkenin asıl gücü olduğu kadar komplolara ve tahriklere açık tarafını oluşturuyor. 2011’den sonra Suriye bu eşsiz mozaiğin çatırdadığı ve sonra yavaşça “Suriyelilik” kimliği etrafında yeniden toparlandığı iki farklı süreç yaşadı.</p>

  <p class="img"><img alt="" src="../Images/3.jpg" width="500"/></p>

  <p class="p2">Şam’da Emeviye Camii önünde günlük yaşam. Temmuz 2015.</p>

  <p class="p1">Bütün lanet taraflarına rağmen rejim, Hafız el Esad’ın darbeler zincirinin son halkası olduğu günden beri siyaseten iyi kötü bir istikrar yakaladı. İstikrar, Suriye toplumunun ciddi şekilde prim verdiği bir neticeydi. İstikrar adına Esad’ın devlet başkanı olarak ülkenin genel politikalarına, başkomutan olarak orduya ve Baas Partisi Genel Sekreteri olarak siyasal hayata hükmetmesine rıza gösteren halkın reform talepleri, Soğuk Savaş düzeni çözüldükten sonra da kendini ortaya koyacak bir mecra bulamadı. Hafız el Esad’ın siyasi varisi olarak gördüğü oğlu Basil’in 1994’te trafik kazasında ölümünün ardından Londra’dan apar topar ülkeye getirterek devlet başkanlığına hazırladığı iki numaralı oğlu Beşşar reformlar için umut kaynağıydı.</p>

  <p>Suriye’nin tarihsel ve çevresel koşulların şekillendirdiği toplumsal ve siyasal dokusuna barışçıl enstrümanların dışında müdahalelerin vekâlet savaşını beraberinde getirmesi kaçınılmazdı. Yanlış ve çarpıtılmış bilgiler üzerine analizlerin merkezine alınan “Ezen Alevi azınlık, ezilen Sünni çoğunluk” söylemini hoyratça kullanıp Suriye ile ilgili hesap yapanların miyopluğu da Sünni Arap’la Alevi Arap’ı, Dürzi Arap’la Sünni Çerkes’i; Müslüman’la Hıristiyan’ı (Ermeni, Süryani, Keldani) bir arada yaşatan medeniyetler havzasının vereceği refleksi görememesiydi. Ve nihayetinde silahlı kalkışmalar tertiplenerek toplumsal doku fena halde tahrip edildi. Sosyal ve kültürel olarak iç içe geçmiş bu toplumda düne kadar birbirinin mezhebi ya da dinini sormayı ayıp sayan insanlar, kanlı sürecin ilk evresinde eski bir dostun yemek davetini “Acaba bir tuzak mı” diyerek reddetme noktasına geldi.</p>

  <p>Aleviler Baas döneminde bürokraside nüfuslarıyla orantısız bir güce ulaşmış olsa da aslında rejim önemli ölçüde Sünni sütunlar üzerinde kaldı.</p>

  <p>William L. Cleveland’e göre “Yeni iktidar yapısında yer almayı başaran Sünniler eski kentli eşraftan çok mütevazı geçmişlerden geliyordu. Dolayısıyla yeni rejim Aleviliğin yanı sıra kesinlikle köy kökenliydi ve kent temelli eşraf ailelerin aleyhine taşranın yükselişini temsil ediyordu. Esad döneminde devletin yeni seçkinleri l940’lar ve 1950’lerde Baas Partisi’ni kuran reformculardan farklıydı. Partinin kurucuları Mişel Eflak ve Salah Bitar Şam kökenliydi ve fikirlerini Paris’te Avrupa edebiyatı ve felsefe okurken oluşturmuşlardı... Esad rejiminin yetkilileri köylerden ve kasabalardan geliyordu.”<a id="k1" href="../Text/Dipnot.xhtml#a1"><sup>[1]</sup></a></p>

  <p>Toplumun değişimi sahiplendiği sağlıklı bir geçiş süreci olmadığı takdirde karmaşık sosyolojik ve siyasal yapısı nedeniyle ülkenin türbülanslara savrulması şaşırtıcı değildi.</p>

  <p>Toplumsal zemindeki çatlaklar paradoksal olarak Esad ailesinin iktidarda uzun süre kalmasını kolaylaştıran önemli birer faktördü. Hafız el Esad darbeyle gelip darbeler dönemini kapatan bir lider olarak siyasal yaşamdaki yerini perçinledi. Esad’a kadarki döneme baktığımızda siyasi zeminin ne kadar kırılgan olduğu net olarak görülüyor:</p>

  <p>Fransızların çekilmesinin ardından kırsalı iktidara taşıyan Hüsnü el Zaim, ilk Cumhurbaşkanı Şükrü Kuvvetli’yi 30 Mart 1949’da devirdi. İlk darbenin mimarı Şamlı bir Kürt, darbeyi yiyen Konya asıllı Sünni bir Türk’tü. Zaim sırtını Kürtler ve Çerkeslere dayadı. Şam’daki başkanlık muhafızlarının neredeyse tamamı Çerkeslerden oluşuyordu. Başbakan da Hamalı Kürt Muhsin el Barazi’ydi.</p>

  <p>Kısa bir süre sonra Arap milliyetçisi Sami el Hinnavi, 14 Ağustos 1949’da darbe yaptıktan sonra Mezze Hapishanesi’ne tıktığı Zaim ve Barazi’yi öldürttü. Aynı yıl Hinnavi’ye darbe yapan ise “darbedaşı” Hamalı Kürt Edip Şişekli’ydi (Çiçekli). Bir süre tutuklu kaldıktan sonra Lübnan’a sürgüne gönderilen Hinnavi, 1950’de Barazi’nin yeğeni Herşo tarafından Beyrut’ta öldürüldü. İntikam alınmıştı.</p>

  <p>Şişekli’nin Hinnavi’ye olan öfkesinin kaynağında Irak’la birleşmeyi hedefleyen Haşimilere verdiği destek yatıyordu. Şişekli hem Haşimi etkisine hem merkeze mesafeli duran Dürzilere savaş açtı. Şişekli’nin sonunu da Dürzi lider Sultan el Atraş ve Irak’la birleşme taraftarı devrik Devlet Başkanı Haşim el Atassi getirdi. Lübnan’a kaçan Şişekli, Dürzi lider Kemal Canbolat’ın ölüm tehdidi üzerine Brezilya’ya sığındı. 1964’te Rio de Janeiro’da bir Dürzi genç tarafından öldürüldü.</p>

  <p>Arap milliyetçiliği Suriye siyasetinde hep etkili oldu. Dış politikaya da renk veren bu milliyetçi damar ülkeyi Irak’la değil ama 1958’de Mısır ile ortak devlet olmaya kadar götürdü. Kuşkusuz siyaseten Mısır ile Irak arasında sarkaca dönen Suriye’deki bu yön arayışının toplumsal bir yansıması da vardı. Sözgelimi Şamlı Sünni eşraf Mısır’la birleşmeye sıcak bakarken Halepli Sünni eşrafın yüzü Irak’a dönüktü.</p>

  <p>1960’ların ilk yarısına kadar Şamlı, Halepli, Hamalı politikacılar Suriye’nin politikasına yön verdi. İktidar kavgalarında mezhepsel farklılıklar da ayrıştırıcı faktör olageldi. 1962’de Sünni subayların başarısız darbe girişimleri, birtakım Sünni askerlerin tasfiyesiyle sonuçlandı.</p>

  <p>Baas ise farklı kesimleri ortak bir ideolojide birleştirdi. Baas’ın iki kurucusundan Mişel Eflak Hıristiyan, Salah Bitar Sünni’ydi. Baas’ta Salah Bitar ılımlıları, Alevi Salah Cedid radikalleri temsil ediyordu. Siyasi süreçte 1963’te Baasçıların darbesiyle yeni bir sayfa açılırken oluşturulan askerî konseyin 14 üyesinden beşi Alevi’ydi. Darbe sonrası Salah Cedid ve Hafız el Esad gibi Alevi subaylar etkin konum elde etti.</p>

  <p>23 Şubat 1966’da Cedid’in darbesiyle azınlık mensupları askerî komutada biraz daha öne çıktı. Darbeler döneminde orduda Sünni-Alevi ya da Alevi-Dürzi gerilimi zaman zaman ciddi boyutlara ulaştı. Güç mücadeleleri sırasında kolayca mezhep aidiyetlerine göre saflaşmalar oluyordu. 1970’te Savunma Bakanı Hafız el Esad’ın “düzeltme hareketi” dediği müdahaleyle iktidarı ele geçirmesinden sonra da azınlıklar güçlenmeye devam etti.</p>

  <p class="baslik3">Sünniler hep vitrinde oldu</p>

  <p class="p1">Esad yönetimi tesis ederken Saraya el Difa’nın (Savunma Birliği) başına kardeşi Rıfat Esad’ı atasa da Sünnileri ve Hıristiyanları gözardı etmedi. Sözgelimi Esad’ın kurmayları arasında Başbakan Abdurrauf el Kasım, Genelkurmay Başkanı Hikmet el Şihabi, Savunma Bakanı Mustafa Tılas, Dışişleri Bakanı Abdülhalim Haddam Sünni’ydi. Başbakanlık hep Sünnilerde kalırken Savunma Bakanlığı ve Genelkurmay Başkanlığı koltuklarında Sünniler ve Hıristiyanlar oturdu. Mustafa Tılas’tan sonra Savunma Bakanlığı koltuğuna Rum Ortodoks Yusuf Şakkur geçti. 1970-1978 arası Hava Kuvvetleri Komutanlığı yapan Tümgeneral Naci Cemil Kasım da Sünni’ydi. Haddam Dışişleri’nden sonra Devlet Başkan Yardımcılığı görevi yürüttü. . Esad döneminde Genel İstihbarat Direktörlüğü görevinde bulunan General Mecid Said ve halefi Beşir Neccar da Sünni’ydi.</p>

  <p>Eşi Sünni olan Beşşar el Esad da babası gibi dengeleri korudu. Suriye’de isyan patlak verdikten sonra 18 Temmuz 2012’de Şam’da çok iyi planlanmış bombalı saldırıda ölenlerden Savunma Bakanı Davud Raciha Ortodoks, eski Savunma Bakanı ve devlet başkanlığı danışmanı Hasan Türkmani Sünni Türkmen, Genelkurmay Başkan Yardımcısı Asıf Şevket Alevi, Askeri İstihbarat Şefi Hişam İhtiyar Sünni’ydi. Esad’ın yardımcısı Faruk el Şara da selefi Haddam gibi Sünni’ydi. Sükûnet döneminde Dışişleri koltuğunda oturan Sünni politikacı Velid Muallim kriz zamanında da görevini sürdürdü. Siyaset, Sünni’nin Alevi ile rekabetini barındırdığı gibi Alevi’nin Alevi’yle rekabetine de açıktı.</p>

  <p>1950-1960’larda ordu içindeki kesif mezhepçi kimlik tanımlamaları sonraki yıllarda görünür olmaktan çıktı ve etkisini daha karmaşık yollarla göstermeye başladı.</p>

  <p>Baas döneminde muhalefet ise giderek “Sünni İslâmcı” tona büründü. Baas ilk kötülüğü “Arap Kemeri” projesiyle Cezire bölgesini Araplaştırmak suretiyle Kürtlere yaptı. Partinin siciline, Baas’a kadar yasal yollarla siyaset yapıp daha sonra yeraltı faaliyetlerine girişen ve Alevi yetkililere suikastlarla gündeme gelen İhvan-ı Müslimin’e (Müslüman Kardeşler) karşı 1980’de Cisr el Şuğur’da, 1982’de Hama’da gerçekleştirilen katliamlar eklendi.</p>

  <p>Çok kesif siyasi çalkantılarla şekillenmiş bir siyasi sistemde mezhebi karakterlerin tamamen izale edildiği söylenemez ama her şeyi mezhepsel aidiyetlerin belirlediğini düşünmek de yanıltıcı. Bu tür bir bakış açısı, 2011’de isyan çıktığında iki haftada rejimi devirip Emeviye Camii’nde namaz kılarak bölgenin efendisi olmayı düşleyen yeni Osmanlıları yarı yolda bıraktı. Orduda umulan “mezhebi” çözülme çok sınırlı kaldığı gibi bölgenin üstü kapanmış eski yaraları da hunharca açıldı.</p>

  <p class="baslik3">HAFIZ EL ESAD DÖNEMİNİN ŞİFRELERİ</p>

  <p class="p1">Fransızlardan bağımsızlığın kazanıldığı 1946’dan 1970’e kadar süren çalkantılı dönemi en iyi betimleyen şey “Suriye’de erken kalkan darbe yapar” sözüydü. Bu dönemi bitiren Hafız el Esad uzun süren iktidarını sadece Hama katliamında kendini gösteren demir yumruğuna mı borçluydu?</p>

  <p>Etrafında Rıfat Esad gibi iktidar safahatına dalan yakın akrabaları kısa sürede nefret figürüne dönüşürken Esad neden hâlâ sarsılmaz ve karizmatikti? Bu noktada hem Esad’ın toplumsal desteğini perçinlemek üzere attığı adımlar hem rakiplerini etkisiz hale getirmek amacıyla başvurduğu taktikler hem de Hama’daki dehşet sahnesine kadar İhvan-ı Müslimin’in başını çektiği şiddet tarihi incelenmeye değer.</p>

  <p>Bu üç konunun Suriye’nin yakın siyasi tarihini nasıl şekillendirdiğini ortaya koymadan 2011’de barışçıl gösterilerle başlayıp kısa sürede kana bulanan süreci kavramak zorlaşıyor.</p>

  <p>Cleveland’ın dediği gibi Esad tedbirli, hesapçı ve pragmatikti. Aynı zamanda halkı etkileyecek düzeyde mütevazı bir hayatı vardı.</p>

  <p>Halk desteğini genişletmek için Baas ilkelerini uygularken esneklik gösteriyordu. Sosyalist çağrışımlı kendine münhasır politikaları sürdürmekle birlikte önceki Baasçı rejimlerden daha hoşgörülüydü. 1963 darbesiyle iktidara gelen Baas Partisi reformlarla kent esnafına karşı siyasal ve ekonomik kampanyalar yürüttü. Rejim 1965’te 100 şirketi millileştirdi, büyük toprak sahiplerinin topraklarına el koyup dağıttı. Ertesi yıl etkin ailelerin fertleri devlet kurumlarından uzaklaştırıldı. Yeni rejim köylüler, kasabalılar ile orta sınıf kentliler (öğretmenler, memurlar ve üniversite öğrencileri) arasında bir ittifak kurarak kendi siyasal seçkinlerini yarattı.<a id="k2" href="../Text/Dipnot.xhtml#a2"><sup>[2]</sup></a></p>

  <p>Esad ise iktidar hiyerarşisine belli oranda akrabalarını getirerek kendi geleceğini güvenceye alırken rejimin Sünni payandalarında da yeni ayarlamalara gitti. Rejimin dayanakları arasına Aleviler, Hıristiyanlar ve diğer azınlıklarla birlikte köylüler ve kasabalılar eklendi. İktidarın yeni sosyolojik yapısı Baas’ın kuruluş yıllarındaki bileşkeden farklıydı. Baas’ın kurucuları sonuç itibariyle Batı eğitimli ve kentliydi. Esad yönetimi ise daha çok taşralıların yükselişini temsil ediyordu. Şöyle ki Esad’ın içinde yer aldığı ekip 1966’da bir iç darbeyle Emin el Hafız’ı devirip rejimi, önemli ölçüde Baas’ın ilk kadrolarından temizledi. Eflak ve Bitar bir daha dönmemek üzere yurdu terk etti. Biri Rum Ortodoks, diğeri Sünni Arap idi. Baas bir Sünni, Alevi ve Hıristiyan koalisyonuydu. Bitar-Eflak ikilisine daha sonra İskenderun’da eğitim görmüş Alevi Zeki Arsuzi katılmıştı.</p>

  <p>1970’te çıkartılan aftan 8 yıl sonra Şam’a dönen ama Esad’la 5 saatlik görüşmede uzlaşma yolu bulamayan Bitar, Paris’e dönüp çıkardığı <i>El ihya el Arabi</i> dergisiyle Suriye yönetimine karşı kampanya yürüttü.</p>

  <p>İhvan’ın mezhebi nedeniyle mahkûm ettiği Esad, iktidarını perçinlerken Cedid gibi Alevi yol arkadaşlarını da tasfiye etmekten çekinmedi. 1966 müdahalesinin ardından Hava Kuvvetleri Komutanlığı’nın yanı sıra Savunma Bakanlığı’nı üstlenen Esad, askerî kanadı idare ederken siyasi kanatta Baas’ın kontrolü Salah Cedid’deydi. İsrail’in Golan (Colan) Tepeleri’ni işgal ettiği Haziran 1967 Savaşı’nda Suriye’nin yenilgisiyle karizması çizilen Esad, faturayı Kasım 1970’te Cedid’e keserek yönetime el koydu.</p>

  <p>Baas’ın eski askerî komite üyelerinden Tümgeneral Muhammed Ümran da Alevi’ydi, 1966 darbesiyle üstü çizildi, ardından sürgüne gittiği Trablus’ta 1972’de Muhaberat tarafından öldürüldü. Esad ve Cedid, tasfiye edilen Ümran’ı orduda Alevileri kayırarak mezhepçiliği körüklemekle suçluyordu. Aslında Cedid’in kendisi de aynı suçlamaların muhatabıydı. Ancak Esad’ın Cedid’i uzaklaştırması, üstü çizilen Ümran’ın daha sonra suikasta uğraması düşmanlıkta kıstasın mezhep farklılığı değil siyasi rekabet olduğunu gösterdi.</p>

  <p>Kısa süre sonra Esad, Baas Partisi’nin genel sekreterliğini de üstlenerek tek adam oldu. Cleveland’ın tespitiyle “Esad’ın gözünde İsrail’le çatışma diğer bütün dış politika konularının üzerindeydi. Ona göre İsrail, hedeflerini ABD’nin belirlediği yayılmacı bir devletti. Esad, Suriye’nin görevinin İsrail tehdidine direnmek ve Arap birliği davasına çalışmak olduğuna inanıyordu. ”<a id="k3" href="../Text/Dipnot.xhtml#a3"><sup>[3]</sup></a></p>

  <p>Esad, İsrail’in 1967’de işgal ettiği Golan Tepeleri’ni geri almak için Rusya’nın desteği ile askerî kapasitesini arttırdı. 1967’den l980’e kadar ordudaki asker sayısı 50 binden 400 bine çıktı. 1973’te Mısır’la birlikte planlanan savaş Suriye’ye hedeflenen zaferi getirmedi. Esad İsrail’le ateşkes karşılığında sadece Kuneytra’yı geri almayı başardı. Golan’da bu kısmi zafer bile Suriye’yi komşu ülkelerin kendi siyasi egemenlik alanlarına katmak için sürekli el attığı ülke olmaktan çıkarıp Ortadoğu siyasetinin merkezine oturttu.</p>

  <p>Esad halk desteğini arttırmak için önceki Baas iktidarlarında görülmeyen seçilmiş Halk Konseyi’ni oluşturdu. Elbette konsey Esad’ın gölgesinde kaldı ama halkın siyasal katılımına yönelik bir jest olarak algılandı.</p>

  <p>Esad, Baas’ın ekonomideki devletçi ilkelerini de Sünni işadamları lehine esneterek rejimin temel dayanaklarından birini korudu. Baas gelinceye kadar Şam ile Halep esnafının tercihleri ülkenin siyasetine her zaman yön verdi. Esad güç bileşenlerinde sıralamanın değişmesinden rahatsız olan Şam ve Halep eşrafını hepten karşısına almamak için bazı jestlerde bulundu. Yine de eski nüfuzlarını kaybeden kesimlerin yeni İslâmcı muhalefete destek olmasını önleyemedi.</p>

  <p class="baslik3">Aleviler gibi inandı, Sünniler gibi yaşadı</p>

  <p class="p1">Köyden gelip devlet başkanlığına yükselen ilk Alevi olan Hafız el Esad’ın kendini Sünni Müslüman çoğunluğa kabul ettirmek gibi bir sorunu oldu. Ülkenin “laik” kimliğini vurgulamak için 1973’te “İslâm, cumhurbaşkanının dini ve yasamanın kaynağıdır” diyen anayasa maddesini kaldırmak istediğinde kendi ayağına kurşun sıktığını anladı ve geri adım attı. Protesto gösterileri organize eden İhvan için bu değişiklik Esad’ın Müslüman olmadığının deliliydi. Bu noktadan sonra Esad’ın yapması gereken gerçek bir Müslüman olduğunu göstermekti!</p>

  <p>Esad, İhvan’ın İslâmcı söylemini kırmak için 1973’te kişisel servetinden Hama’da medreselere ve Humus’ta dini yardım kurumlarına bağış yaptı, 1974’te de imamların maaşlarında artışta bulundu.<a id="k4" href="../Text/Dipnot.xhtml#a4"><sup>[4]</sup></a></p>

  <p>Farklı bir sosyal taban üzerine bina edilen Baas rejimine karşı itirazın dili Esad’ın iktidara gelmesinin ardından mezhebi bir karakter aldı. İhvan, Baas’la birlikte kaybettiği zemini geri getirmek için Sünni çoğunluğu harekete geçirebilecek argümanlar geliştirirken Esad’ın mezhebi kimliğine gönderme yapıyordu. İhvan’ın Baas’la düşmanlığı Esad ile başlamadı ama “Müslüman bir ülkede kâfir devlet başkanı olamaz” vurgusu ve Alevi düşmanlığı Esad döneminde örgütün güttüğü siyasetin ana parametresi haline geldi. İhvan ve diğer Selefi-cihatçı örgütler özellikle Alevileri “sapkın” bir mezhebin üyeleri olarak itibarsızlaştırmak için Alevi değil “Nusayri” kelimesini kullanıyordu. Alevi’den Hz. Ali’nin yolundan gidenler kastedilirken “Nusayri” ile Kur’an’a getirdiği daha farklı ve esnek yorumla ana akım mezheplerce dışlanmış olan Muhammed bin Nusayr’ın takipçilerine atıf yapılıyor. Nusayr’ın izinden gidenlere Birinci Dünya Savaşı’na kadar Nusayri deniliyordu ve Fransız manda döneminden sonra Alevi kullanımı yaygınlık kazandı. Alevilerin kendi iç dünyalarında Nusayri kelimesi rahatsız edici değildi. Ama dışarıdan Sünni İslâmcı kesimlerin bu tanıma yüklediği anlam sorun teşkil ediyordu. Çünkü “Nusayri” tanımının seçilmesinde “sapkınlık” yaftası ile mahkûm etme kastı vardı. Esad Alevi kimliğinden kaynaklanan handikabı aşmak ve İhvan’ın atış menzilinden kurtulmak için Lübnanlı ünlü Şii alim İmam Musa Sadr’dan Suriye’deki Alevilerin Şia mezhebine bağlı Müslümanlar olduğuna dair fetva da aldı. Ayrıca 80 Alevi din adamı ortak bildiri yayımlayıp kitap olarak Kur’an’a inandıklarını ve Şiiler gibi isnaaşera (12 imam) inancına bağlı olduklarını belirtme gereği duydu.<a id="k5" href="../Text/Dipnot.xhtml#a5"><sup>[5]</sup></a> Esad, Cuma günleri Sünnilerle omuz omuza namaz kılarak Müslüman olduğunu göstermeye çalıştı. Ancak bunların hiçbiri Baas ile İslâmcılar arasında şiddete dönüşen nefreti azaltmadı.</p>

  <p>Alevilere karşı birikmiş nefret 2011’de başlayan isyanın mezhepçi bir savaşa dönüşmesinde de kendini gösterdi. Suriye cephesinde açılan yeni perdede kısa sürede inisiyatif alan cihatçılar, 14. yüzyılda “Nusayriler (Aleviler) Yahudiler, Hıristiyanlar ve diğer pek çok putperestten daha kâfirdir... Öldürülmeleri farzdır. Zira onlar İslâm’ın en kötü mürtetleridir... Hiç kuşkusuz bu kişilerle cihat etmek en büyük ibadetlerden ve en üstün farzlardandır” diye fetvalar veren İbn-i Teymiyye’nin takipçileriydi.</p>

  <p>Hafız el Esad’ın kadın-erkek eşitliğine yönelik adımlar atması da İslâmcı kesimleri rahatsız etti. Kadınların parlamentoya girmesi, yargıçlık dahil farklı meslek dallarında çalışması, hatta 1976’da kültür bakanlığı koltuğuna bir kadının atanması Ortadoğu koşullarında kayda değer reformlardı. Ama anayasada dinin yeriyle ilgili değişiklik girişiminde olduğu gibi kadınlarla ilgili açılımlar da İhvan’ın protestoları ile karşılaştı.</p>

  <p class="baslik3">HAMA’DAN HAMA’YA: TARİH TEKERRÜR EDİYOR</p>

  <p class="p1">Mart 2011’de gösterilerin neden hızlıca silahlı kalkışmaya dönüştüğünü, halkın neden sokaklardan çekildiğini ve Esad yanlısı gösterilerin neden muhaliflerin gösterilerinden daha fazla kalabalık çektiğini anlamak için Suriye’deki şiddet tarihine de bakmak gerekiyor.</p>

  <p>1970-1980’lerde yaşananlardan dolayı İslâmcı muhalefete karşı toplumsal hafızanın güçlü rezervleri var. 2011’de başlayan süreç de bir süreliğine “İslâmcı” karakter arz etmediği görüntüsü vermesine rağmen cihatçı Selefilerin hemen sahne alması eski anıları canlandırdı. Şiddet ve korkuyla sarmalanmış o anılar hem toplumsal refleksi tayin edecek kadar diri hem de siyasal otoritenin muhalif sesleri bastırmasında elverişli bir araçtı. 2011’de Suriye genelinde rejime karşı gösterilerin silahlı mücadeleye dönüşmesi 1982’de kapanan kanlı perdenin devamı gibiydi.</p>

  <p>Yeni isyan süreci ile l982’de bastırılan silahlı kalkışmanın dış bağlantıları ve ittifak ilişkileri arasında dikkat çekici paralellikler var.</p>

  <p>Kahire’de El Ezber Üniversitesi’nde hukuk eğitimi aldığı dönemde İhvan’ın lideri Hasan el Benna ile tanışan Humus doğumlu Mustafa Sibai, ülkesine dönüşte 1945-1946’da dağınık haldeki İslâmî cemiyet ve dernekleri bir araya getirerek Suriye İhvan’ını kurdu. Dönemin ruhuna uygun bir şekilde sosyal adaletçi görüşleri benimseyen Sibai kendinden sonra örgütün liderliğini üstlenen haleflerinin aksine Selefi değildi. Sibai döneminde toprak mülkiyetine sınırlamalar getirmekten ve milli ekonomiden bahseden İhvan meşru siyasal hareket olarak meclis seçimlerine katıldı. Solcu, milliyetçi ve İslâmcı düşüncenin yükselişte olduğu bir dönemde İhvan, 1949’da düzenlenen seçimlerde İslâmcı Sosyalist Cephe olarak % 2,6 oy kazanıp 142 koltuklu meclise 4 vekil soktu. 1950’de yeni anayasa taslağına İhvan’ın “Devletin ve cumhurbaşkanının dini İslâm’dır” ibaresini koydurtmak istemesi hararetli tartışmalara yol açtı. Diğer partilerin direnci kırılamayınca Sibai pazarlıklar sonucu “Devlet başkanının dini İslâm’dır” ifadesini kabul ettirdi. Sibai “laik anayasa içerisinde İslâmî unsurların olması gerektiğini” savunuyordu.<a id="k6" href="../Text/Dipnot.xhtml#a6"><sup>[6]</sup></a></p>

  <p>Hüsnü Zaim ve Edip Çiçekli’nin ardı ardına gelen askerî darbeleriyle zayıflayan İhvan 1954 ve 1957 seçimlerinde fazla başarılı olamadı. Mısır’da Cemal Abdünnasır’ın 1954’teki darbesinin ardından İhvan’ın ana gövdesi bastırılırken Suriye İhvan’ı de benzer tazyikle karşı karşıya kaldı. Suriye ile Mısır arasında ortak devletin (Birleşik Arap Cumhuriyeti) kurulduğu l958’den sonra baskı daha da arttı. Nasır kendisine yönelik suikast girişiminin faturasını hem Mısır hem Suriye’deki İhvan’a kesmişti.</p>

  <p>Mısır-Suriye ortak devletine halkın teveccühü nedeniyle karşı çıkamayan ama Mısır’da İhvan’a karşı uygulanan baskı yüzünden de Nasır’ı destekliyor görünmek istemeyen Sibai dar sokakta <i>İslâmî Sosyalizm</i> adlı kitabı yazarak yürümeye çalıştı.</p>

  <p>İhvan, 1958-1961 arası gerek yükselen Arap milliyetçiliği gerekse Nasirizmin etkisiyle fazla varlık gösteremedi. 1961’de Suudi Arabistan ve Ürdün’ün desteklediği sağcıların darbesiyle ortak devletin bozulması, İhvan’ın önünü bir kez daha açtı. Örgüt 1961’de düzenlenen seçimde % 5,7 oyla meclise 10 vekil gönderdi.</p>

  <p class="baslik3">Baas’la birlikte İhvan dönüştü</p>

  <p class="p1">1963’te Baas’ın iktidara gelmesiyle İhvan yeni bir sayfa açtı. Sibai’nin sosyalist eğilimli fikirlerine rağmen İhvan’ın tabanı da tarımsal ya da kırsal kesimler değil iktidarı taşıyan geleneksel kentli sütunlardı. İhvan, Baas rejiminin bu kesimlerde yol açtığı rahatsızlığı önce İslâmcı protest bir dille sonra şiddetle ortaya koydu.</p>

  <p>Sibai döneminde İhvan, sufi hareketler dahil diğer İslâmî cemaatlerle barışıktı.</p>

  <p>1957’den itibaren örgüt, Sibai’nin halefi İssam el Attar’ın liderliğinde yavaş yavaş Selefileşti. Kur’an ve sünnete dönüşü savunan Attar, bu iki temel kaynaktan uzaklaştıkları gerekçesiyle geleneksel mezhepler ve cemaatleri reddediyordu. Mısır’daki ana örgütten daha fazla İslâmî devlet kurma hedefine yönelen İhvan meclisin yanı sıra ordu içinde de var olmanın yollarını aradı. Şam asıllı Attar, Baas iktidara gelince ülkeyi terk etmek zorunda kaldı. Önce Mekke’ye giden Attar daha sonra Almanya’nın Aachen kentine yerleşti. İhvan’ın Belçika ve Hollanda sınırında küçük bir kent olan Aachen’de belirgin bir şekilde varlık göstermesinin nedeni bu. Baas’ın baskıları arttırmasına paralel olarak örgüt silahlı mücadele anlamında cihat ilan etmeyi tartışmaya açtı. İhvan’a göre “laik kâfir” Baas rejimi yıkılmalıydı, Baas’a göre “tehlikeli fanatikler” toplumdan sökülüp atılmalıydı. Attar’la birlikte Şam kanadı Baas yönetimine karşı şiddeti reddederken Hama, Humus ve Haleplilerin yer aldığı radikal kanat aksini savunuyordu. Özellikle örgütün Halep sorumlusu Abdülfettah Ebu Gudde ile Hama sorumlusu Mervan Hadid silah kullanmanın artık kaçınılmaz olduğuna inanıyordu. Silahlı mücadele eşliğinde sivil itaatsizlik öneren Ebu Gudde, İslâmî bir devlet kurulmadan İhvan’ın siyasal sistemin bir parçası olmasına da karşıydı. Attar ise Müslümanları temsil eden sivil hükümeti yeterli görüyordu. Mısır’da eğitim gördüğü sıralarda tefsir serisi <i>Fizilal-il Kur’an</i> ve radikallerin el kitabı <i>Yoldaki İşaretler</i>’in yazarı Seyyid Kutub’dan etkilenen Mervan Hadid, Ebu Gudde’den de keskindi ve açıkça şiddeti savunuyordu. Nitekim Attar’ın yurtdışından örgütü idare etmekte zorlandığı yeni dönemde Mervan Hadid ve Said Havva ilk silahlı kalkışmasını Hama’da gerçekleştirdi.</p>

  <p>İslâmcı kaynaklara göre Nisan 1964’te sınıfta tahtaya İslâm’a hakaret içeren ifade yazdığı iddiasıyla bir profesör öğrencileri tarafından linç edildi. Okula gelen polis müdürü de lince öncülük eden öğrenciyi öldürdü. Mervan Halid buna karşı ortaokul ve lise öğrencilerinin de katılımıyla Sultan Camii’nde direniş organize edip adalet için sorumlu müdürün getirilmesini istedi. Cami silahlı isyanın ana üssüne dönüştü. Bunun üzerine ordu direnenleri öldürüp camiyi yerle bir etti.</p>

  <p>Bağımsız kaynaklara göre kentte Mervan Hadid ile Said Havva’nın ateşli söylevleriyle rejime karşı isyan hali vardı. Hadid ve arkadaşlarının kurduğu ve sonradan El Tali’a el Mukatila (Savaşan Öncü Birlik) adını alan “Kataib el Muhammed” (Muhammed Müfrezeleri) adlı örgüt Baasçılara karşı infazlara başladı. Katli vacip denilen Baasçılar Hama sokaklarında korumasız yürüyemez hale geldi.<a id="k7" href="../Text/Dipnot.xhtml#a7"><sup>[7]</sup></a> Sultan Camii’nin imamı Şeyh Mahmud el Hamid’in gaza getirdiği, Baas’tan hoşnut olmayan tüccarlar ve köklü ailelerin finanse ettiği fanatik gençler sokaklarda barikatlar kurdu, içki satan dükkânları yağmaladı ve buldukları Baas üyelerini haklamaya başladı. Bardağı taşıran olay Baas’ın Ulusal Muhafızlarından Munzır el Şimali adlı İsmaili bir gencin öldürülüp uzuvlarının kesilmesiydi. Baasçıların iktidara getirdiği Sünni Devlet Başkanı Emin el Hafız’ın emriyle ordu harekete geçti. Camiyi kuşatan askerlerle çıkan çatışmada çok sayıda kişi ölürken ibadethane de yerle bir edildi.<a id="k8" href="../Text/Dipnot.xhtml#a8"><sup>[8]</sup></a> “Hama İsyanı” diye anılan olaylar 29 gün sürdü. Operasyonda 115 kişi ölürken Hadid tutuklandı ve bir süre sonra bırakıldı.<a id="k9" href="../Text/Dipnot.xhtml#a9"><sup>[9]</sup></a> Bu olay İhvan’da cihatçı kanadın güçlenmesine ve ayrışmalara yol açtı. Örgüt içinde liderlik mücadelesi cihatçıların zaferiyle sonuçlandı. Attar diskalifiye edilerek liderliğe 1973’te Ebu Gudde getirildi. İhvan’ın yeni liderliğinin gözünde Suriye rejimi zorba, yolsuz, mezhepsel olarak sapkın ve İslâm’ın düşmanıydı. Tarikatlar dahil İslâmî cemaatleri kuşatma çabası güden Sibai’nin örgütü, Attar ile Selefiliğin kök saldığı ikinci evresini yaşadıktan sonra üçüncü evrede Kutubcu çizgiye kaydı. Bu döneme damgasını vuran da şiddet olaylarıydı. Hadid’in cihat için organize ettiği “Kataib el Muhammed”in militanları Irak, Ürdün ve Suudi Arabistan’dan destek aldı. Keskin gidişat yüzünden İhvan liderliği, Hadid’e mesafe koydu ama bu Kataib el Muhammed’in örgütün silahlı kanadı olduğu kanaatini değiştirmedi.</p>

  <p class="baslik3">Cihatçı şiddet dalgası</p>

  <p class="p1">Hama’da 1964’te Hadid’in meydan okumasına rejimin verdiği sert yanıtın yankısı daha geçmeden 1965’te sanayi ve dış ticareti millileştirme hamlesi Şam’da isyanı körükledi, esnaf kepenk kapattı. İslâmcılardan rejime karşı meydan okumalar artarken Haziran 1967’de İsrail’le savaşta Suriye’nin Golan Tepeleri’ni kaybetmesiyle Baas rejimi sarsıldı. Golan artık İhvan’ın elinde önemli bir kozdu. 1973’te Golan Tepeleri’ndeki işgale son vermek için harekete geçen ama sadece Kuneytra’yı geri alarak rüzgârı tersine çeviren Esad ise her zaman İhvan’ın arkasında İsrail’le anlaşma yoluna giren Mısır ve Siyonistler olduğu tezini işledi.</p>

  <p>1976’da Suriye’nin iç savaşa sürüklenen Lübnan’a asker göndermesinin ardından şiddetin pimi çekildi. İhvan hükümet yetkililerinin yanı sıra doktor, öğretmen ve rejimin profesyonel kadrolarına yönelik suikastlara başladı. Kurbanların çoğu Alevi’ydi.</p>

  <p>Ekim 1976’da Hama’daki garnizon komutanı Ali Haydar, Şubat 1977’de Şam Üniversitesi Rektörü Muhammed Fazıl, Haziran 1977’de füze birliklerinin komutanı Abdülhamid Ruzzuk, Mart 1978’de ünlü doktor İbrahim Naama, Ağustos 1978’de İçişleri Bakanlığı Polis Dairesi Müdürü Ahmet Halil, Nisan 1979’da Yüksek Devlet Güvenlik Mahkemesi savcısı Adil Mini, Ağustos 1979’da Hafız el Esad’ın özel doktoru Muhammed Şehade Halil, Aralık 1980’de Esad’ın yakın arkadaşları arasında yer alan kalp doktoru Yusuf Sayigh ve Ulusal ilerici Cephe lideri Derviş el Zuni öldürüldü.<a id="k10" href="../Text/Dipnot.xhtml#a10"><sup>[10]</sup></a> Alevi liderler Şeyh Yusuf Sarim ve Nadir Husari Ağustos 1979’da Lazkiye’de öldürüldüklerinde Aleviler ile Sünniler arasında çatışma çıktı.<a id="k11" href="../Text/Dipnot.xhtml#a11"><sup>[11]</sup></a></p>

  <p>Bu suikastlar 16 Haziran 1979’da Halep Topçu Okulu’nda Alevi öğrencilerin katledilmesiyle zirve yaptı. İhvan’la bağlantılı Yüzbaşı İbrahim Yusuf öğrencileri yemekhaneye çağırdıktan sonra arkadaşlarıyla birlikte Sünnileri ayırıp Alevileri katletti. Resmi açıklamaya göre 32, gayriresmi bilgilere göre 83 kişi kurşuna dizildi. Katliamı ordu içindeki uzantılarıyla gerçekleştiren El Tali’a el Mukatila (Savaşan Öncü Birlik) adlı örgüttü. Katliam planı Kuneytralı Adnan Ukla’ya aitti. Ukla ile sorunları olan İhvan liderliği saldırı ile bağlantılı oldukları suçlamasını reddetti. Rejim ise İhvan’ı suçlamakta kararlıydı.</p>

  <p>İhvan, 1975’te Adnan Saadeddin’i liderliğe taşıyan örgütün genel merkezi, Almanya’da yaşayan Attar’a kulak veren Şam kanadı ve Ukla’nın aktif olduğu El Tali’a el Mukatila arasında bölünmüştü.<a id="k12" href="../Text/Dipnot.xhtml#a12"><sup>[12]</sup></a></p>

  <p>Okul katliamından sonra rejim demir yumruğunu gösterirken Baas yetkilileri ve Alevilere karşı saldırılar iyice tırmandı. Karakollar, askerî araçlar, kışlalar, fabrikalar hedef haline gelirken sadece Halep’te 2 yılda öldürülenlerin sayısı 300’ü buldu. Buna karşın güvenlik güçlerinin operasyonlarında da 2.000’i aşkın İslâmcı militan öldürüldü. Binlerce kişi de işkencenin kol gezdiği hapishanelere tıkıldı. Bu şiddet ortamında Hama ve Halep’te gerillalar sokaklara barikatlar kuruyor, binaları kundaklıyor ve tehditle esnafa kepenk indirtiyordu. Baas yetkilileri evlerinden alınıp ailelerinin gözleri önünde öldürülüyordu. Bunlardan biri de Hama’da yatağından kaldırılıp karısı ve çocukları önünde öldürüldükten sonra cesedi sokağa atılan parti yetkilisi Abdülaziz el Adi idi. Katliamlara karşı sesini yükselten ünlü din adamı Şeyh Muhammed Şami 2 Şubat 1980’de imamlık yaptığı camide öldürüldü.<a id="k13" href="../Text/Dipnot.xhtml#a13"><sup>[13]</sup></a></p>

  <p>Halep’teki isyan Hama, Humus, İdlib ve Deyr el Zor’a da sıçradı.</p>

  <p class="baslik3">Kanlı perde kapanıyor; muzaffer omuzlarda yükseliyor</p>

  <p class="p1">1980’e gelindiğinde isyancılar açısından rejim savunma pozisyonuna geçmişti ve Esad gidiciydi! 2011’de gösteriler silahlı mücadeleye evrildiğinde, dünya liderlerinin dillendirdiği gibi, militanların söylediği 30 yıl önce söylenenlere benziyordu: “Beşşar el Esad’ın günleri sayılı.”</p>

  <p class="bos2"></p>

  <p>23 Aralık l979’da başlayıp iki hafta süren Baas Partisi’nin 7. Bölgesel Kongresi’nde Hafız el Esad’dan sonra ikinci adam konumuna yükseltilen Rıfat Esad, Joseph Stalin’in Bolşevik devrimini kurtarmak için yaptığı gibi Suriye devletini korumak için gerekirse kan dökülebileceğini savundu. İnisiyatif alan Rıfat Esad devletin bütün gücüyle İslâmcı militanizmi ortadan kaldırmak için harekete geçti. Bu yeni bir evreydi. Ağır silahların sokaklara sürüldüğü yeni sürece her kentte Halk Örgütleri adı altında Baas üyelerini silahlandıran seferberlik eşlik etti.<a id="k14" href="../Text/Dipnot.xhtml#a14"><sup>[14]</sup></a> Artık sivillerden oluşan milis güçleri de iş başındaydı. Oğul Beşşar el Esad da rejimi ipten döndürmek için babasının yolunu izleyerek 31 yıl sonra Ulusal Savunma Gücü’nü organize edecekti. Rıfat Esad ölümcül gücünü ilk olarak Hama ile İdlib arasındaki Cisr el Şuğur’da test etti.</p>

  <p>26 Haziran l980’de Esad, Şam’da sarayın önünde Afrikalı bir misafirini beklerken iki el bombası ve otomatik silah atışıyla gerçekleştirilen saldırıdan korumalarının kendilerini siper etmesi sayesinde kurtuldu.</p>

  <p>Rejim buna çok ağır bir katliamla yanıt verdi; Rıfat Esad’ın emriyle helikopterlerle Palmira (Tedmur) Hapishanesi’ne gönderilen özel birlikler İhvan üyesi 550 tutukluyu hücrelerinde öldürdü.<a id="k15" href="../Text/Dipnot.xhtml#a15"><sup>[15]</sup></a></p>

  <p>Esad bununla yetinmeyip Temmuz 1980’de İhvan’a üye olanlara ölüm cezası öngören 49 nolu yasayı çıkarttı. Kendiliğinden teslim olanların idam edilmeyeceği garantisi üzerine 1.052 kişi teslim oldu.</p>

  <p>İçerideki sindirme hareketi sınırları da aştı. Temmuz 1980’de Suriyeli komandolar Ürdün’de İhvan’ın askerî eğitim kampını bastı. Ardından Beyrut’ta muhalif gazeteciler Riyad Taha ve Salim el Lavzi öldürüldü. Mart 1981’de suikastçılar Aachen’da İssam el Attar için gitti ama kapıyı açan eşi Bayan el Tantavi’yi öldürdü.</p>

  <p>İhvan’ın liderlerinden Ebu Nasır el Beyanuni Ağustos l980’de Esad’ın mezhebine atfen “sapkın” rejimi yıkmak ve dinden sapanları gerçek dinden ayırmak için kutsal bir cihadın şart olduğunu kaydetti.</p>

  <p>İhvan, mücadeleyi büyütmek için Ekim 1980’de farklı gruplarla İslâmî Cephe’yi kurdu. Ebu Nasır el Beyanuni’nin liderliğini üstlendiği yeni çatı örgütünde Ulema Birliği, Ulema Cemiyeti, Asiller Cemiyeti, Ebu Zer Cemiyeti gibi örgütler yer aldı.</p>

  <p>İhvan liderleri Ali Sadreddin el Beyanuni, Adnan Saadeddin ve Said Havva Kasım 1980’de “Suriye’de İslâm Devrimi ve Devrimin Şartı” başlıklı 65 sayfalık bir bildiri yayımladı. Bildiride rejimi devirmenin yolunun silahlı isyan olduğu anlatılıyordu.<a id="k16" href="../Text/Dipnot.xhtml#a16"><sup>[16]</sup></a></p>

  <p>Ocak 1981’de yayımlanan bildiride ise “inananlar” ve “dinden sapanlar” ayırımıyla hatlar iyice belirlendi. Burada dinden sapanlardan kasıt Alevilerdi.</p>

  <p>1981’de silahlı eylemler yeniden başladı ve Hama direnişin yeniden merkezi haline geldi.</p>

  <p>İslâm bayrağı altında ifade özgürlüğü, serbest seçimler, bağımsız yargı ve toprak reformu vaat eden örgüt en ses getiren saldırılarını Şam’da düzenledi. Ağustos’ta başbakanlık önünde, Eylül’de Hava Kuvvetleri Karargâhı önünde, Ekim’de Rus askerî uzmanların bulunduğu merkezin önünde, Kasım’da istihbarat binalarının bulunduğu Azbakiye bölgesinde bomba yüklü araçlar patlatıldı. Azbakiye’deki saldırıda 64 kişi öldü, 135 kişi yaralandı.</p>

  <p>1982’de Hama’daki katliamı tetikleyen şey ise 2 Şubat’ı 3 Şubat’a bağlayan gece saat 2’de yerel gerilla lideri Ömer Cevvad’ın peşine düşen askerî birliğin çatılara konuşlanmış keskin nişancılar tarafından pusuya düşürülmesiydi. Çok sayıda asker ölürken saklandığı yerde dört bir taraftan kuşatılan Cevvad telsizden bütün örgüt hücrelerine başkaldırı çağrısı yaptı. Çağrı camilerin minarelerinden duyuruldu. Hücrelerinden çıkan örgüt üyeleri Baas Partisi’nin ofislerini ve karakolları bastı. Baas yetkililerinin evlerine baskınlar düzenlendi. Tarım üzerine Fransa’da doktora yapmış Vali Muhammed Harba’nın konutu kuşatıldı. Korumaları takviye güç gelinceye kadar 5 saat direndi. Sabaha kadar düzenlenen baskınlarda Baas’ın önde gelen isimlerinden 70 kişi öldürüldü. İslâmcı gerillalar Hama’nın özgürleştiğini duyururken ordunun kenti kuşatması gecikmedi. Operasyona Rıfat Esad’ın Savunma Birlikleri (Saraya el Difa), Özel Kuvvetler (Kuvvat el Hassa), 47. Tank Tugayı, 21. Mekanize Tugayı, Askerî İstihbarat ve Baas’ın milis güçleri katıldı. 3 hafta süren çatışmalarda ağır silahlar kullanıldı. Rejim kaynaklarına göre 3 bin, muhaliflere göre 20 bin insan öldü. Patrick Seale gerçekçi rakamın 5 bin ile 10 bin arasında olduğunu belirtiyor.</p>

  <p>İsyan kanlı bir şekilde bastırılırken Esad, Şam’da 7 Mart’ta Konuklar Sarayı’nın balkonundan halka seslendikten sonra kalabalığın arasına karıştı ve Temsilciler Meclisi’ne kadar omuzlar üzerinde taşındı. Olayın tanığı gazeteci Cengiz Çandar yaşananları şöyle anlatıyor:</p>

  <div class="girs1">
    <p class="p1">“Halkın önünde nadir görülen Esad, kanlı Hama olaylarından sonra ilk kez konuşacak. Üstelik açık havada. Bu ‘Büyük Halk Yürüyüşü’ belli ki salt Baas’ın iktidara gelişini kutlamak amacıyla değil. Tüm dünyada Suriye’de rejimin güçlü olduğunu, halkın rejimi desteklediğini kanıtlamak amacında. Baas’a övgü ve destek; İhvan’a lanet... İhvan emperyalizmin uşakları olarak damgalanıyor. Olayların arkasında Irak’ın parmağı olduğu öne sürülerek Baas rejiminin düşman kardeşi Bağdat’taki Baas rejimi de suçlanıyor. Esad sürekli tezahüratlarla kesilen konuşmasında Irak lideri Saddam Hüseyin’den ağır sıfatlarla söz ediyor. Hama olaylarıyla ilgili ABD ve İhvan’ı suçladıktan sonra şöyle konuşuyor: ‘Bu kez Hama’daki kan banyosunda en fazla katkısı olan kardeş ülke Irak’ın yöneticisidir... Irak kasabının Suriye ve Irak’ta cinayet işleme iştahı var.’ Esad konuşmasını bitirdikten sonra kendisine bağlılık gösterileri yapan topluluğa dönüp ‘Haydin sizinle Millet Meclisi’ne dek yürüyelim’ diyor. Konuklar Sarayı’nın balkonundan aşağı inen Reis’in ayakları yere değmiyor. Omuzlar üzerinde Millet Meclisi’ne dek gidiliyor.”<a id="k17" href="../Text/Dipnot.xhtml#a17"><sup>[17]</sup></a></p>
  </div>

  <p>Thomas Friedman, Hama’daki yıkımı yerinde görmüş bir gazeteci olarak “neden” sorusunun yanıtını ararken şu yorumu yapıyor: “Hama katliamı görece yeni ulus-devlette, Suriye’yi 20. yüzyılın seküler bir cumhuriyeti olarak inşa etme yolunda elde edilen her şeyi tersine çevirmeyi amaçlayan gerici unsurları -yani İslâmcı fundamentalistleri- bertaraf etmeye çalışan modernizm yanlısı bir devlet başkanının doğal tepkisi olarak görülmeli. Dolayısıyla eğer Hama katliamından sonra birileri Suriye’de tarafsız bir kamuoyu yoklaması gerçekleştirebilseydi, Esad’ın isyana yaklaşımı muhtemelen Sünni Müslümanlar dahil halkın büyük çoğunluğundan onay alırdı. Herhalde şöyle derlerdi: Lübnan gibi 14 yıl iç savaş yerine Hama’da yaşanan bir ay daha iyidir.”<a id="k18" href="../Text/Dipnot.xhtml#a18"><sup>[18]</sup></a></p>

  <p>Friedman ayrıca imha siyasetini anlamaya çalışırken bir Bedevi hikâyesine yer veriyor:</p>

  <div class="girs1">
    <p class="p1">“Çölde asla yapmaman gereken şey sana gelişigüzel dayatılan şeylere izin vermendir. Eğer biri senin suyunun yarısını çalarsa asla ‘Bu kez izin veriyorum hadi git fakat bir dahakine yakalanma’ demezsin. Çünkü bu yalnız kurtlar dünyasında başı belaya giren herkes bir koyun haline gelebilir. Yaşlı bir adam ile onun hindisine dair Bedevi hikayesinin altını çizdiği bir nokta: Bir gün yaşlı Bedevi, hindi etinin cinsel gücünü arttırdığını keşfediyor. Bir hindi alıyor, her gün onu beslerken etini yediğinde bir boğaya dönüşeceğini düşünüyor. Bir gün hindi çalınıyor. Oğullarını çağırıp ‘Çocuklar büyük tehlikedeyiz, hindim çalındı’ diyor. Oğulları ‘Baba hindiyi ne yapacaksın’ diye gülüyor. ‘Orasını boş verin, ne yapacağım önemli değil, siz hindiyi getirin’ diyor. Ama oğulları umursamayıp hindiyi unutuyor. Birkaç hafta sonra adamın devesi çalınıyor. Oğulları gelip ‘Baba deven çalındı, ne yapalım’ diyor. İhtiyar ‘Hindimi bulun’ yanıtını veriyor. Birkaç hafta sonra adamın atı çalınıyor. Oğulları ‘Baba atın çalındı, ne yapalım’ diyor. Yanıt aynı: ‘Gidin hindimi bulun.’ Sonunda biri kızına tecavüz ediyor. Adam çocuklarını çağırıyor ve şunu söylüyor: ‘Bütün bunların sebebi hindi, benim hindimi alabildiklerini anladıklarında biz her şeyimizi kaybettik.’ Hama Hafız el Esad’ın hindisiydi. Esad işin başında belli düzeyde Hama’nın Aleviler ile Sünniler arasında kabilevari bir çatışma olduğunu fark etti. Aynı şekilde Hama’nın sadece bir semtinde Sünni İhvan’a izin verildiğinde Alevi kanının su gibi akacağını ve diğer bütün rakiplerinin bundan nemalanacağını anladı. Sadece isyanı bastırmadı her bir Suriyelinin boğazında hissedebileceği bir yıkımla intikam aldı.”<a id="k19" href="../Text/Dipnot.xhtml#a19"><sup>[19]</sup></a></p>
  </div>

  <p>İhvan sürekli olarak Alevileri “kâfir”, “dinden çıkmış” ve “sapkın” olarak niteleyip cihat çağrısı yaparken Baas Partisi kayıplardan bahsettiğinde Alevi ya da Sünni diye mezhep vurgusu yapmadı. Mezhep belirtmek Baas için bir tabuydu. Hama’daki operasyonun bütün sorumluluğunu taşıyan Saraya el Difa’nın başındaki Rıfat Esad, Kuvvat el Hassa’nın komutanı Tümgeneral Ali Haydar, 47. Tank Tugayı’nın komutanı Albay Nedim Abbas, 21. Mekanize Tugayı’nın komutanı Albay Fuad İsmail, Askerî İstihbarat’ın başındaki Albay Yahya Zeydan Alevi olsa da bu birliklerde görev alan askerlerin % 70’i Sünni’ydi. Aleviler yıllardır kendilerini hedef alan İslâmcı örgütlerin iktidarı ele geçirdiklerinde kaybedenin sadece Esad ve yakın çevresi değil bütün Aleviler olacağından korkuyordu. Bu korku 2011’de tekerrür ederken özellikle azınlıklar kendi kaderlerini rejimin geleceğiyle ilişkilendirdi. 1982’den sonra şiddet tamamen durmadı. Mesela 1986’da Şam’da düzenlenen bombalı saldırılarda yüzlerce kişi yaşamını yitirdi.</p>

  <p class="baslik3">Sürgün yılları: Hama’dan Arap Baharı’na</p>

  <p class="p1">Katliam sonrası İhvan üyeleri Ürdün, Irak, Suudi Arabistan ve Türkiye gibi ülkelere sığındı. Birçoğu buralardan Avrupa’ya dağıldı. Yeni dönemde örgüt yurtdışı çalışmalarında özellikle Londra’yı merkez seçti. Muhammed Mahmud Savvaf gibi bazı üyeler Yalova’ya yerleşti.</p>

  <p>1976’den 1982’deki Hama katliamına kadar isyanı Suudi Arabistan’dan yönetirken bir taraftan da Riyad Üniversitesi’nde hocalık yapan Gudde, 1983’te siyasi faaliyetleri bırakıp Cidde Üniversitesi’nde akademik çalışmalarına devam etti. Sürgünde rejime karşı mücadelesini yürütürken örgütün üslubu değişti, solcular dahil düne kadar din dışı olarak etiketledikleri muhalif gruplarla işbirliği yapmaya başladı.</p>

  <p>11 Mart 1982’de İhvan’ın da içinde yer aldığı muhalif örgütler Paris’te Suriye’nin Özgürlüğü İçin Ulusal İttifak’ı kurdu. İttifakta Bağdat merkezli Arap Sosyalist Baas Partisi’nin Suriye kolu, Komünist Parti’den Riyad Türk, Sosyalist Birlik’ten Cesim Elvan ve Muhammed el Carah, sosyalist Ekrem Hurani de vardı.<a id="k20" href="../Text/Dipnot.xhtml#a20"><sup>[20]</sup></a> İttifak hedefini Esad rejimini devirmek olarak koyarken İhvan’ın “İslâm devletin dini olmalı ve şeriat anayasanın esası olmalı” ilkesine de itirazı yoktu.<a id="k21" href="../Text/Dipnot.xhtml#a21"><sup>[21]</sup></a></p>

  <p>Sonradan Suriye Ulusal Özgürlük Cephesi adını alan ittifak Hama katliamından sonra Esad’ın öldürülmesi yönünde çağrı da yaptı. Yine İhvan’ın öncülüğünde Şubat 1990’da Suriye’yi Kurtarma için Ulusal Cephe kurulurken Ali Sadreddin el Beyanuni ana hedeflerinin rejimi devirmek olduğunu kaydetti. 2005’te Şam Deklarasyonu’na katılarak sivil değişim çağrısına eşlik eden İhvan’ın sürgündeki çizgisi 2006’da “Şeytanla yatağa girdi” yorumlarına yol açacak kadar esnedi. İhvan’ın yeni müttefiki eski Hama Valisi ve eski Devlet Başkan Yardımcısı Abdülhalim Haddam’ın öncülüğündeki Ulusal Kurtuluş Cephesi idi. İhvan artık rejim değişikliği için ulusal yaklaşımdan bahsetmeye başlamıştı.</p>

  <p>Esad da 1990’larda İslâmî çevrelere yönelik politikasını yumuşattı; yeni camiler inşa edildi ve hapisteki örgüt üyelerinden bazıları bırakıldı. Ali Beyanuni l997’de Esad’ın İhvan üyelerinin siyasi faaliyetlerde bulunmaması kaydıyla ülkeye dönmeleri şartını reddederken bir şart daha koştu: “İhvan’ın dönüşü için önce 49 nolu yasa kaldırılmalı.”</p>

  <p>Ufaktan diyalog çabalarına rağmen Esad’ın ölümüne kadar saldırılar eksik olmadı. İhvan iktidarın Beşşar el Esad’a devrine şiddetle karşı çıksa da yeni dönemde saldırılardan kaçındı. Esad’ın İhvan üyelerini hapisten çıkarmaya ve dönüşlere izin vermeye devam etmesi ortamı yumuşatıyordu. Bu arada İsrail ve ABD’nin baskılarıyla diğer Arap ülkelerinin kapıları yüzüne kapattığı İhvan’ın Filistin kolu Hamas’a 2001’de kucak açan ülke Suriye oldu. Hamas’ın siyasi büro şefi Halid Meşal, Ürdün’den sürüldükten sonra kısa süreliğine Katar’da kalmış, ardından Şam’da Beşşar el Esad’ın kanatları altına girmişti. Esad, İhvan’ın faaliyetlerine izin verilmesi talebini reddederken Ali Beyanuni de birçok kişinin kredi açtığı yeni liderin reform vaadini fantezi olarak niteledi.</p>

  <p>Beyanuni liderliği Ağustos 2010’da Hamalı Muhammed Riyad el Şukfa’ya bırakırken İhvan’ın rejime yaklaşımında bir değişiklik olmadı.</p>

  <p>Ve 2011 isyanı İhvan’a hesaplaşma fırsatı verse de örgüt gelişmelere yön verebilecek kadar sahaya hâkim değildi. Doğrudan silahlı bir grupla isyana katılmak yerine Tevhid Tugayı gibi farklı grupları destekleyerek kendine yer açma yolunu seçti.</p>

  <p class="baslik3">70 VE 8O’LERDEKİ İSYANIN DIŞ CEPHESİ</p>

  <p class="p1">Suriye hükümetine göre ABD’nin müttefikleri Irak, Ürdün, Suudi Arabistan’ın yanı sıra İsrail’de Menahem Begin hükümeti ile Lübnan’da Falanjistler ve Güney Lübnan Ordusu silahlı isyan sürecini destekliyordu. İddiaya göre İsrail silah yardımı yapıyor, Güney Lübnan Ordusu da askerî kamplarda militanları eğitiyordu. Ürdün’de eğitim kampı Suriye özel birliklerinin baskınıyla deşifre olmuş, hatta Suudi destekli El Mecelle; militanların Ürdün’den çekilmiş görüntülerini yayımlamıştı. Esad yönetimine savaş açan Ribal Esad da geçmişten söz açılınca vakti zamanında babası Rıfat’ın ezip geçtiği İhvan’la ilgili “Saddam Hüseyin İhvan’ı finanse etti, Irak ve Sudan’da eğitildiler. Bu yüzden Baas İhvan’ı hain ilan etti” diyecekti.<a id="k22" href="../Text/Dipnot.xhtml#a22"><sup>[22]</sup></a></p>

  <p>Suriye’ye karşı bu ittifakın altında yatan en önemli uluslararası etken İsrail ile Mısır’ın 1975’te Sina Barış Anlaşması ve 1979’da Camp David Anlaşması’nı imzalamasıydı. Mısır lideri Enver Sedat’ın 1977’de Kudüs’ü ziyareti Şam’ı kızdırmıştı. Esad ile Sedat arasındaki düşmanlık söylevlere de yansıyordu. Esad İsrail’le barışa karşı çıkan Suriye’nin süreci sekteye uğratmaması ve kendi iç sorunlarıyla boğuşması için İhvan üzerinden bir savaş yürütüldüğünü düşünüyordu.</p>

  <p>30 Haziran 1979’daki Şam Radyosu’ndan yayımlanan konuşmasında Esad, mezhep ayrımcılığına ve İslâm’ın istismar edilmesine izin vermeyeceklerini belirtirken Mısır’ı da suçladı:</p>

  <p>“İhvan kararını 1975’te biz ve Sedat rejimi arasındaki çizgi belirginleştiği zaman verdi. O sırada aldıkları karar mezhepler arası çatışma yaratacak bir strateji izlemekti... Bu çetenin İslâm ile hiçbir alakası yoktur. Baas Partisi dinler arası ayırım gözetmeyen milliyetçi sosyalist bir partidir. Dini bütün bir Müslüman olarak herkesi inançlı olmaya ve İslâm’a aykırı düşen sofuluk ve fanatizmle mücadele etmeye çağırıyorum. ”<a id="k23" href="../Text/Dipnot.xhtml#a23"><sup>[23]</sup></a></p>

  <p>Halep’te Alevi subay adaylarının katlinden sonra da Yüksek Güvenlik Mahkemesi, Sedat ve Siyonistleri sorumlu tutmuştu.</p>

  <p>Konuşmalarında genelde Suriye yönetiminden bahsederken “Alevi Baas” ifadesini kullanan Sedat ise 1 Mayıs 1979’da Kahire Radyosu’ndan yayımlanan konuşmasında şunları söyledi: “Golan hakkında konuşmaya hazırlanmıştım. Ama hayır bırakın onun hakkında şu pis Aleviler konuşsun... Onlara Golan’ı verebilirdim ama Aleviler iktidarda olduğu sürece bundan ben sorumlu değilim... (Suudi Kralı) Faysal, Hafız el Esad’ın hem Alevi hem Baasçı olduğunu söyledi ve ‘Biri öbüründen beterdir’ dedi.”<a id="k24" href="../Text/Dipnot.xhtml#a24"><sup>[24]</sup></a></p>

  <p><i>El Ahbar</i> gazetesine göre “Alevi Baas iktidarının Suriye halkına gaddarlığını bilenler için Halep katliamı şaşırtıcı değildi.<a id="k25" href="../Text/Dipnot.xhtml#a25"><sup>[25]</sup></a> Bu çerçevede Alevi-Sünni kavgasıyla ilgili Nikolas van Dam’ın vardığı sonuç şu:</p>

  <div class="girs1">
    <p class="p1">“Her ne kadar Suriye’nin bu dönemde ‘Alevi toplumu’ tarafından yönetildiğini söylemek doğru olmasa da bu durum, Alevi olmayanları (hatta bazı Alevileri bile) rejimi bu şekilde tanımlamaktan alıkoymadı. Alevilerin öldürülmesinden sorumlu olan, Suriye’deki Baas rejimine muhalif, kökten dinci Sünni Müslümanların da yapmak istediği aynen buydu: Mezhep kutuplaşmasını bilinçli olarak körükleyerek rejimi ‘mezhepçi’ olarak göstermek, böylece Alevi hakimiyetindeki Baas rejimine karşı Alevi olmayan çoğunluğun desteğini kazanmak. Bu amaç doğrultusunda Alevi azınlık ile Sünni çoğunluk arasında, belki de sayıca çoğunlukta olmaları sayesinde kazanabileceklerini umdukları, mezhepler arası çatışma çıkarmaya çalıştılar. Oysa sayıları yaklaşık bir milyonu bulan Suriyeli Alevilerin birçoğu ordu, polis ve güvenlik güçlerinde önemli görevlerde bulunuyordu. Çıkabilecek mezhepler arası bir çatışmada kaçınılmaz olarak çok fazla kan dökülür, sonucu önceden kestirmekse imkansız olurdu.”<a id="k26" href="../Text/Dipnot.xhtml#a26"><sup>[26]</sup></a></p>
  </div>

  <p>İhvan’ın Irak Baas Partisi ile ilişki kurması nedeniyle Saddam Hüseyin de Suriye’deki karışıklıkların destekçisi olarak afişe ediliyordu.</p>

  <p>Irak medyası Esad ve ekibini “Müslüman halka musallat olmuş Alevi zümresi” diye resmediyordu. Suriye medyası ise Saddam Hüseyin için ‘Şii Müslümanların başına bela olmuş Tıkriti zümresi’ ifadesini kullanırdı.<a id="k27" href="../Text/Dipnot.xhtml#a27"><sup>[27]</sup></a></p>

  <p>İhvan’ın şiddete yönelmesi ile Suriye’nin dış politikada yeni maceralara atılması arasındaki paralellik dikkat çekiciydi.</p>

  <p>Suriye ordusunun, iç savaş sırasında Dürzilerin başını çektiği solcular ve Filistin Kurtuluş Örgütü’ne (FKÖ) karşı Hıristiyanları korumak için Lübnan’a girmesi İslâmcı kesimleri kızdırmıştı. Esad, 1975’teki Beyrut ziyareti sırasında Cumhurbaşkanı Süleyman Faranciye’ye Lübnan’ın toprak bütünlüğü ve egemenliğini koruma sözü verdi. Esad ertesi yıl iç savaş patlak verince krizin çözümü için diplomatik yolları denedi. Yardımcısı Abdülhalim Haddam’ın adı bu iş için Şam-Beyrut arasında mekik dokuduğu için “vali”ye çıktı.<a id="k28" href="../Text/Dipnot.xhtml#a28"><sup>[28]</sup></a></p>

  <p>Solcu koalisyonun lideri Kemal Canbolat, 17. yüzyılın Dürzi kahramanlarından Fahreddin’in adına atfen “Fahreddin Ordusu”nu kurup bütün Müslüman ve solcu güçleri birleştireceğini ve Hıristiyan güçlere karşı topyekûn savaş başlatacağını ilan etmişti. Bunun üzerine Esad, 27 Mart 1976’da Canbolat’la 7 saat süren hararetli bir toplantı yapıp bu plandan vazgeçirmeye çalıştı. Esad’a göre Canbolat’ın başlatacağı bir savaş İsrail’in elini güçlendirecek ve sonunda Suriye’yi de tehlikeye atacaktı.<a id="k29" href="../Text/Dipnot.xhtml#a29"><sup>[29]</sup></a> Esad “Neden savaşı tırmandırıyorsun? (Yeni) Anayasa Belgesi’ndeki reformlar sizin taleplerinizin % 95’ini karşılıyor” diye sorarken Canbolat “Tepemizde 140 yıldır duran Hıristiyanlardan kurtulmak istiyoruz” yanıtını verdi.</p>

  <p>Müdahale daveti Faranciye’nin halefi İlyas Sarkis ve Arap Birliği’nden geldi. İsrail’in Filistinlilerin Lübnan’dan yaptığı saldırılara son vermek için bu ülkeye girme ihtimali vardı. Beri tarafta Suriye İsrail’in, İsrail de Suriye’nin Lübnan’a müdahalesini büyük bir tehlike olarak görüyordu. Suriye’nin sınırlı yer ve sayıda asker konuşlandırmasına rıza gösteren ABD, İsrail ile çatışma halinde olmayan Marunilerin korunması karşılığında Şam’a “İsrail müdahale etmeyecek” garantisi verdi. Esad’a göre müdahale “Lübnan’ın birliğini korumak ve yabancı müdahaleyi önlemek için ulusal bir görevdi.”</p>

  <p>Suriye ordusu Mayıs 1976’da Trablus’ta FKÖ ve Dürzilerin liderliğindeki sol ittifak Lübnan Ulusal Hareketi’ni geri çekilmeye zorlayıp Bekaa Vadisi’ndeki Zahle’de Hıristiyanlar etrafındaki kuşatmayı yardı. Ancak “kırmızı çizgi”yi aşıp Sayda’ya ulaştığında FKÖ’nün kurduğu pusuda aldığı darbe Suriye’yi hesapta olmayan şekilde Lübnan’ın derinliklerine çekti. Eski Hıristiyan Cumhurbaşkanı Kâmil Şamun’un oğlu Danie’nin liderlik ettiği Lübnan Kaplanları’nın FKÖ ile savaşırken kuşatma altında tuttuğu Tel el Zaater kampında 2-3 bin kişi öldü. 30 bin kişilik kampta Filistinlilerle birlikte Şiiler de kalıyordu.<a id="k30" href="../Text/Dipnot.xhtml#a30"><sup>[30]</sup></a> Bu katliamla iç savaş derinleşirken Suriye, Lübnan’ı kurtarmaya gelen güç olmaktan çıkıp iç savaşın parçasına dönüştü. 1973’te “Arapların aslanı” diye anılan Esad artık belli kesimler için Arapların katiliydi.</p>

  <p>İtibar kaybeden Esad yine de Ekim 1976’da Riyad ve Kahire’de düzenlenen Arap Birliği zirvelerinde işgal gücünü “Arap Caydırıcı Gücü” olarak meşrulaştırmayı, hatta Suudi Arabistan ve Kuveyt’ten finansal destek almayı başardı. Sözde 5 Arap ülkesi 30 bin kişilik yeni güce asker verecekti ama Suriye tek başına kaldı. 1989’daki Taif Anlaşması’na kadar 14 yıl süren Lübnan iç savaşı bir tarafta Maruni (Hıristiyan) Falanjistler diğer tarafta FKÖ ve solcuların olduğu basit bir savaş değildi. İsrail’in kışkırtmaları ve işgalinin de etkisiyle saflar sürekli değişti: Suriye ordusu ile FKÖ, FKÖ ile Falanjistler, Şii Emel ile FKÖ, FKÖ ile Lübnan Kaplanları, Maruni Lübnan Güçleri ile Suriye ordusu, Falanjistlerle Lübnan Kaplanları, Lübnan Güçleri ile Dürziler, Dürzilerle Suriye ordusu birbiriyle savaştı. Dünün düşmanları yarının müttefikleri, dünün müttefikleri yarının düşmanlarıydı. FKÖ de Dürziler de Maruniler de Suriye’ye kâh düşman kâh müttefik oldu. Çapraz düşmanlıklar ve ittifaklarla gelişen süreç iç savaş bittikten sonra da Suriye’ye Lübnan siyasetini yoğurma ve İsrail’i tehdit altında tutma fırsatı sundu. Bu karmaşadan Suriye’nin en güçlü müttefiki Hizbullah da çıktı.</p>

  <p>Esad, Suriye içinde olduğu gibi Lübnan’da da gruplar arası dengeleri ustaca kullandı.</p>

  <p>Demir yumruk olduğu kadar usta bir müzakereciydi. Arap-İsrail barışı için 1974-1980 arasında Şam’ın kapılarını defalarca aşındırmış olan Amerikalı Senatör James Abourezk’ın “Son derece zeki” dediği Esad, ABD ile müzakereden kaçmadı. Hafız el Esad, Kuveyt’i işgal eden Irak’a karşı ABD’nin yürüttüğü Birinci Körfez Savaşı’na destek verdi. Esad, İran-Irak savaşında 8 yıl boyunca İranlıların yanında yer almıştı. Amerikalı diplomatlar Esad’la yapılan görüşmeleri “bladder diplomacy” (Mesane Diplomasisi) diye tanımlıyordu: “Biz tuvalet molası için kıvranırken o koltuğunda istifini bozmadan 7-8 saat müzakere edebiliyordu.”<a id="k31" href="../Text/Dipnot.xhtml#a31"><sup>[31]</sup></a> ABD’nin Şam Büyükelçisi Edward Djerejian, Dışişleri Bakanı James Baker’ı Esad’la görüşmeye girmeden önce uyardığını anlatıyor:</p>

  <p>“Tatlı, çay ve limonata ikram edeceklerdir. Çok içme çünkü tuvaletin gelir ve Esad tuvalete çıkmayacaktır.”</p>

  <p>Baker’ın yanıtı ise “Ben dünyanın en güçlü ülkesinin dışişleri bakanıyım. O kalkmazsa ben kalkarım” oldu.<a id="k32" href="../Text/Dipnot.xhtml#a32"><sup>[32]</sup></a> Ama görüşme sürerken fırsatını bulup tuvalete kaçan Baker değil Djerejian oldu.</p>

  <p class="baslik3">BEŞŞAR EL ESAD DÖNEMİ:<br/>BABASININ MİRASI İLE UMUT ARASINDA</p>

  <p class="p1">Hafız el Esad’ın 10 Haziran 2000’de ölmesinin ardından beklendiği gibi oğlu Beşşar, Baas Partisi’nin referanduma sunduğu tek aday olarak % 97 oranında oy alıp babasının çizmelerini giydi. Hafız el Esad o çizmeleri bırakmadan önce oğlunu kısa sürede askerî eğitimden geçirerek Silahlı Kuvvetler Komutanlığına yükseltirken iç politikadan uzak tutup uluslararası gelişmelerle ilgilenmesini sağladı.</p>

  <p>Londra’da tıp eğitimi alıp göz doktoru olan Beşşar el Esad babasının iktidarından sonra muhaliflere umut verdi. Britanya’da Suriye asıllı ünlü kardiyolog Fevaz Akhras ve emekli diplomat Sahar Itri’nin kızı olarak dünyaya gelen, bilgisayar bilimi ve Fransız edebiyatı alanlarında eğitim alan Esma ise Suriye’nin “first lady”si oldu. Beşşar-Esma çifti Suriye’nin yeni vitrininde geleceği temsil ediyordu. Beşşar el Esad daha liderlik koltuğuna geçmeden “Suriye Bilgisayar Derneği” başkanı olarak internetin ülkeye gelmesine öncülük ederek değişimden yana olduğunu gösterdi.</p>

  <p>Hafız el Esad’ın otoriter tarzıyla yakaladığı siyasi istikrar Beşşar ile devam etse de rejim artan oranda reform sancısı çekmekteydi. 2005’te solcu ve İslâmcıların başını çektiği bir grubun yayımladığı Şam Deklarasyonu toplumdaki reform özleminin en bariz dışavurumuydu. Beşşar el Esad henüz çiçeği burnunda başkan iken ekonomik alanda bazı liberal açılımların yanı sıra rejimin işkencehanesi Mezze Hapishanesi’ni kapattı, siyasi tutukluların dörtte üçünü bıraktı, sivil toplum örgütlerine ve özgür tartışma platformlarına izin verdi, ifade özgürlüğü ve İnternet üzerinden insanların dış dünyayla etkileşiminin önünü açtı. Bu süreç Şam Baharı olarak literatüre girdi. Ancak Esad sistemi istenildiği ölçüde dönüştüremedi, Baas’ın tekelini ve direncini kıramadı.</p>

  <p>Rıdvan Ziyade’nin tespitiyle yaş ortalaması 60’ın üzerinde, çoğu üniversite eğitimi bile almamış, çok azı Batı’daki sosyal, ekonomik ve siyasi gelişmeleri görme fırsatı bulmuş Hafız el Esad döneminin yönetici kadroları Beşşar el Esad’ın özel üniversite, banka ve diğer ekonomik reform önerilerine büyük bir kuşkuyla yaklaştı. Yerleşik bürokrasi de direnç gösterdi. Ekonomik reformlar bile Baas mantalitesinin direnci ile karşılaştı. Yolsuzluk ve kayırma geleneğinin şekillendirdiği kurumsal yapılar, ticarete çöreklenmiş monopolist çevreler de açılımlar önünde birer bariyer işlevi gördü. Beşşar el Esad eski kadrolarla çatışmak yerine boşluklardan yararlanarak kademeli bir şekilde değişim yapabileceğini düşündü ama ortaya gerçek bir reform süreci çıkmadı.<a id="k33" href="../Text/Dipnot.xhtml#a33"><sup>[33]</sup></a></p>

  <p>Esad değişim bekleyen muhalefetle diyalog zemini aradı. Kürt vatandaşlara yönelik olarak da Kürtçe kitap, kaset ve dil kurslarına müsaade etti. 2001’de yasadışı muamelesi görmelerine rağmen 6 Kürt partisinin oluşturduğu Kürt Demokratik İttifakı’yla iletişime geçti. 2002’de Haseke’ye giderek bir Kürt şehrini ziyaret eden ilk devlet başkanı oldu.<a id="k34" href="../Text/Dipnot.xhtml#a34"><sup>[34]</sup></a></p>

  <p>Bir yanda değişim sancısı sürerken diğer yanda muhalefetin faaliyetleri rejimin baskıcı ve kuşkucu refleksiyle yüzleşti. 2001’de milletvekilleri Riyad Seyf ve Memun el Homsi ile Ulusal Diyalog Platformu’ndan Kemal Lebvani, Velid Bunni, Arif Dalile ve Hasan Sadun gibi isimler tutuklandı. Riyad Seyf siyasi duruşunun yanı sıra telefon şirketleri ile ilgili yolsuzlukları afişe ederek rejimin bazı unsurlarını kızdırmıştı. Suriye Komünist Partisi’nden Riyad Türk de El Cezire’ye röportaj verdikten sonra hapse atıldı. İhvan da 2001’de Suriye toplumundaki kuşkuları dağıtmak için şiddeti terk edip diyalog, insan hakları ve demokratik siyaseti öncelediğini bir deklarasyonla duyurdu.<a id="k35" href="../Text/Dipnot.xhtml#a35"><sup>[35]</sup></a></p>

  <p class="right"><img alt="" height="420" src="../Images/4.jpg" width="300"/></p>

  <p>Baskıcı refleks yüzünden Esad’ın değişim kapasitesine dair soru işaretleri artarken 2003 seçimleri gelip çattığında Ulusal Demokrasi koalisyonu altında buluşan muhalifler demokratik standartlar olmadığı için sandığı boykot etti. Baas Partisi, seçim sisteminin Ulusal ilerici Cephe’ye ayırdığı 167 koltuktan 137’sini kazanırken kalan koltuklar bağımsızlara gitti.<a id="k36" href="../Text/Dipnot.xhtml#a36"><sup>[36]</sup></a></p>

  <p>Siyasi partiler ve seçim yasası değişmediği için sonraki seçimlerde de Baas’ın tekeli kırılamadı. Basın-Yayın Yasası ve Çalışma Yasası gibi yasaların değiştirilmesi ise olumlu adımlar olarak kayda geçti.</p>

  <p>Muhalif cephede reform talebine yönelik en elle tutulur örgütlenme 2005’te Şam Deklarasyonu ile ortaya çıktı.</p>

  <p>Esad, Haziran 2005’teki Baas Kongresi’nde bazı değişikliklere gitti. 42 yıldır yürürlükte olan olağanüstü hal yasası yumuşatılırken, bağımsız siyasi partilerin kurulması ve Kürtler arasında kimlikleri olmayanlara vatandaşlık verme konusunda yeşil ışık yakıldı. Türkiye ve Irak’tan yasadışı yollarla Suriye’ye sızmış Kürtleri tespit etmek için 5 Ekim 1962’de Haseke vilayetinde nüfus sayımı yapılmıştı. 1945’ten önce Suriye’de olduğunu ispat etmeyenler nüfusa “ecanib” (yabancılar) olarak geçirildi. Sayıma katılmayanlar ise “maktumin” (kayıtsız kaçak) olarak kaydedildi. “Ecanib” ve “maktumin” kategorisine alınanlar için artık toprak, ev ve araba gibi mal-mülk sahibi olma hakkı yoktu. “Ecanib”, Muhaberat’ın onayının ardından içişleri’nin verdiği iki yıllık izin kâğıdı ile yurtdışına çıkabilirken “maktumin” bu haktan da mahrumdu. “Ecanib” bitirme belgesi olmaksızın üniversiteye gidebilirken “maktumin”e bu hak da tanınmadı. “Maktumin”in çocukları okula gidebiliyordu. Ama gidenlere de diploma verilmiyordu. Beşşar el Esad’ın vatandaşlık hakkını tanıyan yasayı onayladığı 7 Nisan 2011’e kadar “ecanib” ve “maktumin” sınıfındaki Kürtlerin sayısının 300-400 bin arasında olduğu tahmin ediliyordu.</p>

  <p>Yeniden genel sekreterliğe seçilen Beşşar el Esad, yönetim kurulu üyelerinin sayısını 2l’den 14’e indirerek kendine yakın ve nispeten genç isimlerin seçilmesini sağladı. Babasından kalma yaşlı kadrolar kısmen bu şekilde tasfiye edildi. Yeni siyasi partilere izin veren değişikliğe “dini ve etnik parti kurulamaz” kaydı konuldu. Bu şartlar özellikle İhvan’ı ve Kürt hareketlerini ilgilendiriyordu. Hükümet üyelerinin Baas kadrosundan atanması zorunluluğu kalkarken, keyfi tutuklama ve yargılamalara imkân veren olağanüstü hal yasasındaki ulusal güvenlik çerçevesi “savaş gibi önemli durumlarla” sınırlandı. Yeni basın yayın üst kurulu kurulması, basın özgürlüğünün artırılması ve özel yayın organlarına izin verilmesi kararlaştırıldı. Evlenmek, dükkân açmak, üniversiteye girmek ve yurtdışına çıkmak için istihbarattan izin alma zorunluluğu kaldırıldı.</p>

  <p>İşkence, gözaltında ölüm, kayıp vakaları, yargısız infazlarla feci bir sicile sahip olan rejimi dönüştürmede bu adımlar yeterli olmadı.</p>

  <p>Peki, reform ve şeffaflık sözü veren Beşşar el Esad neden bir noktadan sonra babasının izinden gitmeye başladı?</p>

  <p>ABD’nin 2003’te Irak’ı işgal etmesi ve 3 milyona yakın Iraklı mültecinin getirdiği sorunlar, İsrail’in Irak’la birlikte Suriye’nin de aradan çıkarılması yönünde ABD’yi tahrik etmesi, Büyük Ortadoğu Projesi (BOP) ile rejim değişikliklerini kafaya koyan Bush yönetiminin artan tehditleri, 2004’te Kamışlı’da bir futbol karşılaşmasında çıkan çatışma üzerine Kürtlerin başkaldırması, 2005’te Refik el Hariri suikastı nedeniyle Suriye’nin Lübnan’da 29 yıldır süren askerî varlığına son verilmesi ve uluslararası tecridin artması, İsrail’in 2006’da Lübnan’a yönelik yürüttüğü “33 Gün Savaşı” ve 2008’de Gazze’yi yakıp yıkan saldırıları Suriye’nin gündemini reformlardan yeniden güvenlik eksenli önlemlere kaydırdı.</p>

  <p>Tabii siyaset ve bürokrasideki eski tüfekler de içeriden yaptıkları frenlerle değişimi yavaşlattı. Başlangıçta diyalogdan yana tavır almış olan Esad 2006’da gazeteci Reese Erlich’e verdiği röportajında muhalefet partilerine izin verilmesi talebini Amerikan komplosu olarak niteledi. Esad, rejimi otoriter ve totaliter olarak niteleyip demokratik değişim isteyen Şam Deklarasyonunu da ABD ve İsrail’in bölgeyi istikrarsızlaştırma girişimi olarak görüyordu: “Deklarasyonu Lübnan’da ABD’yi, Suriye’yi işgal etmeye çağıran bir grup yazdı. Onlarla işbirliği içinde hazırlandı. Bu bir ihanettir.”<a id="k37" href="../Text/Dipnot.xhtml#a37"><sup>[37]</sup></a> Değişim umudu yaratan bir liderin kısa sürede geldiği nokta buydu. Fakat deklarasyonda yer alan “işgal altındaki toprakların kurtarılması ve Golan’ın geri alınması” çağrısı mızrağın çuvala sığmadığı noktaydı. Yine de rejim bunun arkasında Amerikan ve Yahudi parmağı aradı.</p>

  <p class="baslik3">SURİYELİ ALEVİLER: MUKTEDİR Mİ, YETİM Mİ?</p>

  <p class="p1">2011’den itibaren Suriye krizinde başı çeken Türkiye’nin politikalarındaki çarpıklık, kendisine “Alevi” diyen topluluğu “Nusayri” diye tanımlamakla başlayıp “Suriye’de Alevi azınlık rejimi var” ahkâmıyla devam etti. “Halep ve Şam’da ticareti elinde tutan ve ülke nüfusunun % 74-75’ini oluşturan Sünni çoğunluğun Alevi azınlığın diktatörlüğüne başkaldırması halinde rejimin birkaç hafta içinde çökeceği” Ankara’daki hükümet erbabı ve danışmanların en temel stratejik argümanıydı. Suriye’deki sorunun adı “Baas rejimi” iken Türkiye’deki siyaset ve medya akan kanın sorumlusu olarak Alevileri diline doladı. Ve rejimin üzerine oturduğu Sünni zemin gözardı edildi. Bu analizden gidenlerin ezberi “Halep neden ayaklanmadı” sorusuyla bozuldu. Halbuki daha çok Sünni kimliği ile zikredilen Halep kenti Hama, Humus ve Dera gibi Hafız el Esad dönemindeki isyanlarda başı çekmişti. Rejimin Sünnilerle geliştirdiği ittifakın kodları çözülmeden Suriye yönetimine ömür biçildi. Başbakan Tayyip Erdoğan’ın dilinden köşe yazılarına kadar her yerde’ “Nusayri rejimi” ifadesi klişe gibi oturdu. Sahi kimdi bu Aleviler? Gerçekten rejimin sahibi onlar mıydı?</p>

  <p>Aleviler, özelikle Fransız manda döneminden itibaren Sünni ve Hıristiyanların ilgilenmediği askerlik alanında dikey yükselmeye başladı. Baas içinde de etkinleştiler. Zamanla istihbarat servisi Muhaberat ve orduda kilit yerlere gelseler de bu iki kurumu asıl şekillendiren Alevilik değil Baasçı ideoloji oldu.</p>

  <p>Gerek Osmanlı zamanında gerek Fransız sömürgesi döneminde Suriye’de toprak sahipleri güçlüydü. Toprak ağaları üzerinden siyaset etme geleneğini sürdüren Osmanlı da işlerini Sünni elitle yürüttü. Osmanlı taktiğini Fransızlar da sürdürdü. Toprağa ve ticari ağlara hükmeden Sünni feodal yapılarla çatışmak yerine onları kazanma siyaseti cariydi. Bu feodal yapıda fakir Sünnilere düşen marabalıktı. Toprak ağaları ürünün dörtte biri karşılığında toprakları marabalara işlemeleri için kiraya verirdi. Tohum ve biçer-döver ihtiyacını da ağalar karşılardı. Maraba “dörtte bir” anlamına gelen “rub’a” kelimesinden geliyor. Baas döneminde toprak reformuna gidilmesi marabaları sevindirirken ağaları üzdü. Anayasayla meclis koltuklarının yarısı işçi ve köylülere tahsis edildi.</p>

  <p>İhvan’la Baas arasındaki ayrışmanın temelinde yatan sosyal ve ekonomik faktör de yeni siyasal akımın nevi şahsına münhasır sosyalist yaklaşımıydı.</p>

  <p>Baas’ın orta ve alt tabakada hızlı yayılması, feodalizmi tehdit eden sosyalist bir anlayışının olması eski düzenin sahiplerini rahatsız etti. Ancak İhvan doğrudan çıkışını bu temelden yapmak yerine Baas’ı dinsizlikle suçlayarak yeni bir mücadele sayfası açtı. Baas’ın toprak reformu yapmaya çalıştığı yıllarda İhvan’ın başkaldırıya geçmesi tesadüf değildi. Burada bir paradoks da yok değil. İhvan’ın kurucusu Mustafa Sibai sosyalizmden esinlenme fikirleri Müslümanlar arasına sokmuş bir isimdi. Siyasal sistemdeki yönetici elitin kentten kırsala kayması klasik güç dengelerini etkilerken İhvan da kaybeden sınıfların körüklediği öfkenin sokaklara taşıyıcısı oldu.</p>

  <p>Hafız el Esad döneminde toprak sahiplerini teskin edecek geri adımlar da atıldı. Esad köylü ve işçi sınıfının desteğine zamanla Sünni orta kesimin desteğini de eklemeyi başardı.</p>

  <p>Aleviler eskiden yeterince işleyecek toprağı olmadığından şehirlere gider hizmetçilik gibi sektörlerde çalışırdı. Ayrıca çocuklar Sünni ve Hıristiyan zenginlerin hizmetine verilirdi. Genç kızların istismarı Aleviler arasında konuşulmayan ama ağır yaralar bırakmış bir tarihti. Alevilerin önünde bu fasit daireden çıkmak için iki yol vardı: Ya üniversiteye gidip okuyacaklardı ya da orduya katılacaklardı. Okul masraflarına katlanamayanlar asker olmayı tercih etti çünkü subay okuluna yazılır yazılmaz maaşa bağlanıyorlardı. Askerlik Sünni kesimlerin küçümsediği bir alandı. Hıristiyanlar da memurluk değil zanaat ve ticaretle uğraşmaktan yanaydı. Alevilerle birlikte Dürziler ve Çerkesler de orduya teveccüh etti.</p>

  <p>Prof. Joshua Landis’e göre Aleviler mahrum bırakıldıkları fırsatlara orduda ulaştı:</p>

  <div class="girs1">
    <p class="p1">“Aleviler orduya resmen akın etti. Günde üç öğün yemek, kıyafet ve silah taşımak istediler. Geçmişte elde edemedikleri, gelecekte de elde etmeleri zor şeylerdi bunlar. Orduda öncü oldular. Fransızlar 1946’da bölgeden çekildiklerinde Aleviler düşük rütbelerdeydi. 1956’de ise ordudaki astsubayların yaklaşık % 65’i Alevi’ydi.”<a id="k38" href="../Text/Dipnot.xhtml#a38"><sup>[38]</sup></a></p>
  </div>

  <p>Bu oranları çok abartılı bulan araştırmacılar da var.</p>

  <p>Orduda bir Alevileşmeden bahsedilecekse bunun Baas’dan da önce ivme kazanmış bir süreç olduğu belirtilmeli. Hafız el Esad’ın kendi iktidarını güvenceye almak için komutanın Sünnilerde olduğu güvenlik ve istihbarat birimlerinde alt düzeydeki Alevi subaylarla kontrolü sağladığına dair bir kanaat var. Philippe Droz-Vincent’e göre “Hafız el Esad her bir muharip birimin ona kanla bağlı bir Alevi subayın kontrolü altında olması gerektiğine dair yazılı olmayan bir kural koyarak birliklerde kapsamlı organik mühendislik yürüttü.”<a id="k39" href="../Text/Dipnot.xhtml#a39"><sup>[39]</sup></a></p>

  <p>Bu teori Baas rejimi yerine Alevi rejimi tanımını tercih edenlerin çıkış noktası. Ancak daha önce de belirttiğim gibi Esad iktidara geldiğinde otoritesini kendine sadık isimlerle tahkim ederken ister Sünni ister Alevi olsun sorun çıkartan kim varsa hepsini temizledi. Hatta 1983’te kalp hastalığından tedaviye başlarken ülkeyi yönetmesi için oluşturduğu 6 kişilik konsey tamamen Sünnilerden oluşuyordu. Hafız el Esad’ın aradığı sadakatti. Kırsaldan gelen Sünni subaylar Esad’ın hizmetindeydi. Bu gerçeği Philippe Droz-Vincent de yadsımıyor. Yine Droz-Vincent’in tespitiyle ülke genelinde askerlerin % 70’i Sünni, % 25’i Aleviydi.<a id="k40" href="../Text/Dipnot.xhtml#a40"><sup>[40]</sup></a></p>

  <p>Aleviler 2011’de patlak veren isyan kısa sürede mezhepçi bir karakter alınca rejimin kaderini kendi kaderleri saydı. 1970’lerde Baas’la birlikte topraktan gelen imtiyazını kaybettiği için Esad’larla husumeti olan Halepli bir işadamına “Lazkiye’deki Aleviler neden rejimle bağlarını koparmadı” diye sorduğumda sarsıcı bir yanıt verdi:</p>

  <div class="girs1">
    <p class="p1">“Aleviler aşağılandıkları günlere dönmeyi asla kabul etmeyecekler. Çocukluk günlerimden Alevilere nasıl bakıldığını ve kadınların nasıl istismar edildiğini gayet iyi hatırlıyorum. Ölürler de bir daha asla aşağılanmayı kabul etmezler.”</p>
  </div>

  <p>Aleviler ortodoks Sünniliğin hâkim olduğu yüzyıllarda katliamlardan korunmak için doğudan batıya doğru, Akdeniz hattındaki dağlık bölgelere sığındı. Tarihin derinliklerinde üzeri küllenmiş korku siyasal tepkileri tayin edebiliyor. Prof. Fawaz Gerges de temeli yüzyıllar öncesine dayanan “zulüm ve baskının” hâlâ Alevi toplumunun üzerinde etkili olduğunu söylüyor:</p>

  <div class="girs1">
    <p class="p1">“Alevi toplumu, derinden gelen bir zulüm ve mağduriyet duygusu içinde, yüzyıllar boyu baskı altında tutulduklarını hissediyor. Şimdi Suriye’de olanları da, kendilerini zayıflatmayı, yok etmeyi ve dışlamayı hedefleyen tarihi çabaların bir uzantısı olarak görüyor.”<a id="k41" href="../Text/Dipnot.xhtml#a41"><sup>[41]</sup></a></p>
  </div>

  <p>Üst düzey görevlere gelmeleri Alevileri toptan rejimin sahibi yapmadığı gibi Sünnileri de topyekun rejimin düşmanı haline getirmedi. Rejimin fanatik savunucuları arasında her zaman Sunniler de vardı Aleviler de. Tersinden rejimin düşmanları arasında Aleviler de oldu Sünniler de.</p>

  <p>Patrick Seale herkesin kendi mezhep ve aşiret aidiyetini muhafaza etmesine karşın Baas rejiminin aşiret ya da inanç bağları yerine modern vatandaşlık anlayışını ikame etmeye çalıştığını ve Alevilerin genelde aşiret bağlarıyla anılmaktan hoşnut olmadığını not ederken Kardaha ailesinden bir temsilcinin şu sözünü aktarıyor: “Burada aşiret ya da aile yok. Esad’ın liderliğindeki Baas ailesinin üyeleriyiz.”<a id="k42" href="../Text/Dipnot.xhtml#a42"><sup>[42]</sup></a></p>

  <p>Peki, sıradan Alevilerin sosyolojik profili nasıldı?</p>

  <p>2012’de Suriye’deki kaynaklarımdan derlediğim bilgiler ışığında nüfusun % 12-13’ünü oluşturan Alevilerle ilgili tablo şuydu:</p>

  <div class="girs2">
    <p>• Sünniler Şam ve Halep’teki tüccarlık geleneğini sürdürürken şehirdeki Alevilerin en önemli geçim kaynağı ordu oldu. Hıristiyanlar özellikle Ermeniler kuyumculuk sektörüne hâkimdi. Asker sınıfı Aleviler, tüccar sınıfı Hıristiyan ve Sünniler ayrımının istisnaları da var.</p>

    <p>• Muhaberat gibi yerler dışında tüm memuriyet kollarında Sünniler baskın. Hatta Alevi bölgelerinde de Sünni kadrolaşma olgusu var. İçişleri ve Dışişleri Bakanlığı’na bağlı teşkilatlarda Sünniler % 80 oranında baskın. İçişleri’nde hâkimiyet İdliblilerde, Dışişleri’nde ise Deralılarda. Her iki kent de Sünni. Toplum içinde Dışişleri’ndeki başarısızlıklardan dolayı birbirlerini kayırdıkları ve hemşehricilik yaptıkları gerekçesiyle Deralılar suçlanıyor.</p>

    <p>• Ekonomiden bürokrasi ve siyasete tüm alanlarda verilen güç savaşı Alevi iktidarını güçlendirme adına yapılmadı. Diğer kesimlerde de istisnalar hariç bu savaş mezhepsel güç mücadelesi olarak görülmedi. Alevi düzeni değil Baas düzeni her şeyi belirleyendi.</p>

    <p>• Siyaset ve bürokraside Esadlar, ekonomide Mahlufların öne çıkmasına rağmen Aleviler ekonomik açıdan toplumun en alt tabakasını oluşturuyor. Köylerde küçük çaplı tarım işleriyle uğraşan Alevilerin Şam’da devlet çarkının nasıl döndüğünü bilen bir Rami Mahluf olma ve neticesinde Syria Tel gibi ballı ihaleleri alma şansları sıfır.</p>

    <p>• Alevilerin köylerinde görülen yol, su, elektrik, ilkokul, sağlık ocağı hizmetleri tüm köyler için başlatılan hamlelerin parçasıydı.</p>

    <p>• Meselenin din boyutuna gelince: Diyanet’te Hıristiyan, Şiiler ve diğer kesimlerin temsilcileri varken Alevilerin yok.</p>

    <p>• Türkiye’deki gibi Suriye’de cemevleri yok. Birçok köyde minareli küçük mescitler var. Mescitler genellikle din adamlarının türbelerinin yanında inşa edilmiş. Aleviler genelde ibadetlerini evde yapıyor. Namaz kılanlar ise bu ibadeti Caferi esaslarına göre ifa ediyor. Beşşar el Esad ise babası gibi camiye gittiğinde Sünniler gibi namaz kılıyor.</p>

    <p>• Devletten dini yapılar ya da öğretim için maddi yardım almayan tek kesim Aleviler.</p>

    <p>• Sünniler ve Huistiyanlar için yeterli nicelik sağlandığında devlet ibadethane inşa ediyor. Ama bu kural Aleviler için geçerli değil. Bu konuda Alevilerin durumu Türkiye’den farksız.</p>

    <p>• Okullarda din derslerinde Sünni müfredat geçerli. Bu durum Alevilerin yoğun olduğu yerlerde zaman zaman tartışmalara yol açabiliyor. Yine de devlet Hıristiyanlara tanıdığı kendi dinini kendi öğretmeninden öğrenme hakkını Alevilere vermiyor.</p>

    <p>• Piyasada Alevileri “zındık” ya da “kestiği yenmez” ilan eden kitapların satışına da engel yok!</p>
  </div>

  <p>Bu verilerden çıkan sonuç; Esad ailesi, Esad ismini kullanıp fiili imtiyaz alanları yaratan (Şebbiha) ve üst düzey kadrolarda olup rejimden faydalanan azınlık bir grup hariç Aleviler, Baas rejiminden abartıldığı kadar himaye görmedi. Rejimdeki Alevi ton buyken Türkiye’de Hatay’daki Arap Aleviler mezhepleri nedeniyle Suriye rejimine yakınlık göstermekle suçlandı. Hatay’da bir Alevi dedesine Suriye duyarlılığının nedenini sorduğumda yanıtı dokunaklıydı:</p>

  <p>“Baas rejiminden önce Aleviler daha görünür haldeydi. Rejimin laik karakteri hep öne çıktı. Oradaki Alevilerle bağımız yok. Biz savaşa karşıyız, ölenin Sünni ya da Alevi olması ne fark eder? Savaş yanı başımızda oluyor, buradaki Sünni Arapların da Alevi Arapların da sınırın karşı tarafında aileleri var.”</p>

  <p>Tabii onlar suçlandıkça ve Türkiye’nin desteklediği gruplar mezhepçi saldırılarını sıklaştırdıkça Hatay yöresindeki Araplarda da Alevi farkındalığı ve Esad’la bir bağ kurma eğilimi başladı. Türkiye’den yapılan mezhepçi okumanın Suriye’de karşılığı yoktu.</p>

  <p class="baslik3">Aleviler rejimle bağını neden koparmadı?</p>

  <p class="p1">Kriz sürecinde İstanbul ve Kahire başta olmak üzere muhaliflerin düzenlediği toplantılara Alevilerin de katılması nedeniyle Alevilerin rejimle bağını kopardığına dair genellemeler çok yapıldı. Bu analizlerden biri de <i>Foreign Affairs</i>’te çıkan makaleydi. Makaleye göre bu kopuşu başlatan “Esad’ın kuzeni Dureyd Esad’ın, Tabka askerî üssünde 120 askerîn infaz edilmesinin ardından Ağustos 2014’te Savunma Bakanı Fahd Casım Freyc’e istifa çağrısında bulunmasıydı.”</p>

  <p>Şam’da yaşayan gazeteci Mehmet Serim, bu makaleye bir reddiye yazıp Aleviler arasındaki rejim karşıtlarını şöyle sıraladı:</p>

  <div class="girs2">
    <p>“1- Kronik muhalifler: Bunlar 60’lı yıllardan bu yana Arap milliyetçisi/sol/komünist parti ya da hareketler içinde yer almış, yaşları 20 ile 80 arasında değişen ve halen sadece Esad’a değil aynı zamanda tüm Baas ve burjuva partilerine karşı olan insanlar. Sayıları da az değil, yaklaşık 100 bin olduğu belirtiliyor. Bunların binlercesi Baas iktidarı boyunca hapis yattı, işkence gördü, baskı altında tutuldu.</p>

    <p>2- Din adamları: Katı laik Esadların Alevi bir aileden gelmelerinin dışında Alevilik ile resmi bir ilişkileri bulunmuyor. Ortadoğu’da liderler genellikle dini bir zümreden gelirler ve o dini zümre adına siyaset yaparlar. Lübnan örneğinde olduğu gibi. Ancak Suriye’de böyle bir durum söz konusu değil. Dolayısıyla toplum içinde kanaat önderleri olarak Alevi din adamları ile Esad(lar) arasında hiçbir zaman ilişki olmadı.</p>

    <p>Din adamlarının çoğu siyasete tamamen karşı. Alevilerin dinsel bir topluluk olarak sade bir hayat yaşaması gerektiğini düşünüyorlar. Siyaseti ‘kirlilik’ olarak değerlendirdikleri için de iktidarla ilişkileri ‘Allah ülkemizi ve reisimizi korusun’ duasından öteye gitmemiştir.</p>

    <p>3- Kitleler: Bunlar kimisi çiftçi, kimisi memur, kimisi asker, kimisi esnaf.</p>

    <p>4- Mutlu azınlık: Bunların içinde Esad ailesi, yüksek rütbeli subaylar, bürokratlar ve işadamları var. Her türlü yolsuzluğa bulaşmışlar. Aleviler içinde iktidar ile ilişki içinde olan tek zümre bunlar. Alevilik ile ilişkileri sadece köylerine yaptırdıkları villaları arada bir ziyaretten ibaret olan bu kitle ‘Şam dinine’ mensup. Bunların içinde Alevi Rami Mahluf da var, Sünni Greyvatiler de var.</p>

    <p>Alevilerin geneli Esad’a değil Esad’ın uygulamaları olduğunu düşündükleri hatalara tepki gösteriyor. Freyc’e gerçekten tepki gösterildi. Özellikle 17. Birlik ve Tabka askerî üssünün kaybedilmesi ve askerlerin onur kıncı şekilde infaz edilmesi sadece Aleviler değil herkesin tepkisini çekti... Eleştirilerde Freyc’in mezhebi dile getirilmedi.”<a id="k43" href="../Text/Dipnot.xhtml#a43"><sup>[43]</sup></a></p>
  </div>

  <p>Alevi kimliğine vurgu yapılan Esad halbuki Freyc etrafındaki tartışmalar sırasında Savunma Bakanı’na itaatsizlik eden kuzeni Hafız Mahluf’u Şam İstihbarat Dairesi Başkanlığı’ndan aldı. Yani Sünni generale karşı Alevi kuzen feda edildi!</p>

  <p>Lazkiyeli Alevilerin Esad’a tepkileri de “Binlerce yönetim yanlısı ölürken neden teröristlere babası gibi sert tepki vermiyor” sorusundan ibaretti. Sadece Lazkiye’ye bağlı Ceble’de 2014’e kadar 8 bin Alevi asker öldü. Aleviler oransal olarak çok kayıp verdi ve ordu hâlâ Sünni ağırlıklı. Üstelik Hıristiyan, İsmaili, Dürzi ve Çerkesler de orduda yer alıyor.</p>

  <p>Fakirlik, eğer üst düzey bürokratlara yakın değillerse, Alevilerin de prangası Sünnilerin de.</p>

  <p>Suriye’de kimi Alevi bürokratların bulundukları yerlerde kendilerini belli etmek ve böylece iltimaslı konuma gelmek için Arapçayı “sahil ağzı” ile konuştuklarına dair çok sayıda hikâye dinlemek mümkün. Ancak iltimas, rüşvet ve yolsuzluk bu ülkede mezhepler ve dinler üstü bir hastalık. Serim’in tespitiyle “Yolsuzluk hangi din ya da mezhepten olursa olsun istisnasız tüm üst kamu çalışanlarını sarmış durumda. Şam’daki Alevilerin ezici çoğunluğu ise ister öğretmen, ister albay, ister başka görev ve düzeyde memur olsun gecekondu mahallelerinde çoğu sıvasız, içinde doğru dürüst eşyası olmayan evlerde yaşıyor. Şam’da Mezze, Iss el Verver gibi yerler bunun örnekleridir. Bu insanlar işlerine dolmuşla gidip gelirler.”</p>

  <p class="baslik3">SURİYE’YE KARŞI SAVAŞIN ANLAMI VE VEKALET DÜZENİ</p>

  <p class="p1">2011’de Esad rejimine karşı sessizlik duvarını aşan kitlelerin çığlığı üzerinden “gölge” savaşlarının başlaması gecikmedi. Tabiatı gereği oyunun aktörleri hariçtendi. Suriye’de statükonun bozulması halk hareketiyle değişimin yaşandığı Mısır ya da Tunus’la kıyaslanamayacak kadar bölgesel etkilere sahip. 4 ülkeye yayılmış “büyük Kürdistan” idealinin güneybatıdaki parçası olması, Golan Tepeleri’ne çöreklenmiş İsrail’le teknik olarak savaş halinde bulunması, İsrail’e karşı bölgede en ciddi tehlike sayılan Lübnan’daki Hizbullah örgütünü besleyen kanal olması, 1999’da Ürdün’den “terör” suçlamasıyla kovulmuş olan Hamas lideri Halid Meşal’e 2001’den itibaren himaye etmesi, Lübnan siyasetinde oyun kurucu ya da oyun bozucu olarak hâlâ etkisini sürdürmesi, Arap Birliği içinde Filistin davası konusunda ayrıksı durması, bölgesel düzlemde İran, küresel düzlemde Soğuk Savaş döneminden beri Rusya ile müttefiklik ilişkisi içinde olması, bu iki güçle geliştirdiği ittifakla Suudi Arabistan eksenindeki Körfez ülkelerinin sinirlerini bozması ve en önemlisi ABD’nin patronluğundaki küresel düzene ve Camp David Anlaşması ile kurulan Ortadoğu düzenine aykırı duruşu Suriye’yi apayrı bir yere oturtuyor,</p>

  <p>Suriye’de açılacak bir cephenin vekâlet savaşına dönüşmesi ve bölgesel fay hatlarını tetiklemesi kaçınılmazdı. Bu yüzden Suriye’nin oturduğu çevresel ve uluslararası bağlamlar önemli:</p>

  <p>RUSYA: Soğuk Savaş döneminde Ortadoğu’da Rusya ile geliştirilen ittifak ilişkisi Hafız el Esad’ın 8 Ekim 1980’de Moskova’da SSCB lideri Leonid Brejnev ile Dostluk ve İşbirliği Anlaşması’na imza atmasıyla ileri bir noktaya taşındı. Anlaşma Suriye’nin olası bir kriz ya da işgalde Rusya tarafından korunmasını da içeriyordu. 24 Nisan 1987’de Mikhail Gorbaçov, Moskova’nın Suriye’ye desteğinin süreceğini teyit etti. Rusya Federasyonu Başkanı Boris Yeltsin, 5-6 Temmuz 1999’da Moskova’da ağırladığı Hafız el Esad’a ittifak ilişkisinin baki olduğunu kaydetti. İlişkiler soğumaya yüz tutmuşken 24-27 Ocak 2005’te Moskova’yı ziyaret eden Beşşar el Esad, Vladimir Putin’den Sovyet döneminde temeli atılan ayrıcalıklı ilişkilerin süreceği garantisini aldı. Esad 2008’de Gürcistan’ın Güney Osetya’ya saldırması üzerine çıkan savaşta Rusya’yı destekledi. ABD’nin Doğu Avrupa ve Güney Kafkasya’ya yönelmesine misilleme olarak Rusya’nın SSCB döneminin küresel etki alanına yeniden el atarken yaptığı işlerden biri de 2009’dan itibaren Tartus üssünü yenilemekti. Dmitri Medvedev ise 10-11 Mayıs 2010’da Şam’a Rusya Federasyonu Başkanı sıfatıyla gerçekleştirdiği ilk ziyarette doğalgaz ve petrol tesislerinin inşası için yardım sözü verdi.</p>

  <p>2011’de Libya konusunda BM Güvenlik Konseyi’nde Batı ile ortak hareket etmekte (başlangıçta) sakınca görmeyen Rusya sıra Suriye’ye gelince gardını aldı. Moskova, BM’de Suriye aleyhindeki kararları veto ederek Akdeniz’deki müttefikini korudu. Rusya, Libya’da “uçuşa yasak bölge” oluşturma yetkisinin aşıldığını belirtip aynı hatanın Suriye’de yapılmasına izin vermedi. Rusya’nın Libya için çıkartılan kararın askerî müdahaleye bahane yapılacağını öngöremediğine inanmak zor. Rusya’yı Suriye’de farklı davranmaya zorlayan şey bu ülkenin Soğuk Savaş’tan beri müttefiki olmasıydı. Rusya’nın Akdeniz’deki yegâne üssü Tartus’taydı. 2011’de isyan patlak verdiğinde Rusya uluslarası baskılara aldırmadan Suriye’ye silah göndermeye devam etti. Yani Rusya bu süreçte Suriye ile ortak savunma anlaşmasının gereğini yapmaktan geri durmadı.</p>

  <p>İRAN: Suriye’deki krize paralel olarak Amerikan donanma gemisi USS Bataan, Suriye açıklarında pozisyon alırken İran da denizaltı ve savaş gemilerini Akdeniz’e doğru yola çıkardı. İran donanma güçleri Haziran 2011’de Kızıldeniz’e vardı. Direniş eksenini çözme planının nihai hedefi olan İran’ın Suriye’ye bu kadar sahip çıkacağı beklenmiyordu. Halbuki İran, 1979’daki İslâm Devrimi’nin ardından Arap dünyasından gördüğü ağır tecrite karşın Suriye’yi hep en istikrarlı destekçisi olarak yanında buldu. İslâmcı bir rejimin Arap sokaklarındaki feneri laik bir rejimdi. Birbirine zıt iki rejimi müttefik yapan ortak düşmanlarıydı: ABD, İsrail ve Saddam’ın Irak’ı. İki ülke hep birbirini kolladı. Yaygın yanılgının aksine bu dostluğun tutkalı Esad ailesinin Alevi, İranlı mollaların Şii olması değildi. Aksine İranlılar Suriye’nin koyu laik karakterinden, Suriyeliler de İran’ın Suriye’yi Şiileştirme ihtimalinden hoşnutsuzluklarını dillendirirdi.</p>

  <p>Irak’ta 2003, Lübnan’da 2005’ten sonra yaşanan gelişmeler yüzünden Suriye etrafında kara bulutlar artınca Tahran 2006’da Şam ile Ortak Savunma Anlaşması imzalayarak müttefikinin yanında durdu. İran’ın zor zamanlarında yanında bulduğu Suriye’yi yalnız bırakmaya niyeti yoktu. Bazı muhaliflerin işgalci olmakla suçladığı İran’ın Suriye’ye desteğinin yasal dayanağı da Şam’la yaptığı ortak savunma anlaşmasıydı.</p>

  <p>ABD: Washington’ın öteden beri beklentisi, bugünden yarına Suriye’de rejimin devrilmesi değil Şam’ın İran’dan uzaklaşması, Hizbullah ve Hamas’la bağını koparması ve nihayetinde İsrail’le barışmasıydı. ABD Ortadoğu’daki en büyük darbeyi, İran ve Suriye destekli Hizbullah’tan aldı. l983’te Beyrut’ta Deniz Piyadeleri’nin üssüne düzenlenen bombalı saldırıda 241 Amerikan askerî, aynı gün başka bir üsse düzenlenen saldırıda 58 Fransız askerî öldü. Bunun üzerine ABD ve Fransa İsrail’in güvenliğini temin için bulundukları Lübnan’dan çekildi. ABD saldırıdan o tarihlerde henüz resmen kuruluşu ilan edilmemiş olan Hizbullah’ı sorumlu tuttu. İran, Ayetullah Humeyni’nin İmam Mehdi gelmeden dini zümrenin iktidarı ele almasına cevaz veren “Velayet-i Fakih” formülü konusunda Şii Emel Hareketi lideri Ayetullah Musa Sadr’la anlaşamayınca Hizbullah’ın organize olmasına yardım ederek Ortadoğu’da kendine bir nüfuz kanalı açmıştı. Suriye ordusunun denetimindeki Bekaa Vadisi’nde Hizbullah’ın eğitimi Devrim Muhafızları’nın yardımıyla yürütüldü. 1985’te kuruluşunu ilan eden Hizbullah, ABD’nin suçlamalarını hep reddetti.</p>

  <p>ABD’nin Hariri suikastının ardından çektiği büyükelçiyi tekrar Şam’a göndermeden önce diplomatik diyaloğa girmesi, Irak’ta El Kaide’ye karşı mücadelede ortaklığın tesis edilmesi ve bunlara paralel olarak komşularla sıfır sorun parolasıyla Türkiye-Suriye dostluğunun kurulmasının temelinde şu beklenti vardı: Şam Tahran’a sırtını çevirsin ve ABD’nin bir römork gibi arkasından sürüklediği uluslararası topluma dönsün. Ama bu beklentilerin karşılığı yoktu. ABD’nin atadığı yeni büyükelçi Robert Ford 16 Ocak 2011’de Şam’a ayak bastığında artık açılan o sayfa “diyalog” değil “devrim” e kodlanmıştı.</p>

  <p>Ford, Irak işgali sürerken 2004-2005’te Bağdat’ta büyükelçilik yapan John Negroponte’nin ekibindeydi. Negroponte, 1981-1985’te Tegucigalpa’da büyükelçi iken Honduras’ta üstlenen Nikaragualı Kontraları idare etmekle meşguldü. Kontraların Nikaragua diktatörü Somoza’yı deviren solcu Sandinista iktidarına karşı yürüttüğü savaşta 50 bin sivil yaşamını yitirdi. BM Daimi Büyükelçisi iken Saddam’a karşı Güvenlik Konseyi’nden çıkartılan kararın da mimarı olan Negroponte, Honduras deneyimini Irak’a da taşımakla eleştiriliyordu.<a id="k44" href="../Text/Dipnot.xhtml#a44"><sup>[44]</sup></a> Ford da Negroponte’nin Nikaragua’da izlediği taktikleri Suriye’de uygulamaya geçirdi. Suriye’nin Honduras’ı ise Türkiye ile Ürdün oluverdi. Ford muhaliflerin teşekkülünde kilit organizatör olarak ülkeden ülkeye mekik dokudu.</p>

  <p>İSRAİL: İsrail için Esad yönetimi İran, Hizbullah ve Hamas ile birlikte direniş ekseninde yer alması nedeniyle baş düşmandı. 1967’de işgal edilen Golan Tepeleri’ni özgürleştirmek için 1973’te başlatılan savaş sırasında imzalanan ateşkese rağmen Suriye ile İsrail teknik olarak savaştaydı. Esad yönetimin dişlerinin sökülmesi açısından İsrail için isyan süreci bulunmaz bir fırsattı. İsrail ve ABD’nin arzuladığı Suriye’nin içe kapalı patlama senaryosu ile dize getirilmesiydi. Bu kurguda önemli olan yangının İsrail’in eteklerine sıçramadan sürmesiydi. Esad yönetimi ise Nekbe<a id="k45" href="../Text/Dipnot.xhtml#a45"><sup>[45]</sup></a> ve Nekse’nin<a id="k46" href="../Text/Dipnot.xhtml#a46"><sup>[46]</sup></a> yıldönümlerinde Filistinlilerin Golan’daki güvenlik şeridine gitmelerine yeşil ışık yakarak ABD’ye gelişmelerin İsrail’in de keyfini kaçıracağı mesajını verdi. Gelişmelere İsrail’e olası etkilerin göz ardı ederek Suriye politikası belirlemesi mümkün gözükmeyen ABD de Şam’ın bu mesajını aldığını sonraki aylarda izlediği seyir çizgisiyle göstermiş oldu.</p>

  <p>TÜRKİYE: Hatay’ın Türkiye’ye katılması, Şam’ın PKK ve sol örgütlere kapılarını açması iki ülke arasındaki soğuk savaşı şekillendiren iki temel etken oldu. 9 Ekim 1998’de PKK lideri Abdullah Öcalan’ın Şam’dan çıkarılması ve ardından 20 Ekim 1998’de PKK’nin yasaklanmasını öngören Adana Anlaşması<a id="k47" href="../Text/Dipnot.xhtml#a47"><sup>[47]</sup></a> iki ülke ilişkilerinde yeni bir sayfanın açılmasına imkân verdi. AKP döneminde bu ilişkiler, “komşularla sıfır sorun” ilkesi çerçevesinde ortak kabine toplantılarına kadar vardı. Libya’ya NATO müdahalesini önce reddedip ardından çark eden Türkiye, Suriye’de de “kardeşim” dediği Beşşar el Esad ile Batılı müttefiklerinin baskısı arasında kaldı.</p>

  <p>Libya’da henüz sonuç elde edilememiş olması ve Esad’a alternatif bir yapının çıkartılamaması nedeniyle başlangıçta kimse Suriye’ye askerî operasyonu ağzına almadı. Bunun yerine Esad’a uluslararası baskıyı arttırma yolu denenirken Türkiye’nin rolü öne çıktı. Britanya Dışişleri Bakanı William Hague’in “Türkiye’nin Suriye üzerindeki etkisini kullanmaya ihtiyacımız var” demesi boşuna değildi. Ayrıca Dışişleri Bakanı Ahmet Davutoğlu ile ABD’li mevkidaşı Hillary Clinton’ın 10 Haziran 2011’de Abu Dabi’de Esad’a baskıyı artırmak için ortak çalışma yollarını tartışmış olması önemliydi. Tabii basın daha fazla Clinton’ın, ikinci kez dede olan Davutoğlu’nu beşlik çakarak kutlamasıyla ilgiliydi.<a id="k48" href="../Text/Dipnot.xhtml#a48"><sup>[48]</sup></a> Türkiye, Esad’ın gönderilmesi konusunda Batılı müttefikleriyle aynı katara bindiğinde hesap değişti ve yeni Osmanlılar hızlıca Şam’ın efendisi olma rüyasına kapıldı.</p>

  <p>Başbakan Tayyip Erdoğan 12 Haziran 2011 seçimlerinin ardından balkon konuşmasında “İstanbul kadar, Saraybosna kazanmıştır. İzmir kadar Beyrut kazanmıştır. Ankara kadar Şam kazanmıştır. Diyarbakır kadar Ramallah, Batı Şeria, Kudüs, Gazze kazanmıştır” diye seslenirken Türkiye’nin sınır ötesi diplomatik operasyonlarda olabildiğince aktif olacağının haberini verdi.<a id="k49" href="../Text/Dipnot.xhtml#a49"><sup>[49]</sup></a> Nitekim beklendiği gibi Suriye mesaisi hızlı başladı. Türkiye kısa sürede muhaliflerin sivil ve askerî kanadının organize edildiği Honduras’a benzedi. Üstlendiği role kendi rengini vermeye çalıştıkça Suriye krizi Türkiye’nin krizine dönüştü.</p>

  <p>SUUDİ ARABİSTAN: Arap Birliği’nde aynı çatı altında olsalar da uluslararası ilişkilerde Suriye ile Suudi Arabistan iki farklı kamptaydı. Suriye’nin desteklediği İran’a karşı Saddam üzerinden yürütülen savaşın ana finansörü Suudi Arabistan’dı. Lübnan ve Filistin’de de Suudiler hep Suriye’nin düşmanlarıyla iş tuttu. Mısır ve Tunus’ta diktatörlerin ardından gözyaşı döken Suud, Suriye’ye sıra gelince devrimci kesildi.</p>

  <p>KATAR: Suudilerin gölgesinden çıkmaya çalışan Katar, Suriye krizine kadar karmaşık ilişkilere sahipti. Amerikan müttefiki olarak Amerikan düşmanlarıyla çalışmak Katar’ın alamet-i farikasıydı. Katar, ABD’nin bölgedeki karakolu haline gelirken 2010’da İran’la savunma anlaşması imzalayacak kadar da esnekti. İran’a yakın durmanın sebeb-i hikmeti 2 ülkenin doğalgaz havzasını paylaşıyor olması. Katar emiri ABD’nin düşman bellediği Beşşar el Esad’ın da dostuydu, tıpkı Tayyip Erdoğan gibi. İsrail’e ticaret ofisleri açtıran Katar beri tarafta Hamas’ı himaye etmek suretiyle Filistin’de, 2006’daki savaş sonrası yeniden imar sürecinde Hizbullah’a destek vererek Lübnan’da oyun kurucu olmaya çalıştı. Hem İsrail’in düşmanlarını hem de İsrailli liderleri finanse etti. Katar’ın dış politika serüveni Türkiye’nin 2000’lerdeki seyir defterini andırıyordu. Doğalgazdan aldığı ekonomik güç, ABD’nin 3 askerî üsle sunduğu güvenlik garantisi ve El Cezire kanalıyla elde ettiği nüfuz üstünlüğüyle Katar diplomasisi ciddi ivme kazandı. 2008’de Lübnan’da Hizbullah ile Gelecek Hareketi’nin uzlaşmasında, Fetih ile Hamas’ın masaya oturmasında, Darfur-Hartum ve Sudan-Çad arasındaki görüşmelerde ve Doha’da temsilcilik açan Taliban ve ABD’nin flörtünde üstlendiği arabuluculukla kendine etki alanları açtı. Başlangıçta Suudilerle birlikte Katarlılar da Esad’ın reform çabalarına alkış tutarken Türkiye gibi müdahaleden yana çark etti. 2011’den itibaren Libya ve Suriye’de asileri silahlandırarak Arap isyanlarına müdahale etmek gibi boyunu aşan işlere kalkıştı. Bölgenin siyasi haritası değişirken İhvan’ın finansörü oldu.</p>

  <p class="bolum_arasi"><b>* * *</b></p>

  <p>Gölge savaşının ortaya çıkan net sonucu ise kışkırtılan mezhebi düşmanlıktı. Çok aktörlü bir savaşın toplum üzerindeki ayrıştırıcı etkisi ve Suriye’nin kırılgan etnik, dinsel ve mezhepsel bileşenleri bizi bir noktadan sonra ülkenin parçalanacağına dair senaryolarla baş başa bıraktı.</p>

  <p>İhtimal senaryolarına göre yeni Suriye haritaları tedavüle çıkartıldı, l920’lerde Fransızların yaptığı gibi. O zaman Osmanlı bakiyesi topraklar üzerinde “Lübnan Devleti”, “Şam Devleti”, “Halep Devleti”, Lazkiye çevresinde “Alevi Devleti”, Cebel-i Dürzi çevresinde “Dürzi Devleti” kurulmuştu. Tabloda eksik olan kuzeydoğudaki Kürt bölgesi, Kürtlerin deyimiyle Rojava yani Batı Kürdistan’dı. Suriye’deki kanlı sürecin pek çok aşamasında bölünme hesapları değişik varyasyonlarıyla tartışılsa da senaryoların ayakları havadaydı. Akdeniz şeridine özel önem veren Esad’ın son çare olarak Lazkiye-Tartus hattına çekilip Alevi devleti kuracağı senaryosu pazarlandı ama ordunun o bölgeye sıkı sıkıya tutmasında iki temel saik vardı: Birincisi buralar rejime en sadık nüfusu barındırıyordu; ikincisi silahlı grupların denizle ve haliyle uluslararası lojistik destekle buluşmasını önlemek istiyordu.</p>

  <p>Suriye’nin yakın tarihi, şiddetin kökenleri, iç dengeler, bölgesel ve uluslararası konumuna dair arka plan bilgilerinden sonra 2011’de patlak veren isyan sürecinin bu ülkeyi nereye götürdüğüne bakabiliriz.</p>
</body>
</html>