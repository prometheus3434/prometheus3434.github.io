<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/egmn.css" type="text/css" rel="stylesheet"/>
</head>

<body>
  <h2>Beşinci Bölüm</h2>

  <hr/>

  <p class="baslik">2014</p>

  <p class="baslik2">MİT TIR’LARI SIRRA KADEM BASARKEN</p>

  <p class="p1">2014’te perde Türkiye’nin Suriye bataklığına ne kadar daldığını gösteren bir sahneyle açıldı.</p>

  <p>1 Ocak 2014’te Hatay’da silah taşıdığı ihbarı üzerine durdurulan TIR, önce jandarma ardından savcının kararlı tutumuna rağmen arattırılmadı. Şüpheli TIR “devlet sırı” denilerek cumhuriyet savcısı, jandarma ve polisten kaçırıldı. TIR’ı aramakta ısrar edince MİT görevlileri tarafından tehdit edilen Adana Cumhuriyet Savcısı Özcan Şişman görevden el çektirildi ve Gaziantep’e tayin edildi. Şişman bir nevi cezalandırıldı. Yerine Gaziantep Cumhuriyet Savcısı Aziz Takçı atandı. TIR dosyası da Takçı’ya verildi.</p>

  <p class="img"><img alt="" src="../Images/main-17.jpg" width="650" height="400"/></p>

  <p class="p2">Eski Halep’te harabeler arasında yaşam mücadelesi veren birkaç aile kaldı.</p>

  <p>Hükümetin resmi ve sivil aygıtlarıyla Suriye bataklığında nereye kadar battığını göstermesi açısından son derece kritik olan TIR parodisi şöyle oynandı:</p>

  <p>Kırıkhan Başsavcısı Yaşar Kavalcıoğlu’nun yazdığı resmi tutanağa göre kaçak silah taşındığına dair gelen bir ihbar üzerine jandarma Kırıkhan-Reyhanlı yolu üzerinde TIR ve ona eşlik eden bir aracı durdurdu. Kendilerini MİT personeli olarak tanıtan araçtaki kişiler malzemenin devlet sırrı niteliği taşıdığını belirtip arama yapılmasına izin vermedi. Savcı Şişman kendisi olay yerine intikal edinceye kadar beklenilmesini istedi. Bu arada yukarıdan da müdahaleler gelmeye başladı. İlçe Jandarma Bölük Komutanı Kubilay Ayvaz’ı telefonla arayan İl Alay Komutanı aracın bırakılması talimatını verdi. Ancak Ayvaz, konunun adli nitelikte olması nedeniyle emir verme yetkisinin Şişman’da olduğunu belirtip talebi reddetti. Bu kez Hatay Valisi Celalettin Lekesiz, malzemenin MİT’e ait olduğunu ve bırakılması gerektiğini belirten yazılı talimat gönderdi. Aslında vali “personelin özel statüleri ve doğrudan Başbakana bağlı olarak çalışmaları dolayısıyla alıkonulmalarının cezai sonuç doğuracağını” belirterek tehdit ediyordu. Bunun üzerine Yüzbaşı Ayvaz araç ve personeli bırakmak zorunda kaldı. Olay yerine henüz intikal etmemiş olan Şişman ise aracın bırakılmaması talimatını yineledi ve araç Reyhanlı istikametine giderken tekrar durduruldu. Bu kez durduran jandarma değil polisti. Şişman olay yerine vardığında aramayı gerçekleştiremedi. Çünkü jandarma ve polis çekilmiş, yanında sadece kendi koruması kalmıştı.</p>

  <p>Tutanakta yer almayanlara gelince: Neredeyse bir çatışma ortamı oluştu ve Şişman olay sonrası yakın çevresine “Canımı zor kurtardım” dedi.</p>

  <p>Ağır baskı gören Şişman’ın kendi isteğiyle dosyayı başsavcıya devrettiği söylense de aslında istifa etmesi istendi. <i>Radikal</i> gazetesinden Fatih Yağmur’a göre Ankara’dan kiralanan araçta bir MİT görevlisi ve İHH’nın bölge sorumlusu da vardı. İHH iddiayı reddetti.</p>

  <p>Sözde “devlet sırrı” ile dolu TIR’ın kısmen Selefi ağırlıklı İslâmî Cephe, kısmen IŞİD’in kontrolündeki bölgeye açılan Öncüpınar Sınır Kapısı’ndan geçiriliyor olması da Türk hükümetinin bu gruplarla olası bağlarına dair kuşkuları artırdı. “Herkes işini bilecek” azarıyla savcı, jandarma ve polise ayar veren İçişleri Bakanı Efkan Ala “TIR’da Türkmenlere giden yardımlar var” savunmasını yaptı. Suriye Türkmenleri Meclisi’nin iki yöneticisi hemen Ala’yı yalanladı; Hüseyin Abdullah “Türkmenlere yardım getiren bir TIR yok” derken, Abdurrahman Mustafa “Böyle bir yardımla ilgili bir bilgim yok” ifadelerini kullandı. TIR’ın peşine düşen CHP Hatay milletvekilleri Refik Eryılmaz, Mevlut Dudu ve Hasan Akgöl de yaşanan skandalla ilgili Ala, Vali Lekesiz ile TIR’da görevli MİT mensupları hakkında suç duyurusunda bulundu.</p>

  <p class="baslik3">YAKAYI ELE VEREN ROKET DOLU MİT TIR’LARI</p>

  <p class="p1">19 Ocak 2014’te Adana’da durdurulan TIR’lar ise Türkiye’nin Suriye’ye silah sevkiyatında üstlendiği rolü gözler önüne serdi. Üç TIR içinde füze, havan ve uçaksavar bulundu. Adana Cumhuriyet Savcısı, Suriye’ye götürülmek üzere patlayıcı madde, silah ve mühimmat yüklü olduğu ihbar edilen üç TIR’ın aranması için Adana İl Jandarma Komutanlığı’na 19 Ocak’ta saat 07.15 sıralarında talimat verdi. Saat 12.00 civarında 200 güvenlik görevlisi, 06 DY 0393, 06 EU 2115, 06 FC 9193 plakalı üç TIR ile Audi A3 marka aracı Adana Ceyhan-Sirkeci gişelerinde durdurdu. Arama yapılan TIR’larda sürücü ve görevli olan 8 kişi gözaltına alındı. TIR’lara eskortluk eden Audi araçta iki MİT personelinin olduğu tespit edildi. Kontrol sırasında patlayıcı madde tespit köpekleri tepki verince savcılığın izni üzerine TIR’ların içindeki çelik kasalar açıldı. Tıbbi malzemeler içine gizlenmiş 6 çelik kasa içerisinde kilitli havan, roket başlığı ve çeşitli cins ve miktarda mühimmat bulundu. Yakalanan TIR’lar kapsamlı arama için Seyhan İlçe Jandarma Komutanlığı’na götürülürken Adana MİT Bölge Müdürlüğü personeli araçların önünü kesti. Tam bu sırada Adana Valisi Hüseyin Avni Coş, Emniyet Müdürü İl Jandarma Komutanı ve MİT Bölge Başkanı harekete geçti. Üç yetkili Adana İl Emniyet Müdürlüğü’ne bağlı 200 polisle olay yerine geldi. Coş 1 saat boyunca savcıyı ikna etmeye çalıştı ama sonuç alamadı. Bunun üzerine Coş, Ceyhan Kaymakamlığı ve Adana İl Jandarma Komutanlığı’na bir yazı yazarak başbakanlığın izni olmadan MİT’e bağlı araçlarda arama yapılmasının suç sayılacağı uyarısında bulundu. Valinin talimatı üzerine bırakılan araçlar Suriye istikametinde yollarına devam etti.</p>

  <p>Adana Valiliği günün sonunda şu açıklamayı yaptı:</p>

  <p>“3 araçta yapılan kontrollerde MİT’in rutin görevlerini ifa eden personelin bulunduğu anlaşılmıştır.” Valiliğin “rutin görev” ifadesi MİT’in Suriye krizi başladığından beri sahada operasyonlara karıştığı yönündeki iddialarla ilgili bir itiraftı.</p>

  <p>AKP Genel Başkan Yardımcısı Hüseyin Çelik, “Bu MİT’e ait bir TIR’dır. İçinde ne var ne yok seni ilgilendirmez. Bu savcılar kimin adına bu işleri yapıyor? MİT’e ait TIR’ların durdurulması haddini bilmezliktir. Yanlış yapan savcıdan hesap sorulur” diye çıkıştı.</p>

  <p>Erdoğan da “MİT’in TIR’ını sen durduramazsın, arayamazsın, buna yetkin yok. Bunlar Türkmenlere insani yardım götürüyorlardı” diye çıkıştı. Erdoğan araçların Türkmenlere yardım götürdüğü iddiasını her defasında tekrarladı. TIR’lar kaçırıldı ama her şey mahkeme sürecinde açığa çıktı.</p>

  <p>Jandarma Komutanlığı’nın fezlekesinde TIR’larda roket başlıklarının bulunduğu belirtildi. Fezlekede operasyon öncesi “araçların terör örgütü El Kaide’ye silah ve malzeme götürdüğüne” dair istihbarat bilgisinin geldiği not edildi. Bu bilgi daha sonra duruşma sırasında da teyit edildi.</p>

  <p>Gizli belgelerde yer alan bilgilere göre özetle şu gelişmeler yaşandı:</p>

  <p>- 19 Ocak 2014’te Adana İl Jandarma Komutanlığı, üç TIR’ın Hatay üzerinden Suriye’deki El Kaide’ye silah ve patlayıcı taşıdığı ihbarı üzerine arama kararı talep etti.</p>

  <p>-Adana Başsavcılığı arama yapılması ve suç delillerine el konulmasına karar verdi.</p>

  <p>- Güvenlik güçleri araçları Ceyhan ilçesindeki gişelerde durdurdu. MİT engel olmaya çalıştı.</p>

  <p>- Araçlar kapsamlı arama için Seyhan Jandarma’ya götürülürken otoyolda bir Audi ile onlara eşlik eden MİT elemanları konvoyun önünü keserek hareket etmesini önledi. MİT mensupları araçların anahtarlarına el koyunca arbede yaşandı. Sürücülere araçlarda arıza çıkarmaları talimatı veren MİT mensupları jandarma görevlilerine tekme-tokat engel olup, şiddet kullandı.</p>

  <p>- Valinin engelleme çalışmaları ve MİT üyelerinin tehditlerine rağmen arama yapıldı.</p>

  <p>Üç TIR’da toplam 6 çelik kasa vardı. Açılan ilk kasada 25-30 adet füze veya roket ile içlerinde mühimmat dolu 10-15 ahşap sandık bulundu. İkincisinde 20-25 adet füze-roketin yanı sıra 20-25 adet sandık içinde havan mermisi ve 5-6 çuval içinde Doçka uçaksavar tespit edildi. Bu şekilde devam eden arama video kaydına alındı. Sandıkların üzerinde Kiril alfabesiyle yazılmış yazılar vardı.</p>

  <p>- MİT personelinin savcıya küfredip arama yapan askerlere de “Ulan armutlara bak, kazma kürekle mühimmat arıyorlar, bilen biri arasın, TIR’lar bomba dolu patlayacak” diye tepki gösterdiği not edildi.</p>

  <p>- Vali Coş olay yerine gelip “TIR’ların Başbakan’ın talimatıyla gittiğini, ölüm pahasına bu TIR’lara müdahale ettirmeyeceğini” söyledi.</p>

  <p>- MİT bölge başkanının gönderdiği ve valinin de imza attığı bir teminat yazısı üzerine araçlar tekrar MİT’e teslim edildi.</p>

  <p>- Sürücülerden Murat Kışlakçı verdiği ifadede şunları anlattı:</p>

  <div class="girs2">
    <p class="p1">“Bu yükler TIR’lara Ankara Esenboğa Havaalanı’ndan yabancı uyruklu bir uçaktan yüklendi. Yükümüzü Reyhanlı’ya götürüyoruz. Audi’deki iki kişi (MİT üyeleri) bize eşlik ediyor. Reyhanlı’da Audi’deki iki kişiye TIR’ları teslim ediyoruz. Bizi otele yerleştiriyorlar. TIR’lar yurtdışına (Suriye) gidiyor. Daha önce birkaç kez bu tarz yükleri taşıdık. Devlet işi yapıyorduk. Ankara’da MİT’e ait bir yere akşamdan TIR’larımızı bırakıyorduk. Bize saat 07.00’de gelin diyorlardı. Aynı şekilde yük getiriyorduk. Yükün MİT’e ait olduğunu biliyorum. Devletin işi olduğu için rahat rahat geldik. İlk kez havaalanından yük aldık ve yükleme esnasında ilk kez aracımızın başındaydık.”</p>
  </div>

  <p>- Hükümet üyeleri ve iktidar medyasının casusluk suçlamaları üzerine Genelkurmay Başkanlığı askerî savcılığa soruşturma açması talimatı verdi. Askerî savcı 21 Temmuz 2014’te operasyonun “casusluk olmadığı” sonucuna vardı. Askerî Savcılık olayın askerî bir mesele olduğunu belirtip soruşturmanın savcılık değil kendilerince yürütülmesi gerektiğini kaydetti ama sivil mahkeme geri adım atmadı.</p>

  <p>Normalde ülkeyi sarsması beklenen böylesi bir skandalın ifşası karşısında hükümet sıklıkla yaptığı gibi karartma yoluna başvurdu. Mahkeme olayla ilgili yayın yasağı getirdi. İktidara suçüstü yapmanın bedeli de ağır oldu. Adana Başsavcısı Süleyman Bağrıyanık, Başsavcıvekili Ahmet Karaca, Savcı Aziz Takçı ve Savcı Özcan Şişman açığa alınırken savcının arama emrini yerine getiren 13 asker tutuklandı. Yasadışılığı ortaya çıkaran kamu görevlilerinin MİT’e ait yardım TIR’larını durdurarak devlet kurumlarını terörle ilişkilendirme amacı güttüğü, “Türkiye’yi Uluslararası Ceza Mahkemesi ve Lahey Adalet Divanı’nda yargılatmak amacıyla komploya karıştığı” öne sürüldü. İddianameyi hazırlayan savcı köşeyazarı gibi yorum yaptı. Hiçbir delil ortaya koymadan Suriye devleti ile El Kaide ve IŞİD arasında işbirliği olduğunu öne süren savcı ayrıca IŞİD üyelerinin 2014’te Niğde’de ikisi güvenlik görevlisi üç kişiyi öldürdüğü saldırıyı Türkiye’ye karşı Suriye devletinin gerçekleştirildiğini iddia etti. 13 asker hakkında “devletin gizli kalması gereken bilgilerini siyasal veya askerî casusluk amacıyla temin etme, devletin güvenliğine ilişkin gizli kalması gereken bilgileri casusluk maksadıyla açıklama” suçlarından birer kez ömür boyu ve 20’şer yıla kadar hapis cezası talep edildi.</p>

  <p>Daha sonra ikinci bir dava açıldı. Bu davada da 13 askere ilaveten 1 Ocak 2014’te Hatay’da MİT TIR’larının durdurulmasıyla ilgili 4, 19 Ocak 2014’te Adana’da MİT TIR’larının durdurulmasıyla ilgili de 15 kişi hakkında casusluk suçlamasıyla dava açıldı. İkinci davada da savcılarla birlikte askerlerden 17’si 10 Nisan 2015’te tutuklandı. Dört savcı hakkında da 8 Mayıs 2015’teki duruşmada tutuklama kararı çıktı. Ancak hükümetin karartma politikasıyla gizlediği gerçekler mahkemede alınan ifade tutanakları sayesinde açığa çıktı.</p>

  <p>Tutuklanan Binbaşı Mehmet Fırat mahkemedeki ifadesinde, olay yerindeki MİT mensuplarının kendisine, “Bu TIR ağzına kadar silah dolu. Eğer açılırsa yarın hükümet düşer. Yer yerinden oynar. Dünya ayağa kalkar. Altında kalırsınız açmayın” dediklerini aktardı. Fırat’a göre MİT mensupları yükü sınır ötesine bırakıp gelmek için süre istedi. Fırat bölgede MİT’in iki tane silah deposu olduğunu ve hükümetin bir politikası olarak buralardan Suriye’ye silah sevkiyatı yapıldığını anlattı. Fırat ayrıca hükümetin iddia ettiği gibi TIR’ların Türkmenlere gitmediğini kaydetti. Tutuklanan Üsteğmen Gökhan Bakışkan da, Reyhanlı’daki MİT depolarından sorumlu Deniz Ateş adlı MİT mensubunun kendisini daha önce ziyaret ettiğinde Suriye’deki bazı silahlı unsurlara silah ve mühimmat desteği verdiklerini, bunu askerlerin sınırdan çekilmesini sağlayarak yaptıklarını söylediğini anlattı. Bu davayla sınırda devlet eliyle yürütülen yasadışılığa dokunulmazlık kazandırılmış oldu.</p>

  <p>Olayın kahramanı savcı Takçı ise öyle bir linç kampanyası ile karşılaştı ki ölüm tehditleri aldığını ve korku içinde yaşadığını açıklamak zorunda kaldı. Tutuklanmadan önce kendisini yazılı bir açıklama ile savunan Takçı, MİT’in silah taşıyarak suç işlediğini belirtirken Türkiye’nin silahlı gruplarla iştigaline dair şu bilgileri paylaştı:</p>

  <p>- 11 Şubat 2013’te Reyhanlı-Cilvegözü Sınır Kapısı’nda 13 kişinin öldüğü bombalı saldırının faillerinin Suriye’den geldikleri belirlendi.</p>

  <p>- 11 Mayıs 2013’te Reyhanlı’da 53 kişinin öldüğü bombalı saldırıların faillerinin Suriye bağlantılı oldukları, Türkiye’de bazı odaklarca korunup kollandıkları, bu kişilerin eylem hazırlığında oldukları bilindiği halde bazı kamu görevlilerince korundukları, eylem bilgisinin emniyet ve savcılıktan gizlendiği, eylemden 12 saat önce yasak savma kabilinden adi bir kapalı zarf ile mesai saati bitiminde emniyete bildirildiği tespit edildi.</p>

  <p>- 7 Kasım 2013’te bir TIR’da 935 adet havan topu mühimmatı ele geçirildi. Vali Coş polis şapkası giyerek “Bunlar insani ihtiyaç değil. Bu maddeler birtakım savaş gereçleri olduğuna göre birtakım örgütlere veya devletlere gitmesi muhtemel” dedi. Bir kısım kamu görevlilerinin mühimmatın sevkiyatını organize eden Suriyelilerle irtibatlı oldukları belirlendi. Bu dosya ne hikmetse devlet sırrı kapsamına alındı.</p>

  <p>- 30 Mayıs 2013’te El Kaide bağlantılı kişilerin sarin gazı yapımında kullanılan malzeme temin ettikleri ve bunları Suriye’ye götürecekleri tespit edildi.</p>

  <p>Aziz Takçı mahkemede ifade verirken de Jandarma fezlekesinde geçen olayları detaylı bir şekilde anlattı. Takçı, 1 Ocak 2014’te durdurdukları TIR’a eşlik eden MİT mensuplarının kullandığı aracın El Kaide bağlantısı nedeniyle hakkında işlem yapılmış bir şahsa ait olduğunu tespit ettiğini söyledi.</p>

  <p>Takçı’ya göre yüzlerce polisle olay yerine giden Vali Coş, Erdoğan’ın kendisini arayarak “Bu araçlar MİT’e ait, bu silah ve mühimmatı da biz gönderdik. Sayın savcı bey bu araçları bıraksın” dediğini aktardı. Ayrıca Adalet, Dışişleri ve MİT müsteşarları da valiyi arayıp baskı yaptı. “MİT’in mühimmatın hazırlanması ve Suriye’ye nakledilmesi konusunda büyük bir başarı sağladığını ve bu işleri organize eden Heysem Topalca’yla nasıl ilişkiler içerisinde olduğunu tespit ettik... Topalca’nın Ulukışla’da öldürülen asker ve polisin katilleriyle de irtibatlı olduğunu öğrendik” dedi. Takçı ayrıca Pakistan, Afganistan ve Irak gibi yerlerden El Kaide üyelerinin Adana, Hatay ve Antep üzerinden Suriye’ye gittiklerini anlattı.</p>

  <p>Özcan Şişman da TIR meselesinden önceki dönemlerde bazı kamu görevlilerinin IŞİD ve benzeri örgütlerle yasadışı temaslarda bulunduklarını tespit ettiklerini söyledi. Şişman 7 Kasım 2013’te durdurdukları TIR’da roket ve füze başlıkları bulduklarını, bu olaya karışan iki kişinin bunu devlet adına yaptıklarını, 6 Ekim ve 26 Ekim’de aynı TIR ile Reyhanlı-Bükülmez’deki sınır karakoluna mühimmat yığdıklarını söylediğini ifade etti. Şişman mühimmatın bırakıldığı noktada Ahrar el Şam’a ait bir kampın olduğunu tespit ettiklerini belirtti. Türkiye 7 Haziran 2015’te seçime giderken TIR’lar bir kez daha gündeme geldi. <i>Cumhuriyet</i> gazetesi savcıların TIR’da arama yaparken çektikleri görüntüleri 29 Mayıs’ta yayımladı. Habere göre “3 TIR’daki 6 kasadan, toplam 1.000 adet 100 mm’lik top mermisi, 50 bin adet makineli tüfek mermisi, 30 bin adet ağır makineli tüfek mermisi (12.7 mm) ve 1.000 adet havan mühimmatı çıktı ve bunlar kayıt altına alındı. ”</p>

  <p class="baslik3">MÜDAHALE PLANI TUTMADI; KRALIN SİNİRLERİ BOZULDU!</p>

  <p class="p1">WikiLeaks’in sızdırdığı 2008 tarihli ABD Dışişleri’ne ait gizli belgeye bakılırsa Suudi Kralı Abdullah “Yılanın başını ezin” diye buyurmuştu. Burada yılan İran, balyoz ABD idi. Riyad İran’a karşı her türlü hamlenin petrol piyasalarında yol açacağı dalgalanmalara karşı sigortaydı. Sigorta işlevini daha fazla petrol pompalayarak ve petrodolarlarla ABD Hazinesi’nin istikrarına hizmet ederek gördü. Ne pahasına olursa olsun İran’ın nükleer programı ve Körfez’de Şii damarları kullanarak nüfuz alanını genişletmesi önlenmeliydi. Ne var ki İran’la Suriye üzerinden hesaplaşmaya giren Suudiler, ABD’yi askerî müdahale ya da en azından muhaliflerin ağır silahlarla donatılması konusunda ikna edemedi. Barack Obama’nın “kimyasal silah” gerekçesiyle Suriye’ye müdahaleden çark etmesi Suudi planını bozdu. Üstelik İran, kimyasal silahların imhası konusunda Şam’ı cesaretlendirerek ABD’nin “çözüm ortağı” oluverdi.</p>

  <p>Yine İran lideri Hasan Ruhani’nin ABD ile husumeti bitirme hamleleriyle Suudi Arabistan’ın sinirleri iyice alt üst oldu. Artık cızırtı çıkarmanın zamanı gelmişti: Önce Dışişleri Bakanı Suud el Faysal, BM Genel Kurulu’nda konuşma hakkından ABD’yi protesto kabilinden vazgeçti. Ardından Suudi Arabistan uzun süredir kapmak için lobi yaptığı BM Güvenlik Konseyi geçici üyeliğini reddetti. Suudi-Amerikan ilişkilerindeki ekşimsi tat İstihbarat Şefi Bender bin Sultan’ın çıkışlarıyla hayli dışa vurdu. Sultan, Cidde’de Avrupalı diplomatlara ABD ile ilişkileri azaltacakları ve başka müttefikler bulacakları uyarısında bulundu.</p>

  <p>14 Ekim 2014’te Berlin’de ABD Dışişleri Bakanı John Kerry’nin Faysal’la iki saatlik buluşması da oldukça çetin geçti. Kerry Suudilerin Suriye’ye saldırı olmamasından dolayı hayal kırıklığı yaşadığını ve sıkıntılar olduğunu söylemekten çekinmedi. Suudiler kendi çıkarlarının artık yeterince önemsenmediğini düşünüyor ve Amerikalıları dürtmek istiyordu.</p>

  <p>1932’de ABD ile “petrole karşı güvenlik” anlaşmasıyla müttefik olan Suudilerden böyle bir zılgıt 40 yıl önce Batı’yı cezalandırmak için petrol ambargosuna katıldığı Arap-İsrail savaşı sırasında gelmişti. İlişkiler en son 11 Eylül 2001’deki saldırılarda korsanların çoğunun Suudi olması nedeniyle yara almıştı. Buna bir de 2003’te Irak işgaliyle iktidarın Şiilere geçmesinin yarattığı travmayı eklemeli.</p>

  <p>Attığı son triplerle ABD’yi Suriye krizinde çözümün adresi olan Cenevre sürecinde baskı altında tutma ve İran’la yakınlaşmayı önleme amacı güden Riyad, gerilimi ittifak ilişkisinin özünü değiştirecek boyuta vardırmadı. Bahreyn’de Sünni hanedanın tahtını sağlama alsa da, Yemen’de iktidar devriyle Suud lehine dengeyi korusa da ve Mısır’da İhvan’dan kurtulsa da Suudilerin Amerikan kalkanı olmadan İran’la baş başa kalmayı göze alması zordu. Zira Riyad tam da bu curcunada ABD’den 6,8 milyar dolarlık füze sistemleri almaya çalışıyordu. 2011’de 84 adet F-15 için 29,4 milyar dolarlık anlaşma yapan Suudi Arabistan 2012’de 6,7 milyar dolara 25 adet C-130J kargo ve yakıt ikmal uçağı siparişi vermişti. Ancak bağımlılık ilişkisi, Suudilerin Türkiye’ninkine benzer bir taktikle ABD’yle belli düzeyde ayrışmayı göze alıp kendi ajandasını ilerletmek için denemeler yapmasına engel değildi. Bu tür bir çaba net olarak Mısır’da kendini gösterdi. ABD’nin İhvan’a tanıdığı siyasal krediye rağmen Riyad, 2013’te darbeyi destekleyerek Amerikan tercihlerinden sapabileceğini gösterdi. Tabii paradoksal olarak İran-Amerikan ilişkilerinin normalleşmesi Körfez açısından İran tehdidinin azalması anlamına gelse de Suudiler için kalıcı sorun, aralarındaki siyasal rekabet. Her şeyden önce Suudiler Körfez’deki ağabeylik rolünü “İran bir tehdit” argümanına borçlu.</p>

  <p>Amerikalılar da fazla telaşlı değildi. Çünkü Suudi-Amerikan ilişkilerinde arızalar hep oldu. Suudiler Şah döneminde Tahran-Washington hattındaki dostluktan hoşnut değildi. Yine “İran’ın nükleer programını durdur, durduramıyorsan vur” diye ABD’yi kışkırtma konusunda Riyad ile Tel Aviv birbirini aratmasa da Filistin meselesi iki ülke ilişkilerinde hafif baş ağrısı etkisi yaptı. Fazlası değil.</p>

  <p class="baslik3">ABD’YE NAZİRE OLARAK SUUD-FRANSIZ AŞKI!</p>

  <p class="p1">ABD’nin askerî müdahalenin tam eşiğindeyken Şam’la kimyasal silahların imhası konusunda yaptığı anlaşmayla Suriye politikasında dramatik değişime gitmesi ve İran’la nükleer krizi çözmek için 6 aylık gizli görüşmelerin ardından Cenevre’de yapılan müzakereler, Suudileri sinirlendirdi. Londra Büyükelçisi Muhammed bin Navaf, 17 Aralık 2013’te <i>New York Times</i>’ta “Suudi Arabistan kendi başına yapacak” başlıklı yazısında Riyad’ın yeni yol haritasının ipuçlarını verdi:</p>

  <p>“İlişkilerimiz İran ve Suriye konusundaki farklılıklar nedeniyle sınavdan geçiyor. Batı’nın İran ve Suriye politikası Ortadoğu’nun istikrar ve güvenliği için risk taşıyor. Bu bizim elimiz kolumuz bağlı duramayacağımız tehlikeli bir oyun. Bu yüzden Suudi Arabistan’ın uluslararası meselelerde daha iddialı olmaktan başka seçeneği yok.” Suudi elçi Hizbullah’ı terörist diye niteleyip ÖSO’ya her türlü desteğin sürdürüleceğini vurguladı.</p>

  <p>Riyad, Washington’a bozuk atıp ittifak ağını çeşitlendirmekten dem vururken ABD’den doğan boşluğu doldurmak için can atan Fransa, Suud’un yeni müttefiki olarak devreye girdi.</p>

  <p>Kendi küresel etkinliğini Vehhabi ideolojisi pompalayarak sağlamaya çalışan Suudilerin cinliği ile fırsatçı müdahalecilikle eski sömürge bölgelerine dalan Fransızların ittifakından sakınmak için epeyce neden vardı. İki ülkenin hevesleri Suriye ve Lübnan’da çakışıyordu.</p>

  <p>Fransa Cumhurbaşkanı François Hollande, 29 Aralık 2013’te Riyad’a ikinci ziyaretini gerçekleştirirken Kral Abdullah, Lübnan ordusu için 3 milyar dolarlık bağışta bulunma kararını açıkladı.” Hollande da Lübnan’ın istediği silahları temine hazır olduklarını duyurdu. Hollande, Suudilerin Lübnan’daki adamı eski Başbakan Saad el Hariri ile Suriye Muhalif ve Devrimci Güçler Ulusal Koalisyonu’nun (SMDGUK) “Suud damgalı” başkanı Ahmed Cerba ile de görüştü. Suriye-Lübnan bağlantılı Suud-Fransız ortaklığı şekilleniyordu.</p>

  <p>Riyad’da sergilenen bu dayanışma tam da eski Lübnan Maliye Bakanı Muhammed Şatah’a yönelik suikastın ardından geldi. Aralık 2013’te Amman’da bir konferans sırasında konuşma fırsatı bulduğum Şatah, “makul, ılımlı Sünni aydın” olarak tanınıyordu. Eski ABD elçisi Şatah, 2005’te öldürülen eski Başbakan Refik el Hariri, halefi Fuad Sinyora ve Saad el Hariri’ye danışmanlık yapmıştı. Cinayetten Hizbullah’ı sorumlu tutmak isteyenler onun Hizbullah ve Suriye karşıtı son “tweeti”ne sıklıkla vurgu yaptı. Askerî İstihbarat, Şatah suikastının Selefi grup Feth el İslâm’ın işi olabileceğine dair bulgulara ulaşmışken Hariri tayfası yine de Hizbullah’ı suçladı.</p>

  <p>Suud ve Batılı dostları aylardır Hizbullah’ın olmadığı bir hükümet için bastırıyordu. Suikast, Hizbullah’ı koalisyon dışı tutmak ve Suriye’den çekilmeye zorlamak için baskı malzemesi olarak kullanıldı. Suud-Fransız ikilisinin Lübnan ordusunu silahla ikame etmekteki amaçlarından biri Hizbullah’ın askerî olarak baskılanması, diğeri Suriye’ye diş gösterebilecek güce kavuşmasıydı. Suriye karşıtlığında başı çeken 14 Mart Hareketi, Hizbullah’ın silahsızlandırılması meselesini BM Güvenlik Konseyi’nden 1559 nolu karar çıktığından beri gündemde tutuyordu. Hizbullah da ordunun İsrail karşısındaki aczini gerekçe göstererek silahlara veda çağrısına direniyordu. Ocak 2014 itibariyle Hizbullah’ın Suriye’deki savaşa dahliyle Lübnan’ın iç savaş günlerine geri döneceğine dair senaryolar önemli ölçüde tutmadı. Suriye ve İran konusunda duruşları birbirine yakınlaşan ABD ve Rusya’ya karşı şekillenen Suudi-Fransız ortaklığı Lübnan’ı ve yüzünü Cenevre Konferansı’na dönmüş Suriye’deki süreci zorluyordu. İran, Suudilerin hesaplarını boşa çıkarmak için Riyad’a diyalog önerdi ama yine “Önce Beşşar el Esad gitmeli” önşartıyla karşılaştı.</p>

  <p>Aslında Fransa ile Suudi Arabistan’ın geçmişte Ortadoğu ve Afrika’da karşıt kamplarda bir nevi savaş verdiği de söylenebilir. 2013’te Fransızların Mali’de kovaladığı Selefi örgütler kısmen Suudi beslemesiydi. 1990’larda Cezayir’de Fransız kışkırtmasıyla ordunun savaş açtığı Selefilerin de Suud’la bağlantıları fena sayılmazdı. Aralık 2013’te Orta Afrika Cumhuriyeti’ne asker gönderen Fransız ordusunun, birbirini boğazlayan milisleri silahsızlandırmaya yeltenirken Müslüman “Seleka”ya göz açtırtmayıp Hıristiyan “anti-Balaka”yı kayırdığına dair haberler Suudi kralını rahatsız etmişe benzemiyordu. Uzaklardaki çatışan hesaplar bir yana iki ülke, 2011’de Libya’da yolları ortak düşman Muammer Kaddafi’ye karşı kesiştiğinden beri birbirine hayırhah yaklaşıyordu.</p>

  <p class="baslik3">ATEŞİ HARLA KRALIN GÖNLÜ OLSUN!</p>

  <p class="p1">Irak’ta iktidarın Şiilere geçmesi, Arap isyanlarının gölgesinde Mısır’daki travma, Suriye’deki vekâlet savaşı ve ABD-İran diyaloğu, 1945’te Franklin D. Roosevelt’in Süveyş’te Quincy gemisinde Kral Abdülaziz ile kurduğu “Suudi Amerikan” düzenini biraz çatırdattı. Düzenin mili “petrole karşı güvenlik” ekseninde dönüyordu. ABD Başkanı Barack Obama’nın 2011’de Hüsnü Mübarek’e “güle güle” demesi, 2013’te Suriye’ye saldırmaktan son anda vazgeçmesi, “yılanın başı” İran’la diyaloga girmesi ve Mısır’da darbeci yönetime destekte gecikmesi yüzünden Kral Abdullah’ın keyfi kaçtı. Obama “yatıştırıcı misyon” ile 28 Mart’ta Riyad’daydı. Ziyadesiyle önemsenen ziyarette sarsılan özel ilişkiyi kurtarmayı umuyordu.</p>

  <p>Ziyaret öncesi 1979’da ABD’nin Tahran Büyükelçiligi’ndeki rehine krizini ve 1983’te Lübnan’daki Amerikan üssüne saldırıyı hatırlatan Körfez medyası, “Tahran ve Beyrut’ta iktidarda olan ‘Şii fanatizmi’ Kudüs Gücü ve Hizbullah gibi örgütlerle istikrarı tehdit ederken Suudilerin terörle mücadelede ABD ile omuz omuza savaştığından” dem vurdu. Bu tutum, Obama’ya kırmızı çizgileri göstermeye çalışan Riyad’ın ruh halini yansıtıyordu. 1973’te ABD’nin İsrail’e koşulsuz desteğine tepki olarak Kral Faysal’ın petrol vanasını kapamasıyla sendeleyen “Suudi Amerikan” efsanesi, İran İslâm Devrimi ve Sovyetler’in Afganistan’ı işgaliyle yeniden dirilmişti. 11 Eylül saldırılarıyla gelen sarsılma ise Suudilerin El Kaide’ye savaş ilan etmesiyle aşılmıştı.</p>

  <p>Şimdi ABD’ye “Yeni müttefikler buluruz” diye efelenen Riyad’ın attığı adımlar Obama’ya ayar çekme arzusunu yansıtıyordu:</p>

  <p>- Batı’da Fransa ile stratejik ilişkiler geliştiriyordu.</p>

  <p>- Ortadoğu’da İhvan ve destekçisi Katar’a karşı Birleşik Arap Emirlikleri (BAE) ve Mareşal Aldülfettah Sisi’nin gölgesindeki Mısır’la bölgede yeni eksen kurmaya çalışıyordu. Değişim dalgasına karşı Ürdün, Bahreyn ve Yemen gibi yedekte tutmaya çalıştığı ülkelere 2012’de 25 milyar dolar harcadı. Darbe sonrası Mısır’a, kesenin ağzının açılmasıyla kabaran, dış yardım bütçesi 2014’te 30 milyar doları buldu. Suudilerin Kuveyt ve BAE ile birlikte 2013’te Mısır’a aktardıkları para 15 milyar doları aştı.</p>

  <p>- Asya’da da yeni ortaklar arıyordu. Obama’nın ziyaretinden önce Veliaht Prens Selman Pakistan, Hindistan, Çin ve Japonya’yı kapsayan Asya turunu gerçekleştirdi. ABD’nin Afgan cephesini terk ederken Afganistan ve Pakistan’la derin ve bulanık ilişkilere sahip olan Suudilerin etkisine ihtiyacı vardı. Özellikle Talibanlı bir çözüm için Suudi eline muhtaçtı.</p>

  <p>Suudilerin Obama’ya güveni sarsılsa da Beyaz Saray, Riyad’ın kilit müttefik rolünün değişmediği mesajı verdi. Yine de Obama, İran’la 5+1 grubunun yürüttüğü müzakereler nedeniyle gelen eleştirileri “Bu şekilde Tahran’ın nükleer bombaya ulaşmasını engelleriz” diyerek göğüslemekte kararlıydı. Burada bir geri adım sinyali yoktu. Buna karşın Obama, Suudi öfkesini başta Yemen olmak üzere farklı bölgelerde El Kaide’ye karşı CIA Başkanı John Brennan ile Suudi İçişleri reisi Prens Muhammed bin Nayif arasındaki göz yaşartıcı işbirliği için şükranlarını sunup Suriye’de ortaklığı genişletmek suretiyle yatıştırmaya çalıştı. Obama’nın Riyad’ın istediği oranda Suriye’de saldırgan politika izlemesi zordu. ABD, Suriye’de “içe dönük patlama” senaryosu üzerinden bir süre daha gitmeyi tercih ediyordu. Bu senaryoda Suriye, ortak düşmanların birbirini tükettiği bir arena olarak görülüyordu. Bir tarafta Esad rejimi, İran, Hizbullah, diğer tarafta hem yerel radikal unsurlar hem onlarca ülkeden “cihatçılar” birbirini yok ediyordu. İsrail’in keyfi yerindeydi. ABD açısından “içe dönük patlama”, “dışa dönük patlamaya” dönüşmediği sürece bütün “şerleri” kendine çeken bir ateşin alevlenmesinde sorun yoktu. Bu nedenle ABD’nin, kontrollü yardım siyasetini biraz büyütmekten daha fazlasını yapmaya niyeti yoktu.</p>

  <p class="baslik3">Muhaliflere rampa</p>

  <p class="p1"><i>Washington Post</i>’ta David Ignatius, Obama’nın gündemindeki Suriye planında şu unsurların yer aldığını yazdı: “Muhalifler Ürdün, Suudi Arabistan ve Katar’daki kamplarda eğitilecek. Eğitim alacak militan sayısı 2 kat artışla ayda 600’e çıkacak. Eğitimleri CIA denetleyecek. Böylece radikal unsurlar dışlanmış olacak. Sofistike silahların El Kaide’nin eline geçmesinden endişe eden ABD, muhaliflere ilk etapta 5 füze rampası verebilir.”</p>

  <p>Ignatius’a göre muhalifler, eğitimi CIA değil Özel Kuvvetler’in vermesinden yanaydı. Ancak ABD yönetimi, Özel Kuvvetler’in süreçteki olası rolünü tartışmayı sürdürüyordu. Buna karşın Suudi Arabistan, Nusra, IŞİD ve Ahrar el Şam’ın dışlanmasını kabul etti.</p>

  <p>Obama’nın onarmaya çalıştığı ilişkilerin Vehhabi ideolojisinden beslenen Suudi rejimindeki yobazlığa değinen bir boyutunun olacağını umanlar da vardı. Bazı senatörler Obama’ya mektup yazıp Suudilerin insan hakları ihlallerini, ahlâk polisinin tuhaf gerekçelerle tutukladığı insanları, Hıristiyan, Yahudi, Hindu, Şii ve Sufileri aşağılayıp şiddeti özendiren okul kitaplarını dile getirmesini istedi. Sanki 70 yıldır “Suudi Amerikan” düzeninde işler tıkırındayken bu rezillikler yoktu.</p>

  <p class="baslik3">ROJAVA’SIZ CENEVRE:<br/>GELİN AMA KÜRT MESELESİNİ AÇMAYIN!</p>

  <p class="p1">Suriye’de hiçbir şekilde muhalif cephenin istediği şekilde gerçek bir geçiş süreci vaat etmeyen Cenevre-2 Konferansı’nın hazırlıkları sürerken 15-17 Ocak 2014’te Almanya’nın Aachen kentinde muhaliflerle birlikteydim. Rosa Luxemburg Vakfı’nın desteğiyle Suriye İçin Uluslararası Barış Girişimi, Kurd-Akad ve Initiativ’in düzenlediği konferansta “Suriye’de çözüm hâlâ mümkün mü” sorusunun yanıtı arandı. Bir kez daha kanaat getirdim ki başından beri temel sorun gerçeklerden kopuk değerlendirmeler, manipülasyonlar ve ajitasyonlardı. Başlangıçta uluslararası toplumun desteğini almak için işe yarayan taktikler artık muhalefetin yalnızlaşmasının da nedeniydi. Muhalefet önce sahadaki durum, kendi kapasitesi ve rejimin dayanakları konusunda inandırıcı olmalıydı; bir diktatörü halkın önemli bir kesiminin gözünde “kahraman” haline getiren yanlışlıklarla hesaplaşmalıydı.</p>

  <p>Dış aktörlerin elinde şekilden şekile giren muhalefet, ülkenin kaderini tayin edecek bir güç olarak Cenevre’ye gitmiyordu. SMDGUK’nın Cenevre’ye katılma kararı muhaliflerin özgür iradesinin değil ABD’nin 12 Ocak 20l4’te Paris’te, “Cenevre’ye gitmezseniz desteği keseriz” tehdidinin sonucuydu. Aachen’da Suriye Demokratik Forumu’nun kurucusu Samir Aita’ya “Katar’la bağlantılı 40 üye, Cenevre’ye gidilirse SMDGUK’dan çekilme resti çekti. Suudi bağlantılı üyeler de gitmekten yana değil. Direnebilirler mi?” diye sorduğumda şu yanıtı verdi: “Hiçbir şansları yok, Cenevre’ye gitmezlerse tamamen biterler. Pazarlık güçlerini artırmak için direndiler ama hepsi geri adım atmak zorunda.” Nitekim İstanbul’daki 18 Ocak 2014’teki toplantıda sonuç Aita’nın öngördüğü gibi oldu.</p>

  <p>Kuşkusuz muhalefet cephesinde en fazla ilgi uyandıran taraf Kürtler oldu. Demokratik Birlik Partisi (PYD) “El Kaide ile savaşan” ve “Kürt bölgesini yangından uzak tutan güç” imajıyla meşruiyet arıyordu. Hatta PYD’nin Dış ilişkiler Temsilcisi Zuhad Kobani, Aachen’de Kürtlerin yanı sıra Arap, Ermeni, Süryani, Ezidi ve Çeçenlerin de yer aldığı “demokratik özerk yönetim”in tüm Suriye için model olabileceğine dair önermeyle en dikkat çeken konuşmacıydı. Ne var ki Kürtler bu müstesna pozisyonlarına rağmen Cenevre’den dışlandı. 24 Aralık 2013’te Erbil’de PYD ve Suriye Kürt Ulusal Konseyi (KUK), Kürtlerin bağımsız bir heyetle, olmuyorsa SMDGUK içinde ortak heyetle katılması konusunda anlaşmıştı. Bu stratejisi yürümedi. PYD’ye vize çıkmayınca KUK’un canına minnet hemen SMDGUK ile Cenevre’ye gitme yolunu seçti.</p>

  <p>Edindiğim bilgiye göre bu süreçte ABD adına muhalefeti yönlendiren kilit isim eski Şam Büyükelçisi Robert Ford, PYD Eşbaşkanı Salih Müslim’e, “Cenevre’ye davet edilseniz bile Kürt meselesini açmayacaksınız” şartını koştu. Amerikan vetosu, Rusya’nın Kürtleri gözeten tutumunu da etkiledi. 15 Aralık 2013’te Ruslar, Müslim’e “Kürt meselesini şimdi gündeme getirme. Bunu diğer toplantılara bırak” dedi. Zira ABD kadar Rusya için de Cenevre-2’yi toplamak öncelikli hedefti. SMDGUK da KUK da sahadaki aktörleri temsil etmiyordu ama bu saatten sonra bu gerçek kimsenin umurunda değildi. Masanın kurulması yeterliydi! Cenevre evvela ABD ve Rusya için bir çıkış yoluydu. Rusya hem SMDGUK hem dış destekçileri arasında artan bölünmüşlüğün Kürtler nedeniyle Cenevre sürecini öldüren bir noktaya varmasını istemiyordu.</p>

  <p>Rusya’nın beklentisi Esad’ınkinden çok farklı değildi: “Cenevre ile rejime yeniden meşruiyet kazandırmak.” Ayrıca Şam, konferansı “iktidarın devri” değil “krizin Suriye ile El Kaide arasında bir savaşa” dönüşeceği bir zemin olarak görüyordu. “Terörle mücadele” kartını Suriye’nin eline vermemek için Aita’nın tespitiyle, “CIA, IŞİD’e karşı son kart olarak İslâmî Cephe’yi öne sürdü.” Beyhude bir karttı. Ayrıca IŞİD’e karşı Selefi kartını çekenler El Kaide’nin Suriye kolu Nusra’yı unutmuşa benziyordu! Haliyle Rusya ve Suriye, El Kaide’yi gösterip halihazırda Suriye’deki Avrupalı cihatçıların derdine düşmüş olan Batılıları etkilemeye çalışıyordu. Gizli servislerin Suriye ile temasa geçtiği dikkate alındığında Cenevre, Batılılar için Şam’a dönüş bileti sayılırdı. Peki bu durumda Kürtler Esad’la pazarlığa oturabilir miydi? Bu soruyu 12 Ocak’ta BDP Eşbaşkanı Selahattin Demirtaş’a sormuştum, yanıtı netti: “Özerklik verecekse PYD’nin Esad’la görüşmesinde ne sakınca var? Bütün dünya Esad’la görüşürken Kürtler niye görüşmesin!” Rusya’nın istediği de buydu. Hasılı kelâm herkesin Cenevre kurgusu farklıydı. Ama ABD ile Rusya el sıkışmışsa fondaki gürültü teferruat sayılırdı.</p>

  <p class="baslik3">SURİYELİ MUHALİFTEN ONE MINUTE: ASIL OSMANLI BİZİZ!</p>

  <p class="p1">Suriye rejimi ülkeyi felakete sürükleyen silahlı isyandan en fazla Türkiye’yi sorumlu tutuyordu. Suriye Dışişleri Bakanı Velid Muallim, Cenevre-2 Konferansı’nın açılışının yapıldığı Montrö’de Türkiye’yi “terörün destekçisi” olarak resmetti. Tabii Dışişleri Bakanı Ahmet Davutoğlu da misliyle yanıt verdi. İki ülke arasında bu denli bir düşmanlık hasıl olduktan sonra düellolar kaçınılmazdı. Ne hazindir ki, muhalefet cephesinde de Türk hükümetini parmakla gösterenlerin sayısı artmaktaydı. 12 uluslararası insan hakları örgütü, Türkiye’nin müdahale için sığınmacı sayısının 100 bini bulmasını kırmızı çizgi tayin edip mülteci akınını teşvik ettiği, Suudi Arabistan hapishanelerinden bırakılanlar dahil dünyanın dört bir yanından militan taşınmasına ortaklık ettiği, silah sevkiyatında yer aldığı, silahlı gruplara lojistik ve askerî eğitim sağladığı, Suriye’nin sanayi kuruluşlarının yağmalanıp sınırın bu tarafında satılmasına göz yumduğu gibi dudak uçuklatan iddiaların yer aldığı kabarık bir dosya hazırlıyordu. Silahlı süreci reddeden Heysem Menna gibi muhaliflerin destek verdiği dosyanın uluslararası mahkemelere taşınması planlanıyordu.</p>

  <p class="right"><img alt="" height="420" src="../Images/main-18.jpg" width="300"/></p>

  <p>Hatalar zincirinin başında üç faktör vardı: Çevresinden bihaber “yeni Osmanlı egosu”, mezhepçilik ve İhvan’a hamilik. Ve yanlış hesapta ısrar daha çok yanlışı beraberinde getirdi.</p>

  <p>Bir muhalefet cephesi kurma sürecindeki çalışmalarda aktif yer alan isimlerden Suriye Demokratik Forumu’nun kurucusu ve Paris’te yayımlanan <i>Le Monde Diplomatique</i>’in Arapça yayın yönetmeni Samir Aita’nın Almanya’da bana aktardığı iki anekdot Suriye bataklığında geride kalan üç yılın kıvrımlarına ışık tutuyordu. İlki farklı din ve ırkları barış içinde tutan Osmanlı mozaiğine dair. Aita, Ankara’da Türk yetkililerle görüşmeye gittiğinde söz Osmanlı’dan açılıyor ve Davutoğlu’na “Bir dakika, orada durun!” diyerek itiraz ediyor:</p>

  <div class="girs2">
    <p class="p1">“Asıl Osmanlı biziz. Osmanlı mozaiğini koruyan da biziz.”</p>
  </div>

  <p>Davutoğlu beklemediği bu çıkışa şaşırıyor. Aita devam ediyor:</p>

  <div class="girs2">
    <p class="p1">“Ermenileri katlettiğinizde onlara biz kucak açtık. Aynı şekilde Süryanilere de kucak açtık. Ardından katliamdan kaçan Kürtler bize geldi, onları da kucakladık. Birçok Türkmen korunmak için Suriye’ye kaçtı. Aleviler sizde haksızlığa uğrarken bizde hayat buldu. Osmanlı mozaiğini Suriye halkı korudu, Türkiye değil. 1925’te Fransız işgaline karşı Suriye devrimine yardım eden Mustafa Kemal ile ilişkilerimiz iyiydi. Halefleri birkaç kez bizi işgal ile tehdit etti. Halbuki sizin bağımsızlığınızı biz koruduk; yabancı işgale karşı Atatürk’ün komutasında Çanakkale’de savaşan Halep ordusuydu. Biliyorsunuz Antioch (Antakya) bütün doğu kiliselerinin referans kentidir. Türkiye’ye ilhak olduğundan beri ışığını kaybetti. İhvan gibi düşünüp davranabilirsiniz ama Osmanlı olamazsınız. Suriye, Osmanlı İmparatorluğu’nun gerçek varisidir, Fransız ve İngilizler Lübnan’la birlikte Suriye’ye Osmanlı’nın eski borçlarının önemli bir kısmını ödetti.”</p>
  </div>

  <p class="baslik3">Ford: “Nusayri” değil “Alevi” de!</p>

  <p class="p1">Aita’ya itirazlar gelebilir ama rejimin bütün kirliliğine ve kokuşmuşluğuna rağmen 2011’deki isyan ve ardından iç savaş başlayıncaya dek Suriyelilerin övündüğü şey işte bu mozaikti. Türkiye’de Kürtlerle, Ermenilerle, Nusayrilerle, Alevilerle meselelerini halletmeden Emevi Camii’nde namaz kılma hayali kuranların neden hüsrana uğradığının yanıtını merak edenler biraz da konuya bu açıdan yaklaşmak zorundaydı.</p>

  <p>Aita’nın ikinci anekdotu “Nusayri azınlık rejimi” retoriğiyle ilgiliydi. 2012’de Kahire’de muhaliflerle yapılan toplantıda Davutoğlu ikide bir “Nusayriler” kelimesini kullanınca bu ifadenin Aleviler nezdinde yol açtığı alerjinin farkında olan ABD’nin eski Şam Büyükelçisi Robert Ford uyarıyor: “Nusayri değil! Lütfen Alevi deyin!”</p>

  <p>O toplantıda Esad karşıtı Aleviler de vardı. Aita şunu da ekledi:</p>

  <div class="girs2">
    <p class="p1">“Bu retorik Davutoğlu’nun Osmanlı ve Atatürk’ün mirasından ya da devrimin ilk zamanlardaki ruhundan ne kadar uzak olduğunu gösteriyor. Davutoğlu ‘Nusayri azınlık rejimi’nden bahsetmekte ısrar etti. Hatta bu kelimeyi muhaliflerin birçok toplantısında Beşşar el Esad’a şiddetle karşı çıkan Alevilerin huzurunda da kullandı.”</p>
  </div>

  <p>“Nusayri rejimi” saçmalığı Suriye ile ilgili projeksiyonun temel yanılgı noktasıydı. “Suriye’de devrim” projesinin akıl hocaları “Nusayri” etiketiyle Anadolu Alevilerini Suriye Alevilerinden ayrı tuttuklarını, “Nusayri azınlık rejimi” ifadesiyle de “Sünni çoğunluğun ayaklanmasıyla azınlık rejiminin kısa sürede tepetaklak olacağı” varsayımının inandırıcılığını artırabileceklerini sandı. Bu arada Antakya’daki Arap Alevileri de “Vilayet-i Şam davası” için feda ediliyordu. Halbuki Suriye ile haşir neşir olan herkes bilir ki Suriye’de Aleviler kendilerini Nusayri olarak tanımlamaz. Bu tanım daha çok Alevileri “gayri İslâmî” göstermeye çalışan Selefi ve mezhepçi grupların tercihi.</p>

  <p>Suriye’de “terör örgütü” ilan edilmiş İhvan ise Türkiye’nin Suriye politikasının ters tepmesinde bir diğer etkendi. İhvan’ın Siyasi Büro Üyesi Samir Ebu Leban’a “Türkiye hükümeti ile Esad arasındaki görüşmelerde İhvan’a ülkeye dönüş ve siyaset izni verilmesi kritik bir pazarlık konusuydu değil mi” diye sorduğumda önce bir yutkundu sonra “Evet” dedi. Yanımda Uluslararası Suriye Barış İnisiyatifinin kurucusu Wilhelm Langthaler de vardı. O da Şam’da Dışişleri Bakan Yardımcısı Faysal Mikdad’ın kendilerine şunu söylediğini aktardı:</p>

  <div class="girs2">
    <p class="p1">“İlişkilerin iyi olduğu dönemde de Türkiye bizden hep İhvan’ın yasalaşmasını ve siyasete dahil edilmesini istedi. Esad reddetti. Çünkü seküler bir devlette dini harekete siyaset izni vermek mezhepçiliğin önünü açmak olurdu.”</p>
  </div>

  <p>Langthaler, İhvan’ın siyasete dahil olmasının dini aşırılıkçılığın önlenmesinde kritik önem arz ettiğini düşünen Avusturyalı solcu bir aktivist. Rejimin iddiasının aksine İhvan’ı dışlamanın mezhepçiliği körüklediğini savunuyordu.</p>

  <div class="girs3">
    <p class="baslik3">HALEP AFFETMEYECEK!</p>

    <p class="p1">Davutoğlu’nun Alevilerin huzurunda sürekli Nusayri İfadesini kullanması, mezhepçı yaklaşım ve örselenen etkin-dinsel mozaikle ilgili Samir Aita’nın verdiği tepki Arapların Osmanlı hasretiyle kavrulduğunu vehmedenlere ters gelse de Suriye’de yaygın olarak paylaşılan bir görüşün yansımasıydı. Üzerinde konuştuğumuz yer Arap milliyetçiliğinin beşiği. Geliştirdiğiniz argümanların Suriye’deki karşılığını idrak edemiyorsanız hep ofsayta düşer, cani bir rejime ilaveten ölüm makineleriyle baş başa kalırsınız. O yüzden “parayla yanınızda tuttuklarınız” ya da “mezhepdaşlarınız” değil harbi muhaliflerin, sizin onlara vaat ettikleriniz hakkındaki tepkilerine bakmalısınız. Aita bir aynaydı:</p>

    <p class="bos2"></p>

    <p>• <i>Sizce Türkiye nerede hata yaptı?</i></p>

    <p>- Türkiye’yi sorunun parçası ve Suriye’deki feci gidişatın baş sorumlularından biri haline getiren yanlışlıklar var. İsyanın başında Türk hükümeti İhvan’a koşulsuz destek verdi ve Beşşar el Esad ile İhvan arasında bir barışın sorunu çözeceğini sandı. Erdoğan’ın bunun işe yaramadığına şaşırmasına şaşıyorum. Daha sonra Türkiye muhalefetin bölünmesinde kararlı bir rol oynadı. Halbuki siyasi reformlarla isyanın başarısı için mutlak bir birlik gerekliydi. Türkiye’nin iddiası Demokratik Değişim İçin Koordinasyon Kurulu’nun PKK’ye yakın PYD’nin de bünyesinde bulundurduğu yönündeydi. Kaldı ki kendisi PKK ile müzakere yürütüyordu. Koordinasyon Kurulu ve PYD’ye karşı kapsayıcı olmak müzakereleri kolaylaştırabilirdi. Çeşitli vesilelerle Amerikalı ve Britanyalı diplomatların bana “Şimdi böylesi bir ortak adımı Suriye Ulusal Koalisyonu ile atabilirsiniz, çünkü Erdoğan ya da Davutoğlu buna karşı çıkmıyor” dediğini hatırlıyorum. Gülümseyerek verdiğim yanıt şuydu: “Ulusal Koalisyon’daki Suriyeli arkadaşlarımla mı müzakere edeceğim yoksa dolaylı olarak Türk hükümetiyle mi?” Bu tutum muhalefeti birleştirme hedefimize hizmet etmedi. Ayrıca Türk yetkililer barışçıl devrimin askerî bir çatışmaya dönüşmesinden yana oldular.</p>

    <p class="bos2"></p>

    <p>• T<i>ürkiye’nin yaklaşımı neden mezhepçi olarak değerlendirildi?</i></p>

    <p>- Davutoğlu, Alevileri Nusayri olarak isimlendirmekte ısrar etti. Suriye’dekilerin de Türkiye’dekilerin de bundan hoşlanmadığını biliyor. Bu, bugünün Türkiye’sinde Alevilere Kızılbaş demek gibi bir şey. Bu tipik mezhepçi bir tutum. Erdoğan, Esad’ın gerçek bir Müslüman olmadığını dile getiriyor. Esad bir diktatör, katil ve suçlu, bu doğru. Bunun İslâm’la ne alakası var. IŞİD’in adamları da Müslüman ama suçlu.</p>

    <p class="bos2"></p>

    <p>• <i>Türkiye’nin durumu kötü idare etmesinin rejimin eline kart verdiğini düşünüyor musunuz?</i></p>

    <p>-Türkiye’nin derin dahli, devrimin sosyal ve özgürlükçü yanını inkâr eden Esad’ın kendi oyununu oynamasına yaradı. Esad şiddet, mezhepçilik ve dış müdahaleden bahsetti. İktidarda kalmak için bu üç şeyi öne çıkardı. Türk hükümeti tam da Esad’ın oyun alanına gitti: Muhalefetin politikasına detaylıca karıştı, şiddet ve mezhepçiliği tercih etti. Askeri çözümü savundu, devrimsel dönüşümü iç savaşa sürükledi. İşte Esad’ın tam istediği buydu.</p>

    <p class="bos2"></p>

    <p><i>•Peki, Türkiye’nin derdi neydi?</i></p>

    <p>- Dürüst olursak bilmiyorum. Amacı devrime yardım idiyse başarısız oldu; devrimi iç savaşa dönüştürdü. Hedefi uzun vadede Suriye’de nüfuz sahibi olmak idiyse başarısız oldu; sosyal ve siyasi dengeleri tehlikeye soktu. Kürtlerle hatta Halep’le ilişkileri bozuldu. Halepliler fabrikalar ve işyerlerinin sökülüp Türkiye’de satılmasını, El Kaide savaşçılarının tamamının Türkiye üzerinden gelmesini asla affetmeyecek. Türkiye’nin hedefi Körfez ülkelerinin yatırımını çekmek idiyse bu da basiretsizlik. Başlangıçta Katar ve Türkiye’nin tercihi olan İhvan’dan Suudi Arabistan nefret eder.</p>

    <p class="bos2"></p>

    <p><i>• Sizce de İhvan, Türkiye ile rejim arasında bir pazarlık konusu muydu?</i></p>

    <p>- Erdoğan ve Davutoğlu Türkiye’nin uzun vadeli çıkarları değil İhvan’a çok yakın olan AKP’nin çıkarları için hareket etti. İhvan, 1970 ve 1980’lerde Saddam’ın müttefikiydi ve Suriye’nin yakın siyasi tarihinde büyük hatalar yaptı. Türkiye’deki gibi İhvan’ın Suriye’nin yeni siyasi sisteminin belkemiği olacağını sanmak sadece yanlış bir bahis değil siyasi İslâm açısından da Türk modelinin sonu olur.</p>

    <p class="bos2"></p>

    <p><i>• Türkiye, Suudi Arabistan ve Katar’ın muhalefet cephesindeki rolünü nasıl değerlendiriyorsunuz?</i></p>

    <p>- Fransa ve Katar, Libya senaryosunu Suriye’de de uygulamak istedi. Bunun için Türkiye’ye ihtiyaçları vardı ve bu üçlü Libya Geçiş Konseyi’ne benzer bir muhalefet modeli oluşturmak için çalıştı. Mantık, barışçıl devrimi havadan dış müdahaleyle desteklenen askerî isyana dönüştürmekti. Haliyle Türkiye, Katar ve Fransa’nın Suriye Ulusal Konseyi’nin oluşturulmasında dahli büyük. Konsey başarısız olunca yerini Suriye Ulusal Koalisyonu aldı. Başlangıçta Suudi Arabistan’ın desteği azdı çünkü Yemen, Bahreyn ve Mısır’daki devrimler yüzünden çok meşguldü. Suudi Arabistan daha geçen sene (2013) sahneyi Katar’dan devraldı ve savaşçıları sahada toplayarak doğrudan işin içine girdi. General Selim İdris’le ÖSO Genel Komutanlığı’nı organize etti, başarısız olunca bu kez İslâmî Cephe’yi kurdu. Bu dört ülke işbirliği yapıyor ama zaman zaman rekabet içine giriyor: Katar, İslâmî Cephe’yi yeniden ele geçirdi. Dört finansör arasındaki rekabetten dolayı bazen Koalisyon’da ve silahlı gruplar arasında komik çatışmalar oluyor. Kriz vekâlet savaşına dönüştü: Bir tarafta İran ve Hizbullah, diğer tarafta Katar, Suudi Arabistan ve Türkiye. Maalesef Suriye ile tarihsel ve sosyal bağları Türkiye’ye istikrar rolü biçerken o çözümün değil sorunun bir parçası haline geldi.</p>

    <p class="bos2"></p>

    <p><i>• Cenevre-2 Konferansı ile ilgili senaryonuz nedir?</i></p>

    <p>- Uzun ve yorucu bir süreç olacak. Suriye savaş ağaları arasında bölündü ve Kaideci üretiyor. Bu komşular için de çok tehlikeli. Siyasi çözümden başka yol yok. Muhalefetin birleşmeye ve net bir liderliğe ihtiyacı var.</p>
  </div>

  <p class="baslik3">ABD’li elçi: Savaşı bitirmek işimize gelmez</p>

  <p class="p1">12-13 Temmuz 2014’te Paris’te Suriye Demokratik Değişim İçin Koordinasyon Kurulu, İhvan ve PYD’den temsilcilerin katıldığı toplantıya davetliydim. PYD Eşbaşkanı Salih Müslim’in de yer aldığı toplantı sırasında ikili görüşmelerimde Suriye’deki sürecin nasıl silahlı bir kalkışmaya dönüştüğüne dair anekdotlar dinledim. Bunlardan biri Heysem Menna’ya ait. Hikâye şöyle:</p>

  <p>Tarih 6 Ağustos 2013. Yer Paris’in tarihi tren garlarından Gare Saint-Lazare’ın yakınında bir bar. Saat 17.00. Suriye muhalefetinin örgütlenmesi ve silahlandırılmasının mimarlarından ABD’nin eski Şam Büyükelçisi Robert Ford, iki yardımcısıyla birlikte Menna ile buluşuyor. Menna 40 yıldır Suriye rejimiyle mücadele eden saygın bir muhalif. 2002’de Arap İnsan Hakları Komisyonu’nun Paris’te organize ettiği uluslararası konferansta tanıştığımdan beri ilgiyle izlediğim bir insan hakları savunucusu. Üyesi olduğu Koordinasyon Kurulu da, Suriye’de silahlı isyan sürecine ve dış müdahaleye karşı çıkan muhalif güçlerin çatı kuruluşu. Bu örgüt, Suriye Ulusal Konseyi (SUK) ya da Suriye Muhalif ve Devrimci Güçler Ulusal Koalisyonu (SMDGUK) gibi İstanbul, Kahire ya da Doha’da otel kulislerinde değil Şam’da 13 siyasi hareket tarafından kurulmuştu. Suriye’deki vekâlet savaşını kışkırtan Suriye’nin Dostları Grubu’nun aile fotoğrafında yer almayı reddettikleri için dışlandılar. SMDGUK ve ÖSO da ucuz bir yolla Koordinasyon Kurulu’nu rejimin uzantısı olarak lanse etti.</p>

  <p>Paris’teki o barda Menna ile Ford arasında Suriye krizinin en kritik kodlarından birini ele veren şu diyalog yaşanıyor:</p>

  <div class="girs2">
    <p class="p1">Menna: “Silahlı gruplara desteği neden kesmiyorsunuz?”</p>

    <p class="p1">Ford: “Şu an Suriye’deki savaşı durdurmak Amerikan çıkarlarına uymuyor.”</p>

    <p class="p1">Menna: “O halde ben sizin düşmanınızım, benden dostluk beklemeyin.”</p>
  </div>

  <p>Suriye krizinde ne, nerede, nasıl, kim diye debelenenler için okkalı bir nokta. Koordinasyon Kurulu’nun neden Cenevre Konferansı’ndan dışlandığının da yanıtı bu diyalogda.</p>

  <p>İsrail’in bir düşmanını iç savaşla safdışı bırakmak, İran-Suriye-Hizbullah-Hamas zincirini kırmak, kendi kendine yeten bir ülkeyi uluslararası sermayeye açmak ve bunlar olurken bölgeyi onlarca yıl uğraştıracak kaosu umursamamak; bölge için Amerikan vizyonu bu...</p>

  <p>Bir de bunun Suud versiyonu var. 2013’e kadar Kral Abdullah namına Suriye dosyasını yürüten Suudi Arabistan’ın İstihbarat Şefi Bender bin Sultan, Koordinasyon Kurulu’nu yola getirmek için uğraşırken Menna’ya kancayı takmaya çalışıyor. Bender, Menna’ya bir temsilcisini gönderip görüşmek istediğini bildiriyor. Menna ise “Bender ile işim olmaz” diyerek kapıyı kapatıyor. Bender’in temsilcisinin yanıtı şu oluyor:</p>

  <p>“Devrim sonrası başbakan olma şansını yitirdiniz.”</p>

  <p>Ortadoğu’nun en rezil rejimlerinden birinin hayali koltuk dağıttığı bir devrim süreci!</p>

  <p>Bu hikâyenin hayalperest tarafına gelince: Dışişleri Bakanı Ahmed Davutoğlu, krizin başında BDP’li vekillerle görüşmesinde “Suriye rejiminin üç ay en geç altı ay içerisinde yıkılacağını ve ‘oyun kurucu’ Türkiye’nin nüfuz alanının genişleyeceğini” belirtip Kürtlerden bir nevi saflarını şimdiden belirlemelerini istiyor! Suriyeli Kürtler safını SUK ve SMDGUK’dan yana belirlemedi ve ülkenin kuzeyinde Rojava’da özerk yönetimlerini tesis ederek kıymeti kendinden menkul “oyun kurucu”yu hayal kırıklığına uğrattı. Rojava’nın en önemli siyasi aktörü PYD, yol arkadaşı olarak kendine Koordinasyon Kurulu’nu seçmişti. PYD’nin Koordinasyon Kurulu’nda yer alması koyu Arap milliyetçiliğinden kaynaklanan Kürt fobisinin en azından muhalefetin bir kanadında aşılmasına yaradı. IŞİD gibi örgütleri bölgenin başına bela eden Suriye krizinin nasıl bir kurgu olduğuna dair perde arkası bilgiler çok. Menna gibi isimlerin sergilediği duruşun ne denli haklı olduğu görüldü. Suriye davası şiddet düşkünü gruplar ve SMDGUK’yı kullanan dış güçlerin rehinesi haline geldi. Bu yüzden üçüncü yolu tutturanların sesi her zamankinden daha önemliydi.</p>

  <p class="baslik3">TÜRKİYE, ŞAM’A GİDECEĞİM DERKEN BEYRUT’TAN OLDU</p>

  <p class="p1">Menderes dönemindeki ilk Arap açılımının ters teptiği yerlerde Erdoğan’ın Arap açılımı da mezhepçi karaktere büründükçe tökezledi. Suriye’de Lübnanlı Şii ziyaretçilerin kaçırılmasından Türkiye’yi sorumlu tutanların Beyrut’ta 16 Ağustos 2012’de iki Türk vatandaşı ile 9 Ağustos 2013’te Murat Ağca ve Murat Akpınar adlı pilotları rehin alması yanlış dış politikanın bedellerinden biriydi.</p>

  <p>Türkiye’nin Osmanlı sonrası Arap sokaklarına dönüp de rüzgârı tersten yediği ilk vakıa elbette ne Suriye’de silahlı grupları destekleyerek içine sürüklendiği bataklık ne de Lübnan’daki son rehine olaylarıydı. Ancak sorun AKP yönetiminin proaktif diye tanımladığı agresif ve taraflı dış politikayla Ortadoğu’ya şekil vermeye heveslenirken bu konuda öncü olduğunu zannediyor olmasıydı. Halbuki önceki hükümetler döneminde de Ortadoğu’ya keskin dönüş yapmaya yeltenenler olmuştu.</p>

  <p>Türkiye’nin önceki dönüşleri daha ziyade Batı adınaydı, bu yüzden Truva atı gibi algılandı ve ters tepti. Türk hükümetinin İngilizlerin Süveyş hesaplarına alet olması ve Ortadoğu’yu Sovyetler’e kaptırmamak için Bağdat Paktı içinde giriştiği macera nedeniyle Mısır’dan yediği zılgıtı bugün kimse hatırlamak istemez. 195l’de <i>Rose el Yusuf</i> dergisinin Türkiye Cumhurbaşkanını ABD’nin “tasmalı köpeği” olarak resmeden karikatürleri modern Türkiye’nin ilk Arap açılımının duvara tosladığının resmiydi. Bu öfkenin nedeni Britanya’nın 1936’da askerî üs bulundurma imtiyazı elde ettiği Süveyş’ten çıkmamak için ABD ve Fransa ile birlikte geliştirdiği Ortadoğu Savunma Paktı’nın dördüncü ayağında Türkiye’nin olmasıydı. Bu Demokrat Parti’nin (DP) Arap dünyasına açılma siyasetinin ilk sınavını verdiği yerdi. Süveyş Kanalı’ndaki son sömürgeciyi çıkarmaya çalışan Araplar, Türkiye’yi İngilizlerin yedeğinde görünce öfkelenmişti. <i>Rose el Yusuf</i> işte o öfkeyi resmetmişti. Ki Kral Faruk dörtlünün önerisini şiddetle reddetti. Türkiye’nin emperyal güçlerin yedeğindeki Arap açılımı kötü bir başlangıç yapmış oldu. Mısır’da tökezleyen Batılı güçler l955’te İran, Türkiye ve Pakistan’a imzalattıkları Bağdat Paktı üzerinden Arap dünyasına vaziyed etmek isterken ittifakın eksik kalan Arap ayağını oluşturmak için Ürdün ve Lübnan’ı gözüne kestirmişti. Ortak Arap devleti kurma sevdalısı Cemal Abdünnasır’ın kontrolüne geçmiş olan Mısır’ın öfkesinden çekinen bu iki ülkeyi Bağdat Paktı’na girmeye razı etmek de yine Demokrat Parti iktidarına düşmüştü. Cumhurbaşkanı Celal Bayar 1958’de Lübnan ve Ürdün turu kapsamında ziyaret ettiği Doğu Kudüs’te “Tükiye’nin sınırları buradan başlar” demişti. Bu açıdan DP ile AKP’nin Arap dünyasındaki serencamı amaç, yöntem ve içerikler açısından paralellikler arz ediyordu.</p>

  <p>Yine Türkiye’nin 1958’de General Kasım’ın Kral Faysal’a yaptığı darbe sonrası Irak’a askerî müdahale planları ters tepmişti. Mısır-Suriye ortak devletine karşı kurulan Irak-Ürdün ortak devletini kutlamak için Başbakan Adnan Menderes o kadar hızlı davranmıştı ki birlik hükümetinin başkanı Nuri Sait Paşa bile bu aceleci tutumdan dolayı dost uyarısı yapmıştı. General Kasım’ın darbesi bu birliğe karşıydı.</p>

  <p>Yine 1958’de Lübnan Cumhurbaşkanı Kamil Şamun’un daveti üzerine Türkiye’nin Lübnan’a müdahalesine ise ramak kalmıştı. Neyse ki bölgesel ve uluslararası dengeler buna müsaade etmedi ve Türkiye kendini fena halde uğraştıracak bir arı kovanından uzak kaldı. Gerçi Türkiye’nin Lübnan iç savaşında taraf olan ABD’ye İncirlik Üssü’nü açması özellikle bu ülkenin Müslüman kesimlerini kızdırmaya yetmişti.</p>

  <p class="baslik3">Menderes’in mirasını sahiplenmek</p>

  <p class="p1">Bütün bunlar Menderes döneminin hatıraları. Kendisini siyaseten Menderes’le özdeşleştiren Erdoğan’la Türkiye ikinci Arap baharını yakaladı. Lübnan bu yeni dönemde özel bir yer aldı. Çünkü Türkiye uzun bir dönem Lübnan’ı Suriye fotoğrafı içinde görmüştü. Suriye’nin Lübnan siyaseti üzerindeki derin nüfuzu Ankara ile Beyrut arasındaki mesafeyi uzatan bir etkiye sahipti. PKK ile ASALA’nın Bekaa Vadisi’ndeki kampları kullanması ve Beyrut’un Kıbrıs Rum Yönetimi ile ittifakı da Lübnan’la yaşanan soğukluğun diğer nedenleriydi.</p>

  <p>1998’de PKK’ya karşı Suriye ile imzalanan Adana Anlaşması, Şam’la ilişkileri normalleştirmeye başlarken Beyrut-Ankara hattında da bunun olumlu etkileri görüldü. Ama Lübnan’ın Türkiye’yi selamlaması, 2006’da İsrail’in Lübnan’a karşı yürüttüğü 33 Gün Savaşı’nda Ankara’nın Tel Aviv’e karşı sesini yükseltmesi ve Lübnanlılara insani yardımlarda bulunması sayesinde oldu. Türkiye, 2006’da UNIFIL’e katılarak Ortadoğu’ya uzun bir aradan sonra askerîni de göndermiş oldu.</p>

  <p>Türkiye’nin Şii-Sünni ayrımı gözetmeden yaptığı yardımlar ve kurduğu diyalog Osmanlıdan kalma olumsuz algıları da nispeten değiştirdi. Yine 2008’de Lübnan’daki siyasi krizi bitiren Doha mutabakatının olgunlaşmasında Türkiye’nin de tuzu vardı. Bu da Türkiye’yi tüm taraflarla eşit şekilde diyalog kurabilen ülke kategorisine sokan önemli bir diplomatik girişimdi. İkili ilişkiler de bu diyalog zemininde ivme kazandı. Aslında tüm bunlar tarafların birbirine saygı duyduğu ve önyargıların yıkıldığı devrim niteliğinde gelişmelerdi.</p>

  <p>Biraz da Osmanlı perspektifini çağrıştıran bir düzenlemeyle Bilad-ı Şam’da “Yüksek Düzeyli Dörtlü İşbirliği Konseyi”, 2010’da Suriye, Ürdün ve Lübnan’ın katılımıyla kurulmuştu. Ne var ki Suriye krizinin kurbanlarından biri de bu konsey oldu. Lübnan’la Yüksek Düzeyli Stratejik İşbirliği ve Eşgüdüm Konseyi kurulmasına yönelik anlaşma da bölgesel krizler yüzünden kadük kaldı.</p>

  <p>Fakat diyalogla başlayan Ortadoğu’ya açılım politikasında bir noktadan sonra “müdahaleci unsur” öne çıktı ve Türk’ün Arap baharında sapmalar baş gösterdi. Irak ve Suriye ile ilişkilerde karşımıza çıkan mezhepsel bağlarla iş yürütme alışkanlığı Lübnan’la temaslara da sirayet etti. Algıdaki kırılma noktası Ankara’nın ilgisini, Lübnan’da siyasi kriz yeniden çıktığında orantısız bir şekilde Başbakan Saad el Hariri’ye kaydırması ve Erdoğan’ın 24 Kasım 2010’da dönemin İran Cumhurbaşkanı Mahmud Ahmedinecad’dan bir ay sonra Lübnan’a yaptığı ziyaretti. Ahmedinecad güneyi ziyaret edip Şii Hizbullah’a desteğini gösterirken Erdoğan kuzeyde Hariri ile birlikte Akkar’da 20 bin kişiye seslenip Sünnilerin hamisi olduğunu hissettirmişti. Türkiye’den giden ekipler özel olarak Erdoğan’ı karşılamaya gelenlerin sayısını arttırmak için özel bir çalışma yapmıştı.</p>

  <p>Erdoğan’ın Sünnilerle kucaklaşırken Hizbullah’la görüşmemesinin bedeli şuydu: Ortadoğu diplomasisi için çok değerli olan “tarafsızlık” pozisyonu yitirilmişti. Başlangıçta kimsenin dillendirmediği bu gerçek sonraki gelişmelerde tayin edici bir faktöre dönüştü. Halbuki Erdoğan’ın ziyaretten hemen önce <i>el Sefir</i> gazetesinde çıkan “Lübnan’da bir iç savaşa izin vermeyiz” demeci Lübnanlılar için altın değerindeydi.</p>

  <p>Ankara’nın Suriye krizinde açıkça taraf olması Lübnan’daki mezhepsel bölünmüşlük içinde Türkiye’yi sadece Sünni kanatla çalışan ülke durumuna soktu. En trajik dönüşümü Hizbullah’a karşı tutumda gördük. İsrail’e karşı “kahraman” ilan edilmiş olan Hizbullah, Kusayr’da Suriye rejimiyle aynı safta savaşa girdiği için AKP’lilerin gözünde birdenbire Hizbuşşeytan’a dönüşüverdi.</p>

  <p>Başbakan Yardımcısı Bekir Bozdağ, “Hizbullah’ın adını değiştirmesi lazım, hizbüşşeytan yapması lazım. Hem adınıza Hizbullah diyeceksiniz hem de masum çocukları, kadınları, yaşlıları öldürmek için harp ilan edeceksiniz. Böyle saçmalık olabilir mi?” ifadelerini kullanarak Lübnan siyasetine eklenen düşmanlığı deklare etmiş oldu.</p>

  <p>Suriye’de Lübnanlı 11 kişinin Türkiye’nin desteklediği Kuzey Fırtınası Tugayı tarafından kaçırılması ise Türkiye-Lübnan ilişkilerinde çok daha kırılgan bir dönemi başlattı. Lübnanlı rehinelerin bırakılması için Ağustos 2012’de Lübnan’da iki Türk vatandaşının kaçırılması Türkiye’nin müdahaleci dış politikanın olası riskleri hakkında basit bir ipucuydu. Neyse ki iki Türk rehinenin kısa sürede bırakılmasıyla bir badire atlatılmıştı. Ama Lübnanlı rehine krizi çözülmedikçe Lübnan sokakları Türkiye için hâlâ mayınlıydı. Nitekim 9 Ağustos 2013’te Murat Ağca ve Murat Akpınar adlı Türk pilotlar Beyrut’ta yine rehinelere karşılık olarak kaçırıldı. Pilotlar Katar’ın dahliyle 10 Ekim 2013’te Lübnanlı Şiilerin bırakılmasına karşılık özgürlüğüne kavuştu.</p>

  <p>Sonuç olarak Suriye’deki vekâlet savaşı sadece Türk dış politikasını pek çok alanda başarısızlığa uğratmakla kalmayıp sıradan Türk vatandaşları için de kâbuslar üretmeye başladı. Tarihin tekerrürü bu; Suriye ve Şam’ın nüfuz alanlarında Menderes’ten sonraki ikinci Arap açılımı da tökezledi. Sekteryen hatlarda dolaşmak, Türkiye’yi yönetemeyeceği risklerle yüz yüze bıraktı. Lübnanlıların el üstünde tuttuğu Feyruz, “Li Beyrut”u (Beyrut İçin) bütün Lübnan için seslendirmişti, bunu algılayamayıp hariçten gazel okuyanların ve Lübnan’ın mezhebi çatlakları üzerinden kendine kanal açmaya çalışanların başarı şansı yoktu.</p>

  <p class="baslik3">SÜLEYMAN ŞAH TÜRBESİ:<br/>IŞİD TEHDİDİ VE BARIŞ GÜNLERİNDEN BİR KESİT</p>

  <div class="girs2">
    <p class="p1">“Ben çocukken Caber Kalesi’nin eteklerindeki Süleyman Şah Türbesi’nde nöbet tutan Türk askerleri Fırat Nehri’nden eşeklerle su taşırdı. Eşeklerin semerlerine vurulmuş ağzı açık tenekeleri kullanıyorlardı. Eşeklere taş atıp ürkütürdük, tenekelerden sular dökülünce eğlenirdik. Askerler de aşırı tepki vermezdi. Bir gün üç kuzenimle yine eşeklere taş atarken babama yakalandık. Bizi azarladı, iki gün evden çıkmama cezası verdi.”</p>
  </div>

  <p class="p1">1914’te Mardin’den Suriye’ye sürülen Ebu Basil ailesi, Türk toprağı sayılan Süleyman Şah Türbesi’nin olduğu bölgede bir pamuk krallığı inşa etmişti. Türbeyi koruyan Türk jandarmasıyla hep dost oldular. Su taşıyan eşeklere taş atan çocuklar hariç! IŞİD’in Süleyman Şah’ı “yıkma” tehdidini duyan Ebu Basil’in ilk tepkisi şuydu: “İçim acıdı.”</p>

  <p>Saad Abdunnur Ebu Basil’in Suriye sınırları içerisindeki yegâne Türk toprağı sayılan Süleyman Şah Türbesi ile ilgili çocukluk anılarından bir kesitti bu.</p>

  <p>1921’de Fransızlarla yapılan Ankara Anlaşması çerçevesinde Türkiye’ye bırakılan türbe, birdenbire sınır ötesi operasyon bahanesi olarak gündeme geldi. Nedeni IŞİD’in 15 Mart 2014 tarihli internette dolaşan tehdit videosuydu. Deniyordu ki “İslâm toprağı Halep’teki bu kabirde bulunan askerler için 3 gün mühlet veriyoruz. Biz bunu şirk kabul ediyoruz ve aksi takdirde kabri yerle bir ederiz. ”</p>

  <p>Üç gün geçti, saldırı olmadı. Ama Türkiye o tehdide takılı kaldı. AKP hükümetinin Suriye’ye girip 17 ve 25 Aralık yolsuzluk dosyalarıyla çalkalanan gündemden böylece kaçacağına dair spekülasyonlar alıp başını gitti. Peki, Ebu Basil’in hikâyesinin IŞİD’in tehdidiyle gelen güncel krizle alakası neydi? Alakası şuydu: Türkiye ile Suriye arasında bol türbülanslı dönemlerde bile Süleyman Şah Türbesi çatışma ya da kavga konusu olmadı. Hatta Türkiye’den sürülmüş veya kaçmış “istenmeyen nüfus” unsurları bile Türk devletini temsil eden bu türbeyle barışık yaşadı. 1938’den beri Türk askerînin başında nöbet tuttuğu türbede Osmanlı’nın kurucusu Osman Gazi’nin dedesi Süleyman Şah’ın naaşının olduğuna inanılıyordu. 1973’te Tabka Barajı nedeniyle Esad Baraj Gölü’nün suları altında kaldığı için türbe ve karakol az ötede yine Fırat kıyısında Halep’e bağlı Karakozak köyündeki yeni yere taşındı.</p>

  <p>Ebu Basil, 1914 olayları sırasında Mardin’den Suriye’ye sürülmüş bir Süryani ailenin ferdi. Ebu Basil’in anlattığına göre sürgünden sonra yeniden bir hayat kuran, hatta türbenin bulunduğu bölgede kendisine “pamuk kralı” unvanını getirecek kadar toprağı mamur eden Basil ailesi sırtını Türkiye’ye dönmedi. Bölgedeki Hıristiyanlar yaşadıkları acılara rağmen Türk askerlerine asla düşmanlık etmedi. Araplar da öyle.</p>

  <p>“Türbenin yıkılacağı tehdidini duyunca içim acıdı. Bugün karmaşa ve iç savaş bitsin, her şey eski haline dönebilir, barışçıl yaşam yeniden tesis edilebilir, bölge insanında böyle bir potansiyel var” diyen Ebu Basil’in hikâyesinden birkaç kesit şöyle:</p>

  <div class="girs2">
    <p class="p1">“Dedem Selim Abdunnur, babam Basil Abdunnur Ebu Selim, amcam Moris ile birlikte toplam 80 aile Mardin’den sürüldükten sonra önce Karamaniye’ye, ardından Dırbesiye’ye yerleşti. 10 Kürt aileyle birlikte Dırbesiye’yi bu 80 Hıristiyan aile kurdu. Dedem ilk belediye başkanıydı. Sonralan aileler Dırbesiye’den Kamışlı, Rakka ve Halep taraflarına dağıldı. Babam ve amcam Arap aşiretleriyle ortaklık kurup satın alarak ya da kiralayarak topraklarını genişlettiler. Yurtdışından modern traktör ve tarım aletleri getirdiler. Toplum geliştirme merkezi kurdular. Tarımda ‘Marisi’ hattı diye bilinen tekniği amcam Moris geliştirdi. Caber Kalesi civarında 6 bin dönümlük bir alanı ekip biçiyorlardı. Babamın en büyük Arap ortağı Şamar aşiretinden Hamri idi. Babam pamuk kralı oldu, l966’da George Aro ile birlikte ödüller aldı. Baas rejimiyle birlikte millileştirme başlayınca önce fabrikalara, sonra topraklara el koydular. O yetmedi, toprağın üzerindeki ürünü de millileştirdiler. Baskılar arttı ve Türk vatandaşlığımız hala muhafaza edildiği için Türkiye’ye geri dönmek zorunda kaldık. Bütün mülklerimizi geride bırakıp 13 Haziran 1970’te Halep’ten Haydarpaşa Tren Garı’na indiğimizde yanımızda getirdiğimiz 8 valizden başka bir şeyimiz yoktu. Şark Ekspresi’ni son kullanışımızdı. Şark Ekspresi bizim için efsaneydi. Ailenin ‘lüks’ eğlencesiydi. Lokantasında çok başarılı gurmeler vardı. Babam İstanbul’dan ne zaman kalkacağını bilirdi. İstanbul mutfağını tatmak özellikle kalkan balığı yemek için her şeyi önceden ayarlardı. Tren Suriye’ye girdiğinde arkadaşlarıyla birlikte binerdi. Tren hat boyunca defalarca sınırın Türkiye ve Suriye tarafına girip çıkardı. Bizimkiler inecekleri yere kadar 4 saat boyunca lokantanın tadını çıkarırlardı. Babam arabaları önceden inecekleri durağa yönlendirir ve o arabalarla evlerine dönerlerdi. Babam İstanbul’a yerleştikten sonra 1986’da vefat edinceye kadar her fırsatta hasret gidermek için Antakya’ya giderdi. Baas yüzünden sınırı geçemezdi, toprakları koklar geri dönerdi. Suriye’deyken de Türkiye’ye karşı nefret söylemi olmadı. Babam Suriye’deyken de, Türkiye’deyken de ‘Yaşadığın toprağı seveceksin, sevmiyorsan terk edeceksin’ derdi bize. Fırat Nehri’nden eşekler üzerinde haftada iki ya da üç kez Süleyman Şah Türbesi’ne su taşıyan Türk askerlerine de hiçbir düşmanlıkları olmadı. Biz çocuklar olarak askerlerle birlikte şehitliğe gider, karakolun içine kadar girerdik. Biz ayrıldıktan sonra türbe barajın suları altında kaldı. Varılan anlaşmayla Hafız el Esad, biraz ötede bir toprak parçası verdi ve oraya daha heybetli bir türbe yapıldı. Ne Türkiye’ye ne de türbeye karşı bir düşmanlık vardı. Türbenin yıkılabileceğini duyunca içim acıdı.”</p>
  </div>

  <p>“İçim acıdı”, bu sohbetimizde Ebu Basil’in belki 10 kez tekrar ettiği cümleydi.</p>

  <p class="baslik3">Erdoğan yol gösterdi!</p>

  <p class="p1">Ne oldu da türbe tehdit unsuru ve Türkiye’nin Suriye’ye askerî operasyonu göze alması için birdenbire bir gerekçe oluverdi? Türkiye’yi Suriye bataklığına çekecek aklı bizzat Başbakan Erdoğan’ın kendisi 5 Ağustos 2012’de verdi. Başbakan dedi ki “Süleyman Şah Türbesi çevresiyle birlikte bizim topraklarımızdır. Orada yapılacak herhangi bir yanlış harekete bizim sabırlı olmamız mümkün değil. O çünkü topraklarımıza bir saldırıdır, aynı zamanda NATO topraklarına bir saldırıdır. ”</p>

  <p>Asilerin havada kaptığı “tiyo” şuydu: “Çatışmaları Süleyman Şah’a çekerseniz Türk ordusu da Suriye’ye girer.”</p>

  <p>Uzun bir zaman acaba muhalifler, çatışmaları türbeye doğru kaydırıp Türkiye’yi işin içine çeker mi sorusu herkesin aklındaydı. Elbette türbe düşmanı IŞİD’in gerekçesi ve hedefi ötekilerden farklıydı. 2012’den beri muhalif güçler arasındaki ayrışmalar ve Türkiye’nin yeni pozisyonu da durumu değiştirmişti. IŞİD, kendilerine savaş açan İslâmî Cephe ve ÖSO’ya desteği nedeniyle Türkiye’ye karşı öfkeliydi.</p>

  <p>TSK’nın alarma geçmesi de haliyle IŞİD’den gelen tehditlerin ciddiye alındığını gösteriyordu. IŞİD’in tehditlerine karşı TSK üç farklı eylem planı hazırladı. Sınırın 30 km ötesindeki türbeye olası saldırıda öncelikle hava kuvvetleri belirlenen hedefleri bombalayacaktı. Teyakkuz halinde bekletilen Malatya, Merzifon ve Diyarbakır’dan kalkacak uçaklar 5,5 dakikada görevi tamamlayacaktı. Yetmezse kara birliği devreye girecekti. Sınırda bekleyen özel kuvvetler operasyon için Skorsky helikopterleriyle bölgeye nakledilecekti. Bu da başarıya ulaşmazsa taaruz helikopterleriyle bölgeye yoğun müdahalede bulunulacaktı. Üç aşamada da sınır hattındaki Fırtına Obüsleri bölgeyi aralıksız top ateşi altında tutacaktı. Tabii bunların hiçbiri olmadı. Tam da 30 Mart 2014 yerel seçimleri ile 10 Ağustos 2014 cumhurbaşkanlığı seçimleri öncesi milliyetçi ve muhafazakâr çevrelerin duygularını kabartan bir hazırlıktı.</p>

  <p class="baslik3">SES BOMBASI: SÜLEYMAN ŞAH’A 8 FÜZE SALLAR,<br/>SURİYE’YE GİRERİZ</p>

  <p class="p1">CHP lideri Kemal Kılıçdaroğlu’nun Türkiye’nin Suriye’deki toprak parçası Süleyman Şah Türbesi’nden dolayı Türkiye’nin 30 Mart 2014 yerel seçimlerinden önce orduyu Suriye’ye sokabileceğini belirtip Genelkurmay’ı uyarması ve Enerji Bakanı Taner Yıldız’ın “türbeye saldırı olması halinde nokta operasyonu yapılabileceğine” dair açıklaması üzerine gündem birdenbire olası bir sınır ötesi operasyona kaydı.</p>

  <p>Sınır ötesi tartışmalar ve Türkiye sınırlarını kullanan grupların Lazkiye kırsalına yönelik saldırılar düzenlediği bir dönemde 27 Mart 2014’te internete bir ses kaydı düştü. Türkiye’nin düştüğü yeri anlatan ses kaydı Dışişleri Bakanı Ahmet Davutoğlu, Dışişleri Müsteşarı Feridun Sinirlioğlu, Genelkurmay 2. Başkanı Orgeneral Yaşar Güler ve MİT Başkanı Hakan Fidan’ın katıldığı toplantıda konuşulanları içeriyordu. IŞİD’in tehdit ettiği Süleyman Şah Türbesi ile ilgili alınabilecek önlemler, Suriye senaryoları, Suriye’de savaşan grupların silah ve mühimmat sorunu, daha önce bölgeye gönderilen mühimmat ve elde edilen sonuçtan bahsediliyordu. Konuşmalar bir kez daha Türkiye’nin Suriye’ye ne kadar battığını gösterdi.</p>

  <p>Fidan Suriye’ye girmek için gerekirse Süleyman Şah Türbesi’ne 8 füze atmaktan bahsediyordu. Ürkütücüydü. Hükümetin maceraya açık olduğunu gösteren diyaloglardan birkaç kesit şöyle:</p>

  <div class="girs2">
    <p>- Güler: İvedi olarak silah ve mühimmatı muhaliflere ulaştırmasını sağlamamız lazım.</p>

    <p>- Davutoğlu: Sayın paşam, zaten adamların kapasitesini bildiğimiz için girmeyelim diyoruz.</p>

    <p>- Güler: Makine Kimya Enstitüsü sayın bakanın emrinde değil mi efendim. Parayla Katar mühimmat alıyor. Peşin para, üretsin, versinler.</p>

    <p>- Davutoğlu: İşte burada koordine olamıyoruz.</p>

    <p>- Güler: Oradaki ihtiyaç mühimmat. 1.000 kişilik bir ordu kuruyoruz diyelim orada. Asgari 6 aylık mühimmatı depolamadan bu adamları muharebeye sokarsak 2 ay sonra bize döner.</p>

    <p>- Davutoğlu: Döndüler zaten. Çobanbey’den döndüler.</p>

    <p>...</p>

    <p>- Davutoğlu: 2012 yıl, 2011’de yapmadık. 2012 yazında bile cesur kararlar almış olsaydık. ..</p>

    <p>- Sinirlioğlu: 2012’de en zayıf noktadaydılar.</p>

    <p>- Davutoğlu: Geri dönmüştü, içeride Libya gibiydi yani...</p>

    <p>...</p>

    <p>- Güler: 2011’de ihtiyacımız silah ve mühimmattı. 2012’de 13’te bugün de. Aynı noktadayız.</p>

    <p>- Davutoğlu: O kadar silah ve mühimmat gerekli değil ki. İnsan unsurunu düzene sokamadığımız için...</p>

    <p>...</p>

    <p>- Davutoğlu: 2011’de yapmadık. 2012 yazında bile cesur kararlar almış olsaydık.</p>

    <p>- Fidan: 2.000’e yakın TIR malzeme gönderdik biz oraya.</p>

    <p>- Güler: Bence orada silaha ihtiyaç yok. Mühimmata ihtiyaç var. Bir tane general verelim dedik. Hakan Bey kendisi istedi. Generali belirledik, gitti.</p>

    <p>...</p>

    <p>- Davutoğlu: Adamları ikna edemedik. Tank sokma, içeriye tahkim edeceğiz. O andan itibaren bir savaş halini göz önüne almak...</p>

    <p>- Güler: Yapacağımız iş direk savaş sebebi.</p>

    <p>- Sinirlioğlu: Suriye ile bir savaş sebebi değil.</p>

    <p>...</p>

    <p>- Fidan: Şimdi savaşa gireceksek bunu baştan planlayalım ve girelim.</p>

    <p>- Güler: Biz başından beri bunu söylüyoruz.</p>

    <p>- Fidan: Türbe için, 22-28 tane askerîmizin şeyi için silah kullanmayı göz önüne alıyoruz, yahu kaç bin kilometre vatan toprağı var sınırda, kaç milyon insanın hayatı için almıyoruz.</p>

    <p>...</p>

    <p>- Davutoğlu: Laf aramızda Başbakan “Bu (türbeye saldırı) gerektiğinde bir imkan gibi de değerlendirilmeli bu konjonktürde” dedi yani.</p>

    <p>- Fidan: Şimdi bakın komutanım şimdi gerekçeyse gerekçeyi, ben öbür tarafa 4 tane adam gönderirim, 8 tane boş alana füze de attırırım. Problem değil o! Gerekçe üretilir.</p>

    <p>...</p>

    <p>- Sinirlioğlu: Gerekçe lazım sağlam gerekçe.</p>

    <p>- Fidan: Hayır gerekçeyi hallederim gerekçe problem değil yaa.</p>

    <p>- Sinirlioğlu: Gerekçe üretmek başka, çok sağlam gerekçe lazım.</p>

    <p>- Fidan: Gerekirse oraya da (türbe) bir saldırı düzenleriz, saldırtırız önden canım...</p>

    <p>- Davutoğlu: Kastettiğin strateji eksikliği dolayısıyla bir gerekçe üretme şeyiyse haklısın.</p>
  </div>

  <p class="baslik3">SURİYE BUMERANGI: NİĞDE SALDIRISI</p>

  <p class="p1">IŞİD’in 15 Mart 2014’teki tehdidi sonrası Süleyman Şah ile ilgili korkular kabarırken asıl sarsıcı gelişme Niğde’de yaşandı. 20 Mart 2014’te Ulukışla-Adana Otoyolu’nda rutin kontrol yapan güvenlik güçlerinin durdurduğu bir taksiden çıkan üç yabancı kalaşnikof silahla ateş açıp el bombası atarak bir polis ve bir askerî öldürdü, 5 askerî de yaraladı. Karşı ateşte yaralanan saldırganlardan ikisi, kaçarken gasp ettikleri bir kamyonun sürücüsünü de öldürdü. Arapça ve İngilizce konuşan iki saldırgan, Eminlik köyünde Suriyeli oldukları zannıyla vatandaşlar tarafından tedavi için götürüldükleri sağlık ocağında yakalandı. Niğde Devlet Hastanesi’ne götürülen yaralılar daha sonra Ankara’da gelişmiş bir hastaneye sevk edildi. Üçüncü kişi ise ertesi gün Pozantı bölgesinde Ulukışla köyünde camide sabah namaz kılıp bakkaldan 50 dolarla ekmek ve çerez aldıktan sonra tekrar camiye dönerken durumdan şüphelenen vatandaşların ihbarı üzerine ele geçirildi.</p>

  <p>Saldırganlardan ikisi Arnavut, biri Kosova doğumluydu. Saldırganların üzerinden 3 kalaşnikof, 3 tabanca, 7 el bombası, 2 susturucu, 3 kasatura ve telsiz çıktı.</p>

  <p>IŞİD’in kontrolündeki Atme bölgesinden gelen saldırganların Hatay üzerinden Türkiye’ye girdikten sonra İstanbul’a gitmek için 2 bin 500 lira karşılığında taksi kiraladıkları belirlendi. Hürriyet’e göre saldırganlar 21 Mart Nevruz kutlamaları veya seçim mitinglerine yönelik saldırı gerçekleştirerek kaos yaratmak için İstanbul’a gidiyordu. Gazete Jandarma İstihbaratı’nın 23 Şubat’taki raporunda IŞİD’in Türkiye’de saldırılar planladığına dair bilgilerin olduğunu hatırlattı. Bu olay üzerine Ankara’da acil terör zirvesi yapıldı.</p>

  <p>İktidar daha önceki saldırılarda olduğu gibi Esad rejimini işaret edip ülkede kaos yaratılmak istendiğine dair komplolara sarıldı. Başbakan Yardımcısı Beşir Atalay, Suriye’yi suçladı: “Dışarıdan Türkiye içine uzanmış seçim ortamını zehirlemeye dönük bir terör olayıdır.”</p>

  <p class="baslik3">İNTİKAM HAMLESİ: UÇAN “HAŞHAŞİ” DÜŞÜRÜLDÜ</p>

  <p class="p1">Türkiye 30 Mart 2014 yerel seçimleri öncesinde yolsuzluk, telekulak ve Twitter’ın kapatılması gibi skandallarla yatıp kalkarken köşeye sıkışan Başbakan Erdoğan’ın imdadına Suriye krizi yetişti. Suriye içindeki Türk toprağı Süleyman Şah Türbesi’nin IŞİD tarafından basılacağına dair karşılıksız çıkan tehdidin gündemi birkaç gün oyalamasından sonra asıl bomba Türkiye sınırındaki Keseb’i ele geçirmeye çalışan muhalif savaşçılara operasyon düzenleyen Suriye uçağının TSK tarafından düşürülmesiyle patladı. İktidarın mitingleri “muzaffer başbakan” havasına girdi.</p>

  <p>Türkiye, 23 Mart’ta Hatay’ın Yayladağı ilçesinde hava sahasını ihlal eden Suriye uçağını vurarak, 22 Haziran 2012’de Akdeniz üzerinde Suriye sınırlarında keşif uçuşu yaparken iki pilotu ile birlikte düşürülen RF-4E Phantom uçağının intikamını ikinci kez almış oldu. Türkiye, 16 Eylül 2013’te Suriye’ye ait M-17 tipi askerî helikopteri, yine Yayladağı’nda sınır ihlali yaptığı gerekçesiyle F-16’dan açılan ateşle düşürmüştü.</p>

  <p>Genelkurmay’a göre Suriye’ye ait iki adet MIG-23 uçağı, 23 Mart’ta saat 13.01’den itibaren Diyarbakır’daki kontrol merkezi BİKİM tarafından 80 deniz mili mesafeden izlenmeye alındı. Uçaklar Türk sınırına 10 mil mesafeden itibaren Türk hava sahasına yaklaştıkları uyarısıyla 4 kez ikaz edildi. İkazlar üzerine uçaklardan biri Türk hava sahasına girmeden bölgeden uzaklaşırken diğeri saat 13.13 sularında Yayladağı’na bağlı Çamlı Tepe Hudut Karakolu bölgesinden Türk hava sahasının 1 km kadar içine girdi. Daha sonra batıya yönelen uçak 1,5 km kadar Türk hava sahasında uçtu. Bu esnada bölgede devriye görevinde bulunan Türk F-16 uçağı angajman kuralları gereğince saat 13.l4’te füzeyle uçağı vurdu. İsabet alan uçak sınırın 1.200 metre güneyinde Suriye topraklarındaki Keseb bölgesine düştü. Suriye’nin haber ajansı SANA’ya göre “uçak teröristleri takip ederken düşürüldü.”</p>

  <p>Suriye Dışişleri, Türk hükümetini “Suriye’nin egemenliği ve topraklarına eşi benzeri olmayan ve hiçbir geçerli nedeni bulunmayan düşmanca saldırıda bulunmakla” suçladı. Ayrıca “Türkiye hükümetinin silahlı terör çetelerinin Türkiye topraklarından Suriye’ye girişlerini temin etmek için Suriye topraklarına tank ve toplarla saldırdığı” belirtildi. “Bu saldırı, yolsuzluğa batmış ve halkı tarafından istenmeyen Erdoğan’ın başarısızlığının ve iflasının ilanından başka şey değildir. Suriye, Erdoğan hükümetinden saldırganlığa ve teröre desteğe son vermesini ve uluslararası yasalara uygun davranmasını istiyor” denildi.</p>

  <p>Uçak, Nusra Cephesi ile İslâmî Cephe bileşenlerinin Lazkiye bölgesinde Ermenilerin yaşadığı Keseb’i ele geçirip Akdeniz sahiline ulaşmak için düzenlediği saldırılar sırasında düşürüldü. Çatışmalarda yaralanan onlarca savaşçı Türkiye’deki hastanelere getirildi. Çatışmalar sürerken Suriye’nin BM Temsilcisi Beşar Caferi, BM Güvenlik Konseyi’ne şikâyet mektubu yazdı: “Bazı bölge devletleri ve başka dış güçler terörizme destek vermekte ısrar ediyor. Cuma günü Keseb bölgesine Türkiye sınırlarından ateş açılmış ve sınırı geçen militanlar Suriye birlikleri tarafından geri püskürtülünce, Türk ordusu saldırıyı gerçekleştiren gruplara lojistik ve askerî destek vermiştir.”</p>

  <p>2012’de Türk uçağı düşürüldüğünde gerekeni yapmamakla eleştirilen Erdoğan aldığı intikamın rahatlığı içindeydi. Erdoğan, 23 Mart 2014’te Kocaeli’ndeki mitingde bunu seçim malzemesi yapmaktan çekinmedi:</p>

  <div class="girs2">
    <p class="p1">“Yine bir haşhaşi (Suriye uçağı) kalkıp hava sahamızı ihlal etti. F-16’larımız kalktı ve bu uçağı vurdu. Niye? Eğer sen, benim hava sahamı ihlal edecek olursan bundan sonra tokadımız ağır olacak. Başta Genelkurmay Başkanım olmak üzere şerefli pilotlarımızı, Hava Kuvvetlerimizi tebrik ediyorum. Mesele bu.”</p>
  </div>

  <p>Erdoğan zaferi kutlarken Keseb bölgesindeki çatışmalar özellikle Hatay’da endişeyle izleniyordu. Silahlı grupların Ağustos 2013’te Lazkiye’de yaptığı Alevi katliamı Hatay’daki Alevileri de derinden sarsmıştı.</p>

  <p class="baslik3">KESEB BASKINI: ERMENİ SÜRGÜNÜ III</p>

  <p class="p1">23 Mart 2014’te silahlı gruplar, Türkiye topraklarına beş farklı yerden girdikten sonra Yayladağı Sınır Kapısı’ndan tekrar Suriye’ye geçerek Ermeni kasabası Keseb’i ele geçirdi.</p>

  <p>Operasyonun adı Enfal (Ganimetler) idi. Ermenilere “Yine Türkler” diye tweet attıran Enfal operasyonundaki “ganimetin ortakları” şunlardı:</p>

  <p>Nusra Cephesi, eski Guantanamo esiri Faslı İbrahim Binşekrun’un (Ebu Ahmed el Mağribi) kurduğu Şam el İslâm, IŞİD’e yakın Sukur el İz, Ahrar el Şam, hem El Kaide hem IŞİD ile bağlantısı olan Ensar el İslâm ve Suudi istihbaratının güdümündeki İslâm Ordusu. Nusra lideri Ebu Muhammed el Colani, Eyman Zevahiri’ye biat etmiş Suriyeli bir Kaideci. Türkiye’de belli çevrelerde popülaritesi artan Ahrar el Şam’ın kurucusu Ebu Halid el Suri ise Usame bin Ladin’in yakın dostu ve Zevahiri’nin Suriye temsilcisiydi. Suri Şubat 2014’te Halep’te IŞİD’in intihar saldırısında ölünce Zevahiri taziye mesajı yayımladı. Mart’ta Keseb’de öldürülen Binşekrun da Ağustos 2013’te Lazkiye bölgesinde örgütünü kurduğunda “Demokrasi Allah’a küfürdür” demiş, Aleviler ve Şiileri düşman ilan etmişti. Aynı düşmanlığı Selefi şeyhi Abdullah el Muheysini, Keseb bölgesindeki stratejik “Nokta 45”i ele geçirdiklerinde yaptığı zafer konuşmasında “Esad ve taifesini yok edeceğiz” diyerek göstermişti.</p>

  <p class="img"><img alt="" src="../Images/main-19.jpg" width="650" height="400"/></p>

  <p class="p2">Keseb’ten sürülen Ermeniler Türkiye’nin tek Ermeni köyü Vakıflı’ya getirildi.</p>

  <p>Keseb’in bu gruplar tarafından ele geçirilmesinden hemen önce Türk Dışişleri, BM’ye “iltica talebinde bulunabilecek Suriyeli Ermeniler için Mardin’de 2 bin kişilik kampın hazır olduğunu” bildirdi. Saldırılardan birkaç gün önce beni arayıp “24 Nisan geliyor, 1915’in yıldönümünde yine mi Ermeniler katlediliyor” diye soran Halepli Hıristiyan dostuma “Ne alakası var” dedim. Bir paylamadığım kaldı. Ardından Türk Dışişleri’nin “zinhar olmaz” diyen açıklaması geldi: “Keseb’de çatışmalar sırasında Türkiye’nin muhalif güçlere topraklarını kullandırmak suretiyle veya diğer şekillerde destek sağladığı yönündeki iddialar bütünüyle mesnetsizdir.” “Böyle buyurduysa devlet” demeye ramak kala devletin lafının üstüne laf kondururcasına adresime bir e-posta düştü.</p>

  <p>TBMM Dışişleri Komisyonu Üyesi Mehmet Ali Ediboğlu günlerdir Hatay’daydı, olup bitenlerin peşindeydi. E-postada şunları paylaştı:</p>

  <div class="girs2">
    <p class="p1">“Gözlekçiler Köyü, Çandır Köyü ve Teknecik Karakolu’na gittik. Önümüz askerler tarafından kesildi. Bizi sokmak istemedikleri yerlerde hatta askerlerin kullandığı alanlarda Suriye plakalı araçlar cirit atıyordu. En az 5 ayrı noktadan aynı anda binlerce silahlı, Türkiye topraklarından sınırı geçerek saldırıyı başlattı. Görüntülediğimiz bir konu da Gözlekçiler ile Kayapınar Bölüğü arasındaki ‘Askeri Hat Yolu’ndan onlarca Suriye plakalı aracın sürekli ‘terörist’ taşıdığı ve topraklarımızdan Suriye karakoluna mermi yağdırdıklarıdır.”</p>
  </div>

  <p>İddialar arasında doçka uçaksavar monte edilmiş kamyonetlerin yanı sıra 2 tank ve 30 kadar TIR’ın sınırdan geçtiği de var. El Alem’in iddiasına göre de “Türk ordusu Keseb yakınlarındaki askerî üssü bombaladı. Nusra, Keseb’de Türk tanklarına kendi bayrağını astı.” Yaygın kanaat ise TSK’nın Suriye jetini düşürerek Keseb’i ele geçiren silahlı gruplara karşı ordunun hava operasyonlarına engel olduğu yönündeydi. Lübnan sınırından Şam kırsalına uzanan bölgede yürütülen Kalamun Savaşı’nda darbe alan silahlı grupların kuzeye çekildiği bir süreçte Keseb, Nusra ve İslâmî Cephe’nin inancını tazeleyen bir kazanım oldu. En azından hayal ettikleri Akdeniz’e inip poz verdiler. 3 yıldır Lazkiye’den Tartus’a uzanan Akdeniz hattını yaramamışlardı. Bu, Türkiye’nin lojistik ve askerî desteği olmadan mümkün değildi. Lübnan’da yayımlanan <i>Sefir</i> gazetesi, Keseb taarruzunda yabancı istihbaratçıların rolüne işaret etti: “Özellikle Türk istihbaratı saldırının hazırlığı ve planlamasında rol oynadı, uygulamasına da destek verdi.” Saldırıda yer alan Yıldırım Tugayı’nın lideri İbrahim İdlibi de “Türkiye’den kendilerine uçaksavar ve roket ulaştığını” gururla anlattı.</p>

  <p>Kritik aktör Türkiye, hedef de Ermeni kasabası olunca Keseb bambaşka bir sonuç doğurdu. Militanlar Keseb’de kiliseyi koruduklarını belirtse de Mısırlı Ebu Katade, Facebook’ta paylaştığı fotoğrafa “Haçları söktük. Kardeşlerimiz kiliseyi camiye dönüştürecek” notunu düştü. Tüm Ermeni diasporası haliyle bunu konuşmaya başladı.</p>

  <p>Amerikan Ermeni Ulusal Komitesi, Ermenilerin bir kez daha sürüldüğünü belirtip Kongre ve Beyaz Saray’dan Türkiye’ye baskı istedi. Ermenistan Devlet Başkanı Serj Sarkisyan, Türk birliklerinin biri 1909, diğeri 1915’te olmak üzere iki kez Hıristiyanları Keseb’den sürmeye kalkıştığını ve tarihin tekerrür ettiğini söyledi. Keseb, bölgede Ermenilerin topluca yaşadığı nadir yerlerden biri. Hatay’daki yegâne Ermeni köyü Vakıflı gibi simgesel.</p>

  <p class="baslik3">ERMENİ’YE TEHCİR, ALEVİ’YE MEZAR</p>

  <p class="p1">Öyle bir hesap ki akla zarar. Hafızasında iki sürgün girişimini canlı tutan ve üç yıldır güvercin tedirginliğiyle yaşayan Suriyeli Ermenilerin kasabası Keseb’i ele geçiren El Kaide ve müttefiklerine lojistik destek vereceksin, sonra diaspora ayaklanınca, ABD Kongresi’ne mektuplar gidince ve Kars-Karakale asıllı Kim Kardashian #SaveKessab hashtagıyla kampanya başlatınca afallayacaksın, kendine gelince de numara çekeceksin! Silahlı gruplar Keseb’i ele geçirirken katliam korkusuyla halk Lazkiye’ye kaçmış, geride aciz, yaşlı ve “Öleceksem burada ölürüm” diyenler kalmıştı. Tam da 24 Nisan öncesi diaspora “Ermeni soykırımını” gündeme getirmek için güncel bir konu bulmuşken devletin iddialı haber ajansı Anadolu Ajansı (AA) kendini, muhaliflerin Ermenilere nasıl insani davranıp kiliseleri koruduklarına ve iki yaşlı Ermeniyi Türkiye’ye taşıyarak nasıl büyük bir insanlık dersi verdiğine dair hikâyelere adadı. Keseb’den Vakıflı Köyü’ne götürülen Sirpuhi ve Satenik Titizyan kardeşlerin anlattıkları maniple edilerek Türk kamuoyuna aktarıldı. AA’nın “Kendi istekleriyle Türkiye’ye gönderildiler” dediği Ermenilerden 82 yaşındaki Sirpuhi Titizyan’ın bana aktardıklarına göre önce Türkçe konuşan militanlar gelip evi aradı. Ardından Arapça konuşanlar gelip “Sizi Lazkiye’ye götüreceğiz” dediler ama ertesi sabah ikiliyi Lazkiye değil Türkiye’ye getirdiler. Yani Ermeniler kandırıldı. İşin Türkçesi, Türkiye’nin “Ermenilere kucak açtık!” başlıklı bir hikâyeye, militanların da Ermenisiz bir Keseb’e ihtiyacı vardı. Titizyan ikilisi şimdi Lazkiye’deki Keseblilerin yanına ya da Beyrut’a gitmek istiyordu.</p>

  <p>Keseb’in korunduğu savıyla ilgili de durum şuydu: Nasıl olsa yağmalanacak bari kapıyı kırmasınlar diye evinin anahtarını militana veren Titizyan’a göre milisler evlerin kapıları ve pencerelerini kırdı, traktörlere el koydu. “Enfal” (Ganimetler) operasyonun ruhuna pek uygun! Anadolu Ajansı, Suriye Türkmen Meclisi Üyesi İzzet Zohta’nın “Keseb’in Karaduran ve Samra köylerinde 3-4 kilise var. ÖSO kiliseleri korumak için ellerinden geleni yapmaktadır” dediğini aktardı. Ancak Beyrut’ta yaşayan Kesebli Şant Kerbabyan, akrabalarıyla konuştuktan sonra katliam olmasa da şu tür olayların yaşandığını anlattı:</p>

  <div class="girs2">
    <p class="p1">“Haçlar parçalandı. Bu bilgi teyit edildi, topluluğun bir ileri geleniyle konuştum. Nusra evleri yağmalayıp eşyaları Türkiye’ye taşıyor. Nusra savaşçıları kamplar ve çadırlardaki kardeşlerini Keseb’e getirmek istediklerini söylüyor. ”</p>
  </div>

  <p>6 Nisan’da 19 Kesebli daha getirildi. Hepsi yaşlı. En genci 70’in üstünde. Kapıları çalınıyor, apar topar alınıp sınıra bırakılıyorlar. Günlük kıyafetleriyle gelenler vardı. Silahlı kişiler Keseb’i boşaltıyorlar ama Ermenilerin canına zarar vermek istemiyorlardı. Türkiye’nin Keseb’in ele geçirilmesindeki rolüyle ilgili de anlatılanlar vardı. Dışişleri Bakanı Ahmet Davutoğlu “Keseb bizim irademizle gelişmedi” dedi ya, bir de Agos’un “Saldırıyı bekliyor muydunuz” sorusu üzerine Titizyan’ın söyledikleri vardı: “Erdoğan yolları açmasaydı Keseb’e bu kadar çok kötü adam gelmezdi. Bunlar Türkiye’den geldi.”</p>

  <p>Savaşçıların Türkiye sınırından Keseb’e geçtiklerine dair çok şey yazıldı. Lübnan’daki <i>El Ahbar</i> yazarı Suheyb Ancarini de muhalif bir kaynağa dayanarak Ürdün’de eğitilen bini aşkın savaşçının Keseb operasyonu için Marka Havaalanı’ndan Hatay’a taşındığını iddia etti.</p>

  <p>Türk medyası ise Ermeni kâbusundan misafirperverlik öyküsü çıkarmanın derdindeydi.</p>

  <p>Benim için asıl hikâye, getirilen yaşlılar üzerinden üretilen misafirperverlik değil Lazkiye’de sığındıkları kilisede dua edenlerin gözlerindeki kahreden bakıştı; yüzyıl geriye dalan Ermeni bakışı. Gerisi müsebbibin propagandasıydı.</p>

  <p class="baslik3">MUSA DAĞI’NDAN CASSA BELLA’YA SESSİZ AĞIT</p>

  <p class="p1">Keseb’de 23 Mart 2014’te Ermenilerin yeni bir sürgün yaşaması yüreklere bir hançer gibi saplandı. İlk fırsatta Keseb tarafını dikizleyen Musa Dağı’ndaki Vakıflı Köyü’ne gittim. Olayların üzerinden 35 gün geçmişti. Lazkiye’ye kaçamayan Ermenilerin özel operasyonla getirilip yerleştirildiği Vakıflı’ya girerken üzerinde çiçekler bırakılmış yeni mezar dikkatimi çekti: Son sürgünün 23 mağdurundan biri olan 82’lik Loder Tırtıryan’a ait. Kalbi daha fazlasına dayanamamış, 24 Nisan 1915’in yıldönümünde sürüldükleri topraklara gömülmüş.</p>

  <p>Köye ait misafirhanenin avlusunda dimdik ayakta duran, bir başına oturmuş uzaklara dalan, ağır adımlarla volta atan 70’lik, 8O’lik, 90’lık Ermenilerin gözlerindeki ifadeler, alınlarındaki kıvrımlar o kadar derindi ki soru sormaya dilim varmadı. Papken Curyan’ı işte bu avluda dinledim. Her birinin sadece bugüne değil geçmişe dair anlatacağı o kadar çok hikâye var ki... Yokuşları adımlayan Hagop Giragosyan evlenemediği yegâne aşkından söze girip ekledi: “Ben ormancıydım, dağlara tırmanmaya alışkınım. Yürümeden duramıyorum.” Ormancılıktan sonra Keseb’in “şipşakçısı” olmuş: “Tüm fotoğraf makinelerimi sakladım. Yedi tane, hepsi antika. Şimdi kim bilir başlarına ne geldi.” Lazkiye vaadiyle 3 Nisan’da Türkiye’ye getirilen Sırpuhi ve Satenik Titizyan kardeşler ise son sürgünün tanınan yüzü. Biz sohbet ederken Beyrut’taki yeğenlerinden gelen telefon nedeniyle ikilinin mutluluğu görülmeye değerdi.</p>

  <p>“Biz Antepliyik” diye söze başlayan Anahit Aharonyan’ın hikâyesi ise daha önce “Bizi götürmeyin, buracıkta öldürün” sözleriyle basına yansımıştı. 66 yaşındaki Anahit, Halep doğumlu. Türkçeyi anne ve babasından öğrenmiş. 91 yaşındaki amcası Nerses Tangukyan ile birlikte her yaz olduğu gibi Keseb’e 20 dakika mesafedeki Öküzoluk’taki (Nebain) yazlığa gitmişler. Kışa doğru Halep’te çatışmalar artınca “Keseb daha sakin” diyerek dönmemişler. 95 yaşında yatağa mahkûm Kesebli ninenin acı çektiği odada içini bir kez daha döktü Anahit:</p>

  <div class="girs2">
    <p class="p1">“Önce Suriye askerleri 3 gün evimizde kaldı, duvarları delip silahları yerleştirdiler. Vuruştular. Yan yana oturuyorduk, birbirimizi duyamıyorduk, yüksek sesten Nerses’in kulaklığı bozuldu. Askerler giderken ‘Yürüyebilirseniz sizi de götürelim’ dediler. Nasıl yürüyeceğiz, değnekle ayakta duruyoruz. Askerler kaçıp gitti, biz kaldık. Sonra ötekiler geldi. Gecenin üçü, biri girdi, mutfakta çekmeceleri karıştırdı, ‘Tamam bıçak arıyor, birilerini boğazlayacak’ dedim. Yatak odasındayım. Nerses’i de uyandırmadım. İki kişi daha geldi, odalara bakıp gittiler. Ses çıkarmadık. Ardından 50 kişi karınca sürüsü gibi daldı. Bizi gördüler, ‘Ne işiniz var’ dediler. ‘Hiç, burası evimiz’ dedik. Evin halini sordular. Çatışmalardan kapı pencere kalmamıştı. ‘Askerler yaptı’ dedik. ‘Hangi askerler’ diye sordular, ‘Bilemem’ dedim, ‘Artık sizden mi başka taraftan mı?’ Biri bağırdı, ‘Başını ört’ diye. Örtü yoktu, battaniyeyle örttüm. ‘Kimsiniz’ dediler. ‘Ermeniyiz’ dedim. Nüfus kağıtlarını aldılar, ‘Alevi olsaydınız sizi boğazlardık’ dediler. Bizi götüreceklerini söylediler. Dedim ki ‘Vurun bizi, kurtulalım, zaten 5 gündür ölümü bekliyoruz’. ‘Biz adam vurmayız’ dediler. Bizi kucaklayıp pikabın arkasına koydular. Hava soğuktu. ‘Bizi içeri alın’ diye ısrar ettim. Biri merhametliydi, zar zor içeri sığdık. Hastane gibi bir yere götürdüler. Yaralılar vardı. 4-5 saat bekledik. Tekrar bizi arabaya bindirdiler, 2 saat yol aldık. Bir çiftliğe vardık. Orada 13 gün kaldık. Yerde yattık. Çantaları yastık yaptık. Nerses’in ayakları şişti, kanadı. Orada 85 çocuk, 75 avrat, 50 erkek vardı. Onlar Halep’te muhaliflerin kontrolündeki bölgedenmiş. Hepsi Sünniydi. ‘Beşşar’a silah çekmemek için buraya geldiniz değil mi’ diye suçladılar. Onları Halep’e saldılar. Sonra Ermenileri alıp Keseb’deki kiliseye götürdüler. Baktık ki bütün kameralar karşımızda. ‘Kiliseye bir şey yapmadık, gelin görün’ dediler. Ama bütün heykelleri ve haçları kırmışlardı.”</p>
  </div>

  <p>Gözyaşı sürmez ebediyyen; ya durulur ya kurur. Kasketinin altına gizlediği göz pınarlarında yaş kalmamış Papken Curyan’ın. Keseb’de ayağındaki postalın bedelini canıyla ödeyen 23 yaşındaki oğlu Kevork’un acısını, karısı Nivart’tan tam 1 ay saklamış. Konuşmak istemedi, “Hayatım cehennem olmuş, ne konuşacağım ki” deyip uzaklaştı. Bir saat sonra kapı araladı: “Soracaksan kalabalık içinde değil baş başa sor.” Biraz öteye tenhaya gittik.</p>

  <p>1939’da Hatay’ın ilhakı üzerine Musa Dağı’ndan ayrılan Ermenilerin Beyrut’ta aynı köy isimleriyle kurduğu Ancar semtindeki kunduracılık yıllarından başladı. Bir türlü 21 Mart’ta El Kaide ve cihadi Selefilerin eline geçen Keseb’de olup bitenlere gelemedi. Gelmek istemedi.</p>

  <p>Gözleri kıpkırmızı kesildi, biz sustuk, o konuştu:</p>

  <div class="girs2">
    <p class="p1">“Milisler geldiğinde eşim, annem ve iki kardeşimle birlikte villada saklandık. Kardeşim o villanın bahçıvanıydı. Oğlum motosikletiyle gelmişti bizi götürmeye. Milisler bastı. Karımı ayırıp başka bir yere götürdüler. Oğlumun bahçe işinde kullandığı ayağındaki botlara bakıp ‘Sen nizamın askerîsin’ dediler. ‘Hayır’ dedim, ‘Tek bir oğlum var, ailenin tek oğlu olduğu için askerden muaf.’ inanmadılar, belge istediler. Bu kez duvardaki av silahını görünce oğluma ‘Şebbiha’ dediler. ‘O silahtan her evde var’ dedim. İkna edemedim. Çekip vurdular, oğlum kucağımda can verdi. Üzerini battaniyeyle örttüm oracıkta. Bizi alıp başka bir eve götürdüler. Ceset orada kaldı. Daha yeni kendine dükkan açmıştı. Üç gün bekledim, gidip gömmeme izin vermediler. Ayrılmadan önce karanlıkta mezar kazmama izin verdiler. Ceset kokmaya başlamıştı. Başıma silah dayadılar, kazamadım doğru düzgün. Yarım metreyi geçmez kazdığım. Sonra bizi bir çiftliğe götürdüler. 13 gün orada kaldık. Eşimle buluştuğumuzda söyleyemedim, çığlık atar onu da vururlar diye. Türkiye’ye getirildiğimizde de söyleyemedim. Fakat internete yazmışlar, Beyrut’ta kızım öğrenmiş; sordu, inkar ettim. Kızım vazgeçmedi. Birileri ‘25 bin dolara kardeşini buluruz’ demiş, o da parayı hazırlamaya başlamış. Bunu duyunca mecburen ona da karıma da söyledim. Ama bizimle gelen 92 yaşındaki annemin hâlâ haberi yok.”</p>
  </div>

  <p>Kameralı şova gelince: “Ermenilere zarar vermedik” kodlu mizansen, tam da 1915’in yıldönümü yaklaşırken Keseb’i ele geçiren gruplara sağlanan lojistik destek nedeniyle köşeye sıkışan hükümetin İstanbul’daki Ermeni Başe-piskoposu’nu arayıp “Keseb’deki Ermenileri getireceğiz, İstanbul’a mı yoksa Vakıflı’ya mı yerleştirelim” diye sormasıyla başlıyor. Fütursuz bir mizansen. “Muhalifler evlerinden alıp sınırda Türk yetkililere teslim etti” denilen yaşlılar üzerine bir kilim atılmış beton zeminde 8 ile 15 gün arasında esir tutulmuş. Kilisede dua ederken dışarıda bomba patla(tıl)mış, “Bakın rejim bombalıyor” denmiş, gitmeye direnenler de böylece ikna olmuş! Şimdi devletin “uzaktan” ilgilendiği, bölge halkının ise ihtiyaçları için seferber olduğu bu insanlar Beyrut’a ve oradan Lazkiye’ye gitmek istiyordu. Milisler pasaportlara el koyduğundan Türk Dışişleri’nden seyahat belgesi bekleniyordu. Adı “Cassa Bella” yani “Güzel Ev”den gelen Keseb, Vakıflı ve Ancar Ermeni bakiyesinin üç kurtuluş vahası. Birbirine bakan üç yüz. Keseb’in üzerinde kara bulutlar vardı. Ancar dün olduğu gibi bugün de kaçanlara sığınaktı. Vakıflı ise AKP’nin yeni büyükşehir yasası ile tek Ermeni köyü etiketini yitirmenin burukluğu içindeydi. Artık orası Samandağ’ın bir mahallesiydi. Bu da 100 yıllık yüke ilave bir ağırlıktı.</p>

  <p class="baslik3">TSK’DAN GANİMETÇİLERE MÜTEVAZI KATKILAR!</p>

  <p class="p1">Türkiye’nin Suriye’deki iç savaşa müdahil olduğuna dair bilgiler de delilleriyle mahkeme kayıtlarına girdi. Dava dosyalarından biri, Türkiye’nin muhalif güçlere silah ve mühimmat sevkiyatıyla yetinmeyip sınıra 3-4 km ötede Ermeni kasabası Keseb’i ele geçiren silahlı gruplara top ateşiyle destek verdiğini ortaya koydu. Mart 2014’te Niğde’de güvenlik güçlerine saldıran IŞİD üyelerinin yargılandığı davaya bakan savcı sanıkların telefonlarını dinleterek çarpıcı bilgiler elde etti. Telefon konuşmalarında Keseb’de savaşanlar Suriye ordusunun bulunduğu yerlerin koordinatlarını Türkiye’de ilgili kişilere bildiriyor, Türk ordusu da bu koordinatlara uygun olarak top atışı yapıyordu.</p>

  <p>Keseb civarında çatışmalar sürerken 23 Mart 2014’te Suriye savaş uçaklarından biri Türkiye’den atılan bir füzeyle “sınırı ihlal” ettiği gerekçesiyle düşürülmüştü. Haziran 2014’te Esad güçleri “Nokta 45” denilen tepe dahil Keseb bölgesini tekrar ele geçirirken bu kez Türk ordusu Suriye tarafına top atışları yapmıştı. Hükümet ve TSK, Keseb dahil şimdiye kadar Suriye’ye yönelik bütün atışların 2012’de Türk jetinin düşürülmesinin ardından ilan edilen angajman kuralları çerçevesinde sınır ihlali olduğunda ya da Türkiye tarafına mermi düştüğünde misilleme olarak yapıldığını söylüyordu. Dışişleri Bakanlığı da Keseb’le ilgili suçlamayı “Türkiye’nin muhalif güçlere topraklarını kullandırmak suretiyle destek sağladığı yönünde ortaya atılan iddialar bütünüyle gerçek dışıdır” diyerek reddetmişti.</p>

  <p>Niğde’deki saldırganlara yardım eden kişilerin telefonlarını teknik takibe alan savcının elde ettiği bilgiler resmi açıklamaları açığa düşürdü. Konuşmalara göre Bayır Bucak Türkmen Cephesi Komutanı Adil Orli, kardeşi Ayhan Orli aracılığıyla koordinatları Yayladağı Gençlik Derneği Başkanı Mehmet Toktaş’a gönderiyordu.</p>

  <p>13 Haziran 2014’teki bir görüşmede Ayhan Orli, Toktaş’a Adil Orli’den aldığı yedi noktanın koordinatlarını Whatsapp’tan gönderdiğini belirtip “Atışlar hayırlı oldu. Arkadaşlar da gerisini hallettiler yani ama hâlâ 7 nokta var. Bunlara birer tane atsanız yeter” dedi.</p>

  <p>Toktaş da “7 nokta tamam. İlerleyen dakikalarda savunmada kalsınlar orada, herkese söyle” yanıtını verdi.</p>

  <p>İkili arasındaki konuşmalarda askerî yardımlar da gündeme geldi. Orli mermi yokluğundan yakınırken Toktaş şu ifadeleri kullandı: “Ankara ile bir daha görüşeyim, bu cephane işi ne oldu ya. Cephane olmazsa boş vallahi boş.”</p>

  <p>14 Haziran 2014’teki görüşmede de Yaşar Benli adlı kişi, Ayhan Orli’ye Nokta 45’teki verici direklerinin olduğu yerde mevzilenen rejim güçlerine atış yapılmasını istedi. Bir müddet sonra Ayhan Orli, Toktaş’a “Syriatel’in tepesinde çok sayıda asker var. Vurabilirseniz” diye mesaj gönderdi ve ardından telefonda konum tarifi yaptı.</p>

  <p>13 Haziran 2014’te cephedeki bir Türkmen, Ayhan Orli’den köşeye sıkışan savaşçıların Türkiye’ye geçiş yapabilmesi için yardım istedi. Orli de Yayladağı Kaymakamı Turan Yılmaz’a durumu şöyle iletti:</p>

  <div class="girs2">
    <p>Orli: Arfal’da 20-30 kişi var, onların karşı tarafa geçişini sağlayabilir miyiz?</p>

    <p>Yılmaz: Şu anda mı, 20-30 kişi? Neredeler şu anda?</p>

    <p>Orli: Arfal’da.</p>

    <p>Yılmaz: 45 tarafından mı geçecekler?</p>

    <p>Orli: Evet 45 tarafından.</p>

    <p>Yılmaz: Tamam oldu.</p>
  </div>

  <p>Mahkeme tutanakların ifşası üzerine Turan Yılmaz “Yönergeye göre hareket ettik” savunmasını yaptı.</p>

  <p>CHP milletvekili Umut Oran da TSK’nın topçu desteğini meclis gündemine taşıyarak Başbakan Ahmet Davutoğlu’na “TSK’nın Suriye toprakları içerisindeki bir bölgeye durup dururken topçu atışı yapmasının gerekçesi nedir? Bu durum Türkiye’yi açıklanması ve telafisi olanaksız zor bir duruma sokmuyor mu?” diye sordu.</p>

  <p>Silah sevkiyatıyla ilgili de Türkiye’nin radikal gruplara yardım ettiğine dair şüpheleri artıran ifadeler mahkeme kayıtlarında yer aldı. 13 Haziran 2014’te Ayhan Orli ile Ahmad Ohrin (Suriye Türkleri Derneği Başkanı Ahmet Şirin) arasında geçen konuşmada Türkiye’den gönderilen silahların Ensar el İslâm’a gittiği belirtildi. Ensar el İslâm bölgede genelde Nusra Cephesi ile ortak hareket eden bir örgüttü. Orli cephanenin bittiğini anlatırken Ahmad Ohrin “Hani Ensar’ın aldığı o silahlar” diye sordu. Orli de “Valla ben bilmem onu. Ensar’a verene soracaksın onu” yanıtını verdi. 14 Haziran 2014’te gerçekleşen başka bir konuşmada Orli, Keseb’de durumun kötüye gittiğinden yakınırken Aziz Kikhia (Bayır Bucak Tugay Komutanı Albay Ahmet Arnavut) “O TIR’ların gittiği adamlar nerde?” diye sordu. Orli de “Yok abi, yok” diyordu. Aynı gün Orli, cephane yokluğunu bu kez Suriye Türkmen Kitlesi Genel Koordinatörü Samir Hafez’le konuştu. Hafez, “Bir seneden bu yana bize bir şey gelmedi, şimdi mi gelecek” derken Orli “Yani satılıyoruz abi” yorumunu yaptı. Orli cephane sıkıntısını başka kişilerle de görüştü.</p>

  <p>Türkmenlere silah yardımı 19 Ocak 2014’te Adana’da roket dolu üç TIR yakalandığında gündeme gelmişti. Sürücüye göre TIR’lar Cilvegözü’den Suriye’ye gidecekti. Cilvegözü’nün karşısındaki Bab el Heva Kapısı’nın bulunduğu bölge İslâmî Cephe ve Nusra’nın kontrolündeydi.</p>

  <p class="baslik3">KESEB, KALAMUN YENİLGİSİNİN TELAFİSİ</p>

  <p class="p1">Keseb’e saldırının hangi koşullarda gerçekleştiği de önemliydi. Suudi Arabistan güneyde ABD ile birlikte “Güney Cephesi” adıyla ılımlı muhalefet kanadı oluşturmaya çalışırken Türkiye ile Katar kuzey cephesini ısıtmakla meşguldü. 30-40 bin askerî olduğu söylenen Güney Cephesi, Ürdün üzerinden gelişmiş tank ve uçaksavar gibi silahların yanı sıra CIA’den askerî eğitim ve istihbarat desteği alıyordu. <i>Wall Street Journal</i>’a göre Güney Cephesi’nin liderliğini üstlenen Beşar el Zubi, Arap ve Batılı istihbarat servislerinin Amman’da oluşturduğu “Operasyon Odası”yla doğrudan irtibat halindeydi.Bu operasyon, aşırılıkçılara karşı ılımlı muhalefeti güçlendirme operasyonu diye pazarlandı. Ama kimin ılımlı kimin radikal olduğu hepten izafiydi. Kuzey cephesinde rejimin uluslararası topluma karşı kullandığı “terörle savaş” kartını boşa çıkarmak için Türkiye sınırlarına yakın bölgelerde palazlanan IŞİD’i pasifize etmek üzere Selefi örgütler arasında organize edilen İslâmî Cephe, sahada Nusra Cephesi ile birlikte hareket ediyordu.</p>

  <p>Muhalif cephedeki tüm yeniden yapılanma girişimleri, rejimin İran ve Hizbullah’ın desteğiyle muhaliflerin lojistik hatlarını koparmaya yönelik stratejisini ilerletmesine de engel olamadı. Kusayr’dan sonra Lübnan sınırında “Büyük Kalamun Savaşı” çerçevesinde Kara, Zara, Humus-El Vair, Yebrud ve Rasulayn’ın rejimin eline geçmesi muhaliflerin destek hatlarını önemli ölçüde kesti. Yebrud’da çok sayıda tünel bulundu. Şam-Humus-Halep üçgenini tuttuğu takdirde rejimin güney ve kuzeydeki operasyonlarını rahat yürütmesi mümkündü. Buna karşın Kalamun bölgesinden çekilen silahlı gruplar kuzeye yüklendi. Halep’in batısında Zehra’daki hava üssünü vurabilecek bir mevzi olan Şiveyhne’yi ele geçirdiler. Keseb’in düşmesi ise üç günlük çatışmaların ardından geldi. Türkiye’nin tek taraflı ilan ettiği “angajman kuralları”nın muhaliflere fiili tampon yarattığını ve rejim güçlerinin hareket kabiliyetini sınırladığını düşünürsek Keseb’i ele geçiren gruplar Ankara’ya müteşekkir olmalıydı! Bir süredir bizzat Batılı müttefikleri tarafından El Kaide unsurlarına destek olmakla eleştirilen Türkiye sınırdaki yeni komşusunu izah edebilecek durumda değildi. Ki bu gruplar 2013 yazında Lazkiye’de Alevi katliamına imza atmıştı.</p>

  <p class="baslik3">KÜRTLERE IŞİD KAPANI</p>

  <p class="p1">Cephe içinde cephe, düşmanlık içinde ittifak, ittifak içinde düşmanlıkların kafa bırakmadığı Suriye’de denkleme Kürtler girince işler hepten karıştı. Suruç’un karşısında Mürşitpınar Sınır Kapısı’nın açıldığı Kobani (Ayn el Arab-Arap Pınarı) etrafında 17 Mart 2014’ten itibaren ürkütücü gelişmeler yaşandı. Bir tarafta Rojava’nın savunma gücü YPG, diğer tarafta “paralel Kaide” olarak palazlanan IŞİD. IŞİD, Kürtlerin ilan ettiği üç kantonlu özerk bölgenin kritik halkası Kobani’yi çökertmek için saldırı üstüne saldırı düzenledi. IŞİD, adını “İslâm Pınarı” olarak değiştireceğini duyurduğu Kobani’ye yönelik hamleyi, doğuda Şeyuh’u ele geçirip ikisi çocuk 24 kişiyi infaz ederek başlattı.</p>

  <p>YPG ise Kobani’nin düşüşünü önlemek için bütün Kürdistan’ı seferber olmaya çağırdı. PYD Dış ilişkiler Temsilcisi Zuhad Kobani’ye “Kimler çağrınıza yanıt verdi” diye sordum. Verdiği bilgilere göre “somut destek veren tek güç PKK. Irak’taki Kürdistan Yurtseverler Birliği (KYB) ve Goran, Rojava için her türlü katkıyı vermeye hazır olduklarını duyurdu. Süleymaniye’de ‘Rojava’ya destek komitesi’ kuruldu. Irak Kürdistan Yönetimi ise yuvarlak sözlerle destek açıklamasının ötesine geçmedi.” Barzani’nin desteklediği Suriye Kürdistan Demokrat Partisi lideri Abdülhakim Beşar, YPG bayrağı altında savaşmayacaklarını söyledi. Türkiye ile ilişkileri iyi tutmaya çalışan ve Semelka kapısını bile açmaktan imtina eden Mesut Barzani, YPG’ye omuz verme konusunda gönülsüzdü.</p>

  <p>Kendi tarihlerini yazmaya koyulan Kürtler, Rakka’daki emirliği Türkiye sınırlarına kadar genişletmeye çalışan IŞİD’in hesaplarını bozdu. IŞİD, Kürt bölgelerine defalarca tasallut oldu ve püskürtüldü. Kobani’yi 3 taraftan kuşatan IŞİD son olarak 1 Nisan 2014’te Fırat’ın kenarında Zor Muğar’dan top atışıyla saldırıya geçtiğinde onlarca kayıp verdi. Yine YPG, Kobani’nin doğusundaki Kendal’da pusu kurarak IŞİD safında savaşan 12 Azerbaycanlıyı öldürdü. Ebu Muhammed adlı Kürt kökenli komutanları da öldü. Ancak YPG, Kobani’nin güneyinde Arapların yaşadığı Sırrin’de tepeleri tuttuğu halde iki tahıl silosunun IŞİD’in eline geçmesini önleyemedi. IŞİD silolara tanklarla saldırdı. Kobani hem Türkiye’ye açılan kapılardan biriydi hem de Rakka’dan gelip Menbic, El Bab ve Halep’e giden yolu tutuyordu. IŞİD, Rakka’dan Cerablus ya da Menbic’e gitmek istiyor ama YPG’nin kontrolündeki otobandan geçemiyordu. Bu nedenle düzen kurarken Kobani engelini aşması gerekiyordu. YPG’yi yenilgiye uğratmak için güneyde Rakka’dan güç alıyordu. Ayrıca kısa bir süre önce batıda Akçakale’nin karşısında ÖSO’yu oyuna getirerek ele geçirdiği Tel Ebyad ile doğuda Karkamış’ın karşısına denk gelen Cerablus’tan Kobani’yi kıskaca aldı. Tel Ebyad’da Arap köylerinin arasındaki üç Kürt köyüne 5 Mart’a kadar “Evlerinizi boşaltmazsanız talan edeceğiz” diye süre tanıdı.</p>

  <p>Kobani düştüğü takdirde IŞİD stratejik üstünlük kazanacaktı. Rojava ise çok daha kırılgan hale gelecekti. Zuhad Kobani’nin ifadesiyle “Kobani, Kürtlerin 19 Temmuz 2012’de kontrolü ele aldığı ilk yer olması nedeniyle psikolojik bir etkiye sahip. Kobani’yi düşürdüklerinde Cezire ve Afrin kantonları da zayıflayacak, moral çöküntü yaşanacaktı.” Burada ilginç bir ittifak da gelişti. YPG’yi rejimin uzantısı olarak gören ÖSO unsurları da Kobani savaşında Kürtlerle aynı safa düştü. IŞİD’den kaçıp YPG’ye sığınan ve kendilerine “Ahrar el Rakka” adını veren Araplar şimdi Kürtlerle birlikte IŞİD’e karşı savaşıyordu. Halbuki 2013’te Serekaniye’de YPG ile savaşa tutuşan ya da Kobani ve Afrin’i kuşatma altında tutanlar arasında ÖSO birlikleri de vardı. 2013’ün sonuna doğru IŞİD’e açılan savaşla hatlar yeniden karışmıştı. IŞİD’le çatışmadan kaçan yaralı ÖSO üyelerini Afrin’de tedavi eden Kürtlerdi. ÖSO şemsiyesini kullanan Cephet el Akrad (Kürt Cephesi) zaten Kürt davası söz konusu olunca YPG ile güçbirliği yapıyordu. Yine IŞİD’le savaşta onlar da YPG’nin yanındaydı.</p>

  <p>Seferberlik ilan ettiklerini duyuran YPG sözcüsü Redur Halil bana “Bizi desteklerlerse Cezire’den Kobani’ye tüm yolu açabiliriz” dedi. Bir başka YPG savaşçısı da Afrin’e kadar tüm yollardan IŞİD’i temizleyebileceklerini söyledi. Bu, Kobani ile Afrin arasındaki coğrafi kopukluğu giderme anlamına da geliyordu. Ancak Arap ve Türkmen bölgelerinde YPG’nin savaşa girişmesinin yerel direnişe yol açma riski vardı. Coğrafi kopukluğu giderecek şekilde bir hattı elde tutmak mevcut koşullarda imkânsızdı. Zuhad Kobani de aynı kanaatteydi:</p>

  <div class="girs2">
    <p class="p1">“Kobani ile Afrin arası uzun bir mesafe. Orada Kürt köyleri olmasına rağmen iki kantonu birleştirmek kolay değil.”</p>
  </div>

  <p>Aralık 2013’te YPG, Kamışlı civarında Tel Hamis ve Tel Brak’a giren IŞİD’e cephe açtığında Tay, Cubur ve Şemmar aşiretlerini karşısında buldu. IŞİD tehdidine rağmen rüzgâr aniden YPG’ye dönebiliyordu. Hele Türkmen bölgelerinde böyle bir plan “intihar görevi” sayılırdı.</p>

  <p class="baslik3">VALİDEN DEVLETE KAİDE İTİRAFI</p>

  <p class="p1">Suriye’ye savaşa giden El Kaide ve türevlerinin Türkiye sınırlarını kullandığına dair ortaya çıkan her olayı zinhar kabul etmeyen “inkârcı” bir hükümet vardı. Hatay Valisi Celalettin Lekesiz de hükümeti yalancı çıkarmamak için elinden geleni yapıyordu. Suriye’deki iç savaşın başından beri sınır hatlarındaki örtülü süreçlerde yer alan kritik birkaç görevliden biri olan Lekesiz’e göre silahlı kişiler asla Türkiye’deki kampları kullanmıyordu, sınır bölgesinde El Kaide’nin oryantasyon evleri yoktu, yasadışı militan ve silah geçişi mümkün değildi, silahlı grupların bölge insanlarını tehdit etmesi söz konusu olamazdı. Velhasıl ona göre rivayet olunan her şey şehir efsanesiydi. Gizli bir yazışmada o valinin yerinde devlet namına “kral çıplak” diyen bir vali vardı.</p>

  <p>Lekesiz, Mart 2014’te İçişleri Bakanlığı’na bir yazı göndererek IŞİD’in kullandığı güzergâhı ve komplolarını deşifre etti. Türkiye’yi “tağut” yani “haddi aşan şeytani rejim” olarak tanımlayan IŞİD’in tehditlerini sıralayan Lekesiz’in önerisi de basitti:</p>

  <div class="girs2">
    <p class="p1">“ABD’nin 11 Eylül’den sonra izlediği politikayı biz de izleyelim ve yabancı mücahitlerin Suriye’ye illegal geçişini engelleyelim. ”</p>
  </div>

  <p>Sınır bölgelerine yönelik her türlü saldırıyı “Esad rejimi yaptı” diyerek geçiştiren hükümetin uzun süre inkâr ettiği El Kaide gerçeğine dair Lekesiz’in aktardığı bilgiler şöyleydi:</p>

  <p>• IŞİD üyeleri kendi ülkelerinden uçakla İstanbul’a geliyor. Kendilerini Suriye’ye geçirecek kişilerin telefon numarasını önceden biliyorlar. Türkiye’ye gelir gelmez irtibata geçiyorlar.</p>

  <p>Havayolu ve karayoluyla Şanlıurfa, Kilis, Gaziantep veya Hatay’a geçerek yerel işbirlikçilerle buluşuyorlar.</p>

  <p>• Türkiye’ye yasal olarak giriş yapan bu kişiler 3-5 kişilik gruplar halinde kaçakçılar vasıtasıyla yasadışı olarak Suriye’ye giriyor.</p>

  <p>• Hatay’a gelenler, Reyhanlı’nın Bükülmez, Kuşaklı, Beşaslan köyleri, Altınözü’nün Hacıpaşa beldesi ve Yayladağı’nın Güveçci köyünden kaçakçılar vasıtasıyla Suriye’ye geçiyor.</p>

  <p>• İran, Irak, Lübnan ve Mısırlılar hariç diğer yabancılar geçişlerde Türkiye’yi kullanıyor.</p>

  <p>• IŞİD’in sınır hattından Türkiye’ye yönelik bomba yüklü araç, adam kaçırma ve sınır birliklerine dönük yoğun eylem girişimlerine dair duyumlar alınıyor.</p>

  <p>• 19 Ocak 2014’te Öncüpınar Sınır Kapısı yakınlarında 2 kadın vücutlarına bomba düzeneği sarılı vaziyette intihar eylemi gerçekleştirecekleri sırada ÖSO tarafından etkisiz hale getirildi.</p>

  <p>• 29 Ocak 2014’te IŞİD üyeleri Kilis’teki sınırda görev yapan Türk askerlerine ateş açtı.</p>

  <p>•5 Şubat 2014’te IŞİD mensuplarının Türkiye’ye yönelik bomba yüklü araçla eylem yapacağı ihbarı alındı. 10 Şubat 2014’te Suriye’den gelen bomba yüklü araç sınırı geçemeyeceğini anlayınca geri döndü. Araç İdlib yakınlarında ÖSO tarafından 2 şahıs ile birlikte yakalandı.</p>

  <p>•25 Şubat 2014’te IŞİD’in bir kırmızı Mercedes’le bombalı eylem yapacağı bilgisi alındı. Türkiye’ye giremeyen araç 27 Şubat’ta Suriye’nin Sincan kasabasındaki pazarda patlatıldı.</p>

  <p>• IŞİD üyeleri Mart’ta Darkuş kasabasında toplanmaya başladı. 14 Mart 2014’te otobüs ile Darkuş’tan Zurzur’a geçtiler. Yaklaşık 150 kişi Türkiye sınırına en yakın nokta olan Kolcular köyüne 300 metre kala bir dubleks villada bir gün kaldı. 15 Mart’ta 45-50 kişilik gruplar halinde 4 noktadan Türkiye sınırını geçtiler. Bu kişiler Ebu Bera adlı kişi tarafından karşılanarak saat 06.00 sıralarında Reyhanlı’daki Kent Otel’e getirildi. Buradan yaklaşık 100 kişilik grup 2 otobüs ile Suriye’nin Rakka bölgesine gitmek üzere Kilis’e doğru yola çıktı. Kalan 45 kişilik grup saat 17.00 sıralarında Reyhanlı’da polis tarafından yakalandı. Reyhanlı’da 45 kişinin yakalanması IŞİD içinde olumsuz bir hava yarattı ve Türkiye’yi “tağut” olarak nitelendirdi. Örgüt unsurları Türkiye’ye yönelik eylem kararı aldı.</p>

  <p>Vali Lekesiz raporunda vardığı sonucu da şu cümlelerle aktarmaktaydı: “Ülkemiz açısından ağır ağır tehdit oluşturan IŞİD’in Suriye alanında hâkimiyet tesis etmesi ve sınır bölgelerini ele geçirmesi halinde kendi inançlarına göre İslâmı kurallara uygun yaşamayan Türkiye tamamen hedef haline gelecektir. Eylemlerin Türkiye’ye döneceği kuvvetle muhtemeldir.”</p>

  <p>Raporun basına sızması Reyhanlı’da 11 Mayıs’ta 53 kişinin öldüğü, 236 kişinin yaralandığı saldırının birinci yıldönümünde davanın kapatılabileceğine dair tartışmalara denk geldi. Hükümet Esad rejimini sorumlu tutsa da 15’i tutuklu 33 sanığın yargılandığı saldırıyı IŞİD üstlenmişti. AGlT toplantısında Türkiye temsilcisi Tacan İldem’in “Saldırılar El Kaide unsurları tarafından yapıldı” sözleri de mızrağın artık çuvala sığmadığını gösterdi.</p>

  <p class="baslik3">SINIRLI SINIRSIZ “ABSÜRDİSTAN”</p>

  <p class="p1">“Çok boyutluluk” hükümetin Türk dış politikasının marka değerini şişirmek için yıllarca dilinden düşürmediği bir ifade oldu. Başka alanlardaki getirileri çok tartışılır ama Suriye ile 911 kilometrelik sınırın zikzaklarla dolu bu retoriğin ruhuna uygun olarak boyutlandığı bir hakikat idi. Muhaliflerin elinde aç-kapa yapılan, Kürtlerin elinde kilit vurulan kapılar; iç savaşta muhalefeti güçlendirme adına yasadışılık devlet eliyle meşrulaştırılırken “istenmeyen yasadışı” geçişlere önlem olarak örülen kazılan hendekler ve dikilen portatif duvarlar; keyfe keder göz yumulan ya da suçüstü yapılan kaçakçılar; sınırın dibine yani ateş hattına kurulan mülteci kampları; angajman kurallarıyla 10-15 km derinliğinde yaratılan tampon bölge yetmezmiş gibi muhaliflerin havan topları için fırlatma rampası olarak kullandığı sıfır noktası; Suriye uçaklarını sınırdan uzak tutmaya çalışırken zaman zaman radarlarca kilitlenen F-16’lar ve gizemli yükleriyle sınır aşan TIR’lar.</p>

  <p>Westem filmlerinden geri kalmayan olayların yaşanmadığı gün yoktu. Sınırdaki sıradışılığı görmek için TSK’nın internet sayfasındaki günlük raporlara bakmak kâfiydi.</p>

  <p>Anormalliğin fotoğrafını sınır kapılarının ahvali veriyordu. Nisan 2014 itibariyle batıdan doğuya doğru kapıların durumu Suriye’deki iç savaştaki parçalanmanın da aynasıydı:</p>

  <p>Keseb: Kapı 23 Mart’ta Enfal Operasyonu ile cihadi Selefi koalisyonun eline geçtik Rejimin elinde düzenli işleyen tek sınır kapısıydı ve Türkiye tarafından Mayıs 2013’te kapatılmıştı. Lazkiye’ye açılan bir koridor olan Keseb düşünceye kadar Yayladağı’nın Güveçci gibi köyleri Suriye’ye savaşçı transferinde kullanılıyordu. (Suriye ordusu 15 Haziran 2014’te Keseb ve sınır kapısında kontrolü yeniden sağladı.)</p>

  <p>Bab el Heva: Hatay’ın Reyhanlı ilçesindeki Cilvegözü kapısının karşısındaki Bab el Heva, Temmuz 2012’den beri birkaç kez el değiştirdikten sonra Ocak 2014’te İslâmî Cephe’nin kontrolüne geçti. Sınırda daha çok Tevhid Tugayı öne çıkıyordu. İç savaşın en önemli tedarik yolu olan bu kapı açıktı. Çatışma olduğunda geçici olarak kapatılıyordu. Halep’te yağmalanan fabrikaların malzemeleri en fazla bu kapıdan dışarı çıkartıldı.</p>

  <p>Bab el Selame: Kilis’e bağlı Öncüpınar’ın karşısındaki Bab el Selame, Mart 2014’ten beri başta Ahrar el Şam olmak üzere İslâmî Cephe’ye bağlı grupların kontrolündeydi. Bir süre IŞİD’in elinde kaldı. Bab el Heva gibi ticari mal ve insani yardım geçişinde kritik önemdeydi.</p>

  <p>Cerablus: Gaziantep’e bağlı Karkamış’ın karşısındaki Cerablus, Ocak 2014’ten beri IŞİD’in kontrolündeydi.</p>

  <p>Rai: IŞİD Cerablus ile birlikte burayı da ele geçirdi.</p>

  <p>Kobani: Şanlıurfa’nın Suruç ilçesine bağlı Mürşitpınar’ın karşısındaki kapı Temmuz 2012’den bu yana YPG’nin kontrolündeydi. Normalde kapı 1970’ten beri kapalıydı. Ancak nadiren insani yardım ve yaralı geçişine izin veriliyordu.</p>

  <p>Tel Ebyad: Şanlıurfa’ya bağlı Akçakale’nin karşısındaki bu kapı, Ocak 2014’ten beri IŞİD’in elindeydi. (YPG ve müttefiki Burkan el Fırat Haziran 2015’te IŞİD’i Tel Ebyad’dan çıkarttı.)</p>

  <p>Serekaniye (Rasulayn): Şanlıurfa’ya bağlı Ceylanpınar’ın karşısındaki kapı, Kasım 2012’de YPG’nin eline geçti. 1999’dan beri kapalıydı. 2012’de mülteci geçişi için açıldı ama Kürtlerin kontrolüne geçtiğinden beri insani yardımlara da kapatıldı.</p>

  <p>Dirbesiye: Şenyurt’un karşısında olup 1953’ten beri resmen kapalı olan kapı YPG’nin elindeydi.</p>

  <p>Kamışlı: Nusaybin’in hemen karşısında yer alıyordu. Suriye ordusunun denetiminde ama Kamışlı’nın kısmen YPG’nin kontrolünde olması nedeniyle kapalıydı. Hatta Türkiye kendi Kürtlerini kızdırma pahasına Nusaybin sınırına Kasım 2013’te duvar örmeye başladı. Mart 2014’te BM’nin yardım konvoyuna izin verildi.</p>

  <p>Özetle Nisan 2014 itibariyle kapılardan 3’ü YPG, 3’ü İslâmî Cephe ve müttefikleri, 3’ü IŞİD, biri rejimin elindeydi. Genel olarak kapılar Kürtler ve IŞİD’in elindeyse kapalı, İslâmî Cephe’nin elindeyse çatışma dönemleri hariç açıktı... Kürtlere karşı katılık Kürt fobisinden beslenen klasik devlet refleksi, IŞİD’e karşı tedbir ise dış baskıdan kaynaklanıyordu.</p>

  <p>Sınırı tuhaflaştıran bir başka etken kaçakçılıktı: Bir tarafta silahlı gruplar lojistik desteği Türkiye sınırlarından alırken kaçakçılık da dudak uçuklatan boyutlara ulaştı. Yüzlerce hatta binlerce kişinin katılımıyla bidonlarla yürütülen petrol kaçakçılığı artık sınıra döşenen plastik boru hatlarıyla da yapılıyordu. TSK’nın ateş ederek dağıttığı sürü halindeki kaçakçılar ya da ele geçirilen borularla ilgili haberler sıradanlaştı. Hatay’da kaçak petrol alıcılarından biri dönen çarkla ilgili bana şunu söyledi:</p>

  <div class="girs2">
    <p class="p1">“Karanlıkta aracı sınır bölgesine götürüyorum. Plastik boru hattının Türkiye tarafındaki kaçakçı elindeki feneri açıp kapatarak karşı taraftan vanayı açtırıyor. Depo dolunca tekrar fener işaretiyle karşı taraf vanayı kapatıyor. Bazen iletişimsizlikten petrol depodan taşıp yere akıyor ama umurlarında değil.”</p>
  </div>

  <p>Birileri Suriyeli mülteciler için öngörülen “açık kapı politikasını insan, silah ve ticari mal geçişleriyle “açık sınır politikası”na dönüştürdü. İş çığırından çıkınca da kaçakçılığın odağındaki Reyhanlı’ya bağlı Kuşaklı bölgesine yüksekliği 3 metre, genişliği 2,5 metre, kalınlığı 30 santim olan 3 tonluk beton bloklar dizilmeye başladı. Portatif duvar ilk etapta 1.200 metre, daha sonra 8 kilometreyi bulacaktı.</p>

  <p>Sınırdaki absürdlüğün dibe vurduğu başka bir örnek Türkiye’den çalınan araçların Suriye’ye kaçırılıp satılmasıydı. Turizm Taşımacıları ve Butik Otel İşletmecileri Derneği (TTBOD) bu gerçeğe parmak bastı:</p>

  <p>“Suriye’deki iç savaşın başlamasından bu yana Türkiye’den çalınarak bu ülkeye sokulan 5 bin aracın piyasa değeri 250 milyon dolar.” Bu rakamlar sonraki aylarda şişmeye devam etti.</p>

  <p>Bu çarkın kapıları tutan örgütlerin parmağı olmadan dönmesi imkânsızdı. Sınırları aşan otomobil hırsızlığı sonraki aylarda da hız kesmeden sürdü.</p>

  <p class="baslik3">ANLI SANDIK KANLI SANDIK: BEŞŞAR’IN ZAFERİ</p>

  <p class="p1">Suriye yönetimi 3 Haziran 2014’te iç savaşın gölgesinde halkı devlet başkanlığı seçimine götürdü. Bir tarafa göre Esad’ın yaptığına “seçim” dersen “Esadçısın”; “büyük” Başkan Barack Obama gibi “komedi” dersen “devrimcisin”. Etiketlenmekten illallah! Kuşkusuz savaş ortamında seçim gediktir, eksiktir ama savaşta seçim bizatihi bir tarafın diğer tarafa zılgıt atmasıdır, güç gösterisidir, yıkılmadığının ilanıdır. Haliyle bu seçim biri için “kanlı parodi” iken öteki için Rick Stirling’in altını çizdiği üzere 1864’te Abraham Lincoln’u kanlı iç savaşta yeniden başkan seçen Amerikalılar gibi Suriyelilerin kendi başkanlarını seçme iradesini sergilemesidir.</p>

  <p>Resmi açıklamaya göre IŞİD’in kontrolündeki Rakka dışındaki tüm kentlerde toplam 11.776 sandık kuruldu. Türkiye, ABD, Fransa, Almanya, Belçika ve BAE gibi ülkeler dışında 43 ülkedeki elçiliklerde oy kullanıldı. Mültecilerin özellikle de kamplarda yaşayanların iradeleri sandığa yansımadı. Bir kere yasadışı yollarla ülkeyi terk edenler oy kullanamadı. Milyonlarca iç göçmen ise bulundukları yerde sandığa gitti. İran, Rusya, Lübnan, Uganda, Zimbabve, Bolivya, Venezüella, Tacikistan ve Filipinler gözlemci gönderdi. Esad’ın iki rakibi vardı: Bir tarafı Kürt olan Şamlı işadamı Hassan el Nuri ve milletvekili Mahir Heccar. Önceden Baas’ın belirlediği aday referanduma sunuluyordu, şimdi adaylar doğrudan oylandı.</p>

  <p>Suriye yönetiminin yanı sıra İran ve Rusya gibi destekçileri bu seçime halkın liderlerine güven tazelediği bir sınav anlamı yükledi. İran ve Rusya’nın öteden beri dediği aynıydı: “Suriye’nin geleceğine kendi halkı karar versin.” Bu ülkeler seçimin sonucunu, “Suriye’nin Dostları” tangosunun kimin meşru olduğuna dair buyurganlığına karşı bir argüman olarak kullandı. Dostlar Grubu için sürekli “günleri sayılı” diye ömür biçtikleri Esad’ın koltuğunu koruması büyük bir fiyaskoydu. İlki 2012’de, ikincisi Ocak 2014’te düzenlenen Cenevre Konferansı sahada iç savaş senaryosuyla ulaşılamayan hedefin masada yakalanması için kurgulanmıştı. Amerikan yönetimi için elde edilebilecek en iyi sonuç rejim değişikliği değil Cenevre süreciyle hiç olmazsa Esad’ın seçimlerde aday olmaktan vazgeçmesiydi. Ama bir tarafta rejim sahada stratejik noktaları tekrar geri alarak kendi güvenini kazandı. Diğer tarafta Kaideciler, cihadi Selefiler ve çetelerin işledikleri suçlar ayyuka çıktıkça sadece ortada kalanlar değil rejimden nefret edenlerin önemli bir kısmı da yön değiştirdi. Esad’a kenetlenenlerin sayısı arttı. Bu kenetlenmede ülkenin yıkılması ve muhalif saflardaki aşırı unsurların yarattığı korku birincil nedense ikinci sebep sadece güvenlik güçleri değil muhaliflerin de rejim unsurlarına ve sivillere ağır kayıplar verdirtmesiydi. Öldürmeler ve kayıplar ta başından beri asla tek taraflı olmadı. Varil bombalarının yaşattığı dehşeti unutmadan “162 bin insanın katili Esad” şablonunun dışına çıkıp rejimin verileri değil muhaliflerin kurduğu Suriye insan Hakları Gözlemevi’nin rakamlarıyla Mayıs 2014 itibariyle tablo şuydu:</p>

  <p>Kimin öldürdüğüne bakılmaksızın siviller: 8.607’si çocuk, 5.586’i kadın 80.836.</p>

  <p>Asi ve islâmcı savaşçılar: 26.858.</p>

  <p>Ordudan ayrılan askerler: 2.314.</p>

  <p>İslâmcı örgütlerin safındaki yabancı savaşçılar: 13.529.</p>

  <p>Suriye ordusundan asker ve yetkililer: 37.685.</p>

  <p>Rejim yanlısı Halk Savunma Komitesi, Ulusal Savunma Güçleri ve Şebbihalar: 23.485.</p>

  <p>Rejim yanlısı yabancı Arap ve Asyalı milisler: 1.224.</p>

  <p>Hizbullah savaşçıları: 438.</p>

  <p>Bilinmeyen: 2.891.</p>

  <p>Tam herkesin bedel ödediği iç savaşa uygun bir veri. Böyle bir tablo karşısında tepkiler ülkenin selametine kilitlenir; rejimle ilgili itirazlar ötelenir. Suriye’de olan da buydu. O yüzden Esad’ın hâlâ destek görüyor olması anlaşılır bir durumdu.</p>

  <p>Yurtdışında oy verme işlemi sürerken ajanslar bazı mültecilerin ülkeye dönemeyecekleri korkusuyla istemeye istemeye sandığa gittiğini yazdı. Ancak Beyrut’ta elçiliğe uzanan caddede binlerce insan yığıldı. Seçimin meşruiyetini sorgulayanların sunduğu tabloya mızrak gibi giren bir görüntüydü. Manzara hikâyeyi farklılaştırıyordu. (Dönemin İdlib Valisi Safvan Ebu Saade bana Beyrut’ta oy atmak için kuyruğa girenlerin önemli bir kısmının İdlibli Sünniler olduğunu söyledi.) Toprağa gömülen bunca canın yanı sıra GSYH’nin % 40’ını yitirmiş, üç yılda korkunç bir yıkımla 144 milyar dolarlık zarara uğramış ülkenin insanları belli ki seçime “varoluş” anlamı yüklüyordu. Demokratik ya da parodi olması fark etmiyordu. Ülkeye komplo kurduklarına inandıkları dış güçlerin vereceği tepkiyi de umursadıkları yoktu.</p>

  <p>Son dış politika konuşmasında “ABD’nin ortaklarıyla işbirliği yaptığında küresel meselelerde daha iyi sonuç aldığını” belirtip askerî müdahale faslını açmayacağını söyleyen Obama’nın seçime verdiği yanıt iç savaşın ateşini biraz daha harlamak oldu, fazlası değil.</p>

  <p><i>Wall Street Journal</i>’a göre Obama, CIA’in gözetiminde Ürdün’de daha fazla ‘ılımlı savaşçı’ eğitilmesine ve iyi silahlarla donatılmasına sıcaktı ama bu destek uçaksavar füze talebini karşılamaktan uzaktı. Amerikan desteği, rejimin “kurtarılmış” bölgelere ilerleyişini yavaşlatsa da dengeyi bozacak oranda değildi. Üstelik gündem artık Esad’la savaştan “El Kaide ve türevleriyle savaşa” kayıyordu. Özetle seçim Esad’ın içerideki ve müttefikleri nezdindeki pozisyonunu güçlendirdi ama çatışmaların şiddetini de biraz arttırdı.</p>

  <p class="baslik3">ALACAKARANLIKTA YENİ SAYFA:<br/>MEDENİYET HAVZASI MUSUL DÜŞTÜ!</p>

  <p class="p1">IŞİD, Suriye’nin Rakka kentinden eski ortaklarını kovup burada emirliğini tesis ettikten sonra en sarsıcı hamlesini 9 Haziran 2014’te Irak’ın Musul kentini ele geçirerek yaptı.</p>

  <p>Yaklaşık 2 bin militanın Musul’u düşürmesi şok etkisi yarattı. Ordunun direnmeden dağılması üzerine kısa sürede Musul’dan Bağdat’a kadar birçok yer IŞİD’in kontrolüne geçti. IŞİD başta Musul, Tıkrit, Felluce ve Ramadi olmak üzere pek çok yerde isyanın bayraktarlığını yapsa da Saddam Hüseyin’in sağ kolu İzzed İbrahim el Duri’nin yönlendirdiği Nakşibendi Ordusu, eski Subaylar ve Baasçı aşiretlerin oluşturduğu Irak İslâm Ordusu, geçen yüzyılın başında İngiliz sömürgesine karşı direnişe atfen kurulan ve Irak bütünlüğünü savunan 1920 Devrimi Tugayları, İslâmcı “Ensar el Sünne”, İslâmcı Kürtlerin kurduğu “Ensar el İslâm” gibi örgütlerle birlikte hareket ediyordu. Bu koalisyon IŞİD’le ideolojik birliktelik içinde de değildi. Mesela Irak İslâm Ordusu ile El Kaide arasında daha önce çatışma da yaşanmıştı.</p>

  <p class="img"><img alt="" src="../Images/main-20.jpg" width="650" height="400"/></p>

  <p class="p2">Musul’u ele geçiren IŞİD’den kaçan Şiiler Erbil’e alınmayınca ortada kaldı.</p>

  <p>IŞİD domino taşları gibi Musul’dan sonra Beyci ve Tıkrit’i kolayca düşürdü. Artık Musul’daki Gizani üssü gibi askerî tesislerden ele geçirdiği cephane ve bankalardan gasp ettiği milyonlarca dolara sahipti. Bu gidişin önündeki bariyer ise Şii-Sünni karışık bölgelerde başladı. IŞİD’i zorlayan yerlerden biri Sünni çoğunluklu olmasına rağmen Samarra idi. İmam Hasan el Askeri’nin türbesi nedeniyle Şiiler Samarra’da savunma hattı oluşturdu. 2006’da El Kaide türbeyi bombaladığında milyonlarca Şii sokaklara dökülmüş ve iç savaş yaşanmıştı. Bağdat’ın güney, batı ve doğu yakasında IŞİD’in güçlü hücreleri olsa da başkentte hâkimiyet kurmak Amerikalıların kurduğu güvenlik sisteminin hâlâ sürüyor olması nedeniyle zordu. Benzer bir direniş hattını Kerkük’te Peşmergeler kurdu. Yine Babil’de 13 aşiret orduya 2 bin gönüllü milis verdi. Şii havzasıyla bağlantılı liderler mezhebi bir savaşa girişmek istemediklerini söylese de bu ateş, Mehdi Ordusu ve Bedir Tugayları’nı kısa sürede kendine çekti. “Iraki” ve “vatani” bir çizgiye sahip Şii lider Mukteda Sadr kilise, türbe ve camileri korumak için ortak “barış tugayı” önerdi. Bu çatışmanın mezhebileşmesini önlemeye dönük bir formüldü. Şii milisler gardını alırken İran da devreye girmekte gecikmedi.</p>

  <p>IŞİD, 11 Haziran’da da Türkiye’nin Musul başkonsolosu ve diğer konsolosluk personelini rehin alarak olası dış müdahalelerin önünü kesti. Türkiye sınırlarını lojistik destek hattı ve militanlar için geçiş güzergâhı olarak kullanan IŞİD, Musul’u ele geçirdiğinde Suriye’de Cerablus, Tel Ebyad ve El Rai sınır kapılarını elinde tutuyordu.</p>

  <p>Petrolün keşfinden önce Dicle’nin üzerinde oturan bir medeniyet kenti olarak bilinen Musul’un İslâmcı fanatiklere kucak açması belki şaşırtıcıydı ama son yıllardaki trajik değişimler dikkate alındığında kentin IŞİD’in eline geçmesi aslında sürpriz değildi.</p>

  <p>Neden şaşırtıcı olmadığını anlamak için IŞİD’i doğuran koşullara ve basit bir örgütün ne tür bir serüvenle devlet olma iddiası taşıyacak kadar büyüdüğüne bakmak gerekiyordu.</p>

  <p class="baslik3">KANLI YOL: TERÖRDEN DEVLETE IŞİD</p>

  <p class="p1">IŞİD’in tohumları ABD’nin 2003’teki Irak işgaliyle atıldı. Afgan cephesinde yetişmiş Ürdünlü Ebu Musab el Zerkavi’nin Irak’ta 2004’te “Tevhid ve Cihad Cemaati” adıyla kurduğu örgüt, El Kaide lideri Usame bin Ladin’e biat ettikten sonra “Mezopotamya’daki Cihad Kaidesi” adını aldı. Zerkavi 2006’da Sünni bir isyan başlatmak için birkaç örgütü “Mücahitler Şurası Konseyi”nde birleştirdi. Zerkavi aynı yıl ABD tarafından öldürülünce halefleri Mısırlı Ebu Eyyüb (Ebu Hamza el Muhacir) ve Ebu Ömer el Bağdadi konseyi Iraklı aşiretlerle genişletip Irak İslâm Devleti’ni (IİD) kurdu. Ayrıca 10 bakanın yer aldığı bir kabine oluşturuldu. Hedefleri Neyneva (Ninova), Diyala, Selahaddin ve Enbar vilayetlerinden oluşan Sünni üçgeninde şer’i devlet kurmaktı. Statüsü tartışmalı Kerkük de IŞİD’in hilafet haritası içindeydi. 2010’da Ebu Ömer ve Ebu Hamza öldürülünce sahneye Ebubekir el Bağdadi çıktı.</p>

  <p>Samarra’da 1971’de doğan Ebu Bekir Bağdadi’nin asıl adı İbrahim Ali el Bedri. Örgüt içinde Dr. İbrahim ya da Ebu Dua olarak anılıyordu. Bağdat Üniversitesi’nde İslâm üzerine doktora yaptı. Pentagon’a göre Şubat-Aralık 2004’te Amerikan üssü Bukka’da esir tutuldu. Bukka’da 2009’a kadar kaldığı da söyleniyordu ama bununla ilgili kayıt yoktu. Amerikalılara göre o dönem ellerine düşen ya da öldürülen birden fazla Bağdadi vardı! Neden bırakıldığı ise meçhul. Musul düştükten sonra bir camide hutbe okurken verdiği görüntüye kadar bilinen tek fotoğrafı Bukka’da çekilmişti. Hakkındaki bilgiler efsaneden ibaretti: Sessiz, sakin, insanların arasına çıkmayan, çıkınca maske kullanan ve saygı duyulan biri. Amerikan istihbarat raporlarına “Kaim’de halkın taciz edilmesi, işkenceden geçirilmesi ve öldürülmesi olaylarıyla bağlantılı. Fertleri ya da bütün bir aileyi kaçırıp yargılıyor, hüküm veriyor ve herkesin gözü önünde idam ediyor” diye girdi. ABD başına 10 milyon dolar ödül koydu. Kaide lideri Eymen el Zevahiri’den sonra en çok aranan ikinci kişi. ABD, Usame bin Ladin’in öldürülmesini El Kaide için sonun başlangıcı sayarken Bağdadi, 100 saldırıyla intikam alıp cihadi militanizmi yeniden diriltti.</p>

  <p>ABD’nin işgal sırasında Sehva (Uyanış), Irak’ın Evlatları ve Milli Selamet Konseyi adlarıyla Sünni aşiret liderlerine kurdurttuğu milis güçlerinin verdiği savaş sayesinde El Kaide epeyce geriletildi. Ancak Suriye krizinin patlak vermesi ve ABD’nin 2011 sonunda Irak’tan çekilmesiyle örgüt kendine yeniden operasyon alanı buldu.</p>

  <p>Bağdadi, Suriye’de krizin başında genel afla hapisten çıkan eski yardımcısı Ebu Muhammed el Colani’yi Suriye cephesini organize etmek üzere görevlendirmişti. Colani’nin liderliğini yaptığı Nusra Cephesi dünya çapında Suriye’ye akan militanlarla kısa sürede öne çıktı. Nusra Cephesi, IŞİD’in tekelci yaklaşımına karşı diğer selefi hatta ılımlı diye lanse edilen örgütlerle işbirliği yoluna gitti. Nusra, El Kaide’nin küresel ağını kullanarak büyüyünce Bağdadi, Suriye cephesini de tekeline almak istedi. Nisan 2013’te Bağdadi örgütün ismini Irak-Şam İslâm Devleti (IŞİD) olarak değiştirip faaliyet alanını Irak’tan Bilad-ı Şam’a genişlettiğini ve Nusra’yı da feshettiğini duyurdu. İki örgüt arasındaki kriz Zevahiri’nin, Kasım 2013’te IŞİD’i El Kaide’den tart etmesiyle farklı bir boyut kazandı.</p>

  <p>IŞİD’in ideolojik kaynakları El Kaide ile aynı. İbn-i Teymiyye’nin “ehl-i sünnet”in katı yorumuyla temellerini attığı Selefilik bu tür örgütlerin temel ideolojik örgüsünü oluşturuyor. El Kaide’yi klasik Selefi hareketlerden ayıran iki özelliği var: Biri tekfirci yani kendisi gibi düşünmeyeni kâfir ilan ediyor. Diğeri cihat adına kör şiddeti meşru görüyor.</p>

  <p>Örgütün mücadele taktiği katıksız şiddete dayanıyor: Hükümet güçleri, kamu görevlileri, din adamları, hükümetle işbirliği yapan Sünni aşiret liderleri, azınlıklar, hükümete çalışan yerli ve yabancılar, insani yardım örgütleri, gazeteciler, azınlıkları hedef alıyor.</p>

  <p>Irak’ta yıllarca kutsal mekânları ziyaret eden Şiilere bombalı saldırılar düzenledi. Şiddet ve mezhep konusundaki ölçüsüzlükleri nedeniyle Irak’taki El Kaide’nin hem Usame bin Ladin hem de halefi Zevahiri ile sorunları oldu. Irak’takiler başına buyruktu. Devlet ilanı da cihadi Selefiler arasında bölünmelere yol açtı.</p>

  <p>Gerilla savaşçıları diye tanımlansalar da en iyi bildikleri şey yüz yüze çatışmaya girmeden bomba yüklü araçlar ve intihar bombacılarıyla saldırılar düzenlemekti. Irak’ta bu tür saldırıların arttığı 2013’te 7 bini aşkın insan öldü.</p>

  <p>Birçok silahlı grupla olduğu gibi IŞİD’in Irak ve Suriye’deki savaşçı sayısı da spekülatifti. 2014’te IŞİD’in geniş bir coğrafyada 3 bini yabancı olmak üzere 9 ile 12 bin arasında savaşçıyla operasyon yaptığına inanılıyordu. Örgüt Haziran 2014’ün ilk iki haftası Irak’ta ele geçirdiği bölgelerdeki hapishaneleri boşaltarak savaşçı kadrosunu genişletti. Irak ve Suriye ordusundan ele geçirdiği silahları kullandı. Geçmişte Suriyeli muhaliflere gönderilen silahları satın aldığına dair çok sayıda haber çıktı.</p>

  <p>Ele geçirdiği bölgelerde ise kendi katı kurallarını çok acımasızca uygularken halkı kazanmak için sosyal hizmetlere ağırlık verdi.</p>

  <p class="baslik3">Ortaya karışık sapkın adanmışlık: Güç, para, kadın, kan</p>

  <p class="p1">IŞİD’in neden çekim merkezine dönüştüğü yanıtı aranırken bu örgütün dinamiklerine eğilmek gerekiyor. <i>The Guardian</i>’ın Ortadoğu muhabiri Martin Chulov, IŞİD’in bir proje mi yoksa kendi iç dinamikleri olan örgüt mü olduğu tartışmalarının komplo teorilerine bulandığı bir dönemde çok çarpıcı bir haber yaptı. Chulov’a konuşan Ebu Ahmed takma adlı IŞİD komutanı, Irak’ta Amerikan işgalinin ardından Bağdadi ve arkadaşlarının tutulduğu Bukka Kampı’nın örgütün doğuşundaki yerini anlattı:</p>

  <div class="girs2">
    <p class="p1">“Irak’ta Amerikan hapishanesi olmasaydı şimdi IŞİD de olmayacaktı. Bukka bir fabrikaydı. Bizim ideolojimizi Bukka inşa etti.”</p>
  </div>

  <p>Amerikan güçlerinin Bukka gibi Ebu Gureyb Cezaevi ve Camp Cropper’de Sünniler arasında yarattığı mağduriyet, Ebu Musab el Zerkavi’nin Afganistan ve İran dönüşünde Irak’ta temelini attığı El Kaide’nin güçlenmesine hizmet etti. İdeolojik olarak taban tabana zıt olmalarına rağmen yolları, iktidardan düşen Baasçılarla kesişen El Kaide, savaşı büyütmek ve Sünni kesimlerde yer edinmek için düşmanlığını iktidara gelen Şiilere yöneltti. 2013’ten 2014’e kanlı bir yolun sonunda Bukka Kampı’nın mağdurları ‘İslâm Devleti’ adını verdikleri “hilafet” örgütlenmesiyle dünyanın karşısına çıkmış oldu.</p>

  <p>Evet, “işgal” ve “mağduriyet” bu örgütün harcındaki güncel ve pratik neden. Osmanlı ve İngiliz sömürge döneminden beri sahip oldukları iktidarı kaybeden Sünnilerin öfkesi de bu örgütün kılıçlarını biledi. Bunun ötesinde Suriye kriziyle birlikte 93 ülkeden savaşçı akınıyla Türkiye’yi de bir cihat otobanına dönüştüren yeni bir süreç yaşandı. ABD’yi parmakla gösteren mağduriyet söylemi, IŞİD’in oturduğu zemini ve çekim merkezine dönüşmesini izah etmeye yeterli değildi.</p>

  <p>Sanırım tam 100 yıl sonra hilafetin geri döndüğü ve belli bir coğrafyada harici bir yorumla şeriat hükümlerinin uygulandığı fikri Selefi dünyanın duyarlı tarafına hitap ediyordu. Afganistan’da Taliban belki yerel ve milli yani “Afgani” olma eğilimi nedeniyle bu denli çekim merkezi olamamıştı. Ebu Ahmed’in ifadesiyle cihat yolculuğunu cazip kılan başka etkenler de vardı: Güç, para, kadın ve mevki.</p>

  <p>Uzun süre kendi sesini El Kaide’de bulan cihadi Selefilik de dönüştü. 1970’lerde Ortadoğu’da yükselişe geçen, Afganistan, Cezayir, Çeçenya ve Bosna gibi sıcak cephelerde silahla tanışan ve El Kaide ile küreselleşen cihadi Selefilik IŞİD ile farklı bir boyuta geçti. Aşırı şiddetle El Kaide’den bile tepki çeken IŞİD ayrıca yeni nesillere mevcutla en acımasız şekilde bir hesaplaşma fırsatı sunuyordu.</p>

  <p>“Hariciye” tasavvurunun pratik yapma imkânı bulduğu coğrafyanın işleri kolaylaştıran tarafıyla ilgili de bir saptama gerekiyor: Tarih boyunca kendinden olmayanlara yeni Kerbelalar yaşatma fırsatlarını asla kaçırmayan, geçen yüzyılda Suudi Arabistan’da resmi ideoloji haline gelen Vehhabilikle yeniden nükseden ve 1979 İran İslâm Devrimi’nden sonra Şia düşmanlığını tekrar şiar edinen cihatçı Selefilerin “Yezid” isminin az da olsa takdis edildiği Irak’ın Sünni üçgeninde fikren taraftar bulması şaşırtıcı değildi. IŞİD’in korku ve tehditle kendine bağladıklarının yanında gönüllü taraftarlarının fikri altyapısından bahsediyorum. Suriye’de ise Hama katliamıyla beli kırılan İhvan’a karşı bir dönem antidot olarak Suud bağlantılı Selefilere göz yumulduğu ve Irak işgali sırasında ortak düşman Amerika’ya karşı “Sünni direnişçilere” kapılar açıldığı için IŞİD’in elini attığında hemen bulabileceği bir zemin vardı.</p>

  <p class="baslik3">IŞİD’in mali kaynakları</p>

  <p class="p1">IŞİD’in mali kaynakları ile ilgili de söylenenler şunlardı:</p>

  <p>- Irak istihbaratına göre IŞİD’in mali gücü 2 milyar doları buluyordu. Bu da IŞİD’i dünyanın en zengin silahlı örgütü yapıyordu. Musul’da merkez bankasındaki 500 milyon dolara ve altın külçelerine el koyduğu öne sürüldü.</p>

  <p>- Haseke ve Deyr el Zor’da ele geçirilen petrolden milyonlarca dolar kazanıyordu. Suriye yönetimi Humus ve Banyas rafinerilerine giden boru hatlarının kesilmemesi için ödeme yapıyordu. IŞİD’in kontrolündeki petrol hem Suriye’nin kuzey bölgelerinde hem de kaçak yollarla Türkiye’de satılıyordu.</p>

  <p>- Başta Körfez olmak üzere yabancı ülkelerde toplanan bağışlar. Irak yönetimi bu konuda Suudi Arabistan ve Katar’ı suçluyordu. Suudi Arabistan IŞİD’i terör listesine alsa da bağımsız kişi ve kuruluşlardan yardımlar devam ediyordu. Üzerinde durulmayan ama cihadi Selefilere en fazla paranın aktığı ülke Kuveyt’ti.</p>

  <p>- Ganimetler. Örgüt kontrolü sağladığı yerlerde kamu ve özel şahıslara ait mallara el koymaktaydı.</p>

  <p>- Kamyonlardan alınan haraçlar.</p>

  <p>- Esnaftan toplanan vergiler.</p>

  <p>- Gayri Müslimlerden cizye. “Ya cizye ödersin ya Müslüman olursun” emri uygulanıyordu.</p>

  <p>- Kaçırılan rehineler için fidye.</p>

  <p>- Ele geçirilen tarihi eserler satılıyordu. Haseke ve Deyr el Zor’da 3 bin yıllık eserler satıldı.</p>

  <p>IŞİD küresel çapta Selefi cihatçılar arasında desteğini arttırmak için de sanal propagandada ileri teknolojileri kullanıyordu. Furkan Medya Prodüksiyon Enstitüsü, İtisaam Medya Vakfı, Küresel İslâmî Medya Cephesi, El Hayat Medya Merkezi, Ecned Medya Vakfı örgütün etkili propaganda kuruluşlarıydı. Örgüt ismi konusunda hassastı. Militanlar örgütü kısaca “Devlet” ya da “İslâm Devleti” olarak anıyordu. Arapçada DAİŞ ve İngilizcede ISIS olarak kısaltılan örgütün baş harflerinden oluşan kısa yazılışını kullananlara 75 kırbaç cezası uygulanıyordu.</p>

  <p>Militanlarının menşei açısından Suriye’de Nusra daha “yerli”, IŞİD ise “yabancı” sayılıyordu. IŞİD, Irak’tan farklı olarak Suriye’de daha çok yabancı savaşçı barındırıyordu. IŞİD, Suriye’nin kuzeyindeki başarılarını Kafkasyalıların başını çektiği Muhacirler ve Ensar Ordusu’na borçluydu. El Kaide saflarındaki bu bölünmenin ardından Nusra’nın yabancı savaşçılarının önemli bir kısmı IŞİD’e katıldı.</p>

  <p class="baslik3">MUSUL NEDEN DİRENMEDİ?</p>

  <p class="p1">IŞİD’in Suriye’de Rakka’nın yanı sıra Deyr el Zor, İdlib ve Halep kırsalında kendi emirliğini tesis etmesinden rahatsız olan Nusra, Selefi örgütlerin çatı kuruluşu İslâmî Cephe ve ÖSO’nun hayatta kalan unsurları Aralık 2013’te IŞİD’e savaş açtı. Ancak bu savaş IŞİD’i daha da büyüttü. IŞİD, kuzeyde Mart 2014’te Azez’i yeniden İslâmî Cephe’ye kaptırsa da Deyr el Zor’da Nusra’yı mevzilerinden attı. Halbuki Suriye’deki savaşın başından itibaren yer yer aralarında sorun olsa da IŞİD, Nusra ve ÖSO etiketini kullanan gruplar birlikte hareket ediyordu. Mesela Minnig Havaalanı, Lazkiye’de Alevi köyleri, Tel Ebyad ve Serekaniye’de düzenlenen saldırılarda birlikteydiler.</p>

  <p>Suriye’de Azez’den çekilip geri kalan bölgede gücünü tahkim eden IŞİD, 2014’te yaza doğru Irak’a ağırlık vermeye başladı. IŞİD, Maliki hükümetinin ödeneklerini kestiği eski Sehva milislerini de saflarına çekmeyi başardı. Hükümet güçlerinin Sünni aşiretlere yönelik operasyonları da IŞİD’in destek bulmasını kolaylaştırdı.</p>

  <p>Irak İslâm Devleti ve 2013’ten sonra IŞİD olarak, 7-8 yıldır nüfusu 2 milyonu bulan Musul’un kırsalı ve varoşlarında kendi düzenini alttan alta kurmakla meşgulken kimse bunu umursamadı. Örgüt yoksul Sünni kesimlerden militan devşiriyor, esnaftan vergi topluyordu. Her gün onlarca saldırının yaşandığı kentin görünmeyen efendisi IŞİD’di. Yeraltı hücreleri fırsat kolluyordu. El Kaide ideolojisiyle Irak’tan Levant havzasına geniş bir alanda emirlik hedefleyen IŞİD’in, Maliki yönetiminden mustarip olan insanlar arasında taban bulması da zor olmadı.</p>

  <p>Musul bir süreden beri mezhepsel ve dinsel ayrışmaya sahne oluyordu. Başta Hıristiyanlar olmak üzere IŞİD’in hedefindeki binlerce kişi zaten kadim kenti terk etmişti. Siyasal, ekonomik ve sosyal çöküntünün yanı sıra yolsuzluk, kötü muamele, keyfi ve süresiz tutuklama, idamlar ve işkence politikaları Bağdat yönetimiyle bağların çöküşünü hızlandırdı. İş öyle bir noktaya geldi ki kentin güvenliği, Sünniler ordudan uzak durduğundan “paralı” Şii askerlere bırakıldı. Musul’un neden düştüğü sorusunun yanıtını ararken görüşüne başvurduğum Tel Aferli akademisyen Ziya Abbas “Hükümet ordu ve polisteki mezhebi dengeyi kurmak için Sünnilere 3 bin kadro açtı ama sadece 50 kişi müracaat etti. Nedeni IŞİD korkusu” dedi. Sünni kesimlerde Suriye senaryosunu Irak’a taşıma çabaları vardı. Maliki’nin 30 Nisan 2014’teki seçimi tekrar kazanmasıyla karamsarlık koyulaştı. Maliki’ye öfkeli aşiretlerin desteği ya da göz yumması sayesinde gelişmeler IŞİD’i, hükümete karşı Sünni isyanın taşıyıcısına dönüştürdü. Bayrak IŞİD’deydi ama tuhaf bir “memnuniyetsizler ve intikam koalisyonu” oluşmuştu. Musul’un düşmesi Kürdistan benzeri bir federal bölgenin kurulması için seslerin yükseldiği Sünni üçgeninde epey zamandır kıpırdayan dalgayı iyice köpürttü. Bu, eski rejim unsurlarına da Saddam’ın intikamını alma fırsatı sundu. IŞİD stratejik aklını eski Baasçılara borçluydu.</p>

  <p>Musul’un düşüşünde herkesi şaşırtan IŞİD’in 2-3 bin savaşçıyla 25 bin asker ve 10 bini federal olmak üzere 40 bin polise galebe çalmış olmasıydı. “Maliki’nin ordusu” damgasını yiyen güvenlik güçlerine karşı güvensizlik IŞİD’in önünü açtı. ABD’nin eğitmek için 25 milyar dolar döktüğü orduya “ordu” demek mümkün değildi. Ordu aynı beceriksizliği 2013’te 500’ü aşkın Kaidecinin kaçtığı Ebu Gureyb hapishanesi baskını sırasında sergilemişti. Ordu çatışmalar çıktığında ancak sokağa çıkma yasağı uygulayarak hâkim olabiliyordu. Bu da halkı bezdiriyordu. Iraklı Sünni kaynaklara göre Saddam’ın Şiilere yaptığı şimdi merkeze bağlı güçlerin eliyle Sünni kentlerde tekerrür ediyordu. Vali Esil Nuceyfi halk arasında sevilmeyen askerlerin polislerle değiştirilmesini istedi ama Maliki kabul etmedi. Hal bu olunca askerler çekilirken arkalarından ağlayan olmadı. Ordu kentten çekilerek de itibarını hepten yitirdi. İnsanları korkuyla sindiren, kendi yorumuna göre adalet ve “İslâmî” düzen vaadiyle kendine bağlayan IŞİD, Musul’u aldıktan sonra kamu hizmetinden sorumlu bir devlet modunda hareket etmeye başladı. Musul’u aldığında ilk icraatı halkı etkilemesini önlemek için kapanan ekmek fırınları ve gaz istasyonlarını açılmaya zorlamak oldu. Kaçan Musulluların anlattığına göre kesik olan elektrik ve su da IŞİD’le birlikte tekrar geldi.</p>

  <p>İşsizlikten orduya yazılan paralı askerleri savaşta tutmak zordu. Nitekim zor zamanda askerler üniformaları çıkartıp kaçınca Maliki yeniden halkı silahlandırmaktan bahsetmeye başladı ama Musul’dan bir direniş harekâtı çıkarmak hayaldi. Felluce, Amerikan işgaline karşı zorlu bir direniş sergilerken Musul kolayca teslim olmuştu. Ki Felluce’deki direniş harekatı Kaide’nin de beslendiği damardı. IŞİD’e karşı Enbar bölgesinde olduğu gibi eski Sünni direnişçilerden bir “Sehva” (Uyanış) örgütü oluşturmak da kolay değildi. Nitekim şehir düşmeden önce Nuceyfi sokakta silahla poz verip aşiretleri savaşa davet etti ama karşılık bulamadı. Musul, Suriye’nin Halep kenti gibi farklı din ve milletten insanların bir arada yaşadığı ılımlı ve uzlaşmacı bir medeniyet havzası (idi). Tabii işgalin ardından palazlanan fanatik militanizm ve mezhepçilik toplumsal dokuyu fena halde örseledi.</p>

  <p>IŞİD’in aniden kuzeyde Musul’un başkent olduğu Ninova ve Selahaddin vilayetlerine yüklenmesinin güncel nedeni ise ülkenin orta kesiminde Sünni üçgenindeki Enbar vilayetine bağlı Ramadi ve Felluce’de aldığı darbelerdi. Ayrıca IŞİD’in “savunma bakanının” Musul’da, “tarım bakanının” Samarra’da öldürülmesi örgütün prestijini sarsmıştı. IŞİD kuzeyde yeni cepheler açarak Felluce ve Ramadi üzerindeki baskıyı azaltmak, Amerikan ve Rus silahlarıyla terörle mücadelede elini güçlendiren Maliki’ye sarsıcı bir “ders” vermek istedi. Ayrıca Baduş Cezaevi’ni basarak saldığı bini aşkın militanla da savaşçı kaybını giderdi. Daha önce Ebu Gureyb baskınıyla bırakılanlar hem Irak hem Suriye cephesini kızıştıran bir etki yaratmıştı.</p>

  <p class="baslik3">Şİİ TÜRKMENLERE KAÇACAK YER YOK</p>

  <p class="p1">IŞİD’in Musul’u ele geçirmesinin ardından 13 Haziran 2014’te yine Irak yollarındaydım. Erbil’e uzanan 80 km’lik yol üç gündür hareketliydi. Bir tarafta Musul’dan kaçanlar, diğer tarafta sığınacak yer bulamayan ve IŞİD’in “Maliki yönetimiyle bağı olanlar ve halka karşı suça karışmamış olanlar dışında kimseye dokunmayacağız, geri dönün” çağrısına uyarak tekrar Musul’un yolunu tutanlar vardı. Kani Kırcalı kontrol noktasında üç pikabın kasasına doluşmuş Şii Türkmen ailelerle karşılaştım. Yahya adlı yaşlı adam elinde Kürt bölgesinde ikamet edebileceğine dair belgeyi gösterip “Oturma iznim var ama Erbil’e giremiyorum” dedi, öfkeliydi: “Şerhan’dan geldik. Necef, Kerbela ya da Bağdat’a gitmek istiyoruz. Havaalanına gitmemize izin verseler bari.” Yahya böyle bir zamanda ancak Şii bölgelerinde güvenli olacaklarını düşünüyordu. Yahya’nın oturma izni var ama akrabalarının yoktu. Erbil’e geçebilmeleri için kentten birinin himaye sunması yani kefil olması gerekiyordu. Hüseyin adlı genç ise Türkiye’ye sitemkârdı: “Çatışmalar çıkınca kaçtık. Bağdat yolu kapalı. Burada sıkışıp kaldık. Bir Müslüman çıkıp bize kefalet versin. Türkiye hep Türkmenler kardeşimiz diyor, IŞİD bizi kesecek, Türkiye neden bir şey yapmıyor?”</p>

  <p>Erbilli bir Türkmen ise insanların korktuğunu ve kim olduğunu bilmedikleri kişilere kefil olmak istemediğini söyledi. Sohbetin ardından Şerhanlı Türkmenler geri dönüp sığınak bulma ümidiyle Kelek kasabasına yöneldi.</p>

  <p>Kelek kontrol noktası da hayli kalabalıktı. Türkmen Ahmet Hasan işi gereği Erbil’e gitmeye çalıştığını söylerken geldiği Bartılla ile ilgili “Orada sorun yok, Peşmerge kontrolü sağlıyor. Şii Şebeklerin yaşadığı Gökçeli ise IŞİD’in elinde. Ama kimseyi öldürmediler. Sadece orada yaşayan Şiilere gidin dediler, onlar da terk etti” dedi. Musul’dan gelen Ahmet Tai ise neden kenti terk ettiği sorusuna şu yanıtı verdi:</p>

  <div class="girs2">
    <p class="p1">“IŞİD katliam yapmadı ama can güvenliğimiz yok. Halk Irak ordusunun hava saldırısı başlatacağından korkuyor.”</p>
  </div>

  <div class="girs3">
    <p class="baslik3">KAÇAN VALİ İLE ERBİL BULUŞMASI: IŞİD’İN PANZEHİRİ SÜNNİLİK</p>

    <p class="p1">Yorgun bir günün ardından Musul’u terk eden Vali Esil Nuceyfi ile temas kurmayı başardım. Erbil’de Divan Otel’de kalıyordu. Nuceyfi ailesi Irak siyasetinde etkili bir yere sahip. Kardeşi Usame bin Nuceyfi de Meclis Başkanı’ydı. Esil Nuceyfi, IŞİD kenti ele geçirmesinin ardından Kürt bölgesine sığındı. Nuceyfi’nin yanına çıkarken bana eşlik eden Musul’un maliyesinden sorumlu hanımefendi hemen söze girip “Durumumuz çok kötü. IŞİD merkez bankasında 500 milyon dolara el koydu, insanlara dağıttı, daha güçlü hale geldi” dedi. Esil Nuceyfi, IŞİD’i defetmenin yollarını arıyordu ama çözümü Bağdat’ta görmüyordu:</p>

    <p class="bos2"></p>

    <p>• <i>Musul’u kim ele geçirdi, sadece IŞİD mi, yerel aşiretler de işin içinde mi?</i></p>

    <p>- Önce IŞİD Musul’un bazı bölümlerini işgal etti. Ardından askerler kaçınca bazı aşiretler ile 2003’teki işgalden sonra Amerikan güçlerine karşı savaşmış olan bazı direniş gruplarından her biri kentin bir parçasını ele geçirdi. Bu gruplar IŞİD’e katılmadılar. Ancak IŞİD bu grupların en büyüğü.</p>

    <p class="bos2"></p>

    <p>• <i>Bu durumda ana aktör IŞİD diyebilir miyiz?</i></p>

    <p>- Evet ilk gün öyleydi. Ancak dün (12 Haziran) Medine Belgesi adını verdikleri bir deklarasyon yayınladı ve IŞİD dışındaki hiçbir silahlı gruba izin verilmeyeceği ve buna karşı savaşılacağı belirtiliyor.</p>

    <p class="bos2"></p>

    <p>• <i>Fakat Musul yolunda konuştuğum insanlardan çok sayıda spekülasyon duydum... Mesela kaçan askerlerden biri dedi ki, IŞİD’in arkasında (Saddam’ın ikinci adamı) İzzed İbrahim el Duri, Baas ve Saddam’ın askerleri var.</i></p>

    <p>- Sanmıyorum. Çünkü dün (12 Haziran) Duri’nin bir açıklamasını gördüm, diyor ki bütün Safevi (İrani unsurlar) ve tekfiri gruplarla savaşacağız. Tekfiri gruplardan IŞİD’i kastettiğini biliyoruz. Birlikte çalıştıklarını sanmıyorum.</p>

    <p class="bos2"></p>

    <p>• <i>Hiç rolü olmadığını mı söylüyorsunuz?</i></p>

    <p>- Hayır, rolleri var. Askerler çekilince bu gruplar kendi bölgelerini ele geçirdiler ama bu IŞİD’le birlikte savaştıkları anlamına gelmiyor. Duri ile Baas’ın yaptığı bu.</p>

    <p class="bos2"></p>

    <p>• <i>Baasçıların IŞİD’i kullandıkları iddiasına ne diyorsunuz?</i></p>

    <p>- IŞİD ve Baas Partisi ayrı yollardalar. Aynı değiller ve olamazlar da.</p>

    <p class="bos2"></p>

    <p>• <i>IŞİD’in aşiretler ya da İslâmî gruplardan aldığı destek konusunda neler söyleyebilirsiniz?</i></p>

    <p>-Aşiret liderleri değil, ama bazı aşiret üyelerinden para ve militan desteği alabilirler. Aşiretlerin IŞİD’le birlikte çalıştığına dair bilgim yok.</p>

    <p class="bos2"></p>

    <p>• <i>Konuştuğum bir asker bazı aşiret üyelerinin gelip askerlere “IŞİD ile aramızda bir fark yok aynı gayeye hizmet ediyoruz, silahları bırakın” dediğini söyledi.</i></p>

    <p>-Buna inanmıyorum.</p>

    <p class="bos2"></p>

    <p>• <i>Musul gibi farklı din, mezhep ve milletlerin bir arada barış içinde yaşayabildiği bir kentte nasıl oldu da IŞİD gibi bir örgüt kök salabildi?</i></p>

    <p>-Çünkü toplum ordu ve rejimden çok büyük bir baskı gördü. Ordudan hoşlanmıyorlardı ve kendilerini ordudan koruyacak herhangi birine ihtiyaç duydular. Ayrıca askerler ve polisler meselelerle baş etmeye çalışırken mezhebi bir yaklaşım sergilediler.</p>

    <p class="bos2"></p>

    <p>• <i>Peki, siz, Bağdat ve Kürdistan Bölgesel Yönetimi (KBY) arasında ortak bir eylem planı şekillendi mi şimdiye kadar?</i></p>

    <p>- Bağdat’tan ziyade Kürdistan Bölgesel Yönetimi ile koordinasyon içindeyiz. Bağdat burayla ilgili bir çözüm getirecek durumda değil. Kendi kaynaklarımız ve KBY’ye bel bağlamış durumdayız. Şu anda bir koordinasyon içindeyiz, kentte belli yerleri ele geçiren gruplardan bazıları IŞİD’e karşı savaşmaya hazır.</p>

    <p class="bos2"></p>

    <p>• <i>IŞİD kentten çıkarılsa sorun çözülecek mi?Ayrıca Maliki’nin gitmesiyle her şey hallolacak mı? Mesela siz daha önce bu bölge için federalizm modeli önermiştiniz ama reddedildi. Sizce asıl çözüm nedir?</i></p>

    <p>- Bizce IŞİD ile mücadelede başka bir yol gerekiyor. Bu yol Maliki’nin değil bir Sünni düşünce projesi içinde çözülmelidir.</p>

    <p class="bos2"></p>

    <p>• <i>Biraz açabilir misiniz?</i></p>

    <p>- IŞİD ile kendi Sünni karakterimizle savaşmalıyız.</p>

    <p class="bos2"></p>

    <p>• <i>Yani bir Sünni antidot olmalı</i>...</p>

    <p>- Evet. Şia ya da Maliki’ye bağlı olanların değil Sünnilerin mücadelesi. Maliki, IŞİD ile savaşamaz. Sünniler savaşabilir, çünkü IŞİD bu durumda mezhepsel meseleleri kullanamaz.</p>

    <p class="bos2"></p>

    <p>• <i>Fakat daha önce Sehva örgütlenmesiyle bunu denediniz...</i></p>

    <p>- Hayır, Sehva farklı. Sehva Maliki’ye bağlı bir grup olarak IŞİD ile savaştı. Para için savaştı. Biz aynı şeyi yapmayacağız. Sünniler olarak IŞİD’den hoşlanmıyoruz çünkü barış ve medeniyetten yanayız. Biz Arap olmaktan gurur duyuyoruz. Afgan ya da Arap olmak IŞİD’in umurunda değil. Kendi ulusal kimliğimiz vardı, şimdi siyasi rejimde bu yok. İşgalden sonra Sünni kimlik yok edildi. Tekrar bunun geri gelmesi gerekiyor.</p>
  </div>

  <p>Ahmet Tai kenti kimin kontrol ettiği sorusuna “Baasçılar olmadan mümkün değil. Bütün bunlar İzzet el Duri’nin işi. Hatta valiliği ele geçirdikten sonra Duri’nin fotoğrafını duvara astılar.” Duri’nin resminin asıldığı tabii ki bir şehir efsanesiydi, Tai de bizzat görmüş değildi.</p>

  <p>Kelek’ten sonra Hazır’ın kontrolü de henüz Peşmergedeydi. Peşmerge buralarda yeni durumdan pek memnundu. Düne kadar kameralara poz vermeyen askerler caka satıyordu. Biri “Mesut Barzani bu işten memnun. Birçok yerin kontrolünü ele geçirdi. Kürt bölgesinin güvenli olduğunu da gösterdi. Burada yaşayan Türkmenlerin de Kürtlerle sorunu yok. Zaten Erdoğan da Kürtlerle bir olun diye telkinde bulundu” dedi. Bir sonraki durak Bartılla. Orası da Peşmergenin kontrolündeydi. Hıristiyanlar yaşıyor. Yanı başında Ezidiler ve Hıristiyanların yaşadığı Beşika da Peşmergeye emanetti. Ama ortam pek tekin değildi.</p>

  <p>Musul il sınırlarına girdiğimizde ilk dikkat çeken şey sağlı sollu yol boyunca işyerlerinin kapalı olmasıydı. Sokaklarda pek fazla insan yoktu. IŞİD’in kontrol noktasına çok az bir mesafede dağılan ordudan kaçan askerlerin bıraktığı araçlar, belgeler ve askerî kıyafetler vardı. Peşmerge güçleri ibret vesikası olarak bu manzarayı çekmemiz konusunda ısrarlıydı.</p>

  <p class="baslik3">KÜRT’ÜN ARAP’LA SINIRI: ZAP SUYU</p>

  <p class="p1">14 Haziran’da sıra Kerkük’ün nabzını tutmaya geldi. Kerkük’e girince yolun sağında Amerikan ordusunun geride bıraktığı beton bloklarla çevrili devasa askerî kampta Kürdistan bayrağı dalgalanıyordu. Irak ordusu “out”, Peşmerge “in”. Mihmandarım Muhammed Kebapçıoğlu “Normal zamanda Peşmerge Kerkük’ü almaya kalksaydı kan gövdeyi götürürdü ama tek kurşun atmadan kontrolü ele aldılar” dedi. Irak Savunma ve İçişleri Bakanlığı ile Kürt yönetiminin yaptığı anlaşmaya göre ordu görevini ifa edemeyecek duruma düşerse Peşmerge devreye girebilir. Bu anlaşma Peşmergenin elindeki yasal dayanak. Türkmen, Arap ve Kürtlerden oluşan polis teşkilatı caddelerden tamamen kaybolmamış ama asker namına tek Peşmerge vardı. Merkez güçlerin kontrolünden çıkan Riyaz ve Havice’ye doğru ilerlerken Gaz Şimal bölgesindeki kontrol noktasından sonra Zap suyunun yanında kamp kurmuş Peşmerge daha ileriye “Bizden sonrası tufan” dercesine gitmememizi tavsiye etti. Burası Mektep Halid kontrol noktası. Peşmergeler yemek telaşındaydı. Kimi köprünün altında Zap’ın bulanık suyunda serinliyordu. Suya paralel kuzeye yönelince Zap’ın doğu yakasına iş makineleri topraktan tümsek yığıyordu. IŞİD ateş açarsa siper olsun diye... İki gün önce açılan ateşle bir Peşmerge yaralanmış. Manzaradan çıkan sonuç; Zap suyu sınır olmuş, doğusu Peşmergede, batısı Araplarda. Suyun ötesindeki Arap köyü Multeka ıssızdı, ilk günler Peşmergeden korkmuşlar. Beri tarafta iki asker ırmağın kenarında ateşin üzerinde çay demliyordu. Komutanları Talip Faruk istihkâm edilen alanı gösterip ekledi:</p>

  <p class="img"><img alt="" src="../Images/main-21.jpg" width="650" height="400"/></p>

  <p class="p2">Zap Suyu’nun kıyısında Peşmerge Kampı. Karşı yaka IŞİD’in elindeydi.</p>

  <p>“Kim gelirse gelsin Kerkük’ü koruyacağız. Peşmerge olarak her şeye hazırız.”</p>

  <p>Biraz ötede Peşmerge ile IŞİD arasında bölünen Molla Abdullah’ta bir gün önce çatışma yaşanmış. Tekrar Mektep Halid’e döndüğümüzde Irak ordusundan kaçan bir asker durduruldu. Sivil ama asker olduğu ve korktuğu her halinden belliydi. Multeka köyünde saklanmış. Kerkük’te güvenli bir yerde kalmak istiyordu. Araçtan indirip alıp barakaya götürdüler. Komutana “Ne yapacaksınız” diye sordum, “Birkaç sorudan sonra bırakacağız, günde bu şekilde birkaç asker geliyor” dedi. IŞİD gelince kaçan askerlerin durumu zordu; Musul ve Tıkrit tarafları onlar için ölümcüldü. Bağdat’ın gözünde de firari askerler asılası hainlerdi! Yakındaki 46. Birlik’in askerleri kaçarken araçları Zap’ın kıyısında terk etmişti.</p>

  <p>Barakadan komuta merkezinde yan bölmedeki askerlerin gürültü patırtıları eşliğinde Albay Akid Fatih’e “Kime bağlısınız; nereden geldiniz; Kerkük’e geldiğinizde askerler var mıydı; Irak ordusu niye çözüldü; ordu tekrar dönebilir mi, İzzed İbrahim el Duri kontrolü sağlayabilir mi; siz o zaman Kerkük’ten çekilir misiniz; Musul’dan Bağdat’a kadar bin türlü silahlı grup var, bunlar birbirine düşebilir mi, Irak Suriye gibi olur mu?” diye sordum, yanıtladı:</p>

  <div class="girs2">
    <p class="p1">“Kürdistan’ın emriyle hareket ediyoruz... Eskiden Kerkük’teydik. Kürdistan’dan takviye güçler gelebilir. Biz olmasaydık Kerkük de Musul gibi olurdu. Kürt, Arap, Türkmen herkesin güvenliğini sağladık... Ordu Bağdat’a kadar çekildi. Biz onlara gitmeyin bizimle birlikte direnin dedik. Direnmediler, o zaman silahlarını ellerinden aldık ve evlerine gittiler... Ordudaki Şiiler Sünni halka eziyet ettiler, bu yüzden insanlar onlara yardım etmedi. Beyci’de bir birliğin komutanı Kürt ve sadece onlar kışlasını terk etmedi ve bir haftadır IŞİD ile çatışıyorlar... Irak ordusunda işler para ile dönüyordu. Bir makam için rüşvetin miktarı 50 bin dolardı. Bir general emrinde iki bin asker varsa üç bin gösteriyor, bini için ödenen maaşları cebe atıyor. Bizim ise Kürdistan’a inancımız tam ve kimseden korkmuyoruz... Ordunun tekrar toparlanması iki yıl alır. Şu an Kerkük’e geri dönemezler. Duri de eskisi kadar güçlü değil, sanıldığı gibi kontrolü sağlayacak kadar asker toplayamaz... Biz Kerkük’te Araplarla çatışmadan yana değiliz. Biz Kürt bölgesinde kalırız, onlar da Arap bölgesinde. IŞİD’le hareket eden gruplar parça parça. Aşiretler, Nakşiler, Duri’nin adamları, Baasçılar vs. Bir müddet sonra kendi aralarında çatışma çıkacak, Suriye gibi olacak.”</p>
  </div>

  <p>Peşmergenin fiilen kontrolü almasına yönelik Türkmenlerin rahatsızlığı ile ilgili soruya da yanındaki bir başka komutan yanıt verdi:</p>

  <div class="girs2">
    <p class="p1">“Türkmenlerle aramız iyi, yemin ederim aramızda fark yok. Türkmenler bizi, biz onları severiz, kız alıp veririz. Necad Hüseyin Peşmergeye teşekkür etti.”</p>
  </div>

  <p>Kerkük merkezine geri dönerken Tıkrit’ten kaçan 10 araçlık bir konvoya rastladım. Reisleri Abdülkerim Abdurrahim durumu anlattı:</p>

  <div class="girs2">
    <p class="p1">“Çatışma yok ama silahlı adamlar ortalıkta dolaşıyor, kimin kim olduğu belirsiz. Bir kaos var. Ne olacağını bilmiyoruz. IŞİD, Duri, Baas, Nakşibendiler var. İş yok, emniyet yok.”</p>
  </div>

  <p>Kerkük’ün girişinde Tıkrit’ten gelen başka bir grup ise kente alınmadı. Kimileri için hakikaten kaçacak yol yoktu; Erbil geçit vermiyordu, Kerkük yasak, Bağdat yolu kapalıydı. Sünni kesimlerin gözünde tek suçlu İran ve Maliki’ydi. Onlara göre El Kaide ya da IŞİD ayrıntıydı.</p>

  <p>IŞİD toplu infaz görüntüleri eşliğinde “Safevi rejiminden ele geçirilen ganimetler” altbaşlığı ile askerî araç ve malzemelerin fotoğraflarını yayımlarken Sünni Araplar IŞİD’in varlığını önemsizleştiriyordu. Ülkenin güneyinde ulemanın fetvalarıyla Bağdat için seferber olan Şiiler ise IŞİD’i parmakla gösterip Sünni aşiretlerin isyandaki yerini görmezden geliyordu.</p>

  <p class="baslik3">TÜRKMENLER DE MİLİSLEŞİYOR</p>

  <p class="p1">Kerkük’te Peşmerge gücünde Türkmenler de vardı. Ama Muhammed Kebapçıoğlu gibi birçok Türkmen de Peşmergenin Kerkük’te kontrolü ele almasından rahatsızdı. Diğerleri gibi milis gücü oluşturma çabası içindeydiler. Bugüne kadar Türkiye’nin kırmızı çizgilerine bel bağlıyorlardı. Bir süreden beri Türkiye onlardan Kürtlerle birlikte hareket etmesini istiyordu. Bu da Türkmenler arasındaki bakış açısını etkiledi. Kebapçıoğlu, Kerkük Kalesi’nin yanından geçerken duygusal kopuşa dair ipuçlarını verdi:</p>

  <div class="girs2">
    <p class="p1">“Türkiye’yi mukaddes, Türkleri mübarek bilirdik. 1960’larda biz çocukken büyüklerimiz, hacdan dönerken Danyal ve Üzeyir peygamberin makamlarını ziyaret eden Türklerden gidip kuruş almamızı isterdi. O kuruşları saklardık, mukaddes bir değeri vardı bizim için.”</p>
  </div>

  <p>“Peki ya şimdi, Türkiye ne değer ifade ediyor sizin için?” diye sordum. “Şimdi mi; şimdi para ve petrol ile ticaretten başka bir şey ifade etmiyor” dedi kahırla. İstikamet Irak Türkmen Cephesi’nin (ITC) merkezi. Valilik caddesinde yol kenarında bir afiş dikkatimi çekti, Arapça “Peşmerge Kürdistan’ın her yerinde emniyeti sağlayacak” yazılıydı. Emniyeti sağladıkları için Peşmergeye müteşekkir olan Türkmenler de vardı. Endişeler sonrası içindi.</p>

  <p>ITC’nin Kerkük il merkezinin fotoğrafını çekmek için tam deklanşöre basacakken yandaki kulübeden çıkan güvenlik görevlisi otomatik silahıyla görüntüye girdi, yakıcı sıcağın altında ciddi bir savaşçı pozu verdi. Bu poz Türkmenlerin elinin silaha gitmekte olduğunun resmiydi! İçeri girince hummalı bir şekilde “Türkmeneli”nin geleceğini tartışan Türkmenlerden milisleşmenin artık kaçınılmaz olduğuna dair argümanları dinledim.</p>

  <p>IŞİD’in bazı Sünni aşiretler ve Baasçılarla birlikte Maliki yönetimine karşı başlattığı isyan dalgası, Kürdistan Bölgesel Yönetimi’ne yıllardır beklediği Kerkük’ü kontrol etme fırsatını sundu. Peşmerge Kerkük’te Irak ordusunun çekildiği üsler ve kontrol noktalarına yerleşirken nüfusunun % 80’i Türkmenlerden oluşan Tuz Hurmatu’da da güvenliği deruhte etti. Türkmenlerin yanıtını aradığı soru şuydu: Peşmergenin IŞİD tehdidine karşı güvenlik gerekçesiyle sağladığı fiili kontrol kalıcı hale gelirse ne yapacağız?</p>

  <p>Kerkük petrolün çıktığı günden beri Kürt, Türkmen ve Araplar arasında paylaşım savaşına sahne oluyordu. 30 Nisan 2014’teki seçimde Bağdat’a gönderilen 13 vekilden 8’inin Kürt olması kentin siyasal ve coğrafi haritasının Kürdistan yönetiminin arzu ettiği yönde değiştiğinin net göstergesiydi. Kürtler, anayasada öngörülen ama gerçekleştirilemeyen referandumla Kerkük’ün Kürdistan’a katılmasını umarken Türkmenler Kürt, Türkmen ve Arapların ortak yöneteceği federal bir yapıdan yanaydı.</p>

  <p>İl merkez binasının biraz ilerisinde bir kale gibi korunan ITC Genel Merkezi’ne girdiğimde tüm kurmaylar toplantı halindeydi. Türkiye’nin Kürdistan yönetimiyle stratejik ilişkilere yönelip Türkmenlere “Kürtlerle birlikte hareket edin” demiş olmasından dolayı ITC’de terk edilmiş hissiyatı hâkimdi. Şimdiye kadar Türkiye’yi garantör olarak gören ve silahlı savunma gücü oluşturmaktan uzak duran Türkmenler “Mademki Türkiye kendi kırmızı çizgilerini bir kenara bıraktı ve bizi koruyan yok o halde milis gücü oluşturalım” noktasına gelmişti.</p>

  <div class="girs3">
    <p class="baslik3">ERŞAD SALİHİ: “TÜRKMEN BÖLGELERİ HEDEF HALİNE GETİRİLDİ”</p>

    <p>İTC lideri Erşad Salihi kale gibi korunan binada değerlendirme toplantıları yapıyordu. Odasında masaya tabancayı koymuş, “Başkan hazırlıklısın” diye takıldım, ardından görüntüyü güçlendirmek için yardımcısı masaya bir de kalaşnikof koydu. Salihi saldırıya uğradığında silahıyla karşılık verirken çekilmiş görüntüsünü de gösterdi, o poz seçim afişinde de vardı.</p>

    <p>Salihi, Kürtlerin oldubittiyle hareket etmemesi gerektiğini söylerken Türkmenlere de artık kuzeyde bir özerklik statüsü verilmesi talebini dillendirdi.</p>

    <p>NTV’den Can Ertuna ile birlikte biz sorduk, Salihi yanıtladı:</p>

    <p class="bos2"></p>

    <p>•<i>Bu kaos Türkmenleri nasıl etkiledi?</i></p>

    <p>- Biz bugünü görüyorduk, yeniden çizilen bu haritayı öngörüyorduk ama maalesef tedbirlerin alınması için merkezi hükümetten, Kuzey Irak yönetiminden ve komşu ülkelerden yeterince yardım eli uzatılmadı. Kaderimize bırakıldık. Halkımızın bizden beklentisi var ve bu emrivaki siyaseti kesinlikle kabul etmeyeceğiz. Bu bölgede hep beraber yaşadık, hep beraber hâkimiyetimizi sürdürmeliyiz.</p>

    <p class="bos2"></p>

    <p>• <i>Peşmergenin kontrolü ele alması Kerkük için büyük bir değişiklik değil mi?</i></p>

    <p>- Bu lrak’taki siyasi grupların anlaştığı bir plan gibi görünüyor. Irak Sünni, Şii ve Kürt bölgeleri olarak bölünsün. Bunun da işaretleri iki üç yıldan beri görülüyordu. Türkmen bölgeleri hedef haline getirildi.</p>

    <p class="bos2"></p>

    <p>• <i>Arkasındaki esas güç kim?</i></p>

    <p>- Bölgede diğer ülkelerdeki gelişmelere bakıyoruz, hepsi birbiriyle bağlantılı. Mesela biz hep Suriye’de istikrardan yana olduk çünkü bunun lrak’ı da etkileyeceğini biliyorduk. Şimdi lrak’a da sıçradı ve en fazla da Türkmenleri tehdit ediyor.</p>

    <p class="bos2"></p>

    <p>• <i>Ordunun çekilmesiyle Kerkük artık Kürt bölgesinde görülebilir mi?</i></p>

    <p>- Kerkük’ü Kürt bölgesinde görmüyoruz. Oldubitti yapılırsa, bu bizim aleyhimize olursa, geçici bir durum kalıcı hale getirilirse bu kendileri için de gelecekte ciddi bir rahatsızlık konusu olacaktır.</p>

    <p class="bos2"></p>

    <p>• <i>Irak ordusu burayı koruyabilir miydi?</i></p>

    <p>- Evet ama maalesef Irak ordusu yeterince desteklenmedi. Erbil ve Süleymaniye’den gelen hırsızların Irak ordusunun silahlarını alması Irak’ı bu bölgede dönüm noktasına getirdi.</p>

    <p class="bos2"></p>

    <p>• <i>Bu hırsızlardan kimi kastediyorsunuz, Peşmerge’yi mi?</i></p>

    <p>- Kontrol onlarda olduğuna göre sorumlu onlar sayılır. Hırsızları durdurmak Peşmerge’nin göreviydi.</p>

    <p class="bos2"></p>

    <p>• <i>Türkiye den beklediğiniz desteği gördünüz mü?</i></p>

    <p>- Türkiye’nin Türkmenlere daha yakın olması gerekirdi. Türkiye herkese eşit mesafede durdu, yeterince desteklenmeliydik. Türkiye’nin manevi gücü olmazsa Türkmenler burada bir an bile yaşayamaz.</p>

    <p class="bos2"></p>

    <p>• <i>Peşmergenin içinde Türkmenleri de görüyoruz...</i></p>

    <p>- Öyle bir şey yok, o insanlar geçimlerini kazanmak için kiralık asker gibi oradalar.</p>

    <p class="bos2"></p>

    <p>• <i>IŞİD, Kerkük’e yürürse Türkmenler de Peşmerge ile omuz omuza durur mu?</i></p>

    <p>- Bugün Peşmerge Kerkük’ün etrafında duruyor. Sivil halkımız da her türlü tehdide karşı duracak. Bizim halkımız da bugün silahlanmaya gidiyor. Kendisini müdafaa etmek için, buna kimse itiraz edemez. Ama silahlı gruplar Kerkük’ün genel emniyetini tehdit ettiğinde Türkmenler, Kürtler ve Araplar bir olurlar.</p>

    <p class="bos2"></p>

    <p>• <i>Halkın silahlanıyor olmasından Türkmenler için de bir milis gücü kurmaya yöneldiği sonucunu çıkartabilir miyiz?</i></p>

    <p>- Diğer tüm grupların milis güçleri var. Silahımız olmadığı için zorluklar yaşıyoruz. Merkezi hükümetin silahları Şii kardeşlerimize gidiyor. Sünniler de Kürtler de zaten silahlı. Kesinlikle biz de silahlı bir güç kurma kararlılığındayız.</p>

    <p class="bos2"></p>

    <p>•<i>Bu silahlanın tehdit ortadan kalktığında Peşmergeye karşı dönme ihtimali var mı?</i></p>

    <p>- Kürt temsilcilere de söyledik: Ani gelişen durumda ordu yok, güç Peşmergenin elinde, bu senaryo bittikten sonra tekrar müşterek bir ordu kurulması gerekiyor.</p>

    <p class="bos2"></p>

    <p>• <i>Peşmerge ile ileride bir çatışma riski var mı?</i></p>

    <p>- Sanmıyorum. Peşmerge hata yaparsa bugün elde ettikleri başarıları ve istikrarı göremezler. Türkmenler en önemli faktördür. Ankara’da Türkmen lobisinin ne kadar güçlü olduğunu biliyorlar.</p>

    <p class="bos2"></p>

    <p>• <i>Barzani yönetimiyle diyaloğunuz oldu mu bu krizin ardından?</i></p>

    <p>- Sürekli diyalog halindeyiz. Onlara emrivaki olmaması gerektiğini söylüyoruz.</p>

    <p class="bos2"></p>

    <p>• <i>Şii ve Sünni Türkmenlerin bu gelişmelere karşı tutumu ortak mı?</i></p>

    <p>- Hayır farklılık yok. Türkmenlerde mezhep kavgası yok.</p>

    <p class="bos2"></p>

    <p>• <i>Irak eski haline dönebilir mi?</i></p>

    <p>- Irak fiilen bölündü. Bu saatten sonra lrak’ın eski haline dönüşü zor. O yüzden tedirginiz, yağmuru beklerken doluya tutulduk. Bir Türkmen otonom bölgesi bizim için en iyi çözüm olacaktır. Bir Şii, Sünni ve Türkmen bölgesi varsa müşterek bir Kerkük idaresinin yanı sıra Türkmenlerin de kendi bölgelerinde otonomiye sahip olmaları gerekir.</p>

    <p class="bos2"></p>

    <p>• <i>Bu isyan sürecinde işin içine Duri ve Baasçıların girmesi yeni bir karşı darbe dalgası yaratır mı sizce?</i></p>

    <p>- Bölgelerde farklı silahlı gruplar var. İsimleri de farklı ideolojileri de. Ortak tutum içinde görünüyorlar ama bu durum böyle devam etmez. Baas’ın görüşü diğerlerinden farklı.</p>

    <p class="bos2"></p>

    <p>• <i>Baas’ın yeniden kitleselleşme potansiyeli var mı?</i></p>

    <p>- Bu bölgeleri tek başlarına yönetmeleri zor. Dışarıdan gelenlerin de kendi ideolojileri ile buralara hükmetmeleri zor.</p>

    <p class="bos2"></p>

    <p>• <i>Maliki yönetiminin kusuru nerede?</i></p>

    <p>- Ordunun başına ehil kişileri getirmedi. Çok tecrübeli Türkmen komutanlar var ama onları uzak tuttular. Havice’yi çok iyi idare eden Türkmen subaylarıydı.</p>

    <p class="bolum_arasi"><b>* * *</b></p>

    <p>İki gün sonra Tel Afer de IŞİD’in eline geçince Salihi milisleşme kararını resmen duyurdu. Yanına silahlı Türkmenleri alıp çelik yelekle basın toplantısı düzenleyen Salihi “Türkmenlerin de kendilerini korumak için silahlanma hakları var. Halkımızı korumak için bunu yapmak zorundayız” dedi.</p>
  </div>

  <p>Kerkük’ün 10 km güneyinde bulunan Şii Türkmenlerin yaşadığı Taze Hurmatu’da zaten 1.500 kişi ellerine silah alarak IŞİD’e karşı nöbet tutuyordu. Taze Hurmatu’da Peşmerge yoktu ama birkaç kilometre ötede Şii Türkmenlerin yaşadığı Beşir köyüne yönelik IŞİD saldırılarına karşı koyan da Kürdistan güçleriydi. Aralarındaki mezhep farklılığına rağmen birçok konuda ortak hareket edebilen Türkmenler, 2007’de Tel Afer’de bir patlama sonrası yaşanan Sünni-Şii çatışmasında olduğu gibi bu kez de iki kampa savrulmuştu. Şii Türkmenler hükümet güçlerinden yana tutumunu sürdürürken Sünni Türkmenlerin bir kısmı IŞİD’in başını çektiği isyana sıcak bakıyordu. Hatta yerel kaynaklardan edindiğimiz bilgilere göre bu kamplaşma Tel Afer’de fiilen çatışmaya dönüştü. Daha enteresanı Sünni Türkmenler kırmızı çizgilerini unuttuğu gerekçesiyle Türkiye’ye gönül koyarken Şii Türkmenler Sünni bölgedeki isyan dalgasından dolayı Türk hükümetini suçluyordu. Bu konuda çok sayıda eleştiriye tanık olmanın yanı sıra ilginç bir olay da yaşadım. Şiilerin hali nicedir deyip Bağdat yolu üzerinden Taze Hurmatu’ya yöneldim. Şii güvenlik güçleri yola barikat kurmuş, eller tetikte, durdurdular. Pasaportumu alıp neden geldiğimi sordular. Gazeteci olduğumu, insanlarla röportaj yapmak istediğimi söyledim. “Ne soracaksın?” diye çıkıştı. Ardından da Türkmence tersledi: “Türkiye başımıza çamur koydu.” Yani “Bütün bu belaları başımıza Türkiye açtı.” Israrımız kâfi gelmedi ve geri çevrildik.</p>

  <p>“Türkmenler neden bu kadar öfkeli?” diye sorduğum Tel Aferli akademisyen Ziya Abbas, şu değerlendirmeyi yaptı:</p>

  <div class="girs2">
    <p class="p1">“Bu tepki bir birikimin sonucu. 2008’de Tel Afer’de bir kamyona yüklenmiş bombalarla Şii Türkmenler hedef alındığında Şii-Sünni çatışması yaşandı. O zaman her iki taraf da mağdur olmasına rağmen Türkiye’nin insani yardımları orada sadece Sünni Türkmenlere dağıtıldı. Bu olay Türkiye ile ilgili kanaatleri çok etkiledi. Daha sonra Suriye krizi çıktığında bu bölgede kendi başlarına bela olan Kaideci grupların Türkiye’den beslendiklerini gördüler. Ayrıca birçoğu, IŞİD’e Türkiye üzerinden silah geldiğine inanıyor. Şimdi bu gruplar açıkça mezheplerinden dolayı Şiileri hedef alıyor. Tel Afer’de Sünnilerin yaklaşık % 20’si IŞİD’i destekliyor. IŞİD’i destekleyenler arasında Türkiye ile yakın bağları olanlar da var. Bu da Türkiye’ye karşı eleştirileri arttırıyor.”</p>
  </div>

  <p>Tel Afer’in IŞİD’in eline geçmesi üzerine Türkiye’de hükümetin üzerindeki baskılar arttı. Muhalefet hükümeti Türkmenlere duyarsız kalmakla eleştirirken Başbakan Tayyip Erdoğan, Musul Başkonsolosluğu’nda rehine alınanların can güvenliğini sağlamak için dikkatli davrandıklarını belirterek “Bu IŞİD unsurlarının bir olayı olmaktan daha da öteye geçti, adeta bir mezhep savaşına gidecek” dedi.</p>

  <p>IŞİD’in elindeki Türk rehinelerin güvenliği nedeniyle fazla seçeneği yokmuş gibi davranan ve bu konuda mahkeme kanalıyla yayın yasağı koyduran hükümetin yapabildiği Tel Afer’den Sincar (Şengal) ve Duhok gibi civar yerleşim merkezlerine kaçan Türkmenlere yardımı gündemine almak oldu.</p>

  <p>Erbil, Peşmerge ile Irak ordusuna omuz vermek isterken Kerkük’te ertelenen referandumun yapılması, petrol gelirlerinin paylaşımıyla ilgili krizin çözülmesi, Türkiye üzerinden petrol ihracatına izin verilmesi, Musul ve Selahaddin’de ihtilaflı bölgelerin Kürdistan’a bağlanması gibi tavizler bekliyordu. Yine IŞİD’e geçit veren Sünni aşiretler de eski statülerini arıyordu.</p>

  <p>Sünnilerin yaşadığı dışlanmışlığı giderecek siyasi ve ekonomik bir program olmadan Sünni militanizminin dizginlenmesi zordu. Bağdat yönetiminin Peşmerge ve Sünni aşiretlerin desteği olmadan bu savaşı kazanması da zordu. Türkiye açısından işbirliği derken de Musul sevdasından mütevellit bir Osmanlıcılık hikâyesi akla geliyordu. “Şiilerin Bedir Tugayı ve Mehdi Ordusu, Kürtlerin Peşmergesi var ama Türkmenlerin öz savunma gücü yok. Tek garantimiz Türkiye” deyip Ankara’ya misyon biçen Sünni Türkmenlerin beklediği tarzda bir Musul macerasına burada yer yoktu.</p>

  <p class="baslik3">HAYATI SIFIRLANANLAR: YOLLARDA BİR KADIN</p>

  <p class="p1">16 Haziran 2014’te tekrar Erbil-Musul yolundaydım. Erbil’in çıkışında Kani Kırcala’da evini terk etmiş bir kadın, yol kenarında bir bakkalın yanında tabureye ilişmiş oturuyordu. Başında bir tülbent, altında bir etek. Her şey iğreti. Makyajıyla, duruşuyla, konuşmasıyla farklı bir sosyal kesimden geldiği belliydi. Hemen tembihledi: “İsmimi yazma, fotoğraf çekme, kim olduğumu belli etme.” Takip ve öldürülme korkusu. “Nuri el Maliki’nin listesinden milletvekili adayıydım. Musul’u ele geçirenler bunu affetmez. Maliki’ye çalışmış insanların şehirde kalma şansı yok” dedi. Gemileri yakmış, Musul’a dönmeye niyeti yoktu. Hayatı sıfırlamak böyle bir şey.</p>

  <p>Yabancı savaşçıların desteğinde IŞİD Musul’u bastığında ve ardından Sünni aşiretler, Baasçılar, Duri’nin liderliğindeki tarikat ehli Nakşiler ve Rıfailer kendi bölgelerinde kontrolü ele aldığında eşiyle birlikte Duhok’a gidip geçici olarak bir ev tutmuş. Şimdi BM Mülteciler Yüksek Komiserliği’nin yardımıyla sığınabileceği bir ülke aradığını söyledi. Kendisi Tai aşiretinden bir Sünni ve Şiilerle akrabalıkları var. Şii lider Ammar el Hekim’in amcasının oğlunun enişteleri olduğunu söyledi. “Beş gündür buralarda dolaşıyoruz” diyerek çaresizliğini dile getirse de Musul’u ele geçirenler aleyhine bir şey söylemek istemedi. İki korku vardı: Birincisi Maliki yönetimine hizmet etmiş kişilerin başına nelerin geleceğini bilmiyorlardı. İkincisi Maliki’nin Ramadi ve Felluce’de yaptığı gibi hava operasyonuna başlamasının kendilerine felaket getireceğini düşünüyorlardı. Şemmar aşiretinden memur emeklisi olan eşi ise IŞİD hakkında olumluydu. Hatta bu isyanın arkasındaki isim olarak Duri ile IŞİD lideri Bağdadi arasında kıyas yaparken geride her şeyi bırakıp kaçtıkları adamlara da övgü düzüyordu: “Duri Musul’da, Bağdadi Bağdat’ta. Duri Nakşileri yönetiyor ama şimdi IŞİD ile birlikte hareket ediyor. Bağdadi’nin getireceği sistem Duri’ninkinden iyidir. Bağdadi daha adil. Şehre gelen IŞİD’çiler arasında Afganlar, Çeçenler, Avrupalı mücahitler de var. Bu insanlar halka bir şey yapmadı, insanlara zarar vereceklerini sanmıyorum. Grup liderleri camilere gidip çağrı yaptılar; mezhep, din, ırk ayrımı yapmayacaklarını söylediler.”</p>

  <p>El Kaide ve bölünme sonrası IŞİD’in yıllardır hücre yapılanmasıyla yeraltında çalıştığını, sonra zamanı gelince meydana çıktığını anlatırken “Bunlar bir süredir halktan açık açık vergi toplamıyor muydu?” diye sorduğumda şu yanıtı verdi: “Evet silahlı gruplar zorla esnaftan vergi topluyordu ama onların IŞİD olduğunu sanmıyorum.”</p>

  <p>Musul’dan Erbil’e doğru kaçışlar sürdüğü gibi dönüş trafiği de önceki günlere göre daha fazlaydı. Ancak bu kez Tel Afer’den kaçış yaşanıyordu. Kelek’te BM ve yardım kuruluşlarının kurduğu kampta çok sayıda Tel Aferli vardı. Şii-Sünni karışık olan Tel Afer’den kampa gelenler arasında Şii yoktu. Tel Aferlilerden bazıları IŞİD ile Şii Türkmenlerin çatıştığını belirtirken bazıları düne kadar aynı sokakları paylaşan Sünni Türkmenlerle Şii Türkmenlerin birbirini öldürdüğünü anlatıyordu. Çatışmalar Maliki’nin helikopterle gönderdiği Asaib el Hak milislerinin gelmesiyle şiddetlenmişti. 15 Haziran’da telefonla ulaştığım Tel Afer’in Şii aşiret liderlerinden Salim Kasım “Şiilerin bölgesine gece saat ikide bombardıman başladı, sabah dokuza kadar sürdü. 8 kişi öldü, 40’ı yaralandı. Teslim olmadık, silahlı adamlarımızla direniyoruz” dedi. Bazıları Tel Afer’deki Sünnilerin IŞİD’in safına geçtiğini iddia ederken Kasım “Tel Afer’in dörtte üçü Şii, üçte biri Sünnidir. Teröristlere karşı birlikte karşı koyuyoruz” ifadelerini kullandı. 16 Haziran’da Salim Kasım’ı tekrar aradığımda durum tamamen değişmişti:</p>

  <p>“Dün gece yine bombardıman oldu. Polis ve askerler gitti. Biz de Tel Afer’i terk ettik. Maalesef Tel Afer tamamen teröristlerin eline geçti. Biz Sincar’a (Şengal) sığındık. Şiilerin % 99’u kaçtı. Sünnilerin de üçte biri kaçtı. Tel Afer’i savunmak için Bağdat’tan Asaib el Hak’ın gönderildiği doğru ama onlar Musul düştükten iki gün sonra geldiler.”</p>

  <p>Konuştuğum Musullu gazeteci Muhammed Paşa ise “Askerlerle birlikte gidenler çok ama Tel Aferlilerin ne kadarının evlerini terk ettiğini bilmiyoruz” dedi.</p>

  <p>Süreç mezhep savaşına dönüştükçe kuzeydeki Şii adacıklar ve Sünniler içine karışmış Şiilerin durumu nazikleşti. Musul’dan telefonla ulaştığım Sünni bir Türkmen de durumu şöyle anlattı: “Musul’da Selahaddin Tugayı, IŞİD, Nakşibendi, Rıfai, Tusugi ve başka gruplar var. Ne zaman ne olacağı belirsiz. Dün askerî kamp etrafında gezinen bir Türkmen Şii’yi yakalayıp öldürdüler. 2003’te işgal başladığında vali olan Haşim Cemmas ortalık karışınca geri döndü. Bugün tekrar koltuğuna oturacağını ilan etti ama onu da öldürdüler.”</p>

  <p>Ben Erbil-Kerkük-Musul yollarında hikâyeler derlerken IŞİD, Şii Türkmenlerin yaşadığı ilçe ve köylere yönelik saldırılarını arttırdı. Tel Afer’den sonra Kerkük’ün güneyinde Çardağlı ile Biryaycı köyleri, Selahaddin vilayetinde Bakuba’ya bağlı Karanaz köyü ve Tuz Hurmatu’ya bağlı Bastamlı köyü teker teker düştü. Kerkük’e bağlı Beşir kasabası birkaç kez el değiştirdi ve sonunda orası da düştü. Musul’da Dicle kenarında tarımla uğraşan Türkmen kasabaları Karakoyun, Üst Şerihan ve Alt Şerihan da IŞİD’e daha fazla direnemedi. IŞİD militanları Hıristiyanların yaşadığı Bartılla ile Ezidi kasabaları Beşika ve Tel Keyf’e sığınan Karakoyun ve Şerihanlılara şu tehdidi gönderdi:</p>

  <div class="girs2">
    <p class="p1">“Şeriata göre yaşamayı kabul edip evlerinize dönün yoksa gittiğiniz yerler de sizin için güvenli olmayacak.”</p>
  </div>

  <p>Taze Hurmatu’da da çatışmalar sürüyordu, IŞİD, Salahaddin vilayetine bağlı Beyci ilçesindeki rafineriyi de hedef aldı.</p>

  <p>Bunlar olurken Maliki, Musul’da görev yerini terk eden Musul Operasyonlar Komutanı Orgeneral Mehdi el Garravi, yardımcısı General Abdurrahman Handal ve Kurmay Albay Hasan Abdurrezzak’ı görevden uzaklaştırdı ve haklarında soruşturma açıldı. Musul 3. Askerî Okul Komutanı Albay Hidayet Abdulkerim’e de askerî mahkemede dava açıldı. Ancak Kürt asıllı olan Abdulkerim’in diğerlerinden ayrı tutulup askerî mahkemeye sevkedilmesi, mezhepsel ve etnik ayrımcılık uygulamakla suçlanan Maliki’yi bir kez daha boy hedefi yaptı. Peşmerge, firari Abdulkerim’in gıyabında yargılanma kararına tepki gösterdi. Maliki’nin tüm komutanları yargılaması gerektiği vurgulandı.</p>

  <p class="baslik3">AH MUSUL SANA NE HALLER OLDU!</p>

  <p class="p1">Musul sufi öğretinin önemli bir merkeziydi. Farklı din ve mezheplerin bir arada yaşadığı Mardin, Antakya ve Halep’in aynasıydı. Musul Arap milliyetçiliğinin ana damarlarından biriydi, Şam gibi. Önde gelen Arap aydınlarını bağrından çıkarmış bir şehirdi. Musul’a ne oldu da tekfirci ve şiddet düşkünü bir ideolojiye kucak açtı. Nasıl oldu da tarikatlar, sufizmi küfür sayan ve türbelerini bombalayan IŞİD ile aynı safa düştü? Günlerce Erbil-Musul, Tıkrit-Kerkük, Kerkük-Havice hattında Maliki’ye karşı başlayan ve giderek mezhep çatışmasına dönüşen Sünni isyan dalgasından kaçan insanlarla konuşup bu intikam koalisyonunu anlamaya çalıştım. Aslında bu geçici bir ortaklıktı ve birbirlerine düşmeleri mukadderdi. Ninova, Selahaddin ve En-bar vilayetlerinde gelişen bu ortaklık bana işgal, iç savaş ve kaos ortamında kendisini Taliban’a teslim eden Afganları anımsattı. Erbil’de soluk almak için Bilgisayarcılar Caddesi’nde dükkânının önünde kaldırıma oturmuş bir Türkmen’in yanına çömeldim, gazeteci olduğumu da söylemedim. “Vaziyeti nasıl görüyorsun?” diye sordum, bir saat boyunca dinledim. Ona göre IŞİD, Hz. Ömer’in ordusu gibiydi, adalet vaat ediyordu, bundan bir Sünni olarak rahatsız olmak yersizdi! IŞİD’in kafa kesen acımasızlığını hatırlattığımda her kötülüğün altında İran’ın parmağı olduğunu söyledi. Vahşi bir gerçek ile zihinlerdeki algı arasındaki kopukluğun en çarpıcı resmi buydu. IŞİD güzellemesini onlarca insandan dinledim. Kesif bir Şii düşmanlığı... “Sen Türkmensin, Tel Afer’de, Tuz Hurmatu’da, Taze Hurmatu’da Şii Türkmenler IŞİD’in hedefinde” dediğimde de şunu söyledi:</p>

  <p>“Kastettiğim buranın Şiileri değil, güneyin Şiileri. Bizim Şiiilerimiz iyidir.” Şeytanileştirilen Basra, Necef, Kerbela ve Bağdat’ın Şiileriydi.</p>

  <p>Her ne kadar IŞİD kentlerden kaçanlara “Kurallarımı kabul edin ve dönün” dese de gelişmeler bölgeyi “mezhebi soykırım” noktasına götürüyordu. IŞİD kök saldığında Şii Türkmenlerin evlerine dönmeleri kolay olmayacaktı. Halihazırda 2006-2008 arasında yaşanan mezhep çatışması önemli oranda nüfus kaymalarına yol açtı. Korkmak için neden çok: Tel Afer’den bir kaynağın bana aktardığına göre ilçede Sünni Türkmenlerin % 20 kadarı IŞİD’e destek verdi. Tel Afer’de Şii-Sünni dengesi yaklaşık % 40-60 ya da 45-55 oranında. 2008’deki gibi Türkmenler yine farklı kamplarda.</p>

  <p>Yeni bir Baas dalgası yaratmaya çalışan Saddam döneminin güçlüleri mezhep düşmanlığından nemalanıyordu. Bu düşmanlık, 2-3 bin IŞİD militanının kente girmesi ve aşiret liderlerinin “IŞİD ile davamız bir, silahları bırakıp evlerinize gidin” çağrısıyla dağılan ordunun içindeki biçareliğin de nedeniydi. Orduda Sünni askerler Maliki için savaşmak istemedi; Şii askerler de halk tarafından taşlandıkları Sünni kentler için ölmeye değmeyeceğini düşündü. Ordudaki bu kırılma Maliki’nin son yıllarda darbe yiyeceği korkusuyla orduda tasfiyeye girişmesi ve Enbar vilayetinde El Kaide’ye karşı örgütlenen Sehva milislerinin unutulmasına bilenen Sünni aşiretlerin gösterilerini bastırmasıyla başladı. Halbuki Maliki, 2008’de Şii Mehdi Ordusu’nu bastırmak için Sünni birlikleri seferber ettiğinde “Iraki başbakan” övgüsünü almıştı.</p>

  <p>Maliki elde ordu kalmayınca Şii milislerle savunma hattı oluşturmaya çalışıyordu. Amerikan işgalinin bu topraklara bıraktığı bir virüs olan IŞİD’in Nakşibendi Ordusu ve Baasçılarla kesişim noktası da Şia ve İran fobisiydi. ABD Savunma İstihbarat Ajansı, Saddam dönemine ait 34 milyon 600 bin belgeyi taradı da Bağdat ile El Kaide arasında bağlantı olduğuna dair bir tane delil bulamadı. Şimdi Baas ile El Kaide’den türeme IŞİD aynı yoldaydı. Nereden nereye... Üzerinde en az durulan ama son derece kritik bir rol oynayan Nakşibendi Ordusu, 2006’da Saddam’ın asılmasının ardından kuruldu. Burada karşımıza Saddam’ın yardımcısı İzzed İbrahim el Duri çıkıyor. İktidardayken Baas özellikle de Duri, Nakşilerin hamisiydi. Duri’nin direktifleri ve toplayıp gönderdiği paralarla Nakşi müritleri Baas’ın askerleri haline geldi. Henüz ordu olarak formüle edilmeden önce 2004’te Felluce’de Amerikan güçlerine karşı El Kaidecilerle birlikte savaşmıştı. Nakşiler türbelere düşmanlığı nedeniyle El Kaide’den ayrı bir yerde durmaya başladı. Bu intikam koalisyonunun destekçilerinden biri de Türkiye’nin “değerli” misafiri Tarık el Haşimi.</p>

  <p>Sonuç olarak 2003’ten sonra iktidardan dışlanan ve mağduriyetleri katlanan Sünnilerin haklı itirazlarının sekter bir dil üzerinden şekillenmesi ve buna karşı Şii cephenin aynı dil ile karşılık vermesi bu ülkeyi ilkelliğin çukurlarına yuvarlıyordu. Azınlıktaki Sünni Arapların, çoğunluktaki Şii Araplara galebe çalması zor. Bir akşamüstü Kerkük’te evinde oturup sohbet ettiğim emektar gazeteci dostum Muhammed Dağıstani’nin dillendirdiği en ölümcül senaryosu şuydu: “Tüm şanslarını zorlarlarsa Sünni koalisyon Bağdat’ı ikiye bölen Dicle’ye kadar gider. Bağdat ikiye bölünebilir.”</p>

  <p>Dicle’nin iki yakasında başkentin doğusunu Azamiye Türbesi, batısını Kâzımiye Türbesi tutuyor. Sünni yakada ciddi sorun Şiilerin semti Sadr Kenti. Çok zor ama iş buraya varırsa Rusafe ile Kerh yani “Doğu Bağdat” ile “Batı Bağdat” arasında Dicle kıpkırmızı kan akar.</p>

  <p class="baslik3">KAZAN PATLADI BAY OBAMA! MÜTTEFİKLER TEHDİT ALTINDA</p>

  <p class="p1">“Şam’da devrim” hayaliyle yürütülen savaşın “hayırsız” meyvesi IŞİD, Irak ile Bilad-ı Şam’ı yani Suriye, Lübnan, Filistin-İsrail ve Ürdün’ü kapsayan coğrafyada şer’i devlet kurmak için sınırlara meydan okuyacak güce ulaştı. IŞİD ne insani ne de coğrafi sınırları tanıyan yeni bir trend idi. Ortadoğu’nun sınırlarını gizli bir anlaşmayla çizen İngiliz ve Fransız diplomatlar Mark Sykes ile François Picot mezarlarında hınzırca gülüyor olmalıydı. Azımsanamayacak sayıda insanın Kaide ideolojisini statükoya bir yanıt olarak algılıyor olması çok temel bir sorundu. Irak’ta bu trende bahane sunan üç gerekçe vardı: Biri epeyce düşman edinen Başbakan Nuri el Maliki’nin bizzat kendisi, diğeri Saddam’ın gidişiyle siyaseten dışlandıklarını düşünen Sünni aşiretler, bir diğeri şeytanileştirilen ya da kriminalize edilen Baasçılar ve dağıtılan ordunun subayları.</p>

  <p>Mesele çoğu zaman Sünni-Şii karşıtlığıyla izah edilmeye çalışılsa da Maliki sadece Sünnilerin sorunu değildi. Şii cephede de Maliki’ye veda etmeye hazır geniş bir cephe vardı:</p>

  <p>- Şiilerin taklit mercii Büyük Ayetullah Ali Sistani “Derhal ulusal çapta kabul görecek ve hataları tekrarlamayacak etkili bir hükümet kurulmalı” diyerek Maliki’nin biletini kesti.</p>

  <p>- Irak İslâm Yüksek Konseyi, Şii cephede Maliki’ye “illallah” diyen bir diğer kritik aktördü.</p>

  <p>- Yine Sadr Hareketi’nin lideri Mukteda Sadr iki yıldır Sünni ve Kürtlerle birlikte Maliki’yi devirmek için uğraşıyordu. Hepsi de hükümetin ortağıydı! Kürdistan yönetimi de Maliki karşıtı cephenin katalizörüydü.</p>

  <p>Maliki ABD-İran mutabakatının ürünüydü. Sünniler arasında “Maliki, Tahran’ın kuklası” inancı yaygın olmasına karşın İran da, Şiiliğin diğer kutsal mekânlarını korumak için her türlü desteği vermeye hazırdı ama Maliki’yi gözden çıkarmıştı. ABD Dışişleri Bakanı John Kerry de 22 Haziran 2014’te Bağdat’a hareketinden önce Kahire’de “ABD, Iraklıların bütün halkı temsil etmeye hazır bir lider bulmasını arzuluyor” diyerek sorunun kaynağına işaret etti.</p>

  <p>Sünnileri teskin etmenin ilk adımı kuşatıcı bir başbakan bulmaktı. Koltuk, 30 Nisan 2014’teki yerel seçimlerden birinci çıkmış olması nedeniyle Kanun Devleti’nin hakkıydı. Buna kimse açıkça itiraz edemediğinden beklenti en azından Kanun Devleti’nin Maliki dışında birini başbakan olarak öne sürmesiydi. Kanun Devleti’nden alternatif olarak Maliki’nin eski özel kalem müdürü Tarık Necim öne çıktı. Yine Şii kanattan eski Cumhurbaşkanı Yardımcısı Adil Abdülmehdi ya da eski Başbakan İbrahim el Caferi “makul” bir aday olarak görülüyordu. Abdülmehdi Irak İslâm Yüksek Konseyi’nden görece seküler bir liderdi. Caferi ise Maliki’den önce Dava Partisi’nin başkanıydı. Her dönemin orta oyuncusu Ahmet Çelebi ile İyad Allavi de akla gelenler arasındaydı. Ancak şapkadan Haydar el İbadi çıktı. Yolunu şaşıran Irak’ta Celal Talabani gibi âkil rehberler şart haline geldi. Buradaki eksiklik nedeniyle yine İran ve ABD faktörü öne çıktı. Sünnilerle bir savaş istemeyen Barack Obama’nın, selefi George W. Bush’tan farklı olarak hâlihazırda nükleer krize çözüm için diyalog halinde olduğu İran’la daha verimli bir işbirliği sergileme şansı vardı. İbadi de tıpkı Maliki’nin seçilmesinde olduğu gibi Washington ve Tahran’ın evet dediği bir isim oldu.</p>

  <p>Talabani’nin koltuğuna Kürt cephesinden Fuad Masum otururken yönetimde Kürt-Arap ve Sünni-Şii dengesi şöyle oluştu:</p>

  <p>Eski Başbakan İbrahim el Caferi Dışişleri Bakanı olurken Kürt kontenjanından Dışişleri koltuğunda oturan Hoşyar Zebari başbakan yardımcılığına kaydırıldı. Şii lider Adil Mehdi kritik önemdeki Petrol Bakanlığı’na getirildi. Sünni siyasetçilerden Salih Mutlak da başbakan yardımcısı oldu. Nuri el Maliki, Sünni kökenli eski Meclis Başkanı Usame Nuceyfi ve Irakiye Bloku’nun lideri İyad Allavi ise cumhurbaşkanı yardımcılığını üstlendi.</p>

  <p>IŞİD’in sömürdüğü Sünni öfkesini gidermek için Sünnileri siyaseten daha görünür kılmak elzemdi ama Sünni Arap nüfusun % 18-20 civarında olduğu dikkate alındığında pozitif ayrımcılığa gidilmesi dışında Sünnilere mevcuttan daha fazla koltuk ayırmak zordu.</p>

  <p>Sünni isyanına yanıt olarak beklenen adım, bir süredir dillendirilen Diyala, Enbar, Selahaddin ve Ninova vilayetlerinde federasyona gidilmesiydi. Hükümet federal bölge oluşturma önerilerinden ziyade önceliği IŞİD’i kentlerden çıkarmaya verdi.</p>

  <p>Irak Anayasası Kürtlere özerk statü verirken zaten federal bir karakter almıştı. 2011’de Diyala ve Salahaddin il meclisleri anayasanın 119. maddesine dayanarak özerklik ilanında bulunmuş, sonra Bağdat’ın talebi üzerine geri adım atmıştı. Ancak Şiilerin de aynı adımı atacağı ve Irak’ın parçalanacağını düşünen bazı Sünni aşiretler federasyona karşı çıkmıştı. Yani federasyona tek engel Bağdat yönetimi değildi. Şiiler açısından da geçmişte Irak Yüksek İslâm Konseyi güneyde federasyon talep ederken Mukteda Sadr olmaz demişti. Ama son gelişmeler üzerine özerkliğe karşı çıkanlar için fiilen bölünmektense ülkeyi federatif yapı ile bir arada tutma fikri ehven-i şer olabilirdi.</p>

  <p>lrak’taki krizlerin üstesinden gelebilmek için Suudi Arabistan ve Türkiye gibi komşu ülkelerin politikaları da önemliydi. Bu iki ülkenin rolü son yıllarda sorgulanır hale geldi. Enbar’daki Sünni aşiret liderlerinden Muhammed el Cuburi “Suudi istihbarat servisiyle bağlantılı bazı Iraklılar, aşiret liderlerini toplayarak Irak ordusuna karşı silahlanmaları halinde aşiret mensuplarına 600 dolar maaş teklif etti” dedi. Türkiye’nin himaye sunduğu İhvan’ın Irak uzantısı Hizb-i İslâmı’nin eski lideri Tarık Haşimi de IŞİD liderliğindeki isyanı Sünni direnişi olarak selamlamıştı. Haşimi terör suçlamasıyla gıyabında yargılanırken Meşhedani aşiretinin lideri Şeyh Hıdır İbrahim mahkemede şu ifadeyi vermişti: “Haşimi güvenlik güçlerine saldırılarda bulunmamız için bize para verdi.”</p>

  <p>Türkiye Haşimi etrafında şekillenen yeni sürecin rehinesi haline gelmişti. Maliki ise Riyad yönetimini Sünni aşiretlerin de ötesinde IŞİD’i desteklemekle suçluyordu. Ancak Suudiler bir taraftan da bu örgütün Ürdün ve ardından Suudi Arabistan’a dayanmasından korkuyordu. Suudi monarşisi cihadi Selefileri uzaktayken seviyordu, sınırlarına dayandığında değil.</p>

  <p class="baslik3">Ürdün hedefe girince...</p>

  <p class="p1">Suriye’deki yangına benzin taşıyan “Dostlar Grubu”nun nevri, IŞİD’in Irak’taki kazanımlarını Amerikan müttefiki Ürdün’e taşımaya yeltenmesiyle fena döndü.</p>

  <p>Irak işgalinin tohumunu ektiği, Suriye’deki vekâlet savaşının da yeniden ihya ettiği IŞİD, Fırat ve Dicle hattındaki ilerleyişini Taribil Sınır Kapısı’nı ele geçirip Ürdün’e de göz dikerek genişletti. IŞİD’in bir Ürdünlü militanı, kendi ülkesini “Ölüm ve bomba kemerleriyle geliyoruz” diyerek tehdit ederken Ürdün’ün Maan kentinde cihadi Selefiler, IŞİD’in ilerleyişini bir gösteri ile selamladı. ABD’nin Irak’ta Saddam sonrası kurduğu düzen tehdit altındaydı. İsrail’in güvenliğini temin eden Camp David düzeninde küçük ama önemli bir parça olan Ürdün de öyle. Amerikalılar ve İsrailliler Suriye kazanını, alevler kendi çıkar hatlarına sıçramadığı sürece alttan alta kaynatmaktan yanaydı.</p>

  <p>lrak’taki manzara, Suriye politikasına da format atmayı gerektiren bir durumdu. Nitekim Beşşar el Esad’ın % 88,7 oy aldığı 4 Haziran 2014 seçimlerinin ardından “ılımlı muhalifleri” silahlandırma seçeneğini yeniden masaya koyan ABD Başkanı Barack Obama, Musul’dan Bağdat’ın dibine kadar domino taşı gibi şehirler IŞİD ve “imkânsız” müttefiki Baasçıların eline geçince, CBS’te “This Moming” programında şöyle buyurdu:</p>

  <p>“Esad’ı devirebilecek ılımlı bir muhalefet olduğu fikri doğru değil, biliyorsunuz ılımlı muhalefetle çalışmak için çok zaman harcadık. Birkaç silah gönderdiğimizde sadece Esad değil acımasız ve iyi eğitim almış cihatçıları da hemen devirecekleri görüşü bir fantezi.”</p>

  <p>Amerikalılar Ürdün’ün selamette olmadığını herkesten iyi biliyordu. Ürdün’ün Zerka kentinden Ebu Musab el Zerkavi’nin 2006’da Irak’ta öldürülünceye kadar El Kaide’nin Mezopotamya emiri olarak peşine taktığı Ürdünlü Kaideciler artık Suriye-Irak hattında savaşıyordu. Sayıları belki 2-3 bindi. Ürdün’de uyuyan hücreler ve elleri silaha rahatça uzanabilecek cihadi Selefilerle işbirliği ile bu sayı katlanıyordu. Haliyle Amerikalılar, Irak’a 300 askerî rehber göndermenin ötesinde sahada oyunu yeniden kurmak zorundaydı. Bunu tek başına da yapamayacakları için İran başta olmak üzere bölge ülkeleriyle örtülü ya da açık işbirliğine gitmekten başka çareleri kalmamıştı.</p>

  <p class="baslik3">IŞİD HİLAFETİ: HADİ BUYURUN BİAT VAKTİ!</p>

  <p class="p1">Bağdat’ta hükümeti kurup Sünnileri kazanmanın yolları aranırken IŞİD, 30 Haziran 2014’te hilafet ilan etti, adını da “İslâm Devleti” olarak değiştirdi! “Halife İbrahim”, nam-ı sabık İbrahim Avvad, namı-ı diğer Ebu Bekir Bağdadi ilk halife oluverdi. Halifenin mührü muhkem olsun diye İbrahim’in Kureyş kabilesinden yani peygamberin soyundan geldiği vurgulandı! Artık tüm Müslümanların biatını bekliyordu! Türkiye sınırlarında “İslâm Devleti”nin bayrağı dalgalanırken ve Ortadoğu’ya uzanan güzergâhlar onların eline geçmişken mesele “Hadi oradan” diye küçümsenecek kadar basit değildi. Ankara’nın “depderin stratejik” analizini “Bu durum Irak ve Suriye rejimlerinin sebep olduğu bir sonuçtur” ahkâmı üzerine kurması da derde deva olamazdı. IŞİD, Musul’un emaneten birilerinde olduğu vehminden hareketle Sünni coğrafyada “vekâlet bölgesi” yaratmak isteyen yeni Osmanlıları esir aldı. Yine aynı bölge üzerinden Şiilerle “vekâlet savaşı” yürüten Suudi Arabistan’ı “Sıra sana da gelecek” diye tehdit etti. Nankörce! İşe bak; bu tehdit yüzünden şimdi Suud Kralı Abdullah için ABD’lilere “Yılanın başı, behemehâl ezilmeli” dediği İran, “Asla güvenmiyorum, İran’ın ajanları” dediği Bağdat’taki Şii liderlik ve üç yıldır devirmek için dünyanın bütün cihatçılarını başına yığdığı Suriye ile birlikte “İslâm Devleti”ne karşı saf tutmak zorunlu hale geldi. Suriye ordusu da fırsatı kaçırmayıp Irak’ta IŞİD mevzilerini bombalayarak uluslararası topluma “terörle mücadelede asıl ortağınız benim” pozunu verdi. Ortadoğu oyununda kart atanla kart olanın farkı buydu...</p>

  <p>Hilafet ilanıyla IŞİD, El Kaide’nin de keyfini kaçırdı. Aslında IŞİD sahada emirlik ve sonunda halifelik ilan etme noktasına 2006’dan beri küresel El Kaide liderliği ile ters düşe düşe geldi. Bundan sonraki asıl tartışma ve bölünme “cihadi Selefiler” arasında yaşanmaya başladı. Usame bin Ladin sonrası emir etrafında katı örgütçü yapıdan esnek bir yapılanmaya evrilip “franchise yayılma” arz eden El Kaide ve uzantıları, “İslâm Devleti”nin sözcüsü Şeyh Ebu Muhammed el Adnani’nin “Bütün Müslümanlar halifeye biat etmek zorunda” sözü karşısında bunalıma girdi. El Kaide’nin Filistin asıllı en önemli figürlerinden Ebu Katade (Ömer Mahmud Osman) Amman’da çıkarıldığı mahkemede Nusra Cephesi ve IŞİD saflarında savaşanları El Kaide’nin küresel lideri Eymen el Zevahiri’nin emirliği altında birleşmeye çağırdı. Bir zamanlar Irak’ta öldürülen El Kaide lideri Ebu Musab el Zerkavi’nin akıl hocası olan Ürdünlü Selefi lider Ebu Muhammed el Makdisi (İssam Berkavi) de hilafet ilanını şu sözlerle reddetti:</p>

  <div class="girs2">
    <p class="p1">“Her bir Müslüman ya da mustazaf bu hilafette himaye bulabilecek mi? Ya da hilafet bütün muhaliflerine karşı keskin bir kılıç mı olacak? Diğer savaşçıların kaderi ne olacak?”</p>
  </div>

  <p>Kaideci gruplar arasında kılıçlar zaten çekilmişti. Ama hilafet tartışmaya daha farklı bir boyut kattı. Suriye’de Aralık 2013’ten bu yana IŞİD ile Nusra ve İslâmî Cephe arasındaki çatışmalarda ölenlerin sayısı 7 bini aştı. Bu denli düşmanlığa rağmen hilafet ilanının Nusra saflarını etkilemesi gecikmedi. Irak-Suriye sınırındaki El Bukemal’de yerel Nusra komutanının Bağdadi’ye biat etmesi çözülmenin ilk işaretiydi. Şam kırsalındaki Nusra liderleri arasında Bağdadi’ye meyledenler oldu, hatta Nusra’nın Doğu Guta komutanı Ebu Cafer el Şami ile Ebu Zehra el Ürdüni ve Ebu Hamza el Ensari gibi komutanlar Bağdadi’ye bağlılıklarını bildirdi. Nusra ile birlikte hareket eden Sahabe Ordusu ve Bilad-ı Şam da resmen Bağdadi’ye biatlarını sundu.</p>

  <p>Buna karşı Suriye’de İslâmcı grupların çatı örgütü İslâmî Cephe, Mücahitler Ordusu, Suriye Müslüman Alimler Genel Heyeti, İslâm Birliği Şer’i Heyeti, İdlib İslâm Heyeti, Halep İslâm Heyeti’nin de yer aldığı 9 grup “İslâm Devleti”ni reddetti. Bunların aralarındaki retorik de çok sert idi. İki kamp da birbirini rejimle işbirliği yapmakla suçluyordu.</p>

  <p>Irak ve Suriye dışındaki El Kaide âlemi de karıştı. El Kaide’nin Kuveytli para kaynağı Hamid bin Ali ve Londra’da yaşayan Mısırlı Selefi lider Hani Sibai de hilafet ilanına karşı çıktı. Körfez’in bağışlarını Suriye’deki El Kaide’ye aktaran Ganim el Mutayri büyük güçlerin İslâm Devleti’ne yaşama şansı tanımayacağını belirterek hilafet ilanını yersiz buldu. Eski kadrolar Zevahiri’den yana duruşlarını korusa da küresel El Kaide ağının genç kuşakları ideolojik olarak daha keskin, uygulamada şiddetli ve fırsatçı olan “İslâm Devleti”ne kaymaya başladı.</p>

  <p class="baslik3">KAİDE’NİN TÜREVİ İLE SAVAŞI</p>

  <p class="p1">Kobani’de Kürtlerin önderliğindeki özerkliği boğdurma hesabıyla YPG ile IŞİD’i aynı kefeye koyanların penceresinden Ortadoğu’ya bakanların küçümsediği bir tehdit giderek daha geniş coğrafyalara kendi şiddetini tattırdı. El Kaide saflarından kopup IŞİD’e bağlanan örgütlerin oluşturduğu hareketliliğin ötesinde İslâm ülkeleri dışında “cihatçı Selefi” hücreler ya da “yalnız kurtlar” IŞİD’in halifesi İbrahim’e sadakatlerini şiddetle sunmaya başladı.</p>

  <p>Çok eskilerden kalma “hicret, cihat, devlet” parolasıyla hareket eden IŞİD, Fırat-Dicle havzasında korkunun gücüyle kurduğu hilafetle bir anda cihatçı Selefiler arasında çekim merkezi haline geldi. Birkaç ay içerisinde Mısır, Ürdün, Libya, Cezayir, Lübnan, Tunus, Filistin, Bahreyn, Nijerya, Yemen, Sudan, Pakistan, Hindistan, Filipinler, Endonezya ve Özbekistan’da El Kaide paralelinde faaliyet gösteren örgütler Bağdadi’ye ya biat etti ya da müttefik olduklarını duyurdu.</p>

  <p>Hilafet ilanı Selefi cihatçılar arasında rekabete de yol açtı. Zevahiri liderliğindeki küresel Kaide kendi saflarında IŞİD lehine çözülmeyi önlemeye çalışıyordu. iki örgütün taraftarları arasında karşılıklı ithamlar dikkat çekiyordu.</p>

  <p>Pakistan’da 13 örgütün bir araya gelmesiyle oluşan Tehrik-i Taliban’ın eski sözcüsü Şahidullah Şahid, Ekim’de Hangu, Peşaver, Orakzay, Kurram ve Hayber komutanları (Hafız Said Han, Hafız Devlet Han, Mevlana Gül Zaman, Müftü Hasan ve Halid Mansur) ile birlikte Bağdadi’ye biat ettiklerini açıkladı. Bunun üzerine Afganistan’daki Taliban lideri Molla Ömer’e bağlılığını sürdüren Tehrik-i Taliban lideri Mevlana Fazlullah, Şahid’i sözcülük görevinden alıp yerine Muhammed Horasani’yi atadı. Bu ayrılığın ardından Peşaver kentinde Tehrik-i Taliban örgütü, 16 Aralık’ta asker çocuklarının gittiği bir okulu basıp 132’si çocuk 141 kişiyi öldürdü. The Guardian’ın Asya muhabiri Jason Burke’ye göre bölünmelerden sonra baskı altında kalan örgütte başı çeken Mehsud kabilesi Peşaver’deki katliamla güç gösterisinde bulundu. 26 Haziran 2015’te Tunus’ta plaj katliamı ve Kuveyt’te Şiilerin camisine bombalı saldırıda olduğu gibi farklı ülkelerden IŞİD’e biat gösterileri kanlı eylemlerle gelmeye devam etti.</p>

  <p>El Kaide saflarında sanal âleme de yansıyan bol ithamlı tartışmalar bir yana hilafet ve biat dayatmasının en fazla sorun arz ettiği yer Irak. IŞİD’le ortaklık eden ama zinhar El Kaide ideolojisiyle bir arada olamayacak gruplar vardı. Bağdat yönetimine karşı isyana katılan Selefi gruplardan Mücahitler Ordusu ile Ensar el Sünne ideolojik olarak IŞİD’e yakın ama sadece Irak sınırları içerisinde şeriat ihdasından yanaydılar. Türkiye’nin himaye ettiği Tarık Haşimi’nin örgütü Hizb-i İslâmî ise Sünni üçgenine özerklik verilmesini kâfi görüyordu. Daha ulusalcı çizgideki İslâm Ordusu ve 1920 Devrim Tugayları ise Sünni vilayetten ziyade Sünnilerin haklarının garanti edildiği siyasi değişim istiyordu. Nakşibendi Ordusu da Baasçıların 2003’teki işgalle yitirdiklerinin peşindeydi.</p>

  <p>Farklı siyasi tercihler nedeniyle bu grupların “İslâm Devleti” ile tamamen örtüşmeleri mümkün değildi. Irak Aşiret Devrimcileri Konseyi lideri Şeyh Zeydan el Cabiri “Aşiretlerle aynı ilkeleri el üstünde tuttuğu sürece İslâm Devleti ile birlikteyiz” demişti ama Bağdadi dışında tüm otoriteler geçersiz kılındığında iş değişiyordu. George W. Bush gibi “Ya bizdensin ya onlardan” parolasıyla giden IŞİD yetkiyi paylaşmayı küfür saydığından “İslâm Devleti”ne eyvallah demiş olan Sünni aktörlerin geleceği karanlıktı.</p>

  <p class="baslik3">İMKANSIZ GÖREV: IŞİD’E KARŞI ILIMLI CEPHE</p>

  <p class="p1">IŞİD’in ilan ettiği hilafeti genişletme çabası Suriye cephesini de karıncalandırdı. IŞİD, Irak’ta uluslararası toplumu alarma geçirince hem Esad yönetimi hem muhalifler krizi fırsata çevirmeye çalıştı. Nusra, İslâmî Cephe, ÖSO ve YPG’nin IŞİD’le savaşa tutuştuğu Kuzey cephesini kendi haline bırakıp düşmanlarının birbirini tüketmesini izleyen Esad yönetimi uluslararası topluma artık “terörle mücadelede” ortaklık teklif ediyordu. Tıpkı uluslararası dışlanmışlığı azaltmak ve dış müdahale hesaplarını bozmak için kimyasal silahları teslim ederek sergilediği işbirliğinde olduğu gibi...</p>

  <p>Muhalif cephe ise yeni durumun silah sevkiyatının önünü açmasını ummaktaydı. Ancak iki sorun vardı: Birincisi başta ABD olmak üzere muhalifleri destekleyen kanadın Suriye Muhalif ve Devrimci Güçler Ulusal Koalisyonu (SMDGUK) ve ÖSO’ya yüklediği misyonun içeriği değişiyordu. ABD, Esad’ı devirmek amacıyla üç yıldır temasta olduğu, yer yer eğittiği ve kısmen donattığı muhaliflerden şimdi bütün kapasiteleriyle IŞİD’e karşı savaşmalarını istiyordu. ABD Dışişleri Bakanı John Kerry, 30 Haziran’da Cidde’de SMDGUK Başkanı Ahmed Cerba’ya yeni ödevi tevdi ederken açık sözlüydü:</p>

  <div class="girs2">
    <p class="p1">“Suriye’deki ılımlı muhalefet sadece Suriye değil Irak’ta da IŞİD’i geri püskürtmede kilit rol oynayabilecek bir kapasiteye sahip. Başkan Cerba lrak’a da uzanan bir aşireti temsil ediyor.”</p>
  </div>

  <p>Bunun arifesinde Başkan Barack Obama “ılımlı” muhaliflere destek için Kongre’den 500 milyon dolar istedi. Bu, Esad’la savaştan IŞİD ile savaşa doğru çarpıcı bir dönüşümdü! Silahı verenler namlunun nereye bakacağını da tayin ediyordu. Fakat burada ciddi bir sıkıntı vardı: Muhalif cephede IŞİD’e biatlar başlamıştı ve ABD’nin verdiği silahların yarın saf değiştirmeyeceğinin garantisi yoktu.</p>

  <p>İkinci sorun; dağıla dağıla tüm kredisini tüketen muhalefetin ahvaliydi. Muhaliflerin kurduğu geçici hükümetin başbakanı Ahmed Tome, 27 Haziran 2014’te ÖSO Yüksek Askerî Konseyi’ni feshedip, “genelkurmay başkanı” Abdulilah Beşir’i yolsuzluk ve rüşvetle suçlayarak görevden aldı. Bu tasarruf, SMDGUK’ta krize yol açtı. Cerba, bu konuda yetkinin SMDGUK Genel Kurulu’nda olduğunu belirtip Tome’yi yetkisini aşmakla suçladı. SMDGUK üyesi Ahmed Cakkal bu krizle ilgili bana şunları söyledi: “Alanda fikir ayrılıkları var. Tome bu grupların tamamının temsil edilmediğini düşünüyor ve bütün grupları kuşatacak şekilde yeniden yapılanma istiyor. Ancak SMDGUK tüzüğünün 31. maddesine göre askerî konseyle ilgili kararlar SMDGUK’nın yetkisi altında. Başbakana kararının geçerli olmadığını bildirdik.”</p>

  <p>Dışarıdaki muhalifin hali buydu. İçeride ise IŞİD karşısında bir bozgun yaşanıyordu.</p>

  <p>Halep, Rakka, Deyr el Zor’daki muhalif komutanlar, yardım gelmezse silah bırakma tehdidinde bulundu:</p>

  <div class="girs2">
    <p class="p1">“Ulusal Koalisyon, geçici hükümet, Yüksek Askerî Konsey ve devrimin diğer önde gelen organlarına destek kuvvet ve tam yardım göndermeleri için bir hafta süre veriyoruz. Sesimize kulak verilmezse silahları bırakacağız. Devrimimiz hilafet ilanından sonra tehdit altında.”</p>
  </div>

  <p>Ahmet Cakkal bu isyanı yardım için baskıyı arttırma amacına bağlayıp yetersiz de olsa SMDGUK’nın bu taleplere yanıt vereceğini söyledi. Ancak daha SMDGUK toplanamadan Deyr el Zor’daki muhalif güçlerden bazısı IŞİD’e boyun eğdi. Mayadin, Şuheyl, Muhassen ve petrol havzası El Ömer kolayca IŞİD’in eline geçti.</p>

  <p>Daha önce defalarca ılımlıları güçlendirme planları geliştirildi, kimisi uygulandı, kimisi iptal edildi. Sonuç fiyaskoydu. Mesela 3 Temmuz 2014’te BBC’nin ifşaatına göre 2012’de dönemin Britanya Genelkurmay Başkanı General David Richards gizli bir plan hazırladı. Türkiye ve Ürdün’deki kamplarda 100 bin muhalif eğitilerek silahlandırılacaktı. Muhalif güçler hazır olduğunda Körfez ve Batı’nın hava operasyonu eşliğinde Şam’a yürüyecekti. Ancak bir yıllık harekât planı, Başbakan David Cameron, Ulusal Güvenlik Konseyi ve ABD’li yetkililer tarafından “çok riskli” bulundu.</p>

  <p>IŞİD’e karşı benzer bir plan tartışılıyordu ama durum iki yıl öncekinden çok daha karmaşık hale gelmişti. Sahada içinde Selefi grupların yer aldığı İslâmî Cephe ve ABD’nin terör örgütü saydığı Nusra dışında IŞİD karşısında durabilecek fazla örgüt kalmadı. Nusra ile İslâmî Cephe ortaktı ve SMDGUK’yı tanımıyordu. Geriye ABD’nin “ılımlı” dediği Hareket Hazm (Kararlı Hareket) ile Halid Hayani’nin liderliğindeki Bedir Şehitleri Tugayı gibi birkaç grup kalıyordu. Bedir Şehitleri, Ocak-Şubat 20l4’te IŞİD’in Halep’ten çıkartıldığı çatışmada rol almıştı. “Guantanarno” ve “Ebu Gureyb” adı verilen ve sadece Esad yanlıları değil muhaliflerin de tutulduğu iki hapishaneyi işleten Bedir Şehitleri’nin adı istismarcı, tecavüzcü, hırsız ve yağmacıya çıkmıştı. Halep’in sanayi tesislerini söküp Türkiye’de satanlar arasında bu örgüt de vardı. Ama IŞİD’e karşı kararlı savaşından dolayı ehven-i şer sayılıyordu. Abdullah Avda’nın liderliğindeki Hareket Hazin ise ABD’nin BGM 71 TOW füzeleriyle ödüllendirdiği gruptu. Hür Subaylar Hareketi’nin kurucularından olan Avda’nın 2012’de oluşturduğu Kuzey Faruk Tugayı, İhvan bağlantısıyla Türkiye ile Katar’dan destek alan Faruk Tugayları’nın bir parçasıydı. Hareket Hazm’ın Amerikan silahlarına rağmen El Kaide ve Selefilerin galebe çaldığı sahada inisiyatif alması kolay değildi.</p>

  <p>ABD’yi mütereddit kılan bir diğer faktör ise silahların akıbetiydi. SMDGUK üyesi Mişel Kilo, Kuds el Arabi’ye demecinde çarpıcı bir ifşaatta bulundu:</p>

  <div class="girs2">
    <p class="p1">“Suriye’ye yaklaşık 500 milyon dolarlık silah geldi. Ancak ihtilaflar ve karmaşa arasında silahlar kayboldu. Silahlar komşu ülkelerde satıldı. Özellikle Türkiye’den gelen silahlar, Türkiye’ye geri döndü ve orada satıldı. Savaş baronları oluştu. Halkın buğdayını, petrolünü ve mallarını çaldılar, şimdi silah ticaretiyle meşguller.”</p>
  </div>

  <p>Manzara umut vermezken ABD, IŞİD’e karşı hangi silahı ileri sürecekti? Seçenekler ABD için ölümlerden ölüm beğen misaliydi:</p>

  <p>- Kirli, dağınık ve güven vermeyen “ılımlı muhalefet” ile vekâlet savaşı... Ki bu seçenek umut vermiyordu.</p>

  <p>- İslâmî Cephe ve Nusra’ya gizli ortaklık. IŞİD’e karşı Kaide’yi desteklemek anlamına geliyordu.</p>

  <p>- Irak’ta ordu, Peşmerge ve İran destekli Şii milis güçleri; Suriye’de ordu ve Kürtlerle işbirliği. ABD, IŞİD’in 15 Eylül 2014’te başlayan saldırılarına karşı 135 gün süren Kobani direnişinden sonra en çok Kürtlerle işbirliği seçeneğine yatırım yapıyordu.</p>

  <p class="baslik3">ŞAM’IN TEFİYLE IŞİD’İN PEŞİNDEN!</p>

  <p class="p1">Suriye ve Irak’ta birbirini besleyen krizin parametreleri sürekli değişiyordu. Hem sahadaki taşlar hiç yerinde durmuyor hem de vekâlet savaşının tarafları arasında yeni ortaklıklar şekilleniyordu. 2011’den bu yana bir dizayn operasyonunun ters tepmesi üzerine eski düşmanlar “düşman” tanımlarını revize edip birlikte masaya oturmanın yollarını arıyordu. Sancılı ve ikiyüzlü bir süreç... Washington yönetimi IŞİD ile baş etmenin yolunun Suriye’den geçtiği gerçeğini sonunda dillendirdi. Haliyle kurulmakta olan yeni masanın bir kenarında artık Beşşar el Esad’ın gölgesi vardı.</p>

  <p>IŞİD’e karşı koalisyon arayışı sürerken sahadaki son durumun fotoğrafı şuydu:</p>

  <p>Irak’ta 8 Ağustos 2014’ten itibaren ABD’nin havadan; Irak ordusu, Peşmerge, PKK/HPG ve YPG güçlerinin farklı bölgelerde karadan yürüttüğü operasyonlar karşısında ilk kez ciddi bir bariyerle karşılaşsa da IŞİD insan ve silah gücü açısından hâlâ yayılma kapasitesini koruyordu. Üstelik Suriye’de Rakka’daki 17 ve 93. birliklerden sonra Fırat Nehri’nin kıyısındaki Tabka Askerî Üssü’nü ele geçirip rejime karşı sarsıcı darbeler vurdu. Ayrıca Rojavalı Kürtlere saldırılarını sürdürürken Halep kırsalında da Esad rejimiyle savaşan İslâmî Cephe gibi diğer gruplara cephe açtı. Sınırı Türkiye ile sıfırlama planı çerçevesinde Kobani’deki Kürtlerin direnişini kıramayınca Azez gibi yerlerin kontrolünü sağlayıp kuzeye dayanmak istiyordu. Musul’un düşüşünü takiben hilafet ilanından sonra İslâmî Cephe bileşenleri ve Nusra’dan çok sayıda militanı saflarına çeken IŞİD’in Irak ve Suriye ordusundan ele geçirdiği onca silahla bunu yapması zor değildi. Nitekim Azez’in doğusunda Türkiye sınırına birkaç kilometre ötede Dudyan, Dabik, Soran ve Türkmen Bareh gibi 6 köyü kısa sürede ele geçirerek hedefine doğru ilk adımı attı.</p>

  <p>Bu gelişmelere paralel olarak Irak ve Suriye’yi birlikte ele alan yeni işbirliği perspektifi öne çıktı. Ortak tehdit algısı Irak’ta bir tarafta Kürdistan ve Bağdat yönetimi, bir tarafta Peşmerge ve PKK/YPG, diğer tarafta İran ve ABD’yi birlikte çalışmaya mecbur etmekteydi. Irak’taki bu çapraz ittifakın izahı kolayken iş Suriye’ye gelince sancı depreşti. IŞİD’in ürettiği tehdidin boyutları ister istemez birbiriyle kanlı bıçaklı olan aktörlerin Suriye politikalarında dillendirilmeyen değişimlere yol açıyordu. Birbiriyle çıkar çatışması içindeki ülkelerin temas trafiği yeni işbirliğinin sancılarını içinde barındırıyordu:</p>

  <p>• Suudi Dışişleri Bakanı Suud el Faysal 3 Haziran’da Moskova’yı ziyaret etti. <i>El Ahbar</i> gazetesinin oldukça iyimser iddiasına göre ziyarette Suud yönetimi Esad’ın iktidarda kalmasını öngören bir çözümü kabul etti. Test edilmeye muhtaç bir iddiaydı. (Ki 2015’te Suudi Arabistan’da taht değişimiyle politika da değişti.) “Körfez’de yeni bir Rus-Suud işbirliği mi” sorusunu gündeme getiren bu temaslar Rus Dışişleri Bakanı Sergey Lavrov’un 21 Haziran’da Suudi Arabistan ziyaretiyle sürdü. Bu arada Suud yönetimi IŞİD militanlarına karşı sert önlemler almaya başladı. Çünkü Ürdün’ü tehdit eden IŞİD’in sonraki hedefi Suudi Arabistan olabilirdi.</p>

  <p>• 10 Ağustos’ta Mısır Cumhurbaşkanı Abdülfettah Sisi, Cidde’yi ziyaret ettikten sonra 12 Ağustos’ta Moskova’da temaslarda bulundu. Kritik gündem maddelerinden biri Suriye idi.</p>

  <p>• 24 Ağustos’ta Cidde’de Mısır, Suudi Arabistan, BAE, Katar ve Ürdün dışişleri yetkilileri Suriye krizi ve IŞİD tehdidini görüştü.</p>

  <p>• 24-26 Ağustos’ta Bağdat ve Erbil’de temaslarda bulunan İran Dışişleri Bakanı Cevad Zarif, yeni Başbakan Haydar el İbadi ve diğer liderlerle görüştü. En kritik konu IŞİD’e karşı savaştı. Kürdistan Bölgesel Yönetimi lideri Mesut Barzani, Zarifi kabulünde “Silah talep ettik ve İran bize silah ve ekipman tedarik eden ilk ülke oldu” sözleriyle dikkat çekti.</p>

  <p>• İran Dışişleri Bakan Yardımcısı Hüseyin Emir Abdullahiyan 25-26 Ağustos’ta Suudi Arabistan’da temaslar yürüttü. Görüşmelerin yapıcı geçtiği açıklandı.</p>

  <p>• ABD, IŞİD’e destek veren Sünni aşiret ve gruplara baskı yapılması konusunda bölgedeki müttefikleri Suudi Arabistan, Ürdün ve BAE’i yakın markaja aldı.</p>

  <p>• ABD’nin IŞİD’in Suriye’deki mevzilerini vurabileceğine dair sinyalin ardından Suriye Dışişleri Bakanı Velid Muallim 25 Ağustos’ta ABD ve Britanya’nın yanı sıra muhalifleri destekleyen Suudi Arabistan gibi ülkelere işbirliği çağrısı yaptı.</p>

  <p>Bu gelişmelere paralel olarak Independent’a göre ABD, Alman istihbarat servisi BND aracılığıyla Şam yönetimiyle istihbarat paylaşımına gitti. Bu haber tam da ABD’nin Suriye’ye operasyon fikrini pişirmeye başladığı günlerde geldi. ABD’den pası alan Suriye yönetimi bu fırsatı değerlendirip hem kuzey cephesini temizlemek hem de dışlandığı uluslararası topluma yeniden dönmek istiyordu. Hiç de kolay değildi. Muallim “Suriye teröre karşı savaşta işbirliğine hazır. Fakat çabalar Suriye hükümeti ile koordinasyon içinde olmalı” derken ABD’nin koordine olmaksızın hava operasyonu düzenlemesinin de “saldırı” olarak değerlendirileceğini belirtti.</p>

  <p>Şam’ın koordinasyon şartı iki hedef için kritik önemdeydi: Koordine olmadığı takdirde ABD’nin müdahalesi IŞİD’i geriletirken öteki silahlı grupların önünü açabilirdi. Nitekim Associated Press’e göre, ABD ortakları Britanya, Fransa, Avustralya ve Kanada ile Irak’ta IŞİD’le savaşan Kürt güçler ile Suriye’deki “ılımlı” muhalefete askerî ve istihbarat desteği sağlanmasının yollarını tartışıyordu. Obama yönetimi birbirine tezat gibi gözüken birden fazla planla yürüyordu. 26 Ağustos’ta Suriye üzerinde başlayan keşif uçuşlarını IŞİD hedeflerine ABD ordusunun nokta atışları izledi.</p>

  <p>IŞİD’in gerilemesini dört gözle bekleyen sadece rejim değildi. İslâmcı güçlerin çatı örgütü İslâmî Cephe ve ÖSO’dan arta kalan birkaç grubun yanı sıra Nusra da olası bir Amerikan hava operasyonunun yaratacağı boşluğu doldurmak için pusudaydı. Nusra, Temmuz 2014’te Hama, İdlib ve Şam kırsalında kontrol ettiği bölgelerde “İslâmî Emirlik” ilan etmişti.</p>

  <p>Muallim’in işbirliği için esas aldığı BM Güvenlik Konseyi’nin 15 Ağustos’ta kabul ettiği 2170 nolu karar IŞİD ile birlikte Nusra’yı da hedef alıyordu. Ancak tam anlamıyla Nusra’nın da hedef alınması operasyonun Halep’ten Şam’a kadar yayılmasını gerektirirdi ki ABD’nin cepheyi bu kadar genişletmek gibi bir niyeti yoktu. ABD’nin olası müdahalesinin sahadaki kombinasyonları değiştirmesi kaçınılmazdı. Bu yüzden müdahaleden daha önemlisi hedef tanımlamasıydı. Ki bu tanım ABD ile Türkiye’yi karşı karşıya getirdi. ABD’ye göre öncelikli hedef IŞİD, Türkiye’ye göre rejim olmalıydı.</p>

  <p class="baslik3">DÜŞMANLAR ORTAK OLDU: HADİ ŞEYTANA “MERHABA” DE!</p>

  <p class="p1">Bekir Bozdağ’ın başbakan yardımcısı sıfatıyla Suriye’deki iç savaşa müdahil olan Hizbullah’a “Hizbuşşeytan” demesinin üzerinden 15 ay geçmişti. Hizbullah lideri Hasan Nasrallah’ın eleştirilere yanıtı hep “Biz tekfirci güçlere karşı aynı zamanda Lübnan’ı savunuyoruz” oldu. Hizbullah’ın Suriye ordusu ile birlikte önce Kusayr, sonra Kalamun’da yenilgiye uğrattığı güçlerin başında Nusra geliyordu. Suriye’nin kuzeyi ve doğusunda birbiriyle çatışsalar da güneyde ortak hareket eden Nusra ile IŞİD 2 Ağustos 2014’te Lübnan’ın Arsel bölgesine saldırdığında Hizbullah’ın stratejik tercihi sadece Şiiler değil Sünniler ve Hıristiyanlar arasında da kıymete bindi. Buna karşın Türkiye, IŞİD’in palazlanmasındaki doğrudan ya da dolaylı sorumluluğundan dolayı projeksiyon altındaydı. Üstüne üstlük ABD Başkanı Barack Obama’nın “Türkiye, Suudi Arabistan, BAE ve Ürdün de müdahil olmalı” diyerek yaptığı IŞİD’e karşı çekirdek koalisyona katılma çağrısının birincil muhatabıydı.</p>

  <p>Oyunda bozguna uğramış bir aktörün hissiyatıyla Türkiye, IŞİD’e karşı Irak ve Suriye’deki operasyon planlamasıyla ilgili Musul Konsolosluğu’nda rehin alınan 49 kişinin can güvenliğinin tehlikeye atılmaması dışında çekinceler ileri sürdü:</p>

  <p>- Irak hükümetinde de etkili olan Şii gruplar güçlenmemeli.</p>

  <p>- Bölgeye sevk edilen silahlar PKK-YPG gibi Kürt unsurların eline geçmemeli.</p>

  <p>- Suriye’de Esad yönetimine alan açılmamalı.</p>

  <p>Türkiye, IŞİD’i desteklediği suçlamasını asla kabul etmiyor ama IŞİD ve türdeşlerini besleyen müflis politikaları terk etmeye de yanaşmıyordu. AKP yönetimi “Şii-Alevi despotizmine karşı Sünni isyanı” güzellemelerinden kurtulup bir türlü Türkiye’nin hangi çizgiye oturduğunun farkına varamadı.</p>

  <p>Türkiye’nin Suriye’de sırtlarını sıvazladığı cihadi gruplara karşı en etkili savunmayı sergileyen güç 2012’den beri tek başına YPG idi. YPG geçen iki yılda halk desteğini perçinlemekle kalmayıp HPG (PKK) ile birlikte Ezidilere kalkan olmak suretiyle uluslararası alanda meşruiyet kazandı. Ne var ki YPG, Türkiye için hâlâ kırmızı çizgiydi!</p>

  <p>Irak’ta Türkiye’nin çekince koyduğu Şii milisler de ABD’nin havadan yürüttüğü operasyona paralel biçimde kara unsurları olarak devreye girmişti. Şii Türkmenlerin yaşadığı Emirli (Amerli) kasabası böylesi bir işbirliği ile kurtarıldı. O operasyonda 2006-2007’de işgalci Amerikan güçleriyle kıyasıya savaşmış Mehdi Ordusu’nun uzantıları olan Barış Tugayları ile Ebu Ali Tugayları, İran dini lideri Ayetullah Ali Hamaney’in ABD, Irak ve Kürt güçleriyle işbirliğini koordine etmek üzere yetkilendirdiği General Kasım Süleymani, koordinasyon misyonuyla Kudüs Gücü unsurları ve İran silahları vardı. Evet, ABD çoğu NATO üyesi olan ülkelerle bir koalisyon kurmaya çalışıyordu ama sahada fiili bir koalisyon vardı ve aktörlerin önemli bir kısmı Washington’ın “düşman” ya da “eski düşman” kategorisine giriyordu.</p>

  <p>“Model ortak” ile “model düşman”ın yerleri değişirken Ankara hâlâ kendi kalesinde ağlarla buluşmuş topu çevirmenin peşindeydi.</p>

  <p>ABD Dışişleri Bakanı John Kerry’nin 4-5 Eylül 2014’te Galler’deki NATO zirvesi sırasında “Irak güvenlik güçleri ve bölgede onlara karşı koymaya hazır olan diğerlerini desteklemeliyiz” diyerek çizdiği ittifak çemberi, AKP yönetiminin sinirlerini bozan bazı unsurları da kapsıyordu. Hatta Batılı kaynaklara bakılırsa Suriye Muhaberatı ile de istihbarat işbirliğine gidiliyordu. Görünürde Obama yönetimi, operasyonun Suriye ayağında “ılımlı muhalifleri” kara unsuru olarak devrede görmek istiyordu. IŞİD’in sahadaki en güçlü alternatifinin Nusra ve İslâmî Cephe olduğu gerçeğini ABD’nin bilmemesi mümkün değildi. Sahada, Haziran 2014’te ılımlı muhalefet yaratarak Esad’ı devirme planını fantezi olarak niteleyen Obama’nın görüşünü değiştirecek bir gelişme de yaşanmadı. Fransa’nın gözü kara çıkışları bir yana Batı’da ılımlılar efsanesinin alıcısı kalmamıştı. Hele ki Eylül 2014’te kafası kesilen ikinci Amerikalı gazeteci Steven Sotloff’un “ılımlı muhalifler” tarafından 25 bin ya da 50 bin dolara IŞİD’e satıldığı ortaya çıkmışken.</p>

  <p>Obama, IŞİD’e karşı istemeye istemeye İran, Şii milisler ya da Suriye rejimi gibi istenmeyen taraflarla örtülü işbirliğine gidiyordu. Sadece bu işbirliğinin tarafları nereye götüreceği meçhuldü. Elbette örtülü işbirliği ABD’nin bu aktörlere yönelik düşmanlık siyasetini bırakacağı anlamına gelmiyordu. ABD’nin ne İran’a ne gayrimeşru ilan ettiği Suriye yönetimine ne de tarihinde en büyük askerî darbeyi aldığı Hizbullah’a bu saatten sonra “ortağım” diyecek hali vardı. Hakeza diğerleri de ABD ile işbirliği görüntüsü vermekten kaçınacak ve hiçbir şey resmiyete dökülmeyecekti.</p>

  <p>Burada Suriye ve Irak kadar ciddi bir cephe hattına dönüşmediğinden geri planda kalan Lübnan’daki duruma bir parantez açmak gerekiyor: Yeni gelişmeler mezhebi ve dini ayrımları tüm strateji ve söylemlerinin eksenine oturtanları ters köşeye yatıran cinstendi. Ağustos başında IŞİD ile Nusra, Lübnan’ın kuzeyindeki Arsel bölgesinde güvenlik güçleri ile çatıştıktan sonra 34 asker ve polisi rehin alıp çekilmişti. Bir kısmını bıraktığı rehinelere karşılık hapisteki 400 militanı isteyen IŞİD, önce bir Sünni ardından bir Şii askerîn başını kesti. Kuzeyde birbirine giren Nusra ile IŞİD Lübnan-Suriye sınırlarında ortak hareket ediyordu. <i>Al- Monitor</i>’a göre Lübnan’ın bir cephe hattına dönüşebileceğini öngören Hizbullah, 1998’de İsrail’e karşı Şiiler dışında farklı mezhebi ve dini kökenden gelenlerle oluşturduğu Lübnan Direniş Tugayları’nı yeniden canlandırdı. Hizbullah’ın Baalbek’te Şii gençleri eğitmek için kurduğu askerî kamplara Bekaa Vadisi’ndeki Hıristiyanlar da katılmaya başladı. “Halk Savunma Komiteleri” adı verilen milis yapılanmaları içerisinde Sünniler de yer alıyordu. Suriyeli mültecilerin de sığındığı Arsel ve Akkar gibi Sünni yoğunluklu yerlerde militan devşirmekte zorlanmayan IŞİD’in Trablus üzerinden Akdeniz’e ulaşma planını engellemek mezhepler üstü bir koalisyonu gerektiriyordu. Bu gerçekten hareketle Hizbullah, Suriye’de Şii milislerle başlattığı seferberliğin karakterini “ulusal direniş gücü”ne dönüştürmeye çalışıyordu.</p>

  <p>Özetle IŞİD’e karşı Irak’ta havadan ABD, karadan farklı cenahlardan Kürtler, Irak ordusu, Şii milisler ve İrani unsurlar; Suriye’de PKK’nin desteğiyle YPG, Suriye ordusu ve müttefiki Hizbullah savaşıyordu. Ortak düşmana karşı yeminli düşmanların yolları kesişiyordu. Ortadoğu mozaiğinin kimi kimle müttefik, kimi kimle düşman yapacağı belli olmuyordu. Ortadoğu, Türkiye gibi aceleyle gemileri yakanların oyun oynayabileceği bir sahne değildi.</p>

  <p class="baslik3">CEHENNEME BU KEZ ARKA KAPIDAN...</p>

  <p class="p1">Amerikan yönetiminin IŞİD’e karşı Irak’ta kurgulayıp kısmen pratiğe aktardığı oyun planını Suriye’ye olduğu gibi taşımasının handikapları vardı. Irak’ta ordu, orduyla ortak hareket eden Şii milis güçleri ve Peşmerge ABD’nin aradığı kara unsurlarına karşılık geliyordu. Sünniler ve Kürtlerin katılımıyla kurulan yeni hükümetin olumlu adımları sayesinde IŞİD’le uyumlu hareket eden küskün Sünni aşiretler de yavaş yavaş saf değiştirmeye başlamıştı.</p>

  <p>Ama Suriye’deki durum hepten karışıktı. Hem ABD’yi Esad yönetimine askerî müdahaleye ikna için farklı yolları denemiş bölgesel müttefiklerin yarım kalan arzuları hem de Suriye’de kara unsurları olarak gündeme gelen muhalif örgütlerin durumu işi zorlaştırıyordu. Irak’ta IŞİD’e karşı başarı için kuşatıcı merkezi otoritenin şart olduğunu düşünen ABD Başkanı Barack Obama’nın Suriye’deki formülasyonu farklıydı. Obama, istihbarat paylaşımı dışında Esad yönetimi ile ortaklık tesis etme seçeneğini dışlarken rejim güçleri ve mevzilerini hedef almayı da düşünmüyordu. Bu yüzden öne çıkan seçenek 2011’den beri denenen ama başarılı olamayan vekâlet savaşının yeni sürümünden başka bir şey değildi. Bu yol radikal unsurları bitirme adına muhalifleri eğitip silahlandırmaktı. Eğitilenler hem IŞİD hem de rejimle savaşı sürdürecekti. Bu da, ABD’nin Irak’ta işbirliği yaptığı İran’la Suriye’de karşı karşıya gelmeye devam edeceği anlamına geliyordu. IŞİD, Kürdistan sınırlarına dayanıncaya kadar kılını kıpırdatmayan ABD, cerrahi müdahaleyle bir bakıma üç yıldır kendinden beklenen dış müdahaleyi farklı bir amaç ve formada devreye sokuyordu.</p>

  <p>Suriye’deki pirinç öyle kolayca ayıklanacak türden değildi. ABD’nin “ılımlı” diye nitelediği grupların gücü ya da ittifak ilişkileri ile ilgili hâlâ ciddi sorunlar vardı. Bir kere ABD’nin muhatap aldığı ya da silahlandırarak yeniden çekim merkezi haline getirmeyi hedeflediği grupların çoğu Nusra Cephesi ile birlikteydi. Suud’un verdiği akılla ılımlı İslâmcı ya da seküler gruplara yanaştırılarak yeni bir ambalaja sokulan ılımlı Selefi ya da radikal Selefiler de anlayış ve vaat ettikleri bakımından Nusra’dan bir tık farkıyla geride sayılırdı.</p>

  <p>Eğer ılımlı Selefi ya da Kaideci ayırımı gözetilmeden yardım yapılmayacaksa sahada ABD’nin potansiyel ortaklarının kimler olduğu muğlaktı. Yüzlerce grup olsa da öne çıkan birkaç çatı örgütü vardı. ABD’nin potansiyel muhatapları şunlardı:</p>

  <p>- Yolsuzluklara bulaşıp içinden bolca savaş ağası çıkararak gücünü yitirmiş ÖSO Genelkurmay Başkanlığı.</p>

  <p>- Hem rejime hem IŞİD’e karşı savaşan ama Nusra ile sorunu olmayan ve kendini seküler olarak tanımlayan Suriye Devrimciler Cephesi.</p>

  <p>- Hem rejimle hem IŞİD’le savaşan ve Nusra ile ortak hareket eden Selefilerin en güçlü çatı örgütü İslâmî Cephe.</p>

  <p>- Hem rejimle hem IŞİD’le savaşan ama Nusra’yla da paslaşan Suriye Devrimci Genelkurmay Konseyi.</p>

  <p>Nusra dışındaki bu grupların her birinin altında onlarca örgüt vardı. Bir şapkanın altında onlarca şapka!</p>

  <p>Selefiler ve ılımlı İslâmcıların seküler gruplarla yeniden harmanlanmasıyla ortaya çıkacak yeni bir koalisyonun muhatap alınmasından başka yol görünmüyordu. Bu noktada manidar bir zamanlama ile Suriye Devrimci Genelkurmay Konseyi ortaya çıktı. ÖSO Genelkurmay Başkanlığı’nın yapamadığı sahadaki koordinasyon ve birliği sağlama hedefiyle 3 Ağustos 2014’te 18 örgütün katılımıyla oluşturulan bu konseyin şapkası altına bakın kimler sığabildi:</p>

  <p>- Suud istihbaratının kontrolündeki İslâm Ordusu.</p>

  <p>- Sene başında ABD’nin yardımlarına mazhar olan Cemal Marufun liderliğindeki Suriye Devrimcileri Cephesi.</p>

  <p>- ABD’nin TOW tanksavar füzelerini verdiği Hareket Hazin.</p>

  <p>- IŞİD’e karşı İslâmcıların koalisyonu Mücahitler Ordusu.</p>

  <p>- İslâmcı Sukur el Şam.</p>

  <p>- 2013’te demokratik sistemi reddeden ve şer’i devlet kurmayı hedefleyen bir deklarasyonla Selefi örgütleri bir araya getiren İslâmî Cephe’nin en büyük bileşeni Ahrar el Şam. (Ahrar konseye 31 Ağustos’ta katıldı.)</p>

  <p>9 Ağustos 2014’te İdlib’deki saldırıda lider kadrosunu yitiren Ahrar el Şam’ın kurucularından Ebu Halid el Suri, El Kaide lideri Eymen el Zevahiri’nin Suriye temsilcisiydi. Ahrar el Şam, El Kaide ile ılımlı Selefi güçler arasında bir denge unsuruydu. Sene başında IŞİD’i Halep’teki kurtarılmış bölgeden çıkartan çatışmada İslâmî Cephe ile Suriye Devrimcileri Cephesi birlikte hareket etmişti. Bu türden bir ortaklık sayesinde IŞİD geriletilebilmişti.</p>

  <p>Suriye Devrimci Genelkurmay Konseyi’nin ABD ve Suudi Arabistan tarafından muhatap alınacak bir çatı örgütü olarak kurgulandığı söyleniyordu.</p>

  <p>IŞİD’e düşman olsalar da bu ılımlılar arasında El Kaide’yi dert edinen yoktu. Nitekim Nisan 2014’te Amerikan TOW’ları ile poz vererek dikkat çeken Hareketi Hazm’ın komutanlarından Asım Zeydan, <i>Los Angeles Times</i>’a demecinde “Nusra bize karşı savaşmıyor. Biz gerçekte onların safındayız” diyerek sahadaki durumu çok güzel özetledi.</p>

  <p>Cemal Maruf da 2 Nisan 2014’te <i>Independent’</i>a demecinde cephanelerini Nusra ile paylaştıkları itirafında bulunmuştu. Nusra-ÖSO, Nusra-İslâmî Cephe hatta güneyde ÖSO-IŞİD arasında oluşan işbirliğine dair bunun gibi çok sayıda itiraf mevcut. Yine ılımlılara verilen silahların nasıl IŞİD’in eline geçtiğine dair ziyadesiyle veri vardı. Bu türden bir vekâlet savaşı ister ılımlılar ister Selefiler üzerinden geliştirilsin meyvesinin yine Kaidevari yapılar olacağını öngörmek zor değildi.</p>

  <p class="baslik3">SINIRSIZ SINIR: IŞİD’İN PETROL YOLLARI</p>

  <p class="p1">Ağustos 2014’te Türkiye’nin gizemli sınır hatlarından biri olan Hacıpaşa’ya doğru yol aldım.</p>

  <p>Ne bir Kemal Sunal filmi ne de Meksika sınırından bir kesit. Antakya’dan çıkıp Hıristiyan, Sünni ve Alevi köylerinin birbirinin yüzüne baktığı Altınözü ilçesini geride bırakıp “Hacıpaşa Belediyesi, hoş geldiniz” yazısının altından geçtikten sonra tepeden aşağıya Asi Nehri’nin yarıp geçtiği vadinin enfes görüntüsüne dalıp gittim. Yukarıda nefes kesen doğal manzara, aşağıda yine nefes kesen ama doğal olmayan bir manzara. Asi’nin suyuyla, yol verdiği kaçakçılıkla beslediği Hacıpaşa, Ahmet Davutoğlu’nun 2012’de TBMM’de dışişleri bakanı sıfatıyla “Ortadoğu’da değişim dalgasını yöneteceğiz. Yeni bir Ortadoğu doğuyor; bu Ortadoğu’nun sahibi, öncüsü, hizmetkârı olmaya devam edeceğiz” diyerek deklare ettiği politikanın “z raporu”nu veriyordu.</p>

  <p>Su, elektrik ve kanalizasyon şebekesine ilaveten evlere “petrol boru hattı” döşendiğini düşünün. Film kurgusu için bile fazla. Senaryo olsa birbirine rakip iki kaçakçının işlettiği birer boru hattıyla “motor” der, “kestik” der filmi bağlarsın. Ama yerinde gördüğüm hayatın içinden fışkıran bu gerçek, kurgu gibi fantastik: Sınırın Suriye tarafında Ezmerin’den başlayan boru hatları Asi Nehri’nden geçiyor, tarlalarda toprağı yarıyor, belediyenin sokaklara döşediği taşların altından uzanıp evlerin arka avlusundan çıkıyor. Karşı yakadan pompalanan mazot avludaki depoları dolduruyor.</p>

  <p>Hattın bir ucundaki pompacı ile öteki ucundaki alıcı arasında cepten cebe “bas”-“kes” komutlarıyla işleyen bir pipeline! Bazen komutlar gecikince litrelerce mazot yere akıyor. IŞİD’in elindeki Deyr el Zor ve Rakka’dan sınıra bilmem kaçıncı aracıdan sonra Türkiye’deki son kullanıcıya ulaşan mazotun satış fiyatı litre başına 1,25 lira. Varsın bir varil toprağa karışsın, dert değil. Kapının önüne gelen müşteri 70 litrelik bidonları yüklenip gidiyor. Devletin Suriye politikasına omuz veren Hacıpaşalıların ödülü bu. Askerî karakol 100 metre ötede sınıra hâkim bir noktada; Asi’den sallarla gidip gelen mülteciler bir yana mazot, çay, zeytin gibi kaçak mallarının geçişini rahatlıkla izliyor. Şimdi IŞİD’in ilkel yöntemlerle arıtıp sattığı petrolün Türkiye’de tüketildiğine dair haberlerin önünü almak için devlet birkaç ay önce bu çarka müdahale etti. Jandarma boruları kesti. Binlerce metre boru toplandı. Hacıpaşa’nın çıkışına kaçakçılığı önlemek için kontrol noktası kurdu. Böylece ortaklık bozuldu. Üç yıldır çuvallarla para kazanan bölge sakinleri şimdi isyandaydı.</p>

  <p class="img"><img alt="" src="../Images/main-22.jpg" width="650" height="400"/></p>

  <p class="p2">Hacıpaşa’da IŞİD’in sattığı petrolü nehirden Türkiye’ye geçiren boru hatları.</p>

  <p class="baslik3">Dudak uçuklatan itiraflar</p>

  <p class="p1">Sağa sola uzandığımda 4-5 evin avlusundaki petrol tezgâhını görebildiğim bir yerde Suriye usulü kahve eşliğinde kaçakçılardan birkaçına kulak verdim; üniformalıların şiddetine ve tehditlerine maruz kaldıkları için isimlerini saklı tutarak anlattıklarını şöyle özetleyebilirim:</p>

  <div class="girs2">
    <p>- “Burada ailelerin % 80-90’ı bu işle uğraşıyor. Boruların çoğunu kestiler ama az da olsa mazotun geldiği hatlar var. Eskisi kadar mazot olmadığı için fiyat 1,25 liradan 3 liraya çıktı.”</p>

    <p class="bos2"></p>

    <p>- “Bizde ‘Kaçakçılığa gitmemiş adama kız vermezler’ diye bir söz vardır. Devlet de yaptığımız işi biliyor. Her şey askerîn gözleri önünde oluyordu. Bazıları Japonya’dan boru döşeme makinesi bile getirdi. Makine bir taraftan kazıyor diğer taraftan döşüyor. Yatay boru döşeyen bile var. Bu açıkça yapılan bir iş.”</p>

    <p class="bos2"></p>

    <p>- “İşlerin iyi gittiği sıralarda sınırdan günde 30-50 tankerlik petrol geçiriliyordu. Sadece Hatay’da 4.500 TIR var. Hepsi bu petrolü kullanıyor. Mazot almak için Afyon’dan, Uşak’tan bile araçlar geliyor.”</p>

    <p class="bos2"></p>

    <p>- “Boru hattının yanında aracım çamura saplandı, asker gelip panzerle çıkardı. O zaman o boru hattı yasaldı da şimdi mi yasadışı oldu? Ne değişti, bize neden bunu yapıyorlar? (Hatay’da belediye başkanlığı seçimini kaybeden eski Adalet Bakanı) Sadullah Ergin’in intikamı mı?”</p>

    <p class="bos2"></p>

    <p>- “Borulara ve mazot bidonlarına el konuldu. Bazıları gözaltına alındı. Bu yüzden tepki oluştu. Askerler birkaç kişiyi dövdü. Gösteri yaptık, protesto ettik. Komutan gelip meydanda halkın önünde pantolonu indirip hepimize küfretti.”</p>

    <p class="bos2"></p>

    <p>- “Biz Suriyeli mülteciler geldiği ilk günden beri onlara evlerimizi açtık. Hepimizin evinde birkaç aile kaldı. Üç yıl boyunca kimseden yardım almadan bu yükü çektik. insani yardım malzemelerinin Asi’den Suriye tarafına geçirilmesine yardımcı olduk. Gelen yaralıları hastanelere taşıdık. Mesela bir gece minareden anons yapıldı, aracı olanların Asi’ye gidip yaralıları taşıması istendi. Ben gittim üç yaralıyı taşıdım. Buna karşılık petrolden kazandık. Herkes buna göz yumdu. Mart’tan sonra iş değişti. Şimdi asker sınıra yaklaşanlara ateş açıyor. Asi’den yüzerek geçen bir Suriyelinin kafasına taşla vurarak öldürdüler. Bu benim gözlerimin önünde oldu. Bir başka Suriyeli ‘yüzme bilmiyorum’ diye yalvardığı halde Asi’ye attılar, boğuldu. Şimdi kendi askerîmiz yaralandı diye anons yapsalar gitmem, o kadar kızgınım.”</p>

    <p class="bos2"></p>

    <p>- “Evet asker kaçakçılar diye Suriye tarafındaki insanlara ateş açıyor. Gece termal kameralı silahla ateş açtıkları için köpek ve kedileri bile vurdular. Benim bir yakınımın oğlu damda yatarken ayağa kalktığında vuruldu, babası oğluna doğru atıldığında onu da vurdular.”</p>

    <p class="bos2"></p>

    <p>- “Mazot bidonlarının arasında saklanan bir genç (Darkuş’tan 22 yaşında Emin Cemal) yanarak can verdi.”</p>

    <p class="bos2"></p>

    <p>- “Ezmerin’de asfaltta yürüyen genç (27 yaşındaki Muhammed Fatih) vuruldu. Antakya Devlet Hastanesi’ne kaldırıldı.”</p>

    <p class="bos2"></p>

    <p>- “Askerler Mayıs’tan beri karşı tarafta hareket eden her şeye ateş açıyor. Asi’den geçmeden önce yolda dinlenen iki kadın öldürüldü. Bunlardan biri hamileydi. Askerin açtığı ateşle bir delikanlı (Deyr Zor’dan Raad Neccar) yaralandı, iyileştikten sonra Türkiye’ye gelip şikayetçi oldu ama tutuklandı. Yine çocuğu ölen biri gelip burada şikayetçi oldu. Bunlar mı kaçakçı? Bunun kaçakçılıkla mücadele ile ne alakası var? Kaçakçılıkla mücadele edeceksen önce kendi topraklarında olup bitenlere göz yummayacaksın.”</p>

    <p class="bos2"></p>

    <p>- “Bir genç (Kadefe köyünden 29 yaşındaki Maan Osman) Asi üzerinden salla geri dönmeye zorlandı, nehir üzerindeyken askerler sala ateş etti. Yaralanan genç suya düşüp öldü.”</p>

    <p class="bos2"></p>

    <p>- “Asker artık insanların geçişine de izin vermiyor. Ateş açıyor. İnsanlar geçmek için nöbet değişimini bekliyor. Tanıdığım bir aile geçmek için üç gün pusuda bekledi.”</p>
  </div>

  <p class="p1">Sohbetin bitiminde vedalaşırken ev sahibi ayaküstü şunları söyledi:</p>

  <div class="girs2">
    <p class="p1">- “Suriye’de çatışmalar olurken herkese yardım ettik. Bazı Türk yetkililer ve görevlileri de sınırdan geçirdik. Birdenbire suçlu oluverdik. Tamam, şamar attılar, anladık, artık bizi şimdi rahat bıraksınlar! Bıraksınlar normal işimize dönelim, tarlamıza gidelim. Ama tarlaya gidenlere de ateş açıyorlar. Asker, ‘Tapunu göster’ diyor, yoksa izin vermiyor. Ama herkesin tapusu yok ki, bazı tapular Suriye’deki akrabaların üzerine. Tarlaya gidene tapu sorma uygulaması 12 Eylül döneminde vardı, tekrar geri döndü.”</p>
  </div>

  <p>Askerin ateşiyle ölenleri başkalarına da sordum, bazılarını isimleriyle birlikte teyit ettiler.</p>

  <p>Oylarını AKP’ye vermiş Hacıpaşalılar Suriye halkının milli serveti petrolün bu şekilde transferinin IŞİD’i zengin ettiği gerçeğiyle ilgilenmiyordu. Ağız birliğiyle dedikleri “Madem yasadışı idi neden devlet göz yumdu? Olanları kaymakam da biliyordu, belediye başkanı da, jandarma da.”</p>

  <p>IŞİD’den petrolü alanlar ÖSO, İslâmî Cephe ve Nusra gibi örgütlerin kontrol ettiği bölgelerden geçirip Türkiye sınıra taşıyordu. Silsile halinde herkes cebini dolduruyordu.</p>

  <p>Sınırlar tüm yabancı medya ve casusların gözü altındayken eski çarkın dönmesi zordu. Hacıpaşalılar ise bunu 30 Mart 2014’teki belediye başkanlığı seçimini kaybeden eski Adalet Bakanı Sadullah Ergin’in intikamı olarak görmekte ısrarlıydı.</p>

  <p class="baslik3">TIR’cıların mazot isyanı</p>

  <p class="p1">Ertesi gün Reyhanlı’daki Cilvegözü Sınır Kapısı’na gittiğimde kilometrelerce araç kuyruğu vardı. TIR’ların yükleri arasında en fazla dikkatimi çeken IŞİD’in kullandığı beyaz renkteki arazi araçlarıydı. TIR şoförleri, araçların ülkeye 550 litreye kadar vergisiz yakıt sokma hakkı geri alındığı için kontak kapatıp eylem yapıyordu. Şoförlere göre Hacıpaşa ve Sarsarin gibi yerlerde sıkı önlemler alındı ama Beşaslan’da 2 kaçak boru hattından petrol geliyordu. Köylüler iki hattın gelirini paylaşıyordu. Ancak petrol akışı düştüğü için 2 gün sıra beklemek gerekiyordu. IŞİD sahneye çıkmadan önce Deyr el Zor’daki aşiretler ile Nusra gibi örgütler 11 petrol kuyusundan çıkartılan petrolü Bab el Heva ve Tel Ebyad sınır kapılarından Türkiye’ye satıyordu. 10 Nisan 2013’te Reuters’a konuşan Ebu Remzi adlı kişi günlük binlerce varil petrolün Türkiye’ye sokulduğunu, örgütler arasında bundan en fazla Nusra’nın yararlandığını anlatmıştı.</p>

  <p>Sohbet sürerken bir şoför “Tamam diyelim ki IŞİD’e karşı önlem için petrolü kestiler ama militanlar her yerden geçiyor. Git Esentepe’ye, sen de görürsün” dedi. Konuştuğum iki minibüs şoförü de sınırlardan hem militan hem silah geçişinin kesilmediğini söyledi. ikisi de VlP geçişlere dikkat çekti, yani gösterdikleri belge ile hiçbir arama olmadan geçen araçlara...</p>

  <p>TIR sürücüleri dertlerini dökerken bir aracın grevi kırıp sınırı geçtiği haberi gelince ortalık karıştı. Onlarca şoför aracı engellemek için sınırı geçip bir kakofoni ile geri döndü. Bu serbest geçişi ben de test ettim; güvenlik ve ardından pasaport kontrol noktalarını geçtim. Birkaç dakika sonra elimi kolumu sallayarak geri döndüm, sorgusuz sualsiz.</p>

  <p>Çatışmalar Türkiye sınırlarını olumsuz etkilediği kadar ciddi bir savaş rantını da beraberinde getirdi. Bu ranttan Türkiye vatandaşları kadar Suriyeliler de besleniyordu. İç savaşla gelen üç tip oluştu: Savaşın mağdurları, savaş ağaları ve sınır bölgelerinde ev kiralayıp savaşa katılan militanlar.</p>

  <p>Reyhanlı’da IŞİD’e giden cihatçılar için “transit otel” işlevi gören güvenli bir evin sorumlusu Aralık 2013’te BBC muhabiri Richard Galpin’e son 90 gün içinde evde 150’den fazla kişinin kaldığını söyledi: “Bunlardan 15-20’si İngilizdi. Arkadaşlarının daveti üzerine geliyorlar. Burada bir-iki gün kaldıktan sonra Suriye’ye gidiyorlar. Ülkelerine dönüşte uçaklarını beklerken de burada kalıyorlar.” Kasım 2013’te de bir kaçakçı CNN muhabiri Nick Paton Walsh’a son birkaç ayda Hatay havaalanından alıp bir eve yerleştirdiği, ardından gece vakti sınırdan Suriye’ye geçirdiği IŞİD’çi sayısını 400 olarak verdi.</p>

  <p>Bir tarafta savaşın zengin ettikleri, diğer tarafta trafik ışıklarında dilenen Suriyeliler ve bir diğer yanda Reyhanlının endişeli kesimlerine “Bu evlerde kalanlar bir gün burayı da ele geçirmeye kalkışır mı” sorusunu sordurtan militanlar.</p>

  <p>Bu tür geçişler, hükümetin “IŞİD’e karşı sıkı önlemler aldık” dediği sıralarda Gaziantep’te sınır köyü Elbeyli üzerinden de organize bir şekilde devam ediyordu.</p>

  <p class="baslik3">IŞİD İLE SUYA ESARET!</p>

  <p class="p1">Sınır aşan sular ve ortak su havzalarının paylaşımı Ortadoğu’daki çatışmaları tetikleyen faktörlerin başında gelirken IŞİD’in Irak ve Suriye sahnesine çıkmasının ardından su tehlikeli bir silaha dönüştü. Suların kullanımı, korunması ve geliştirilmesine yönelik ortak mekanizmaların kurulması halinde suyun çatışmaları tetikleyen faktör olmaktan çıkıp bölgenin siyasi sorunlarının çözümünü de kolaylaştıran “barış katalizörü” olabileceğine dair uluslararası çalışmalar yürütülürken denkleme IŞİD girdi.</p>

  <p>Strategic Foresight Group (SFG), 18-19 Mart 2015’te Ürdün Prensi Hasan’ın başkanlığını yaptığı WANA Institute’ün ev sahipliğinde Amman’da tehlike altındaki sular üzerine iki günlük konferans düzenledi. Eskiden beri laf sudan açılınca herkes kendi zaviyesinden komşusuna yükleniyor. Ürdünlüler, Ürdün Nehri’ni kirletip suyunu çalan İsrail’den mustarip. Yennuk Nehri’nin sorumsuz kullanımı nedeniyle de Suriye’ye kızgınlar. Iraklılar Dicle’nin debisinin düşmesinden dolayı Türkiye’yi, yine Fırat’ın sularının azalmasından dolayı hem Türkiye hem Suriye’yi topa tutuyor.</p>

  <p>“Türkiye suyumuzu kesiyor” diye sızlanan Suriye’yi dinleme şansımız olmadı. Hem iç savaş hem de Şam yönetimine yönelik diplomatik tecrit Suriye’nin bu tür konferanslara katılımını engellemekteydi. İşgal altındaki Golan Tepeleri’nde su kaynaklarını zapteden, Ürdün Nehri’ni tepe tepe kullanan, Gazze Şeridi’nin yer altı sularını tüketen ve Batı Şeria’nın kaynaklarını istismar eden İsrail bu tür toplantılardan uzak durmaktaydı. İsrailliler katıldıklarında da ziyadesiyle hazırlıklı geliyor ve İsrail çıkarları için manipülasyonun âlâsını yapıyordu. Keşke bölge ülkeleri de İsrailliler kadar verilere hâkim olabilseler.</p>

  <p>Konferansta uzmanların tebliğleri ve SFG’nin sunduğu “Su ve Şiddet” ile “Su-Tehlikede: Ortadoğu’da Hayatta Kalma Krizi” raporları gri bir tablo ortaya koydu. Özetle şimdiye kadar devletler arası gerilimler ve çatışmaların altında su varken son yıllarda bu soruna bir boyut daha eklendi: IŞİD gibi devlet dışı aktörler suyu silah olarak kullanmaya başlamıştı.</p>

  <p>Su krizine dair IŞİD’in oluşturduğu tehdide geçmeden düne dair birkaç örnek sıralayayım:</p>

  <p>• 1960’larda İsrail, Suriye’nin Ürdün Nehri üzerinde inşa ettiği su kanallarını bombaladı.</p>

  <p>• 1970’lerde Irak, Fırat’ın suyunu kesiyor diye Suriye’nin Tabka Barajı’nı uçurma tehditleri savuruyordu.</p>

  <p>• Türkiye öteden beri GAP nedeniyle Suriye ve Irak’tan şikâyet alıyor. Şimdilerde Ilısu baraj projesi yüzünden Türkiye topa tutuluyor.</p>

  <p>• Amerikan güçleri 2003’te Irak’ın su altyapısını mahvetti. Sadece Bağdat’ın su şebekesinin % 40’ı yok edildi.</p>

  <p>• İsrail 2006’da Lübnan’da 1,7 milyon insanı susuz bırakacak şekilde su altyapısını tahrip etti. İsrail bombardımanına bağlı olarak sulama kanallarının tahribi ve kirlilik yüzünden mevsimlik tarımsal üretim % 90 düştü.</p>

  <p>Yeni durumla ilgili tablo ise şöyleydi:</p>

  <p>• Irak ve Suriye’de su kanallarının kesilmesi, suların siyasi amaçlarla yönlendirilmesi, kaynakların kirlenmesi, elektrik kesintilerine bağlı olarak arıtma ve pompalama tesislerinin çalışmaması gibi onlarca sorun milyonları etkiledi, göçlere yol açtı.</p>

  <p>• 2011’den beri Suriye’de hem hükümet hem muhaliflerin saldırılarıyla su altyapısı önemli ölçüde zarar gördü. Mesela Mayıs 2014’te Halep’in yarısı susuz kaldı. Altyapının çökertilmesine ilaveten Suriye genelinde su arıtma tesislerinin % 35’i devre dışı kaldı. IŞİD’in kısmen kontrol ettiği Deyr el Zor’da su şebekesinin % 90’ı çalışmıyordu. IŞİD’in merkez haline getirdiği Rakka’da da benzer sorunlar yaşanıyordu.</p>

  <p>• IŞİD şiddet kadar su ve elektriği halklara karşı boyun eğdirme aracı olarak kullanıyordu. Suriye’de Tabka ve Tişrin barajı ile Irak’ta Samarra ve (bir süreliğine) Musul barajını ele geçiren IŞİD vanaları kapatarak ya da kapakları açıp baskınlara yol açarak suyu silaha dönüştürdü. Halihazırda Irak’ta 4 barajı kontrol eden örgüt, itaat eden yerleşim birimlerini suyla ödüllendirirken boyun eğmeyen bölgelerin suyunu keserek cezalandırıyordu. Ayrıca IŞİD, Suriye ve Irak’ta su arıtma tesislerinden ele geçirdiği klor gazını hükümet güçlerine karşı silah olarak kullanıyordu.</p>

  <p>• IŞİD’in Suriye’de Tabka barajındaki sorumsuz tasarruflarına bağlı olarak 2014’te Esad Gölü’nün su seviyesi ciddi şekilde düşünce Rakka ve Halep civarında 5 milyon insan bundan etkilendi. Örgüt su seviyesinin düşüşünden Türkiye’yi sorumlu tutunca Türk Dışişleri Fırat’ın suyunu kesmediklerini açıklamak zorunda kaldı. Barajda çalışanlar ise IŞİD’den önce su seviyesinin istikrarlı olduğunu kaydetti.</p>

  <p>• IŞİD, 2014’te Irak’ta güneydeki Şii kentlerini susuz bırakmak için Nuaimiye barajının kapaklarını kapattı. Kerbela, Necef, Babil gibi Şii bölgeler susuz kalırken yukarıda Ebu Greyb civarı sular altında kaldı. Bu durum 12 bin aileyi evsiz bıraktı.</p>

  <p>• IŞİD suyla cezalandırma taktiğini Felluce barajlarını kullanarak da yaptı.</p>

  <p>• IŞİD’in su oyunlarıyla Diyala vilayetine bağlı Mikdadiye ve Saadiye’de 22 köy sular altında kaldı.</p>

  <p>• Yine IŞİD, Kürdistan bölgesinde Hıristiyan ve Şiilerin yaşadığı Karakuş’un Dicle’den gelen suyunu kesti.</p>

  <p>• IŞİD Talkhaneim’den çekilirken su deposunun elektriklerini kesip 3.500 dolar fidye istedi.</p>

  <p>• Ekim 2014’te Irak güçlerinin ilerleyişini durdurmak için Şirvan’da suyun yönünü değiştirerek 9 köyü sular altında bıraktı.</p>

  <p>• Ekim 2014’te Diyala’ya bağlı Balad Ruz’da Şiileri susuz bırakmak için Sudur Barajı’ndan giden hattı kesti.</p>

  <p>Suyun silah olarak kullanıldığına dair örnekleri bu şekilde uzatmak mümkün.</p>

  <p class="baslik3">PATAVATSIZ BIDEN, KÜSKÜN PİRE, KOBANİ RULETİ</p>

  <p class="p1">ABD Başkan Yardımcısı Joe Biden, 2 Ekim 2014’te Harvard Üniversitesindeki konuşmasında Türkiye ve Körfez’deki “Sünni” ortaklarının Suriye’de çevirdiği işlere dair ciddi itiraflarda bulundu:</p>

  <div class="girs2">
    <p class="p1">“Bölgedeki müttefiklerimiz, Suriye’deki en büyük problemimizdi. Türkler ki çok iyi dostumuzdur ve benim de uzun süre vakit geçirdiğim Erdoğan’la harika bir ilişkim var. Suudiler, Emirlikler vs... Ne yapıyorlardı? Esad’ı devirme ve bir Sünni-Şii vekalet savaşı çıkarmada çok kararlıydılar. Ne yaptılar? Esad’la savaşacak herkese yüz milyonlarca dolar para ve on binlerce ton silah akıttılar, El Nusra, El Kaide için destek olacak, dünyanın diğer yerlerinden gelen cihatçıların aşırı unsurlarını kabul ettiler. Abarttığımı mı düşünüyorsunuz? Bir bakın. Bunların (yardımlar) hepsi nereye gitti? İşte şimdi olan ise birdenbire herkes uyandı. Irak’taki El Kaide olan, IŞİD denilen bu ekip, Irak’tan atılmışken, Doğu Suriye’de açık bir alan, toprak buldu, bizim daha önce terörist ilan ettiğimiz El Nusra ile çalıştı. Ve biz, iş arkadaşlarımızı (müttefikleri) bunlara desteği kesmeye ikna edemedik. Peki, ne oldu? Birdenbire gerçeği gördüler. Şimdi Başkan’ın bir araya getirebildiği Sünni ülkelerden kurulu bir koalisyon var. Çünkü Amerika bir kez daha Müslüman bir ulusa gidip, agresif olamazdı. Sünni bir örgüte gidip saldırmaya Sünnilerin liderlik etmesi gerekir. Şimdi ilk defa olarak neyimiz var? Suudi Arabistan giden fonları durdurdu. Ayrıca kendi toprağında Amerikan güçlerinin açık askerî eğitim vermesine izin veriyor. Katarlılar, terörist örgütlerin en aşırı unsurlarına olan desteğini kesti. Ve Türkler... Erdoğan ki eski bir dosttur, bana dedi ki, siz haklıydınız, çok fazla insanın (Suriye’ye) geçişine izin verdik, şimdi sınırı mühürlemeye çalışıyoruz. Türklerin bugün ne yaptıklarını fark ettiniz mi? Erdoğan, geçen Perşembe (25 Eylül 2014’te New York’taki görüşmede) bunu yapacağını (tezkerenin çıkarılacağını) bana söylemişti ama yeterli oy oluncaya kadar bahsetmememi istemişti. IŞİD’e karşı Türk kara gücüne izin vermek, Türk hava sahasının NATO ve diğer müttefikler tarafından kullanılabilmesi, Türk hava sahasının bizim insansız hava araçlarına açılabilmesi için Türk Parlamentosu’nda (tezkere ile ilgili) oylama yaptılar. Bir Sünni devlet olarak Türkiye’nin IŞİD’in kendine yönelik doğrudan ve acil bir tehdit olduğunu fark etmesi epey zaman aldı.”</p>
  </div>

  <p>Erdoğan ise “Eğer o ifadeleri kullanmışsa benim için tarih olmuştur” diyerek tepki gösterdi.</p>

  <p>Diplomatik gerilim üzerine Beyaz Saray, Biden’ın özür dilediğini açıkladı. Beyaz Saray Sözcüsü Josh Eamest ise konuya şöyle açıklık getirdi: “Başkan Yardımcısının özrü, Erdoğan’ın özel konuşmalarındaki görüşlerini yanlış ifade etmesiyle ilgiliydi.”</p>

  <p>ABD’nin Ankara Büyükelçiliği de şu açıklamayı yaptı: “Biden, son açıklamalara netlik kazandırmak amacıyla Erdoğan ile bir görüşme gerçekleştirmiştir. Başkan Yardımcısı, müttefiklerin, kasıtlı olarak IŞİD’in veya Suriye’deki diğer şiddet yanlısı aşırılık yanlısı grupların büyümesini sağladığı ya da kolaylaştırdığı yönündeki her türlü imadan ötürü özür dilemiştir.” Biden ise 4 Ekim’de CNN’e konuk olduğunda yine Doğrucu Davut’tu: “Asla özür dilemedim. Onunla ilgilendim. Onu aradım ve ‘Bak, rapor edilen söylediklerimi tam yansıtmıyordu’ dedim.” Bu kez Eamest özür değil pişmanlıktan bahsetti: “Biden’ın iletmeye çalıştığı mesaj, kendi açıklamasının yorumlanmasından dolayı hissettiği pişmanlık idi.”</p>

  <p>Bu diyalogdan ikinci bir “one minute” zaferi çıkartanlar yanılıyordu! Biden sözlerini geri almadı, tüm bunlar müttefikin gönlünü almaya dönük diplomatik manevralardı.</p>

  <p>Belki patavatsızca, belki diplomatik gaf ama Biden’ın sözleri bir hakikatin en üst düzeyde itirafıydı. Pişmanlık ifadesi, Başkan Barack Obama’nın Biden’dan farklı düşündüğü anlamına gelmiyordu. Zira 16 Mayıs 2013’te Beyaz Saray’daki toplantıda Obama, MİT Müsteşarı Hakan Fidan ile birlikte Suriye’ye müdahale için kendisini ikna etmeye çalışan Erdoğan’a “Radikallerle neler yaptığınızı biliyoruz” diyerek toplantıya son noktayı koymuştu.</p>

  <p>Hükümet ise Türkiye’ye karşı algı operasyonu yürütüldüğü iddiasındaydı. Ama artık dostları da acı gerçeği söylüyordu. 17 Eylül 2014’te Erbil’de evinde ziyaret ettiğim KYB Dış ilişkiler Sorumlusu Sadi Ahmed Pire ‘Türkiye, IŞİD’in Türkiye sınırlarından geçişini engellemedi. Türkiye’nin rolü utanç verici. Türkiye sofrada misafir olarak iyi bir dost. Ama dostu saldırıya uğradığı zaman uzaktan seyrediyor. Neden bizim sınırlarımızdaki güvenliği sağlamıyor?” demişti. Belki Biden’a verilebilecek en makul yanıt şu olabilirdi: “Hepimiz oradaydık.”</p>

  <p>Evet, bu suçta ortaktılar, ta ki Libya’da eğitilip donatılan gruplardan biri Eylül 2012’de ABD’nin Trablus Büyükelçisi’ni öldürünceye kadar.</p>

  <p>Hükümet ısrarla “Muhaliflere istedikleri silahlar verilseydi rejim kısa sürede yıkılır ve IŞİD palazlanmazdı” tezini işliyordu. Halbuki Libya’da tam da Ankara’nın Suriye’de tekrarlanmasını istediği tarzda bir operasyonla rejim çökertildi ama düzen kurulamadı.</p>

  <p>Bu tecrübeler hiç yaşanmamış gibi Türkiye IŞİD’e karşı koalisyona katılmak için rejim değişikliği şartını koşuyordu. Başbakan Ahmet Davutoğlu’nun CNN’den Christiane Amanpour’a yaptığı açıklamaların her cümlesi sahanın ve uluslararası ortamın geldiği noktadan uzaktı. Türkiye’nin IŞİD’e karşı koalisyona katılımı için bu koalisyonun Esad rejimini zayıflatma amacı gütmesi gerektiğini söylüyordu. Dediği şuydu:</p>

  <p>• “IŞİD’den sonra sınırımızın korunacağına emin olabileceğimiz açık bir strateji varsa elimizden geleni yapmaya hazırız.” Bunun anlamı; Ankara’nın dillendirdiği strateji yoksa IŞİD’e karşı bir duruş da yok. Zaten hükümet IŞİD’in Tel Ebyad, Cerablus ve Rai sınır kapılarını ele geçirip Türkiye’ye komşu olmasını çok da sorun etmemişti.</p>

  <p>• Davutoğlu’nun tekrarladığı diğer şart: “Uçuşa yasak bölge istiyoruz. Sınırımızda güvenli bir bölge istiyoruz.” Bu adımların atılması BM Güvenlik Konseyi kararı olmadan imkânsızdı. Rus ve Çin vetosu nedeniyle o yol kapalıydı. BM kararı olmadan NATO çerçevesinde bir hareket başlatılabilirdi ama bu da bölgesel bir savaşı tetikleme anlamına geliyordu.</p>

  <p>• Yine Davutoğlu diyordu ki; “Bugün Kobani’de IŞİD’i cezalandırmak ve bir sonraki adımı belirlememek gelecekte daha büyük sorun çıkarabilir... Kobani’ye müdahale ihtiyacı doğarsa o zaman tüm Suriye’ye, tüm sınır bölgesine de müdahale gerekir.” Yani Davutoğlu’nun mantığına göre Kobani’nin de IŞİD’in eline geçmesine seyirci kalmakta mahsur yoktu çünkü ortada rejimi düşürecek bir strateji yoktu.</p>

  <p>• Davutoğlu ayrıca Biden’a yanıt verirken empati istiyordu: “ABD’nin de Meksika ile sınırı var. Tüm sınırı kontrol etmek kolay mı?” Sanırsınız yabancı savaşçılar 911 km’lik sınırın her bir karesini kullanıyordu. Sanki uzun bir süre militanlar uçak ve gemilerle “onurlu devrimciler” olarak taşınmadı. Sanki geçiş için kullanılan yollar herkesin bildiği noktalar değildi; sanki Güveççi ya da Bükülmez’de karakolların önünden geçen yasadışı yollar VIP geçişi olarak kullanılmadı. Sınır uzun kontrol edemeyiz izahatı bir izahat değildi. Ayrıca IŞİD’in cebini şişiren petrolün nasıl aymazca Türkiye’ye pompalandığını biliyorduk</p>

  <p>İşin özüne gelince; Türkiye hem Rojava’daki kantonların varlığına son verecek hem de Esad rejimine karşı savaşı kızıştıracak bir strateji arıyordu. Ancak ABD ile Türkiye ayrı telden çalıyordu. Beklendiği üzere ABD Dışişleri Bakanlığı Sözcüsü Jen Psaki, Davutoğlu’nun Esad rejiminin hedef alınması şartına “Pozisyonumuz değişmedi. Odak halen IŞİD” yanıtını verdi. Psaki tampon bölge tartışmasıyla ilgili de yeni bir durum olmadığım vurguladı. Yani taleplerin hâlâ karşılığı yoktu. Stratejinin ikinci ayağı havada kaldığına göre hükümetin aklında olan neydi? Daha önce Rojava’ya ambargonun kaldırılması için PYD’ye dayatılan “Rejime karşı tutumunu netleştir, muhalif güçlere katıl, özerklik adımlarından kaçın” şartları şimdi Kobani’ye askerî yardımların geçirilmesi konusunda izin isteyen PYD Eşbaşkanı Salih Müslim’in önüne konuluyordu.</p>

  <p>Erdoğan’ın “Şu anda Kobani’de olan, yarın belki Haseke’de olacak, belki Afrin’de olacak” sözleri Rojava’ya karşı IŞİD üzerinden büyük bir iştahla bir vekâlet savaşı verildiği kuşkularını güçlendiriyordu. Kobani’deki ikili ve ikircikli politika Türkiye’nin iç barışını ve çözüm sürecini tehdit ediyordu. Halbuki Kobani halklar arasındaki kardeşliği perçinleyecek ve barış sürecine ivme katacak bir fırsata dönüştürülebilirdi. Hükümet bir kez daha klasik devlet refleksine teslim oldu. Neticede ne Sadi Ahmed Pire haksız ne de Biden yalancıydı.</p>

  <p class="baslik3">EĞİT-DONAT: BİR BATAK HİKAYE, YENİDEN</p>

  <p class="p1">IŞİD’e karşı koalisyon oluşturma tartışmalarına bakınca insanın “Ortadoğu’daki mevcut müttefiklerle Amerika olmak da zormuş” diyesi geliyor. Bir yanda Körfez’deki efendilerin “Esad rejimini devirmeyeceksen ve İran’la iş tutacaksan ortağın değilim” resti. Diğer yanda “model” ortaklıktan “zoraki” ortaklığa tenzil edilen Türkiye’nin IŞİD’in Rojava’yı boğmasına geçit verip “Esad’ı devirmeye yönelik tampon bölge ya da güvenlik bölge oluştur” ısrarı.</p>

  <p>ABD Başkanı Barack Obama’ın işi zordu, hele ki ılımlılarla devrim yapmanın fantezi olduğunu itiraf ettikten sonra... Bay Başkan, “Esad rejimini doğrudan hedef almayan” IŞİD’e karşı operasyon planını Arabistan, Katar, Birleşik Arap Emirlikleri ve Türkiye’ye kabul ettirmek için “ılımlı” muhalifleri eğitip donatan bir ara formülle yol alma çabasındaydı.</p>

  <p>Esad’a karşı tampon bölge talebinin kolayca karşılık bulmayacağını gayet iyi bilen Cumhurbaşkanı Erdoğan da şimdi planın “eğit ve donat” kısmını pek sevmişe benziyordu. 6 Ekim 2014’te Gaziantep’te tekrarladı:“‘Eğit-donat’ anlayışıyla Suriye ve Irak’taki ılımlı muhalif kesimin hem eğitilmesi hem de donatılması lazım.”</p>

  <p>Bu eğit-donat meselesi çıktığından beri en bayıldığımız konu “ılımlılar” idi. Yani hem IŞİD’le hem rejimle savaşacak adamlar. Peki, kimdi bunlar? Böyle bir araya getirilebilecek, eğitilip donatıldıktan sonra “ılımlı” kalmaya devam edecek ve asla El Kaide’yle işbirliği yapmayacak bir grup var mıydı?</p>

  <p>2014’ün sonuna doğru sahada dengeyi değiştirebilecek birkaç ana güçten bahsedilebilirdi: IŞİD, Nusra Cephesi, İslâmî Cephe ve Rojava’da YPG. Bunlara ABD’lilerin gözdesi Suriye Devrimciler Cephesi de eklenebilirdi. Bu yapılar arasında gelgitler yaşayan ÖSO artık garnitür görevi görüyordu.</p>

  <p>Aslına bakılırsa bu gruplardan Batılı şablonları en iyi karşılayanı YPG idi. Üstelik YPG “ılımlı” denilen gruplardan bazılarıyla ittifak da yaptı. Hükümetin “ılımlı” diye göklere çıkardığı gruplardan 8’i YPG ile birlikteydi ama YPG yardım alamıyordu. Çünkü hesap başkaydı; önce Kürtlerin kazanımları yok edilecek sonra Şam’daki Emeviye Camii’nde kazaya kalmış olan namazlar eda edilecekti! Ama Türkiye’nin Kürtlerle ilgili çekinceleri nedeniyle IŞİD’e geçit vermesi ya da en hafifinden göz yumması Amerikalıların da canını sıkmışa benziyordu.</p>

  <p>Obama’nın Kongre’den talep ettiği 500 milyon dolarlık fonla hangi grupları destekleyeceği sorusu tartışılıyordu. Herkesin gayet iyi bildiği bir durumu BBC’den Jeremy Bowen, Şam gezisinin ardından şöyle aktardı: “Çok sayıda ÖSO savaşçısı ile karşılaştım ve belli cihadi gruplara kıyasla ılımlı görüşlere sahipler. Fakat bu savaşçılar çoğu kez dindar ve ortak düşmana karşı cihatçılarla ittifak kurmakta sakınca görmüyorlar. Ayrıca savaşçılar bir gruptan diğerine kayıyor. ”</p>

  <p>Bowen da silahların cihatçı gruplara geçmesini önlemenin imkânsız olduğunu vurguladı. Daha önce Suudilerin finansmanıyla Ürdün üzerinden ılımlılara gönderilen silahlar ertesi gün Kaidecilerin eline geçmişti. Yekpare bir ılımlı cephe oluşturmanın zorluğu şuradaydı: Kaide’nin Suriye kolu Nusra, İslâmî Cephe, en muteber “ılımlılar” Suriye Devrimciler Cephesi ile Hareket Hazm özellikle Halep, İdlib, Dera, Şam kırsalı ve Golan gibi yerlerde birbiriyle iç içe geçmişti. Mesela Dera’da Hara Tepesi’ni ele geçirmek için ÖSO, Nusra, Suriye Devrimciler Cephesi, İslâmî Cephe’nin bileşenleri Sukur el Şam ve İslâm Ordusu birlikte hareket etti. Saldırıda ABD’nin temin ettiği BGM-71 TOW füzeleri kullanıldı. Yine Ağustos ve Eylül 2014’te Kuneytra’daki saldırılarda Suriye Devrimciler Cephesi, Nusra ve İslâmî Cephe’nin en etkili grubu Ahrar el Şam omuz omuzaydı. Hareket Hazın da Nusra’ya biat eden Çeçenlerin kontrolündeki Muhacirler ve Ensar Ordusu ile birlikte Halep’in Handerat bölgesinde ortak operasyon düzenledi. Biraz daha geriye gidersek 4-18 Ağustos 2013’te Lazkiye kırsalında 190 Alevinin kurban edildiği katliama Ahrar el Şam, IŞİD, Nusra, Muhacirler ve Ensar ile Sukur el iz birlikte imza atmıştı. Bu tür bir ittifak Minning Havaalanı’nın alınmasında da kendini göstermişti. Elbette şimdi IŞİD bu ittifakın karşısında. Bunun gibi örnek çok.</p>

  <p>ÖSO bileşenlerinin bir kısmı mafyoz örgütlere, bir kısmı cihadi gruplara katılırken sınırlı düzeyde komuta ve kontrol gücüne sahip olan ÖSO Askerî Yüksek Konseyi de yolsuzluk suçlamasıyla Haziran 2014’te dağıtılmıştı. Yani ABD’nin sahada muhatap alabileceği kuşatıcı bir komuta merkezi kalmadı. <i>Washington Post</i> yazarı David Ignatius, ABD’nin eğittikten sonra 4.200 civarındaki savaşçısını aylık 150 dolar maaşa bağladığı Hareket Hazın örgütünün lideri Hamza el Şimali’nin “Suriye sokakları ÖSO’ya olan güvenini kaybetti” dediğini aktardı. Bu durumda ABD’nin birçok şeyi sıfırdan alması gerekiyordu.</p>

  <p>Eğitilecek ve donatılacak ılımlı ortakların kim olduğu sorusunun yanıtı yoktu. Olası ortakların durumu Ekim 2014 itibariyle şuydu:</p>

  <p>- Hareket Hazın: Bu örgüt ABD’den TOW füzelerini aldıktan sonra bile “Nusra’nın safındayız” diyebiliyordu.</p>

  <p>- Ahrar el Şam: Türkiye’ye yakın grupların başında gelen ve Halep’te onlarca militanı IŞİD’e biat eden bu örgütün El Kaide bağlantıları hep gözardı edildi. Ankara’da Haziran 2013’te silahlı gruplarla yapılan toplantıya Ahrar da katılmıştı.</p>

  <p>- Suriye Devrimciler Cephesi. En muteber örgütlerin başında geliyordu. 9 Şubat 2014’te 71 Alevinin öldürüldüğü Maan’daki katliamın sorumlularından biriydi. Bu katliamda Ahrar el Şam ve Muhacirun ve Ensar’a bağlı Cund el Aksa da vardı.</p>

  <p>- İslâmi Cephe: İslâmcıların çatı kuruluşu olan bu örgüt de Aralık 2013’te Nusra Cephesi ile birlikte Adra’da Alevi, Hıristiyan, Dürzi ve İsmaililere yönelik katliamın sorumlusuydu.</p>

  <p>- İslâm Ordusu: Suudi istihbaratının kontrolündeki bu örgüt sivil alanları roket yağmuruna tutmak dahil savaş suçu işleyen grupların başında geliyordu. Ayrıca bu grup kimyasal silah saldırısının zanlılarından biriydi. İslâmî Cephe de Ahrar ile ortaktı.</p>

  <p>Afrin’in güneyinde Şiilerin yaşadığı Nubbul ve Zehra’yı kuşatma altında tutanlar ya da Humus’ta Alevilerin yaşadığı İkrime’de çoğu öğrenci 45 kişiyi bombalı saldırıyla katledenler hâlâ ılımlı diye baş tacı edilebiliyordu.</p>

  <p>Burada başka bir sorun daha vardı: Muhalif gruplar sadece IŞİD’e karşı kara unsuru olarak kullanılmak istemiyordu. Ki ABD’nin IŞİD’e yönelik hava saldırılarından sivillerle birlikte kendilerinin de etkilendiğinden yakınıyorlardı. “Ha rejimin varil bombaları ha Amerikan füzeleri” diyenler az değildi. ÖSO’nun kurucularından Albay Riyad el Esad, rejimi devirme garantisi vermedikleri sürece koalisyonun IŞİD’e karşı saldırılarına katılmayacaklarını açıkladı. Hareket Hazın, 23 Eylül’deki açıklamasında ABD’nin Suriye’deki hava bombardımanın ülkenin egemenliği ve devrimin hedeflerine yönelik saldırı olarak değerlendirerek “Dış müdahalenin fayda sağlayacağı tek taraf Esad rejimidir” itirazını yöneltti. Suriye Devrimciler Cephesi de, Şam kırsalında IŞİD’le çatışmalara son verdiğini duyurdu. Benzer bir açıklama İslâmî Cephe’den geldi. Kaldı ki İslâmî Cephe IŞİD’e karşı durabilecek en güçlü gruptu. Ayrıca ABD ile işbirlikçi unsurlara dönüşmeleri muhalif grupları, kendi kaynaklarını ve yerel destek unsurlarını oluşturan IŞİD’in propagandif salvolarının hedefi haline getiriyordu.</p>

  <p class="baslik3">Ilımlılara Nusra’dan darbe</p>

  <p class="p1">Dahası eğitilip donatılacak ılımlı grupların başında gelen Suriye Devrimciler Cephesi ile Hareket Hazın 2014’ün güzünde ağır darbe aldı. Darbeyi vuran Nusra Cephesi’ydi. Ilımlıların mevzilerini Nusra’ya kaptırması eğit-donat programıyla Esad’a karşı yeni bir savaş kurgulayan cepheyi hayal kırıklığına uğrattı.</p>

  <p>IŞİD’in Haziran’da Musul’u ele geçirdikten sonra hilafet ilan etmesi en fazla Nusra’ya darbe vurmuştu. Nusra’nın birçok adamı “yeni halife” Ebubekir el Bağdadi’ye biat edince örgüt, Deyr el Zor’daki mevzilerini IŞİD’e kaptırmıştı. Nusra 2014’ün sonbaharında beklenmedik hamlelerle yeniden toparlanmaya başladı. Nusra normalde rejim düşmeden şeriat devleti kurma seçeneğini reddettiği halde IŞİD’in çekim gücünü kırmak için İdlib kırsalında emirlik ilan edeceğini duyurmuştu. Golan Tepeleri’ndeki Kuneytra ile Dera arasındaki bölgede rejimle çatışmalarını yoğunlaştıran Nusra kuzeyde de hâkimiyet alanını genişletti.</p>

  <p>Nusra İdlib kırsalında Maarşorin, Maasaran, Dedikh, Kfar Betikh ve Keffir Ruma’nın ardından Han el Sebıl ve Deyr Sünbül’ü ele geçirdi. Deyr Sünbül Suriye Devrimciler Cephesi Komutanı Cemal Maruf’un memleketi. Daha sonra Sermeda’ya akın eden Nusra böylece Türkiye sınırındaki Bab el Heva’ya 6 km yaklaşmış oldu.</p>

  <p>Daha önce Hama’daki mevzilerini de Nusra’ya kaptıran Suriye Devrimciler Cephesi’nin saha hâkimiyeti neredeyse sıfırlandı. Han el Sebıl başta olmak üzere İdlib’deki karargâhlarından çekilen Hareket Hazm ise Halep’teki varlığını bir anlaşma ile korudu ama elindeki kontrol noktalarını Nusra’ya bırakmak zorunda kaldı. <i>Al-Raqqah Magazine</i>’e göre mevzi kaybetmenin ötesinde ABD’nin ılımlılara verdiği tanksavar TOW füzelerinin 80 kadarı Nusra’nın eline geçti. Ilımlıların bıraktığı ganimetler arasında 10 tank, 4 BMP, 130 top, çok sayıda mühimmat ve onlarca araç da vardı. Halbuki düne kadar bu gruplar, “kardeş” olarak niteledikleri Nusra ile ortak operasyonlara katılıyor, hatta yer yer cephane paylaşımına gidiyordu.</p>

  <p>Nusra savaşçılarının çok yaklaştığı kritik lojistik destek hattı Bab el Heva’yı bu örgütün müttefiklerinin yer aldığı İslâmî Cephe kontrol ediyordu. Geçmişte Nusra’nın terör örgütü listesine alınmasından rahatsız olan gruplar şimdi IŞİD’le savaşın Nusra’yı da kapsamasına daha da tepkiliydiler. Nitekim Nusra’yı ılımlılara karşı tetikleyen şey kuvvetle muhtemel Amerikan operasyonları oldu. ABD, İdlib’in kuzeyinde Kfar Diryen’deki Nusra karargâhını bombalamıştı. ABD, IŞİD’le birlikte Nusra’nın da mevzilerini bombalayınca ılımlıları Amerikan ajanı olarak görenlerin sayısı arttı. Ilımlıların bu şekilde Nusra karşısında hezimete uğraması eğit-donat’ın başarısıyla ilgili kuşkuları daha da arttırdı.</p>

  <p>ABD’nin Irak’ta eğitip donattığı ordunun hali ortadayken Suriye’de oluşturulacak yeni ordunun kireç taşı gibi dağılmayacağının ya da radikallerle iş tutmayacağının hiçbir garantisi yoktu. Yeni ordunun rejimi düşürme ihtimali de zayıftı. Rejim düşse bile kimse bunların istikrarı sağlayabileceğine ya da düzen kurabileceğine inanmıyordu. ABD’nin “mücahitleri” destek programları Afganistan’da Taliban ve El Kaide’yi doğurdu. IŞİD ve Nusra da yine rejim değiştirme maceralarının birer ürünüydü.</p>

  <p class="baslik3">ZİYA-ÜL HAK MEZARINDAN SURİYE FATİHLERİNE FISILDIYOR</p>

  <p class="p1">Türkiye, ABD’nin IŞİD’e karşı milis gücü yaratma planını Suriye’de rejim değiştirmeye yarayacağı umuduyla kabul ederken Cumhurbaşkanı Erdoğan, Ekim 20l4’te Birinci Dünya Savaşı sonrası çizilen sınırların meşruiyetini sorgulamaya başladı.</p>

  <p>Sykes Picot’a itiraz etmeyen var mıydı? Levant düşlerinin peşinden giden Suriyeliler de bu anlaşmaya veryansın ediyor, dört parçaya bölünmüş Kürtler de...</p>

  <p>Asıl mesele sınırların iğretiliği değil Türkiye’nin bölgede yeni Sykes Picot’lara davetiye çıkartan serencamıydı. Türkiye geçmişte Pakistan’ın canını fena yakmış bir tecrübenin peşindeydi. Feci bir sürüklenme, sorgusuz sualsiz.</p>

  <p>Hâlihazırda Suriye’de muhalifleri eğitip donatma ameliyesinin geçen 3 yılda Türkiye’yi IŞİD’e komşu haline getirdiği gerçeğini ıskalayan müttefikler aynı delikten defalarca sokuluyordu. Türkiye’nin Pakistanlaşacağına dair uyarılara kulak tıkamanın da bedeli ağır olacaktı. Bir ülkede militan yaratmanın risklerini görmek için Pakistan bir aynaydı. Peki, Pakistan sendromu neydi? Erdoğan’ınkine benzer heveslerle Pakistan’ı “cihat otobanı”na çeviren ve belki Kabil’de cuma namazı düşleyen Ziya-ül Hak’ın mezarından fısıldadıkları öğretici olabilirdi.</p>

  <p>l979’daki Sovyet işgalinin ardından Pakistan 2 milyonu aşkın Afgan mülteciye kucak açtı. Mülteciler mücahit devşirme havuzuna dönüştü. Pakistan medreseleri de kutsal cihada adam devşirmeye girişti. ABD patron, Pakistan taşerondu. CIA, Pakistan üzerinden yaklaşık 3 milyar dolarlık eğit-donat programıyla mücahitleri Sovyet işgaline karşı seferber etti. Bu yolla en az 80 bin savaşçı eğitildi.</p>

  <p>1989’da Sovyetler çekilince sıra Kabil’de iktidar savaşına geldi. Pakistan işin peşini bırakmadı. Misyon Ziya-ül Hak’ın ardılları tarafından da sürdürüldü.</p>

  <p>Pakistan destekli Hizb-i İslâmi’nin lideri Gulbettin Hikmetyar başarılı olamayınca çok sayıda Afgan mültecinin yerleştirildiği Diyfibendi (Deobendi) medreselerindeki talebeler (Taliban) örgütlendi. 2001’de darbeyle gelen Pervez Müşerrefin de itiraf ettiği üzere Taliban militanları Pakistan’da finanse edildi, eğitildi ve silahlandırıldı. Bu destekle Taliban 1994’te Kabil’de iktidarı ele geçirmek için harekete geçti.</p>

  <p>ABD Dışişleri’nin gizli yazışmalarına göre Pakistan istihbaratı 1996’da Kabil’de iktidarı ele geçirdikten sonra da Taliban’a mühimmat, yakıt ve gıda malzemeleri göndererek desteği sürdürdü. ABD Dışişleri 1995’te bir toplantıda İran’ın da desteklediği “mutedil” Burhaneddin Rabbani hükümetine karşı Pakistan’ın Taliban üzerinden yürüttüğü savaşla ilgili endişeleri tartıştı. Bu arada İslâmabad gelişmelerden rahatsız olan İran ve Türkmenistan’a Taliban’ı kontrol edebileceği garantisi verdi.</p>

  <p>CIA, 1996’da Hizb-i İslâmî ve Cemaat-i İslâmî gibi rakip grupların askerî kamplarını kapatırken El Kaide, Hareket el Ensar gibi örgütlere dokunmadığını not etti. Host’taki bu kamplar 1980’lerde CIA’in finansmanıyla kurulmuştu.</p>

  <p>Bu arada Pakistan’ın verdiği teminatla Taliban’a geçit veren Özbek General Reşit Dostum da her şeyini kaybetmiş ve 1997’de çareyi kaçmakta bulmuştu.</p>

  <p>Ocak 1997’de Washington’a gönderilen gizli yazıda Afganistan sınırları içinde kaldığı sürece Taliban’ın İslâmabad yönetimi için iyi olabileceği ama bunun ileride Pakistan’ı da etkileyeceği uyarısı yer aldı.</p>

  <p>ABD, 1998’de Pakistan’a baskı uygulamaya başladı. Bunun nedeni El Kaide lideri Usame bin Ladin’in teslim edilmesi konusunda Taliban üzerindeki nüfuzunu kullanmamasıydı.</p>

  <p>26 Eylül 2000 tarihli yazışmada ABD, İslâmabad’ın Taliban’a desteğini sürdürdüğünü belirterek alarm verdi. 2001’de Dışişleri Bakanı Colin Powell’a giden raporda Pakistan halkı arasında Taliban’a desteğin giderek arttığı not edildi.</p>

  <p>11 Eylül 2001’de ikiz kuleler ve Pentagon’a saldırıların ardından Pakistan, Taliban’la iştigaline son vermek zorunda kalınca silahlar asıl sahibine döndü. Pakistan’ın trajedisi bu noktada başladı. 2001’de Amerikan müdahalesiyle devrilen Taliban’ın liderleri Pakistan’ın Veziristan bölgesine yerleşti. Afgan cihadına katılmış Pakistanlı Peştunlar “ensar” misali “muhacirlere” kucak açtı. 2001’den sonra Taliban ile Pakistan ordusu arasında çatışmalar yaşanırken “cihat otobanı”nda yeşermiş 30 örgüt 2007’de Beytullah Mehsud liderliğinde Tehrik-i Taliban Pakistan’ı (Pakistan Taliban Hareketi) oluşturdu. Artık Pakistan’ın başının en büyük belası Tehrik-i Taliban ve Afgan cihadından miras örgütlerdi. Pakistan’ın ektiği tohumlar sadece merkezi otoriteyi tehdit etmekle kalmayıp mezhebi düşmanlık da saçıyordu. Ordunun baş edemediği bu örgütler karşısında Obama yönetiminin AfPak stratejisi çerçevesinde insansız uçaklarla yürüttüğü savaş da etkili olamadı.</p>

  <p>CIA ile yolları kesişmiş Carnegie Endowment for International Peace’in araştırmacısı Selig Harrison, Taliban’ın yaratılmasında CIA’in Pakistan istihbaratına verdiği para ve silahların kullanıldığını anlatırken İslâmabad’ın bu maceraya sürüklenmesinin arkasındaki saikle ilgili ilginç bir anekdotunu paylaşıyor: “Ziya-ül Hak bana Pakistan’ın nüfuz alanını Afganistan’ı, ardından Özbekistan ve Tacikistan’ı sonra İran ve Türkiye’yi kontrol edecek şekilde genişletmekten bahsetti.”</p>

  <p>Bu da Pakistani stratejik derinlik, Hint Okyanusu’ndan Akdeniz’e! Herkesin bir hayali var, Türkiye liderlerinin Şam’daki Emeviye Camii’nde namaz kılma hayali gibi...</p>

  <p>Sadede gelirsek; Pakistan hem Hizb-i İslâmî hem de Taliban’ın militan kaynağını oluşturan Peştunlar üzerinden Afganistan’da nüfuz savaşına girişmişti. Türkiye de aynısını eğit-donat’la Türkmenleri önceleyerek yapmaya gönüllüydü.</p>

  <p>Afganistan sahnesinde Pakistan dışında İran ve Şiileri engellemek için milyarlarca dolar harcayan Suudi Arabistan’ın tuttuğu örgütler vardı. Suriye’de de her bir güç bir vekil örgütle savaşıyordu. Eğit-donat’ta da herkes kendi tarafına oynayacak ve yeni bir nüfuz savaşı kaçınılmaz hale gelecekti. Bunun içeriye yansımaları da olacaktı. Nasıl ki mücahit devşirme sürecinde Suudi finansmanıyla tanışan Diyûbendi medreseleri Vehhabileştiyse Suriye krizi de Türkiye’deki İslâmcı grupları dönüştürüyordu. Taliban lideri Molla Ömer, Tehrik-i Taliban’ın kurucusu Beytullah Mehsud ve halefi Hakimullah Mehsud da vakti zamanında makuliyetiyle tanınan Diyûbendi medreselerinden geçmiş liderlerdi. Şimdi Diyûbendi uleması İslâm adına terörü reddediyor ama artık nafile...</p>

  <p>Pakistan nasıl mezhepçi düşmanlığa sürüklendiyse Suriye’deki vekâlet savaşı da Türkiye’nin mezhebi fay hatlarını harekete geçiriyordu. İstanbul’da Şii camilere yönelik saldırılar bir işaretti. Pakistan Taliban’ı kontrol edemediği gibi Türkiye de desteklediği silahlı grupları kontrol edemeyecekti. Bu milisleşmenin tabiatında vardı! Eğit-donat programı denenmiş müflis bir yoldu ama Türkiye’de hükümet takıntı derecesinde ısrarcıydı.</p>

  <p class="baslik3">Vitrindeki kitaplar kızıla çalmadan!</p>

  <p class="p1">Türkiye’de Suriyeli muhaliflerin eğitilip donatılmasıyla ilgili tartışmalar sürerken 4-6 Mart 2015’te El Kaide ve Taliban gibi örgütlerle iştigal etmiş Pakistan’da yetkililer ve uzmanlarla konuşma fırsatı buldum. Pakistan, Müslüman dünya adına hevesleri tavan yapanlar için izlenecek bir patikaydı. Müslümanlar adına nükleer güç olmak isteyenler için...</p>

  <p>Dinsel bir ayrışma ve pir-ü pak bir Müslüman nüfusla İslâm devleti düşleyenler için...</p>

  <p>Düzeni oturttuktan sonra sınırları aşmaya sabırsızlananlar için...</p>

  <p>Bölgesel güç olma fırsatı kollayanlar için...</p>

  <p>Özetle emperyal olmaya can atanlar için ibret dolu bir patika.</p>

  <p>Hindistan’ın bölünmesi ve nüfus mübadelesiyle kurulan Pakistan ulaştığı atom bombasıyla İslâm dünyasının ezilmişlik içindeki duygularına gurur kattı.</p>

  <p>Doğu Pakistan’ı yani Bangladeş’i kaybetti ama bölgesel heveslerini Afganistan’daki iç çatışmaya müdahil olarak tatmin etti. ABD de Afganistan’daki savaşı desteklemesinin karşılığında Pakistan’ın atom bombası yapmasına göz yumdu.</p>

  <p>Peki, Pakistan ne elde etti? Gurur duyulabilecek hiçbir şey. 68 yıllık hikâyenin sonunda elde var istikrarsızlık, yokluk, yoksulluk ve terör. Her açıdan sefalet!</p>

  <p>6 Mart 2015’te İslâmabad’da altı kontrol noktasından geçip girdiğimiz Serena Hotel kaleyi andıran görüntüsüyle misafirlerine verdiği güven kadar Pakistan’ın geri kalanına olan güvensizliği arttırıyordu.</p>

  <p>Pakistan Senatosu Savunma Komitesi Başkanı Müşahid Hüseyin’e Pakistan’ın Afganistan cihadı ve Taliban’ın yaratılmasındaki rolünü hatırlatıp “Türkiye’nin Suriye’deki serüvenini nasıl görüyorsunuz?” diye sordum. Hüseyin, Başbakan Ahmet Davutoğlu’nun İslâmabad’a yaptığı ziyaret sırasında kendisini “Pakistanlaşma sendromu” konusunda uyardığını söyledi: “Ahmet Davutoğlu buraya geldiğinde görüşmüştüm. O zaman kendisini uyardım. ‘Bizim Afganistan’da yaptığımız hataları siz Suriye’de tekrarlıyorsunuz. Desteklediğiniz örgütler size geri döner’ dedim. Pakistan’ın Afganistan’daki savaşa müdahil olması yanlıştı, sonradan Taliban’ın desteklenmesi de yanlıştı. Bunların bedelini ödüyoruz.”</p>

  <p>Pakistan’ın içine düştüğü durumu anlamak için Afganistan sınırında dünyanın “en sarp cihat otobanı” Hayber-Pahtunhva (Khyber Pakhtunkhwa) ya da Kuzey Veziristan’a gitmeye gerek yoktu. Vahameti kavramak için Pakistan çıkmazına dair yazılmış yüzlerce kitabın işgal ettiği İslâmabad’daki kitapçı raflarına bakmak yeterliydi: Afganistan’da cihat, Taliban, terör, şiddet, mezhep ve kabile çatışmaları üzerine yazılmış yüzlerce kitap Afganistan’a düzen verme heveslerinin bıraktığı mirası resmediyordu. Ne yazık ki Türkiye’yi içten duygularla seven Pakistanlıların kardeşçe yaptığı “Pakistanlaşmayın” uyarısını kimse dikkate almadı. Türkiye açısından Pakistanlaşma sendromunu Pakistan ve Körfez Etütleri Merkezi’nden (CPGS) Tahir Ahmad’e sordum, yanıtı şu oldu:</p>

  <div class="girs2">
    <p class="p1">“İki olay arasında büsbütün benzerlikler var. Eğitilen gruplar ters tepen dindar yobazlar ki bunlar kendi şeriat anlayışlarına göre yönetim istiyor, demokrasinin yanı sıra Batılı ülkeler ya da seküler eğilimlerle herhangi bir ittifakı reddediyor. Ülke jeopolitik olarak bitişik; vekalet savaşı sadece etnik ve bağımsız hareketlerde olabilir, bu tür dini savaşlarda değil. İkinci olarak bu durum, aşırılıkçı gruplar için yerli destek oluşturur ki bunlar yerelde de reform isteyip güvenlik sorunu yaratır. Üçüncüsü savaşın yol açacağı mültecilerle ilgili insani durum ve mezhebi çatışma ise dış tehditten daha tehlikelidir. Bu, Türkiye’de dindarlar arasında da olabilir. Bir savaşa gitmek yerine Türkiye diplomatik bir rol oynamalıdır. Vekalet savaşı değil diplomasi ve liderliğin tam zamanı.”</p>
  </div>

  <p>Pakistan deneyiminden Türkiye’de olup bitene gelirsek; Pakistan gibi Türkiye’nin İslâmcı damarları da komşu ülkedeki mücadeleyi “cihat” diye kutsamaya açıktı. Tehrik-i Taliban’a liderler yetiştiren Diyûbendi cemaatinin sufizmden radikalizme kayan trajik dönüşümünün küçük çaplı örnekleri Türkiye’deki İslâmcı gruplarda da ortaya çıkmaya başladı. Ki yüzlerce Türkiye vatandaşı IŞİD ve Nusra gibi örgütlerin saflarına katıldı.</p>

  <p>Pakistan’ı Afganistan’la ilgilenmeye iten süreçle Türkiye’yi Suriye bataklığına çeken saikler de paralellik arz ediyordu: Etki alanını genişletme ve bölgesel güç olma hevesleri.</p>

  <p>Pakistan’ın nüfuz alanını Afganistan’ın ardından Asya’ya yayma planlarının peşine düşmüş Ziya-ül Hak ile Emeviye Camii’nde namaz kılıp Bilad-ı Şam’ın efendisi olmayı düşleyen Erdoğan’ın hevesleri arasında fazla bir fark yoktu.</p>

  <p>Pakistanlaşma serüveninin özeti:</p>

  <p>- Geçici gözüyle bakılan mülteciler kalıcı sorun olmaktaydı. İslâmabad ile Ravalpindi arasında yer alan Afgan mültecilerin kampının yolları çamurdan geçilmiyordu. Bata çıka bir 100 metre kadar ilerleyip fotoğraf çektim. 30 yılı geride bırakan kamplarda doğup büyüyen çocukların hiçbir geleceği yoktu. Altyapı bir kenara ne elektrik vardı ne su. BM aracılığıyla gerçekleşen geri dönüşlere rağmen Pakistan’da hâlâ 2 milyona yakın Afgan mülteci yaşıyordu.</p>

  <p>- Düzen kurma ya da devrim getirme adına örgütlere verilen silah dönüp sahibini vuruyordu.</p>

  <p>- Ilımlı diye bilinen cemaatler şiddete geçit verecek şekilde dönüşüyordu.</p>

  <p>- İhraç edilen terör adeta üretim fazlası vermeye başlıyor ve iç piyasaya giriyordu.</p>

  <p>- Bundan mütevellit yerli terör ülkenin en büyük sorunu haline geliyordu.</p>

  <p>- Türkiye, kendi kitapçı vitrinleri kızıla çalmadan Pakistan’ın şiddet tarihinden ders almalıydı.</p>
</body>
</html>