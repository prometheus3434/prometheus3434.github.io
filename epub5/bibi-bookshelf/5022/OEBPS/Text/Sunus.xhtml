<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/egmn.css" type="text/css" rel="stylesheet"/>
</head>

<body>
  <h2>Sunuş</h2>

  <hr/>

  <p class="baslik">Ah Suriye Ah!</p>

  <p class="p1">Suriye’ye dair farkındalığım çocukluğumda Süreyya Salih’in <i>Hama Ah</i> adlı kitabıyla başladı. 1982’deki katliamın anatomisiydi, rejimin zulmettiği mazlumlara ağıt yakmak için kâfiydi. Hikâyelerin içeriği zaman içinde farklılaşsa da Hama belleğime kazanmıştı. 2011’de “Arap Baharı” diye etiketlenen isyan dalgası Suriye kıyılarına vurduğunda çoğumuz işlenmiş bellek ile Suriye’nin gerçekleri arasında bocaladık. Yerel aktörlere göre yeni meydan okuma kesinlikle Hama’nın tekerrürü değildi.</p>

  <p class="img"><img alt="" src="../Images/1.jpg" width="650" height="400"/></p>

  <p class="p2">Yer yer roket saldırısına maruz kalsa da Şam’da hayat kendi mecrasında.</p>

  <p class="p1">Ama kısa sürede Hama’nın hayaleti, içinde sol, liberal ve dindar unsurlar barındıran yeni süreci esir aldı. O hayaletin bir yüzünde rejimin l982’de şiddet döngüsüne son vermiş demir yumruğu, diğer yüzünde mezhepçi ve tekfirci bir itiraz vardı. İslâmcılar ve diğer muhalif güçler yıllar sonra rejimle hesaplaşma fırsatı bulurken Suriye ile hesabı olan dış aktörler de ivedilikle bunu bir vekâlet savaşına dönüştürdü. Birkaç hafta içinde bir “devrim” düşlenirken ülkeyi lime lime eden gelişmeler ardı ardına geldi. Bu süreçte önce gerçekler katledildi. Olaylara ve aktörlere dair kirli bir propaganda savaşıyla bütün dünya maniple edildi. Yüzbinlerce insan can verdi, milyonlarca insan yerinden edildi. Ve medeniyet havzaları kör şiddete teslim oldu. İnsanlar gibi şehirler de öldü. Farklı din ve mezhepleri özümsemiş bir toplumsal doku tahrip edildi. Suriye’nin bir kısmı birkaç yılda karanlık bir çağa döndürüldü. ‘Hama Ah’tan sonra yüreğimdeki sızı ‘ah Suriye ah'. Bir muhalif yolun yarısında Türkiye’nin üstlendiği role atfen “Halep sizi affetmeyecek” demişti. Yolun sonunda Suriye’de bizi affedecek şehir kalmadı.</p>

  <p>Suriye krizi Irak’taki krizle birleşip içinden sınırları aşan karanlık güçler çıkardı. Bu yüzden kitabın çerçevesi sınırları da aştı. Kriz, Kürtlere sahneye çıkma ve kendi kaderlerine el atma fırsatı da sundu.</p>

  <p>Bu kitap bağrında nice medeniyetler barındıran Levant’ın değişim sancısı ve ölüm kalım savaşının kıvrımlarına az da olsa ışık tutma çabasıdır. Bu akademik bir çalışma değil; eski bilgilerine şerhler düşmüş, tüm kesimlere kulak vermeye gayret etmiş, kâh arafta kalmış kâh cephe hattının her iki tarafına geçmiş bir gazetecinin biraz kendi serüvenini paylaşma biraz meseleleri gelişim seyrine göre aktarma biraz da okuyucuyu referanssız bırakmama çabasıdır. Yığınlarca aktör ve faktörün birbirine geçtiği bir sürece dair tespitlerim ve bilgilerimde hatalı unsurlar illaki çıkacaktır. Bundan dolayı peşinen affınıza sığınıyorum. Buradan ismini verebildiğim ya da veremediğim bütün kaynaklarıma, yardımlarını ve katkılarını esirgemeyen dostlarıma, çantamı sırtlanıp giderken sürekli yalnız bıraktığım aileme teşekkür ediyorum.</p>
</body>
</html>