<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/egmn.css" type="text/css" rel="stylesheet"/>
</head>

<body>
  <h2>Dördüncü Bölüm</h2>

  <hr/>

  <p class="baslik">2013</p>

  <p class="baslik2">YAĞMALANAN ÜLKE SURİYE</p>

  <p class="p1">Suriye’deki vekâlet savaşının gizlenmek istenen bir boyutu daha vardı: Yok edilen ve yağmalanan sanayi bölgeleri. Halepli bir işadamı, Baas’ın Suriye haritasından sildiği gerçek bir mağdur. Ta çocukluğunda terk etmek zorunda kaldığı Halep’in yok oluşunu uzaktan izliyordu. “İnsanlar öyle bir yokluğa sürüklendi ki inanamazsın; Haseki’de teyzemin kızı sonunda bahçede çocukken altında oynadığım dedemden yadigâr ağacı kesmiş, ısınmak için” deyip iç çekti.</p>

  <p class="img"><img alt="" src="../Images/main-14.jpg" width="650" height="400"/></p>

  <p class="p2">Sanayi kenti Şeyh Neccar’da silahlı grupların karargaha çevirdiği bir tesis.</p>

  <p>Sadece anılarının nasıl oduna dönüşüp kül olduğunu değil Halep’in sanayi bölgelerinde yağmalanan fabrikaları anlattı. Birinin “diktatöre karşı kutsal cihat”, diğerinin “terörle mücadele” dediği bu savaşın getirdiği felaket ülkeyi her anlamda çökertti. Savaş kendi ekonomisini, kendi ağa ve simsarını doğurdu. Dönen çarka dair en çok duyduğumuz üç kelime haraç, el koyma ve yağma.</p>

  <p>Onun bana anlattıklarının peşine düştüm, doğrudan ya da aracılarla olayların aktörlerine ulaştım. Ocak 2013 itibariyle ortaya çıkan tablo ürkütücüydü:</p>

  <p>- Humus’ta petrol sondaj makinesi söküldü, TIR’larla taşındı. Çıkış yeri Cilvegözü kapısı. 15-20 milyon dolarlık makine Birleşik Arap Emirlikleri’ne 1 milyon dolara satıldı.</p>

  <p>- 4 ay önce Halep’in sanayi bölgesi Şeyh Neccar’da Kürt işadamı Muhammed Seydo’nun kot fabrikasını basan bir grup para karşılığı tesisi koruma sözü verdi. Aslında değişen haraççıydı. Önceden rejimin memurlarına verilen para bu kez silahlı gruba gidiyordu. Sonra ikinci bir grup geldi, onlar da Seydo’yu haraca bağladı. Ardından iki grup hâkimiyet savaşına tutuştu. Sonuç: Biner metrekarelik 4 katlı fabrika yandı, bitti, kül oldu!</p>

  <p>- Ünlü Saliba ailesinin önde gelen isimlerinden Turna Saliba, yağma ya da yanma tehdidi yüzünden Halep’teki tekstil fabrikasındaki 2 milyon dolarlık kot yıkama makinelerini Mısır’daki tesislerine taşıdı. Saliba gibi birçok Hıristiyan aile işlerini bu şekilde tahliye etti.</p>

  <p>- Sami Abdi kot fabrikasını Mısır’a taşımaya uğraşıyordu.</p>

  <p>- Şeyh Neccar’ın dışında sahibinin “Tüm varlığımın kaynağı, gözbebeğim” dediği balata fabrikası söküldü, makineler satıldı.</p>

  <p>- Ahrar el Şam örgütü Halep’in en büyük zeytinyağı fabrikalarından birine el koydu. Stoktaki 1.000 ton zeytinyağı “fabrikayı koruma bedeli” olarak götürüldü. İki ihtimal var ya dağıtıldı ya da Cilvegözü’nden Türkiye’ye sokuldu. Rivayet o ki Suriye’den getirilen yağlar litre başına 1-1,5 TL arasında satıldı.</p>

  <p>- Nusra Cephesi, Halep-Şam yolu üzerindeki Alebi tekstil fabrikasına el koydu. Makineler söküldükten sonra fabrika yakıldı.</p>

  <p>- Semiramis ailesinin gömlek üreten fabrikası boşaltıldı. Makineler bir başka ülkeye transfer edilmek üzere güvenli bir yerde saklandı.</p>

  <p class="baslik3">“Robin Hood”lar ve “Ebu Ali’nin Devleti”</p>

  <p class="p1">“Üçüncü kol” olarak devreye giren ve işi gücü yağma olan çeteler bir yana savaşçılar arasında yağmada iki saik vardı: Biri bir yandan savaşıp diğer yandan kesesini dolduruyor, diğeri el koyup halka dağıtıyor yani kendince “Robin Hood”luk yapıyordu.</p>

  <p>Yağmalanan sadece fabrikalar değildi. 27 Aralık 2012’de <i>Guardian</i>’dan Ghaitn Abdul-Ahad, Halep’te zaptettiği mahalleden “Burası Ebu Ali Sulaibi’nin devleti” diye bahseden muhalif komutanın, evlerinin yağmalanıp yağmalanmadığına bakmak için gelenleri şöyle azarladığını yazdı: “Her bir ev çoktan yağmalandı, (Esad’ın) ordusu hiç burada bulunmadı. Evleri biz yağmaladık.”</p>

  <p>Ebu Ali’nin Devleti’nde işler şöyle yürüyordu:</p>

  <div class="girs2">
    <p class="p1">“Bu sabah 6 sivil süklüm püklüm vaziyette önünde duruyor: 50 yaşlarında bir adam ve gencecik oğlu; giydiği ceket kendisine çok büyük duran sıska bir adam; gözlüklü genç bir mühendis; siyah örtülü kız kardeşiyle birlikte kel bir adam. Siviller ya saygıdan ya da kontrolsüz öfkesinden duydukları korkudan mesafeli duruyor.</p>

    <p>‘Ne istiyorsunuz?’</p>

    <p>‘Bazı eşyalarımızı toplamaya geldik, Ebu Ali’ diyor yaşlı olanı.</p>

    <p>‘Bugün olmaz. Cumartesi gelin.’</p>

    <p>‘Fakat Çarşamba gelin demiştiniz.’</p>

    <p>‘Fikrimi değiştirdim. Bilin ki burası Ebu Ali Sulaibi’nin devleti.’</p>

    <p>Korku içindeki sivillere ‘Hepiniz ispiyoncusunuz’ dedi.</p>

    <p>‘Hükümetin tarafına geçtiğinizi ve bizi ispiyonladığınızı biliyorum.’</p>

    <p>‘Hayır değiliz’ dedi kel adam: ‘Kalplerimiz sizinle’</p>

    <p>‘Bunu dediğinde biliyorum ki sen ispiyoncusun.’”</p>
  </div>

  <p>Cumhurbaşkanı Abdullah Gül’ün 2011’de isyan sırasında Libya’da tutuklandığında bırakılmasını sağladığı Abdul-Ahad yazısına şu notu düştü: “İç savaş gelişme kaydetmedi, Halep militanların yan yana durduğu özgür yerlere dönüştü. Ali gibi askerler derebeylik misali oraların kralı oldu.”</p>

  <p>Taylar Luck ise <i>Washington Post</i>’ta çıkan haberinde “Esad’la savaşan asilerin silah alabilmek için tarihi eserleri yağmalayıp sattıklarına” dikkat çekti. “Ülkenin geleceği için savaş yoğunlaşırken asiler ülkenin geçmişini satıyor” tespitini yapan Luck, Ebla’da Sümerce yazılmış Bronz Çağı’na ait tabletler bulduklarını söyleyen İdlibli Cihad Ebu Saud’un şu sözüne yer verdi: “Bazı günler savaşçıyız, bazı günler arkeolog.”</p>

  <p>Fransa merkezli Suriye Arkeolojisini Koruma Derneği’ne göre Suriye’nin 36 müzesinden 12’si yağmalandı. Gerçi Suriye Antik Eserler ve Müzeler Genel Müdürlüğü eserlerin güvenli yere taşındığını açıkladı. Ancak arkeolojik alanları kazan kazanaydı. ÖSO’nun koordinatörlerinden Ebu Muhammed Hamad paha biçilmez eserlerin satışını “Bulabildiğimiz bütün kaynakları kullanma hakkımız var” diyerek savundu. Kaçakçıların ilk durağı Amman’dı. Ammanlı antikacı Muhammed Halid durumu şöyle özetliyordu: “Her gün Suriyeli altın, mozaik ve heykellerle ilgili aranıyoruz. Şam, Amman’da parça parça satılıyor.”</p>

  <p>Atme’de AFP’ye konuşan “Tabur 309”un komutanı Ebu Mahmud ise bazı komutanları “şehitlerin kanı pahasına zenginleşmekle” suçluyordu:</p>

  <div class="girs2">
    <p class="p1">“Gerçek devrim bitti, ihanete uğradık. Güzel devrimimiz hırsızlar ve yolsuzlar tarafından çalındı. Bizi ölüme gönderirken kendileri ceplerini şişirmek için arkada kaldılar. Nereye gittilerse yağmaladılar, taşıyabilecekleri her şeyi çalıp Türkiye’de sattılar; ister araba, ister elektronik eşya, ister petrol ve antika olsun hayal edebileceğin her şeyi sattılar.”</p>
  </div>

  <p>Bu haberlerin ardından Anadolu Ajansı, muhaliflerin suçla mücadele ettiğini anlatmaya çalışan bir haber geçti. Buna göre ÖSO’nun Halep’te kurduğu hapishanede tutulan 450 kişiden 100’ü ÖSO askerî. Yani denilmek isteniyordu ki endişeye mahal yok, ÖSO suça karşı gereğini yapıyor!</p>

  <p>Tabii kaçakçılık ya da talanda asker, istihbaratçılar ya da rejim yanlısı milislerin olmadığı söylenemez. Bir tarafta fabrikaların yağmalanması ya da boşaltılmasıyla yaşanan çöküntü, diğer tarafta ülkenin geçmişinin satılması, öbür tarafta çatışmalar yüzünden boşalmış ev ve işyerlerinin talan edilmesi... Onbinlerin canına mal olan savaşın öteki yüzü buydu. Sonuçta savaş sadece öldürmüyor, kirletiyordu da...</p>

  <p class="baslik3">ESAD’IN ÇÖZÜM KRİTERLERİ</p>

  <p class="p1">Beşşar Esad uzun bir aradan sonra 6 Ocak 2013’te çıktı, konuştu, yol haritası verdi. Halbuki muhaliflerin gözünde diktatörden kurtulmaya ramak kalmıştı! Türkiye’nin güzide gazeteleri Esad’a sığınacak yer de bulmuştu. 2013’e girerken öyle bir hava estirildi ki herkes Rusya Devlet Başkanı Vladimir Putin’in 3 Aralık 2012’teki İstanbul ziyareti sırasında Esad’ı gözden çıkardığına, Suriye liderinin artık kaçacak yer aramaya başladığına inanmıştı! Akşam gazetesi 26 Aralık 2012’de Esad’ın Venezüella Devlet Başkanı Hugo Chavez’e mektup yazıp sığınma istediğini Türkiye’nin Caracas Büyükelçiliği’ne teyit ettirmişti! Haberde “Esad’ın, Chavez’e, durumun kötüleşmesi halinde sığınma istediği iddiası Ankara tarafından doğrulatıldı” deniliyordu. Yeni Şafak ise “Esma’nın yeri hazır” manşetini atıp “Sığınacak ülke arayan Esedler için en uygun yer olarak Moskova yakınlarındaki jet sosyete beldesi Barvikha öne çıkıyor” iddiasındaydı. Kaynağı da <i>New York Times</i> gazetesiydi. Halbuki Esad’a ömür biçen siyasi demeçler, köşe yazıları ve haberlerle dolu 21 ay geçmişti. Esad’a Lazkiye’de Alevi devleti kurdurtan analizlerden, sarayının bir köşesine ya da Lazkiye’de köyüne çekilip işi şahin kanada bıraktığı haberlerine kadar bir dizi komplo teorisiyle yatıp kalktık. Gerçeğe uyanma vaktiydi. Öyle bir gerçek ki iç karartıcı: Coğrafya hâkimiyet alanlarına göre bölündü, halk da öyle. Bir yanda “Canımız feda ey Beşşar” diyenler, diğer tarafta Esad’ın iktidarda olduğu her anı “zulüm” sayanlar.</p>

  <p>Esad’ın son yol haritasını açıkladığı 10 Ocak 2012’den bu yana 41 bin kişi öldü. Rakam Suriye Devrim Şehitleri Veritabanı’na ait. İlk yol haritasıyla yeni anayasa hazırlandı, 26 Şubat 2012’de referandumda oylandı, 7 Mayıs 2012’de genel seçime gidildi ve “dahili muhalefet”in katılımıyla “uzlaşı hükümeti” kuruldu. Ama derde deva olmadı. Esad bu saatten sonra gitmek istese de gidemezdi! Bir kere Esad’ın kaderini kendi kaderi sayanlar ya da muhalefete güvenmeyenler az değildi. Varsayalım gitti ya da devrildi, yine de düşmanlık bitmeyecekti. Esad’ın yardımcısı Faruk el Şara’nın tespiti dürüstçeydi: “Hiçbir muhalefet savaşı askerî yollarla bitiremez, aynı şekilde güvenlik güçleri ve ordu da nihai sonuca ulaşamaz. ” Şara’ya göre Esad, isyanı askerî yollarla ezme stratejisi yerine müzakereci çözümden yanaydı.</p>

  <p>Buna rağmen Esad’ın parlamentoda ayakta alkışlanan 6 Ocak 2013’teki hitabı “çaresiz bir liderin son konuşması” gibi değildi. Vaatkârdı. Sanki kendisine zımnen iki yıl daha iktidarda kalma vizesi sunan Cenevre’deki Amerikan-Rus mutabakatının verdiği rahatlık içinde konuşuyordu. Hatta kuzeyde Türkiye’nin yönlendirdiği silahlı gruplara karşı Kürtlerin sergilediği direnişi rejime mal edecek kadar kendinden emindi: “Rasulayn’da halkımız Türkiye’den gelen teröristleri püskürttü.” Esad’ın yol haritası özü itibariyle Cenevre Mutabakatı’nı yansıtıyordu. Öngördüğü adımlar şöyleydi:</p>

  <div class="girs2">
    <p class="p1">“Yabancı güçler silahlı gruplara silah ve mali desteği keser. Terörist eylemler sona erer. Hükümet güçlerinin operasyonları durur. Sınırlarda kontrol sağlanır. Milli mutabakat konferansı toplanır. Milli misak hazırlanır ve referanduma sunulur. Misakı uygulayacak hükümet kurulur. Yeni anayasa hazırlanır ve referanduma gidilir. Seçimler düzenlenir ve hükümet kurulur. Ulusal uzlaşı için konferans düzenlenir. Krizde hapsedilenler için genel af çıkartılır. Yeniden yapılanma ve inşa başlar.”</p>
  </div>

  <p>Eline silah alan kesimler dışarıdan destek gördükçe ne Esad’ın yol haritası ne de El Ahdar El İbrahimi’nin çözüm planı işe yarayabilirdi. Ama Esad bu haritayla kendi destek hatlarını güçlendiriyordu. Zaten muhalefetin Esad sonrasına hazır olmadığını düşünüp çöküş sürecini zamana yayan Batı kanadı Esad’ın 2 yıl daha kalması önerisine razı olmuştu. Kılçığın saplı kaldığı tek yer Esad’ın 2014’te yeniden aday olup olamayacağı konusuydu. Bu, kamuoyuna yapılan “Esad gitmelidir” ve “Esad’ın Suriye’nin geleceğinde yeri olamaz” şeklindeki açıklamalara rağmen ABD’nin yutamayacağı bir kılçık değildi. ABD, bölgesel müttefikleri gibi bir yerde takılı kalmıyor, birden fazla senaryo ile yürüyordu.</p>

  <p class="baslik3">HİZBULLAH SAHNEYE ÇIKIYOR</p>

  <p class="p1">Suriyeli muhaliflerin Ürdün üzerinden silahlandırmasına paralel olarak Şubat 2013’te Lübnan sınırında Hizbullah ile ÖSO arasında çatışmalar yaşandı. Bir taraf “Hizbullah 5-10 bin militanla Suriye’de rejim adına savaşıyor” iddiasındaydı. Diğer taraf “Hizbullah’ın Suriye krizine müdahil olduğuna dair delil namına ne bir fotoğraf, ne bir video var” yanıtını veriyordu. Bunlar savaşın propagandif yansımalarıydı. Hizbullah ne binlerce savaşçıyla Suriye’de, ne de Suriye’den çok uzaktaydı.</p>

  <p>İki nokta önemliydi: Suriye-Lübnan sınırındaki etnik ve mezhebi dağılım krize farklı bir boyut katıyordu. İkincisi savaşa yön veren üç stratejik güzergâhtan biri bu bölgedeydi. Diğer güzergâhlar Ürdün sınırında Dera, Türkiye sınırında İdlib ve Halep hatları. Lübnan’ın kuzeyindeki Akkar bölgesi Humus’taki isyanı besliyordu. Humus ayrıca Şam’ın hem Halep’le hem de kimilerine göre rejimin kaderini tayin edebilecek öneme sahip Lazkiye, Cehle, Banyas ve Tartus’un sıralandığı Akdeniz şeridiyle arasındaki bağlantı yolları üzerinde duruyordu. Rejim Akdeniz hattını sağlam tutmaya çalışıyor ve diğer sıcak bölgelerde olduğu gibi burada da “Halk Savunma Birliklerinin kurulmasını teşvik ediyordu. Dışarıda dillendirilen senaryo cephede son perdenin açılacağı yerin burası olduğuydu. Muhalif kaynaklar epey zamandır rejimin sahil şeridine verdiği önem nedeniyle bölgenin mezhebi haritasının değiştiğini öne sürüyordu. Konuştuğum muhaliflerin iddiası “Alevi ve Hıristiyanlar burada sığınak bulurken Sünni köyler boşalıyor. Esad, Şam’ı kaybettiğinde burada bir Alevi devleti kuracak” şeklindeydi. Ama gerçek farklıydı: Rejim, stratejik olarak muhaliflerin denizle buluşmasını ve bu şekilde yeni bir tedarik yolu açmasını önlemek için hiçbir şeyi şansa bırakmıyordu. Ayrıca Akdeniz hattı Alevi bölgesi diye bilinse de Hama, Humus, Halep ve İdlib gibi yerlerden kaçan Sünnilerin sığındığı yer de burasıydı. Yani Sünni temizliği değil aksine iç göçle Sünnileşme söz konusuydu. Bu bölgeyi tehdit eden şey muhaliflere lojistik destek sağlayan Lübnan hatlarının açık olmasıydı. Bu tehdidin bertaraf edilmesi ve savaşın Lübnan’a sıçramasının önlenmesi için Hizbullah’ın rolü öne çıktı. Lübnan İçişleri Bakanı Mervan Şerbil’in 28 Şubat 2013’teki açıklamasına göre mülteci gibi sınırı geçen muhalifler Lübnan’ın kuzeyinde askerî eğitim kampları kurmuştu.</p>

  <p>Bir süredir sınırın her iki tarafı da karışıktı. Lübnan tarafında Akkar, Sünni çoğunluğun yanı sıra önemli ölçüde Hıristiyan ve Alevi barındırıyor. Sünniler muhalifleri, Aleviler Esad’ı destekliyordu. Doğuda Bekaa Vadisi’nde Şii yoğunluklu Hermel rejimden, altta Sünni Selefilerin üssü Arsel muhaliflerden yanaydı. Suriye tarafında ise Hermel’in uzantısı sayılan 30 kadar Şii köyü var. Bazı kaynaklar Şii köylerin sayısını 14 ya da 23 olarak veriyor. Çünkü hepsi sadece Şiilerden müteşekkil değil. <i>Al- Monitor</i>’a yazan Nasır Şerare’ye göre Sykes-Picot Anlaşması’yla Suriye’de kalan 14 köyün sakinleri aslında Lübnan vatandaşı. Bu köyler Arsel ve Kaa ile Suriye kasabaları Kusayr ve Tel Kelah arasındaki kaçakçılık hattının ortasında yer alıyor. Rejim yanlısı bu köyler, az ötede Kusayr’ı tutan muhaliflerin tehdidi altındaydı. Aynı baskı bölgedeki Hıristiyan köyler için de geçerliydi. İşte tam bu noktada Hizbullah devreye girdi. Hizbullah üyeleri Şii nüfusu koruma adına 2012’den beri 8 köyde bulunuyordu. Reuters’a konuşan Suriye Genel Devrim Komisyonu’ndan Hadi el Abdullah’a göre çatışma 16 Şubat 2013’te Hizbullah üyelerinin ÖSO’nun elindeki 3 köye girmeye çalışması üzerine başladı. ÖSO, 2 tankla Hizbullah’ı püskürttü. Hizbullah 3, ÖSO 5 kayıp verdi. <i>Al- Monitor</i>’a göre Nusra Cephesi de, Kusayr’dan Hermel’deki Hizbullah kampına saldırıp bir kişiyi öldürdü, 10 kişiyi yaraladı.</p>

  <p>Hizbullah’tan ilk kayıp Ekim 2012’de verilmişti. Ali H. Hasif sınırda öldürüldüğünde Hizbullah lideri Hasan Nasrallah, gençlerin rejimi değil kendi ailelerini savunduğunu belirtirken örgütün tutumunu şöyle özetlemişti: “Hizbullah üyesi olsun ya da olmasın kimseyi sınır bölgesinde kalmaktan men edemeyiz. Bir gün gelir Suriye’de savaşmamız gerekirse bunu saklamayız ama şimdilik böyle bir şey yok.”</p>

  <p>Lübnanlı bir kaynağa göre Hizbullah’ın Suriye’de iki amacı vardı: “Şam’daki türbeleri ve örgütün silah rotasını korumak.” Örgüt faaliyet alanını rejimin milis güçlerine askerî eğitim vererek genişletiyordu. Bazı kaynaklara göre 27 Şubat 2013’e kadar Hizbullah 15-20 cenaze kaldırdı. Hizbullah ise Suriye’deki faaliyetleri “bireysel” deyip örgüte mal etmiyordu. ÖSO ya da bu şemsiyeyi kullanan Selefi örgütler, Şii köylerini tehdit ederek İsrail gibi sofistike bir gücün yok edemediği Hizbullah’ı savaşa çekiyordu. Aslında böyle bir durum Lübnan’ı patlatma riski arz etmekle birlikte Esad’a hayat öpücüğü anlamına geliyordu. Hizbullah’ın Lübnan’ı iç savaşa sürükleme, İsrail’e karşı tuttuğu silahları başka bir yere çevirip meşruiyetinin sorgulanmasına yol açma, seçim öncesi siyaseten kaybetme pahasına Esad için savaşa girmesi kolay değildi. Hizbullah’ın savaşa girmesi için “direniş hattı”nın çökmesi, Şiilerin tehlike altına girmesi ya da savaşın Lübnan’a sıçraması gerekiyordu. Ama Şubat 2013 itibariyle durum henüz bu noktada değildi. Yine de muhaliflerin silah akışının gerçekleştiği güneyi tutma çabaları ve bölgeden aldıkları lojistik güçle Şam’ı düşürme planları her geçen gün bölgedeki ateşi büyütüyordu.</p>

  <p>Nasrallah 30 Nisan 2013’te Suriye’nin ABD, İsrail ve tekfircilerin eline düşmesine izin vermeyeceklerini belirterek Suriye’deki savaşa müdahil olacaklarının işaretini verdi: “Kalabalık bir grup Lübnanlıların yaşadığı köyleri ele geçirmeye hazırlanıyor. Suriye ordusuna gereken yardımı teklif etmek normal.” Bu, Hizbullah’ın hâlihazırda Suriye’de olduğunun teyidi sayılırdı. Nasrallah, Şam’daki Seyyide Zeynep Türbesi’nin çevresinde konuşlanan muhalif güçleri de ‘Türbe yıkılırsa her şey kontrolden çıkar” diye uyardı. Seyyide Zeynep Türbesi gibi kutsal mekânları tekfircilerden korumak için Irak’taki Şiiler de seferber olmuştu. Reuters’a göre Haziran 2013 itibariyle Mehdi Ordusu, Asaib el Hak ve Hataib Hizbullah’ın Suriye’ye gönderdiği milis sayısı 600-1.000 arasındaydı.</p>

  <p>Sonraki aylarda muhaliflerin Şam’ı ele geçirme planı yürümeyip hamleleri ters tepince Kusayr ve civarında çatışmalar kızıştı ve Hizbullah tamamen savaşın içine çekildi.</p>

  <p class="baslik3">BİR TEKSASLI İLE HÜKÜMET VE<br/> TAHTEREVALLİDE SUUD-KATAR DANSI</p>

  <p class="p1">Suriye’de rejime karşı savaşan muhaliflerin tıkanmasında iç kavgalar kadar dış aktörlerin birbirine zıt gündemlerinin payı büyüktü. Pek çok yerde müttefik görüntüsünün gölgesinde birbirine çelme takan Suudi Arabistan ile Katar arasındaki rekabet Suriye sahnesinde kimi zaman parodiye dönüşüyordu. “Esad gittiğinde kimin adamı sahnede kalacak?” İşte bu soru parodiyi kışkırtıyordu. Dışa yansıyan imaj şuydu: Doha özellikle İhvan’la çalışırken Riyad, laik-ılımlı kanadı tercih ediyor, Selefiler konusunda da “seçici” davranıyordu. Suudiler, 2003’teki Amerikan işgali sonrası Şiiler karşısında Irak’taki kayıplarını “Sünni bir Suriye” ile telafi etmeyi umarken olası İhvan iktidarını da, bu örgütün “siyasal İslâmcı” dili nedeniyle Körfez’deki hanedanlar için tehlikeli görüyordu. Peki, Suudi seçiciliği Suriye’de nasıl işliyordu? <i>Daily Telegraph</i>’a konuşan Deralı asi Ahmet Masri’ye göre “Suudi Arabistan ılımlı grupları destekliyor. Gönderdiği paraların çoğu Yüksek Askerî Konsey kanalıyla dağıtılıyor. Suudilerin parasını ödediği silahların akışını Amerikalılar denetliyordu.”</p>

  <p>Cidde’den verdiği vaazlarla mezhep şiddetini körükleyen Hamalı Şeyh Adnan Arur, ÖSO sözcüsü Luay Mikdad, Lübnan’dan yardımları koordine eden Müstakbel Partisi’nden Ukab Sakr, Suud’un adamıydı. Suudi yardımları ağırlıklı olarak Ürdün ve Lübnan üzerinden gidiyordu. Görünüşte Ürdün’de eğitilen muhalifler “ılımlı Sünni” aşiretlerden seçiliyordu. Dışarıya verilen izlenim buydu. Beri tarafta cihadi Selefilerin Suudi din adamları ve işadamlarının bireysel yardımlarıyla beslendiğine dair yaygın bir kanaat vardı. Ayrıca Suriye’den önce Irak sahnesinde Suudilerin cihadi Selefilerle kurduğu ilişkilerin Suriye’ye yansımaları söz konusuydu. İddiaya göre Suudi İstihbarat Şefi Bender bin Sultan, Irak’taki El Kaide kaynaklarını Nusra Cephesi’ne yönlendiriyordu. WikiLeaks’in sızdırdığı belgelere göre Suudi-Amerikan ilişkilerinin kara kutusu Bender, 22 yıl sürdürdüğü Washington Büyükelçiliği’ni 2005’te bıraktıktan sonra Bush yönetimiyle, bölgede İran destekli unsurlara karşı Selefileri palazlandırrna planı üzerinde çalıştı. Bu “yatırım” Suriye’de kriz patlak verince yeni cepheye kaydırıldı. Riyad kendi ülkesinde savaş açtığı cihadi Selefileri başka yerlerde desteklemekten kaçınmıyordu. Yeter ki o silahlar bumerang etkisiyle kendisine yönelmesin. Suudi gençlerin Suriye’de cihada katılıp savaş deneyimi kazanmaları gelecekte Suud hanedanlığının başına bela olabilirdi. Çünkü geçmişte Kaide ile böyle bir deneyim yaşamışlardı. Suudilerin Suriye’de Selefiler konusundaki seçiciliği Suriye’ye giden Suud vatandaşlarının sayısının artması, Nusra ve Ahrar el Şam gibi Selefi grupların palazlanması ve ABD’nin Nusra’yı terör örgütü listesine alıp müttefiklerini uyarmasının ardından belirginleşti.</p>

  <p>Suudi İçişleri Bakanlığı cihada giden Suudilerin dönüşte tutuklanacağı uyarısında bulunurken Başmüftü Şeyh Abdulaziz cihat ilan eden hatipleri dizginlemeye kalkıştı: “Suudi gençlerin Suriye’de cihada gitmelerine karşıyım. Kimin gölgesinde savaştıkları belli değil. Para ve duayla Suriyelileri destekleyin.” Suudi yetkililere bakılırsa ağır ceza tehdidi kısa sürede etkisini gösterdi ve Suriye’de savaşan 1.200 Suudi’den 220’si geri döndü.</p>

  <p>Katar ile Suudi Arabistan arasındaki rekabet hükümeti belirleme çalışmalarına da yansıdı. Suriye Muhalif ve Devrimci Güçler Koalisyonu’nun (SMDGUK) “geçici başbakan” seçmek için üç kez ertelenen toplantısı 17-18 Mart 2013’te İstanbul’da gerçekleşti. SMDGUK 12 aday arasından geçici başbakanlığa Şam doğumlu olup ABD’nin Teksas eyaletinde yaşayan Ghassan Hitto’yu seçti. İstanbul’da kapalı kapılar ardında 14 saat süren tartışmaların ardından Hitto, 63 üyeli SMDGUK’nın oy kullanan 49 üyesinden 35’inin desteğini aldı. İhvan’ın desteklediği Hitto’nun rakiplerinden eski Tarım Bakanı Esad Mustafa 7, Velid el Zu’bi 2 oy aldı.</p>

  <p>Lübnan gazetesi <i>Sefir</i>’e göre Doha ve Riyad, Esad Mustafa isminde anlaşmıştı. Ama son dakika golüyle Katar, Ghassan Hitto’yu SMDGUK’ya dayattı. Bunun üzerine Suudi destekli 12 kişi SMDGUK üyeliğini askıya aldı. SMDGUK’nın resmi sözcüsü Velid el Bunni bazı devletlerin Hitto’yu kendilerine dayattığını belirterek “70 bin kişinin ölümünden sonra Suriye’nin geleceği Suriye’nin elinde olmalı” diye çıkıştı. SMDGUK Başkanı Muaz el Hatib de “İhvan’ın kuklası olmamak için” istifaya kalkıştı. Aslında ABD “geçici hükümet” değil Hatib’in başkanlığında bir “yürütme”nin Arap Birliği’nde tanınmasını istiyordu. Geçici hükümetle Hatib’in diyalog çağrısı, Cenevre süreci ve BM-Arap Birliği Suriye Özel Temsilcisi El Ahdar el İbrahimi’nin siyasi çözüm planı sabote edildi. “Katar işimizi bozdu” diyen El İbrahimi, görevi bırakma sinyali verdi.</p>

  <p>SMDGUK üyesi Kemal Labvani, İhvan’ı kendi adayını dayatmakla suçlayarak “Mısır’da olanın Suriye’de tekrarlanmasını istemiyoruz. Devrimi çaldılar” dedi. İhvan temsilcisi Faruk Tayfur ise “SMDGUK’nın adayı olduğu için Hitto’yu destekledik” diyerek suçlamayı reddetti. Dini bütün bir kişi olarak tanınan Hitto’nun kendisi değil babası İhvan üyesiydi. ÖSO temsilcisi Fahd el Masri ise “Tek niteliği ABD’de bir şirketin müdürü olması. Peki ama bu başbakan seçilmek için yeter mi?” diye sordu.</p>

  <p>Farklı Selefi ve İslâmcı örgütlerin koalisyonu İslâmî Cephe ile Suriye Devrimi Genel Konseyi de Hitto’nun başkanlığındaki geçici hükümeti tanımadıklarını ilan etti.</p>

  <p>Kürt asıllı Hitto Kürt cephesinde de karşılık bulmadı. PYD lideri Salih Müslim şu tepkiyi verdi: “Kürt kökenli olması bir şey ifade etmiyor. Ne bir Kürt tanıyor, ne Kürtçe biliyor ne de Kürt siyaseti ile bir ilgisi var.”</p>

  <p>SMDGUK’da varılan mutabakat gereği Hitto’nun muhaliflerin kontrolü altındaki bölgelerde çalışması gerekiyordu ama hükümet Suriye’ye taşınamayıp Gaziantep’i mesken tuttu. Geçici başbakan seçimiyle alternatif yönetim oluşturma sürecinde bir aşama kat edilmişken muhalif cephede 24 Mart 2013’te SMDGUK Başkanı Muaz el Hatib’in istifasıyla yeni bir deprem yaşandı. Erdoğan’ın 20 Aralık 2012’de Akçakale’de düzenlediği mitingde elinden tutarak “Zalim Esed zulmüyle anılacaktır. Er veya geç Suriye’de hak hâkim olacaktır. Şu anda 100’ü aşkın ülke bu kardeşimizin ve ekibinin liderliğini kabul etmiş vaziyette. Bu ne demek? ‘Ey Esed biz seni artık tanımıyoruz, hadi defol’ demektir” diye takdim ettiği Hatib, üç ay sonra Dostlar Grubu’nun ayak oyunlarına isyan etti: “Kırmızı çizgilerime erişilmesi durumunda istifa edeceğim noktasında halkıma ve Allah’a karşı söz verdim. Şimdi sözümü yerine getiriyorum ve resmi kurumlarda bulamadığım özgürce çalışma imkânını elde etmek için istifa ediyorum.” Muhalif isimlerden Favez Tello’nun istifaya dair yorumu şuydu: “Katar ve İhvan Hatib’i istifaya zorladı. Hatib’in şahsında Suriye içinde desteği artan bir figürleri oldu ama Hatib fazlasıyla bağımsız hareket etti. Hitto’yu getirdiler ve Hatib’in pozisyonu savunulamaz duruma düştü.” Şam’dan Muaz el Sami’ye göre de “muhalifler mezhepçi olmayan Hatib’i hak etmiyordu.”</p>

  <p>İstifa depreminden iki gün sonra Katar Başbakanı Hamid bin Casim el Sani’nin davetiyle Hitto, 26 Mart’taki Arap Birliği zirvesinde Suriye’nin koltuğuna oturtuldu. Buna itiraz eden bir tek Irak’tı. Bir gün önce ABD Dışişleri Bakanı John Kerry, Bağdat’a giderek Başbakan Nuri el Maliki’den Irak hava sahasını kullanarak Suriye’ye yapılan silah sevkiyatının engellenmesini istemişti. Arap Birliği’nin sonuç bildirisi iki kritik maddeyi içeriyordu:</p>

  <p>- Suriye geçici hükümeti seçimler gerçekleştirilip resmi kurumlar tamamlanana kadar Arap Birliği’nde Suriye’nin meşru tek temsilcisidir.</p>

  <p>- Halkın kendisini zalim Esad rejimine karşı savunması için her ülke askerî destek dahil olmak üzere ÖSO’ya yardım etme hakkına sahiptir.</p>

  <p>Zirve sonrası Katar Suriye’nin Daha Büyükelçiliği’ni SMDGUK’ya teslim ederek kendi oyununu sürdürürken bu adımların hiçbiri ne sahadaki ne de uluslararası arenadaki durumu değiştirecek güçteydi. İstanbul, Antalya ya da Kahire ve Doha’da şekilden şekile sokulan muhalefet gerçek bir temsiliyet kabiliyetine kavuşamadı.</p>

  <p>SMDGUK, yeni başkanı belirlemek ve Cenevre-2 Konferansı’na katılımın koşullarını tartışmak üzere 24 Mayıs 2013’te İstanbul’da toplanırken müstafi başkan Hatip bir gün önce 16 maddelik bir yol haritası açıkladı. Siyasi çözüm için kritik şartlar şunlardı:</p>

  <p>- Esad 20 gün içerisinde bir geçiş otoritesini kabul eder ve tüm yetkilerini yardımcısı Faruk el Şara veya Başbakan Vail el Halki’ye devreder.</p>

  <p>- Devlet başkanı meclisi fesheder ve tüm yasama yetkilerini yerini alacak kişiye devreder.</p>

  <p>- Mevcut hükümet 100 gün boyunca görevine devam eder.</p>

  <p>- 100 günlük ara dönemde geçiş hükümeti güvenliği ve askerî sistemi yeniden inşa eder.</p>

  <p>- Esad yanına ailesinden ve seçtiği insanlardan 500 kişiyi alarak herhangi bir ülkeye gider.</p>

  <p class="baslik3">KİMYASAL SALDIRILAR VE OBAMA’NIN KIRMIZI ÇİZGİSİ</p>

  <p class="p1">Suriye’deki krizin gündemi Mart-Nisan 2013’te alternatif hükümet kurma çabalarına paralel olarak kimyasal silah tartışmasına gömüldü. 19 Mart 2013’te rejim destekçisi olarak bilinen ve ordunun kontrolünde bulunan Han el Asel’de kimyasal silah kullanıldı. 25 kişi yaşamını yitirdi. Olağan şüpheli Suriye hükümetiydi ama Şam derhal BM’den araştırma istedi. Şam yönetimi kan örneklerini ve fiziksel kalıntıları analiz için Rusya’ya da gönderdi. Suriye hükümetinin danışmanlarından Dr. Besam Bereket’e göre “Rusya’nın kullanılan kimyasalın SSCB döneminde Libya’ya satılan sarin stokundan olduğunu tespit ettirdi. Libya’dan temin edilen bu sarin Türkiye üzerinden Suriye’ye sokuldu.” Rusya daha sonra failin muhalifler olduğuna dair bazı kanıtları BM’ye sundu.</p>

  <p>BM Bağımsız Suriye Soruşturma Komisyonu’nun “doğrucu Davut”u eski savcı Carla Del Ponte, 5 Mayıs 2013’te İsviçre televizyonuna “Suriye’de ilk bulgulara göre kimyasal silahı muhalifler kullandı, hükümet yetkilileri değil” diyerek herkesi şaşırttı. ABD istihbaratının bilgilerine göre Nusra ve IŞİD kimyasal silah kapasitesine sahipti. Pentagon’a bağlı “Ulusal Saha İstihbarat Merkezi’nin gizli raporuna göre “IŞİD sarini Irak’tan Türkiye’ye soktu. Bunların bir kısmı yakalanırken daha fazlası Han el Asel’de Suriye askerleri üzerinde kullanıldı.”</p>

  <p>İkinci vaka 24 Mart 2013’te Şam yakınlarındaki Adra’da yaşandı.</p>

  <p>Üçüncü saldırı 13 Nisan 2013’te Halep’te Kürtlerin kontrolündeki Şeyh Maksud’da oldu. Atık kapsül ve kurbanların görüntülerini <i>GlobalPost</i> ve <i>Independent</i>’a değerlendiren uzmanlara göre burada sarin ihtimali düşüktü. Sarine maruz kalanlar 10 dakikada ölmüş olmalıydı. Kurbanlarda sarinin en önemli semptomu olan gözbebeğinin büzülmesi belirtisi yoktu.</p>

  <p>29 Nisan’da İdlib’in Serakib kasabasında benzer bir olayda yaralanan 13 kişi Hatay’a getirildi. İlk tahlillerde kimyasal bulguya rastlanmadı. Kan örnekleri Ankara’ya götürüldü. Rejim ve muhaliflerin birbirini suçladığı bu 4 olay da gizemini koruyordu.</p>

  <p>Suriye hükümetine göre bir başka kimyasal saldırı Mayıs 2013’te Şam’da Bilimsel Etütler ve Araştırma Merkezi’ne yönelik yapıldı. Havan topu ile atılan sarin 20 askerîn ölümüne yol açtı.</p>

  <p>Suriye yönetimi El Nusra militanlarının Halep’te bir klor fabrikasını ele geçirmesinden sonra kimyasal saldırı yapabilecekleri uyarısında bulundu</p>

  <p>Rejimin kimyasal silah kullandığı iddialarının hangi koşullarda arttığı önemli. Rejimin düşmesi için müdahaleyi yeğleyenlerin argümanı şuydu: “ABD müdahale etmeyerek Suriye’de krizin uzamasına yol açıyor.” Sanki muhaliflere silah sevkini organize eden, teknik destek ve eğitim veren CIA’in sürecin askerîleşmesinde rolü yokmuş gibi. Ama müdahalenin bu türü yeterli bulunmuyordu. ABD’den istenen dengeyi değiştirecek silahlar vermesi, “uçuşa yasak bölge” oluşturması ya da “kurtarılmış bölgeler”i korumasıydı. Başkan Barack Obama ise Ağustos 2012’de müdahale için kırmızı çizgiyi kimyasal silahların kullanıldığı noktadan çizmişti. Belki bunu yaparken müttefikleri ve Neo-Con kanattan gelen baskıyı minimize etmek istedi ama bir yandan da kendisini oldubittiye açık bir pozisyona soktu. Bir kere “kırmızı çizgi” den herkes kendi zaviyesine göre mesaj aldı. Rejim “Silahlı grupları imha operasyonunu sürdürebilirim, yeter ki kullandığım silah kimyasal olmasın” sonucunu çıkarmış mıdır? Muhtemelen. Peki, muhalifler kimyasal silah kullanıp suçu rejimin üzerine atarak dış müdahaleyi kışkırtabilir mi? Bunda beis görmeyen gruplar yok değildi. Hatta ÖSO sözcüsü Bessam Dade, Ocak 2013’te Anadolu Ajansı’nın sadece Arapça sitesinde yayımlanan demecinde “kimyasal silahlara sahip olduklarını, gerekirse kullanabileceklerini” söylemişti:</p>

  <div class="girs2">
    <p class="p1">“ÖSO artık kimyasal silah üretiminde kullanılan ham maddelere sahip. Ham maddeleri, ÖSO’nun ordudaki casusları sızdırdı. ÖSO subayları, bu ham maddeleri kullanarak kolayca kimyasal silah üretebilir. Esad’ın bizi kimyasal silahlarla tehdit ettiği gibi biz de rejimi kimyasal silahlarla tehdit ediyoruz. Fakat kimyasal silahı, rejim bize karşı kullanmadığı sürece kullanmayacağız. Kullanırsak da sadece rejimin üs ve merkezlerini vururuz. ”</p>
  </div>

  <p>ÖSO’nun Dera’daki komutanı Ahmed Naime ise El Arabiya kanalına tuhaf bir iddiada bulundu: “Kimyasal silahların kötü ellere düşmesini engelleme konusunda bizimle işbirliği yapmaları için (saf değiştiren) bazı askerlerin orduda kalmalarını istedik.”</p>

  <p>Öncesinde BBC’ye kapılarını açan ÖSO’nun “kimyagerleri” de Türkiye’nin Suriye sınırındaki bir bölgede laboratuvarda iş üstünde poz vermişti. BBC bu görüntüleri 30 Ocak 2013’te ekrana taşımıştı. Son dönemde sahadaki durum kendi lehine gelişirken rejim neden kimyasal silaha başvurup dış müdahale için bahane sunsun? Esad’ın elinde öldürmek için kırmızı çizginin altında kalan yeterince silah vardı.</p>

  <p>Obama da kuşkularını gizlemedi: “Kimyasal silahları kimin, nerede, nasıl kullandığını bilmiyoruz.”</p>

  <p>Obama, istihbaratın “Kimyasal silah kullanıldı” raporuna rağmen müdahale konusunda acele etmedi. Belli ki kitle imha silahları yalanıyla Irak’a giren selefinin ayak izinden gidip âleme rezil olmak istemiyor ve Esad’ın kimyasal silah kullandığına dair delil zincirini sorguluyordu.</p>

  <p>Peki, Obama müdahale bahanesi aramıyorsa ne yapmak istiyordu? ABD’nin tercihi Esad’a karşı savaşı vekâleten yürütmekti. Obama’nın konvansiyonel savaş âşığı Neo-Con’lardan ayrıldığı nokta da burasıydı. “Büyük Ortadoğu’da Obama onlarca savaşı, Amerikan postalları toprağa değmeden insansız uçaklarla ve eğitip donattığı yerel güçlerle yürütüyordu. Obama dümeni Asya ve Afrika’ya kırmış durumdaydı. Kimyasal silah kullanıldığı suçlamalarıyla gündemin kızıştığı Nisan’da ardı ardına Beyaz Saray’da ağırlanan bölge liderleri, ABD’nin eksenini tekrar Ortadoğu’ya kaydırmak için bastırdı. Mevcut politikada ne denli kırılma olacağını görmek için de Obama’nın Rus lider Vladimir Putin’le Haziran 2013’teki randevusunu beklemek gerekiyordu. <i>Washington Post</i>’a bakılırsa Obama, ölümcül olmayan yardımlarla tahkim ettiği Özgür Suriye Ordusu’na artık silah göndermeyi de düşünüyor ve kimyasal silah retoriğiyle Rusya’yı geri adıma zorluyordu. Kimyasal silah meselesi muhaliflerin istediği tarzda Amerikan müdahalesini getirmese de Esad’ı masaya oturmaya zorlayacak koşulları yaratan farklı müdahalelerin önünü açabilirdi.</p>

  <p class="baslik3">İSRAİL’DEN KİMYASAL PROPAGANDA VE HAVA SALDIRISI</p>

  <p class="p1">Suriye rejiminin kimyasal silah kullandığı iddiasını özellikle İsrailli yetkililer kızıştırdı. Dengelerin Esad lehine döndüğü bir sırada eski Savunma Bakanı Benyamin Ben-Eliezer gibi İsrailliler, Suriye’nin kimyasal silah kullandığı ve bu silahların Hizbullah’ın eline geçmeye başladığına dair iddialarla kamuoyunu iyice yoğurdu. Ardından İsrail Hava Kuvvetleri 2-3 Mayıs’ta Suriye’de belli hedefleri vurdu.</p>

  <p>Times gazetesine konuşan bir İsrailli istihbaratçı, vurulan konvoyda “uçaksavar füzeleri ve insansız hava araçlarının GPS sistemlerini devre dışı bırakacak elektronik sistemlerin” olduğunu öne sürdü. İstihbaratçı, askerî istihbarat şefi Tümgeneral Aviv Koçavi’nin İsrail’in “Suriye’nin kimyasal silahlarının Hizbullah’ın eline geçmesi” kaygısını iletmek üzere birkaç gün önce Washington’a gittiğini belirtip ekledi: “Koçavi, kimyasal silah transferiyle ilgili kaygılarımızı yeniden Amerikalıların önüne koydu. Başbakan Benyamin Netanyahu, güvenlik danışmanını Rusya’ya gönderdi.” Saldırıdan ABD haberdardı. Hatta İsrail’in gelişmiş silahların Hizbullah’ın eline geçmesini önleme hakkı olduğunu belirterek Yahudi devletinin saldırılarına dair eleştirilere kalkan olan Obama’nın bastırmasıyla Ürdün hava sahası, Suriye’ye nokta atışları için İsrail’e açılmıştı. Yani İsrail uluslararası toplumun ne yapacağından tamamen bağımsız olarak Suriye’yi vurabiliyordu.</p>

  <p>Güya İsrail’in Suriye’ye hava saldırılarının hedefi Hizbullah’a giden İran yapımı Fetih 110 füzeleriydi. Ama vurulan yerler Şam’ın dışındaki Cemraya tesislerindeki Suriye Bilimsel Etütler ve Araştırma Merkezi, iki askerî kışla, hava savunma birliği ve silah deposuydu. Ortada Lübnan yolunda bir kargo da yoktu. Hizbullah bahanesiyle Suriye’ye ocaktan beri üçüncü kez saldıran İsrail’in derdi neydi?</p>

  <p>Devlet televizyonu İhbariye “Yeni İsrail saldırısı kahraman ordunun saldırılarıyla yüzleştikten sonra sendeleyen terörist grupların moralini yükseltme girişimidir” yorumunu yaptı.</p>

  <p>İsrail’in Suriye politikası “kasten” bulanıktı. İsrail, işgal altındaki Golan Tepeleri’nde statükonun sürmesinden memnun olsa da Suriye’nin Hizbullah’ı besleyen “direniş” ekseninden çıkarılması hayati önem arz ediyordu. Ama muhaliflere açık destek vermesi de Esad’ın elini güçlendireceğinden Başbakan Benyamin Netanyahu bakanlarının ağzına fermuar çekmişti. Esad’ın alternatifini görünceye dek ikircikli davransa da rejimin bu savaştan sağ çıkma ihtimali İsrail için de kâbus senaryosuydu. Muhaliflere yardım konusunda bölünme yaşayan İsrail için her halükârda asilerin üstün gelmesi en olumlu sonuçtu.</p>

  <p>Suriye ordusu son haftalarda silahlı gruplara Humus ve Şam civarlarında çok ağır darbeler indirerek “rejimin ömrüne müddet biçenlerin” öngörülerini açığa düşürmüştü. Fransa ve Britanya’nın muhaliflere silah ambargosunun kaldırılması için AB’ye baskı yapması, Obama yönetiminin de silah desteğini değerlendirmeye alması sahada işlerin tersine döndüğünün işaretiydi. Tam bu kritik dönemeçte kimyasal silah iddiaları devreye girdi ve ardından İsrail harekete geçti.</p>

  <p>ABD, kendi eliyle yapamadığını İsrail’in yapmasına göz yumuyordu. İsrail’in saldırılarıyla rejimin olası müdahaleler karşısında tepki kapasitesi de test ediliyordu. Elbette İsrail, oyunu değiştirecek silahların Hizbullah’a gitmesi konusunda ciddiyetini göstermek istiyordu. Ama Hizbullah bahanesiyle hedefin kapsama alanı keyfe keder genişliyordu. Nitekim İsrail Savunma Bakanlığı’ndan Amos Gilad, Ben-Eliezer’in aksine Hizbullah’ın kimyasal silah peşinde olmadığını ve silahların Esad’ın kontrolünde olduğunu söyledi. Hatta eski ABD Dışişleri Bakanı Colin Powell’ın özel kalem müdürü Lawrence Wilkerson kimyasal silah kullanımının İsrail’in örtülü operasyonu olabileceğini öne sürdü.</p>

  <p>Ayrıca İsrail savaş sebebi olan bir harekâta kalkışırken gayet rahattı. Zira Netanyahu 5 günlük Çin seferine çıkmakta beis görmedi. Yani misilleme beklemiyordu. Bu rahatlığı üç şeye borçluydu: ABD’nin sarsılmaz güvenlik garantisi, bölgedeki düşmanlarının içinden geçtikleri zor süreçler ve Esad’a düşman kesilen Sünni blokla çıkarlarının örtüşmesi. Bir kere ABD açısından İsrail saldırısıyla yeni bir cephe açılması riski fazla değildi. İsrail, Suriye ve Hizbullah’la teknik olarak savaştaydı ve salvolar önemsizleştirilebiliyordu. Geçmiş saldırılara da Şam misilleme yapmadı. Hizbullah’tan bir misilleme gelme olasılığı daha yüksekti ama Lübnan’ın seçim sürecinde olması nedeniyle Şii örgütün eli kolu bağlıydı. 2006’daki gibi Lübnan’ı ateşe atacak bir hamlenin Hizbullah açısından bedeli bu kez ağır olabilirdi. İsrail’le yeni bir savaş Suriye’nin etkisiyle mezhep çatışmasının nüksettiği Lübnan’ı parçalayabilirdi. İsrail’in asıl düşmanı İran da Haziran 2013 seçimleriyle meşguldü. İranlıların önceliği 2009’daki gibi bir “yeşil dalga”ya kapılmadan gemiyi sağ salim yüzdürmekti.</p>

  <p>Bir diğer rahatlatıcı etken Suriye kriziyle Sünni blokun İsrail’le yolunun kesişmesiydi. <i>Sunday Times</i>’a konuşan İsrailli bir yetkiliye göre İsrail, İran’a karşı Türkiye, Ürdün, Arabistan ve Birleşik Arap Emirliği’nin yanında “ılımlı hilal”e katılmak istiyordu. İsrail, Arabistan ve BAE’deki radarlara erişime karşılık savunma sistemlerini paylaşmayı ve Ürdün’ü Arrow ile korumayı öneriyordu.</p>

  <p class="baslik3">OBAMA’NIN ZOR OYUNU VE OYUNBOZAN DEL PONTE</p>

  <p class="p1">Suriye’de krizin askerîleşmesine yönelik manevralar sürürken ABD ve Rusya Esad rejimi ile muhalifleri uluslararası konferansta buluşturmak üzere anlaştı. Gücün dili diplomasinin diline güç veriyor. ABD de, Rusya da kafalarındaki “siyasi çözümü” zorlamak için masaya oturmadan önceki son darbenin belirleyici olduğunu biliyordu.</p>

  <p>ABD muhaliflere doğrudan silah temin etme seçeneğini dillendirince Rusya da Moskova’da ağırladığı Dışişleri Bakanı John Kerry’yle Suriye’ye S-300 füze sistemi göndereceği bilgisini paylaştı. Güya ABD, Esad güçlerince kimyasal silah kullanıldığı iddiasıyla Rusya’yı geri adıma zorlayacaktı ama BM Bağımsız Suriye Soruşturma Komisyonu’nun “Doğrucu Davut”u Carla Del Ponte’nin kimyasal silahları muhaliflerin kullandığını söylemesi oyunu bozdu. Sonuçta Washington, Rusya’nın dediğine gelip dümeni yeniden Cenevre Mutabakatı’na kırdı. Obama’nın Haziran’a, Suriye politikasında dramatik bir değişiklik yaparak gireceğini uman müdahaleci taraf biraz hayal kırıklığına uğradı.</p>

  <p>30 Haziran 2012’de Cenevre’de kabul edilen ve “siyasi geçiş hükümeti” kurulmasını içeren anlaşmayla ilgili ilerleme sağlanamamasının nedeni Esad’ın kaderine dair hanenin boş bırakılmasıydı. ABD anlaşmayı “Esad’a gidiş bileti” sayarken, Rusya “Esad’ın görevi bırakması şart değil” diyordu. ABD mini bir çarkla Esad’ın gidişini “önkoşul değil sürecin bir neticesi” olarak görmeye başladı. Rusya da ufak bir ayarla “Kişilerin değil Suriye halkının kaderiyle ilgileniyoruz” havasına girdi. “Esad geçiş hükümetinin bir unsuru olmayacak” diyen Kerry’deki bulanıklığı açıklamak Türk vecizesine düşüyordu: “Ayinesi iştir kişinin, lafa bakılmaz.”</p>

  <p>ABD ile Rusya’yı birbirine yakınlaştıran yeni süreçte her şey yolunda mıydı, hayır. Yeni kriz konferansta tarafları kimin temsil edeceği noktasında düğümlendi. Rusya, ABD’nin tanıdığı SMDGUK dışında silahla rejim değiştirme stratejisini reddeden muhaliflerin de katılmasını istiyordu. İkinci sorun tarafların nasıl ikna edileceği noktasında düğümlendi.</p>

  <p>Suriye’nin ilk tepkisi olumluydu. Sadece Şam’ın değil muhaliflerin de ikna edilmesi gerekiyordu. SMDGUK “Önce Esad gitmeli” şartında ısrar etti. Esad’ın gitmesini de kâfi görmeyen ÖSO ise daha keskin ama aynı zamanda ihtiyatlıydı: “Rejimin adamlarının olduğu masada biz olmayabiliriz.” SMDGUK başkanlığını bölge ülkelerinin Suriyelilerin iradesini hiçe sayan müdahaleleri ve geçici başbakan seçimi yüzünden bırakan Muaz el Hatib ise El Cezire’ye Esad’la müzakereye açık olduğunu söyledi. Sadece muhalefet değil bölgesel destekçilerinin de barış masasına ikna edilmesi gerekiyordu. Belli ki Obama, Esad’ın ikna edilmesi konusunda Rusya’nın nüfuzuna güveniyordu. Fakat Rus etkisinin % 100 garantisi yoktu. Burada <i>Kommersant</i> yazarı Sergey Strokan’ın şu uyarısı kayda değerdi: “Moskova’nın Suriye rejimi üzerindeki etkisi oldukça sınırlı.”</p>

  <p>Sahada üstün gelmeye başlayan, son olarak muhalifleri Lübnan sınırındaki Kusayr’da kuşatan ve Dera-Şam yolunu ulaşıma açan ordu güven tazelemişken Esad’ın vereceği taviz sadece muhalefetin belli unsurlarını yönetime ortak etmekle sınırlı kalabilirdi. Bir başka handikap ABD’nin İran’ı süreçten dışlamasıydı. Cenevre Mutabakatı’na destek veren İran’ın barış sürecine ortak edilmesi Şam üzerindeki baskıyı arttırabilirdi.</p>

  <p>Bütün bu faktörler nedeniyle çift yönlü stratejiyle yürüyen ABD, siyasi çözüm üzerinde çalışırken Esad yönetimini masaya oturmaya zorlayacak koşulları yaratmak için uğraşıyordu. ABD, bir süredir Nusra gibi radikal unsurları tecrit etme görevi verilen Selim İdris üzerinden yol almaya çalışıyordu. İdris’in silahlı unsurları kontrol edebildiğini gördüğü takdirde birtakım etkili silahlarla ÖSO lehine dengeleri değiştirebilirdi. ABD’nin eski Şam Büyükelçisi Robert Ford Mayıs’ın ilk haftası Türkiye’den Halep’e gidip askerî kanadı yokladı.</p>

  <p>Başbakan Tayyip Erdoğan da Mayıs 2013’te Obama ile Beyaz Saray’da yapacağı görüşmede Reyhanlı’daki saldırıları hatırlatıp “Suriye meselesini tez elden halledelim yoksa ateş ülkemi sarıyor” diyerek “uçuşa yasak bölge” talep etmeye hazırlanıyordu. Tabii, Reyhanlı olayı tersinden de kullanılabilecek bir kozdu. Nitekim Rusya-Duma Dış İlişkiler Komisyon Başkanı Aleksey Puşkov “Saldırının arkasında barış konferansını engellemek ve askerî operasyonu öne çekmek isteyenler var” dedi. <i>Washington Post</i> yazarı David lgnatius’a göre, Obama da ılımlı unsurlar üzerinden kurgulanan planın yürüyebilmesi için ABD’nin terör örgütü listesine aldığı Nusra gibi “cihatçı” grupların Türkiye sınırlarından beslenmesinin önlenmesini istiyordu.</p>

  <p>Siyasi çözüm bir ölçüde Türkiye’nin silah zoruyla rejimi devirmeye kilitlenmiş politikasını değiştirmesine bağlıydı. Mevcut koşullarda uçuşa yasak bölge beklentisinin karşılık bulması da zordu. ABD’li yetkililer, “uçuşa yasak bölge” ya da “güvenli bölge”nin tam teşekküllü bir askerî operasyonu gerektirdiğinin altını çiziyordu. Pentagon’un hesaplarına göre Suriye’nin hava savunma kapasitesi Libya’yı beşe katlıyordu. Bu yüzden Obama, son olarak Senatör Robert Menendez’in muhaliflere silah verilmesini öngören tasarısıyla baskılansa da temkini elden bırakmıyordu. Muhalifleri silahlandırma seçeneği öne çıktığı sürece Rusya’nın da Esad’a kalkan olan duruşunu değiştirmesi zordu.</p>

  <p class="baslik3">BEYAZ EV’DEN KALANLAR VE DİPLOMASİ SAVAŞI</p>

  <p class="p1">Erdoğan’ın Suriye’ye müdahale konusunda Obama’yı ikna için gittiği Washington ziyareti Türk-Amerikan ilişkileri açısından en ciddi fiyaskolardan birine sahne oldu. Mayıs 2013’te sıradışı tartışmaya sahne olan toplantıda Obama’nın pozisyonu değişmedi. Dahası geri vitese takan taraf Türkiye oldu. Türk medyasını büyüleyen debdebeli sofralar, vermek değil almak içindi. Erdoğan, düne kadar “İpe un sermek” dediği “Cenevre-2” sürecine destek sözü verdi. Obama’nın istediği de buydu. Erdoğan açısından Esad’ı devirmenin yolu “uçuşa yasak bölge” idi. Ama görüşme sonrası “Bu, ABD ile Türkiye’nin karar verebileceği konu değil” diyerek yelkenleri indirdi. Ankara yeterince müdahil olmadığı gerekçesiyle Obama’ya yüklenirken Amerikalılar da Türklerin elini taşın altına sokmadığını düşünüyordu. RAND Corp’tan Christopher Chivvis şunu yazdı:</p>

  <div class="girs2">
    <p class="p1">“Türkiye, ABD’nin desteğiyle müdahaleye önayak olacak iyi bir pozisyonda. Türkiye daha fazla sorumluluk almak istemiyorsa Obama haklı olarak ABD’nin neden müdahaleyi desteklemesi gerektiğini sorabilir. Libya’ya müdahalede Fransa ve Britanya asıl yükü taşımaya hazır oldukları konusunda Amerikalıları ikna etti. Türkiye ABD’yi daha büyük bir role itiyor ama çok az taahhütte bulunuyor.”</p>
  </div>

  <p>Tabii mesele sadece Türkiye’nin öncü olamaması değil. Obama’ya fren yaptıran başka nedenler de vardı. ABD muhaliflere silah vermenin koşullarını oluşturmaya çalışırken diğer yandan dümeni siyasi çözüme kırmış durumdaydı. Obama, basın toplantısında Cenevre sürecindeki yol haritasını şöyle çizdi: “Başbakan, Esad’ın olmadığı demokratik Suriye’ye geçiş için uluslararası çabalarda ön safta yer alıyor. Ve biz rejim ile muhalefeti bir araya getirirken Türkiye önemli rol oynayacak.”</p>

  <p>Rusya’dan Esad’ı, Türkiye’den de etkisi altındaki muhalifleri sürece hazırlaması isteniyordu. Muhalifleri yoğurma işini ABD’nin tamamen Türklere bıraktığı da yoktu. Halihazırda Amerikalı, İngiliz ve Fransız elçiler Robert Ford, John Wilkes ve Eric Chevalier askerî ve sivil muhalefete istikamet veriyordu. Ford’un çabaları kritikti. Sahada silahlı grupları toparlaması için Selim İdris’in ÖSO’nun dümenine geçirilmesi Ford’un işiydi. <i>Sefir</i> yazarı Muhammed Ballut’a göre bu “üç şövalye”, muhalifleri Cenevre’de temsil edecek heyeti belirlemeye çalışıyordu. Ford, Antakya’da buluştuğu George Sabra, Faruk Tayfur, Semir Naşer, Abdülahad Astifo, Suheyr Atasi ve Selim İdris’i “Cenevre-2” için ikna etti. SMDGUK’da yer almayan müdahale karşıtı Koordinasyon Kurulu temsilcisi Heysem Menna gibi muhaliflerin sürece dahil edilmesi için sıkı pazarlıklar dönüyordu. Menna’ya ABD ses çıkarmasa da Fransa, Katar ve Türkiye karşıydı.</p>

  <p>İran ve Rusya da sahayı boş bırakmış değildi. İran Dışişleri Bakanı Ali Ekber Salihi, 7 Mayıs 2013’te Amman’da, 12 Mayıs’ta Cidde’deydi. Suudiler, 1980’lerde cihada gidenlerin dönmesiyle yaşadığı “Afgan sendromu”na yine yakalanmamak için Suriye’ye savaşçı ve silah sevki konusunda önlemler aldı. Ateşin kendisini yakacağını düşünen Ürdün Kralı Abdullah da pek rahatsızdı. Ürdün hükümetinin Katar-Türkiye-ABD ekseninde olmasına ve silah sevkine izin vermesine rağmen. Bu da kralın dramı. Ürdün ekonomik sıkıntıları ve Amerikan yardımlarına bağımlılığı yüzünden istemediği bir savaşta sıçrama tahtasına dönüştü. <i>Al- Monitor</i> ’dan Nasır Şerare’ye göre Salihi, “Amerikan tuzağına düşme, İran ekonomik olarak Ürdün’e yardım eder” mesajı verdi. Kral da Salihi ile Esad’a şu mesajı gönderdi: “Ben siyasi çözümden yanayım, sen de gerçekçi ol.”</p>

  <p class="img"><img alt="" src="../Images/main-15.jpg" width="650" height="400"/></p>

  <p class="p2">Halep Üniversitesi’nde Baas’ın bürosunda Mahir Hafız ve Beşşar Esad’ın portresi.</p>

  <p>İran aynı hesapla Mısır’a da yaklaşıyordu. <i>El Hayattan</i> Salih Sudkiyan’a göre 28 Nisan’da Tahran’a giden Mısır heyetine “Mısır’ın Arap âlemindeki rolüne dönmesi için iktisadi ve siyasi desteğe hazırız” denildi. 16 Mayıs’ta Mısır Dışişleri’nin “Askerî müdahaleye karşıyız” çıkışı dikkat çekiciydi. Rusya da bölgedeki temaslarla siyasi çözüm eksenini güçlendirmeye çalışıyordu. Rus-Amerikan mutabakatıyla gelen yeni yönelim en fazla Türkiye yönetimini kasıyordu.</p>

  <p class="baslik3">HİZBULLAH’LA DEĞİŞEN DENGELER VE<br/> ALEVİLER NAMINA “ZİON” DÜŞÜ</p>

  <p class="p1">Suriye’de hem rejim hem muhaliflerin Kusayr sahnesinde açtığı son perde siyasi çözüme odaklı Cenevre konferansına daha çok “kelle” ile gitme yarışını andırıyordu. En eski savaş oyunu: “Son hamlesi güçlü olan masada kazanır.” Ve sahnede bu kez Hizbullah da vardı. Hizbullah sınırın Suriye tarafında Hermel’in uzantısı ve aslen Lübnanlı Şiilerin yaşadığı 14 kadar köyü koruma misyonunu genişletti. Hizbullah lideri Hasan Nasrallah tehlikeli manevrayı şöyle gerekçelendirdi: “Suriye tekfirciler, ABD ve bölgedeki unsurları tarafından devrilirse, direniş kuşatma altına alınacak, İsrail şartlarını dayatmak için yeniden Lübnan’a girecek. Suriye düşerse, Kudüs unutulacak, bölge karanlığa gömülecek.”</p>

  <p>Kusayr iç savaşın yönünü tayin edebilecek kadar kritikti. Kusayr muhalifler için Lübnan kaynaklı lojistik desteğin dağıtım merkeziydi. Kasaba muhaliflerin elinde kaldığı sürece de rejimin sağlam tutmaya çalıştığı Akdeniz hattı için tehditti. Haliyle Hizbullah devreye girince muhalifler de binlerce savaşçıyı bölgeye yığdı.</p>

  <p><i>Al- Monitor</i> yazarı Nasır Şerare’ye göre Nusra Cephesi lideri Ebu Muhammed el Colani, Lübnan’daki Filistin mülteci kampı Ayn el Hilve’de Feth el İslâm ve Cund el İslâm gibi Selefi örgütleri Hizbullah ile BM gücü UNIFIL’e saldırarak Lübnan’da cephe açma konusunda ikna etti. Batılı kaynaklardan Lübnan istihbaratına gelen bu bilgi Hizbullah’a da ulaştı. Bir yoruma göre Hizbullah, Lübnan içinde cephe açmaya dönük Selefi ittifakını başarısızlığa uğratmak için Kusayr savaşına girmek zorunda kaldı. Hizbullah işin içine daha fazla karışma sinyalini İsrail’in Suriye’yi bombalamasının ardından “İşgal altındaki Golan’da direniş hattı açılır” tehdidiyle vermişti. O zaman BM ve NATO üzerinden müdahale edemeyen Batılı güçlerin İsrail eliyle bir “korsan müdahale” planladığı öne sürülmüştü.</p>

  <p>Hizbullah’ın savaşa ortak olmasına en şiddetli tepkiyi veren taraf Türkiye oldu. Dışişleri Bakanı Ahmet Davutoğlu “Esad, Hizbullah ve İran’ın desteğiyle Bekaa’ya uzanan bir Nusayri-Şii kuşağı oluşturma çabasına girdi. Banyas’taki katliam, Bosna’da Müslümanlardan arındırmak amacıyla yapılan Srebrenitsa katliamına benziyor. Reyhanlı saldırısı da Güney Lübnan’dan Hatay’a uzanan Nusayri-Şii kuşağını oluşturma çabasının bir parçası” iddiasında bulundu. Türkiye başından itibaren gelişmeleri Esad’ın Lazkiye’de Alevi devleti kuracağı senaryosu üzerinden okudu. Selefi savaşçıların üsse dönüştürdüğü Banyas’a bağlı Beyda Köyü’nde yaşanan katliama yapılan atıfta Esad’ın Alevi devleti için önce Sünni temizliği yaptığı iddiası bu senaryonun en önemli dayanağıydı. Muhalifler 2 Mayıs 2013’te Beyda’da 70 ile 165 kişi arasında insanın öldürüldüğü olayı “Sünni soykırımı” olarak lanse etti. Muhalif kaynaklardan biri ölü sayısını 400, diğeri 800’e kadar çıkardı. Katliamdan hemen önce köyün yakınında silahlı bir grup Suriye askerlerini pusuya düşürüp 7’sini öldürdü, 20-30 kadarını yaraladı ya da rehine aldı. Yaygın kanaate göre köye baskın bu saldırıya misilleme olarak düzenlendi. Ancak sivil katliamı kimin yaptığına dair rivayet muhtelifti. Kurbanlar arasında yönetimin oluşturduğu Ulusal Uzlaşı Komisyonu’nun üyesi ve eski Merkez Camii imamı Şeyh Ömer Biyasi, karısı ve 2 oğlu da vardı. Biyasi ailesinden 36 kişinin öldürülmesi “Rejim neden kendi destekçilerini öldürsün” sorusunu gündeme getirdi. Şeyh Ömer’in son eylemi 2 Mayıs’ta rehin alınan askerlerin bırakılması ve çatışmanın önlenmesi için yaptığı diyalog girişimiydi. Katliamdan ordu ve Şebbiha’yı sorumlu tutanlar ise Biyasi ailesinden bazılarının 2011’de kısa süreliğine tutuklanmış kişiler olduğunu belirtti. Ancak Suriye genelinde başlangıçta rejim karşıtı gösterilere katılıp da silahlı grupların devreye girmesi üzerine pozisyonlarını değiştirmiş çok sayıda insan da vardı. Şeyh Ömer’in kendisinin de gösterilere destek verdiği ama silahlı süreci reddettiği için tehdit edildiği ve bir seferinde otomobilinin kundaklandığı söyleniyordu. 3 Mayıs 2013’te ise Banyas’ın Ras el Nabaa bölgesinde 77 kişi öldürüldü. Muhalifler bu katliamı da “Sünni soykırımı” olarak sundu. Ras el Nabaa’daki çatışmalarda 4 askerîni kaybeden ordu ise Beyda ve Banyas’ta 40 teröristin öldürüldüğünü kaydetti. Katliamdan kimin sorumlu olduğu tartışması bir kenara “Nusayri-Şii kuşağı oluşturuluyor” iddiasının bir karşılığı var mıydı? Halep, İdlib, Hama ve Humus’tan kaçan Sünnilerin izini sürdüğümüzde karşımıza çıkan tablo farklıydı. Evlerini terk etmek zorunda kalan yüzbinlerce Sünni Lazkiye bölgesinde Alevilerle iç içe yaşıyordu. Gelenlerin hepsi de rejim yanlısı değildi. Yani sahil hattına sadece Hıristiyan ve Aleviler sığınmadı. 2013 itibariyle Ras el Basit’te nüfusun yarısı Halepli Sünnilerden oluşuyordu. Türkiye’ye gelmek istemeyen İdliblilerin de gittiği yer Lazkiye idi. Hatta bu yüzden Lazkiye’nin merkezinde kiralar 15-20 bin Suriye lirasından 40 bine çıktı. Parası olan ev tutuyor, olmayan devletin tesislerinde kalıyordu. Tesislerde kalanlara hem devlet hem de gönüllü gruplar yardım ediyordu. Esad’ın hesabı Sünni temizliği ise bu göçmenlere neden izin veriyordu? Dahası bu kuşakta rejim yanlısı ciddi bir yerli Sünni nüfus vardı. Bu insanların Akdeniz hattına sığınmalarının nedeni de açıktı: Güvenlik. Lazkiye ve Tartus’ta savaş pek hissedilmiyordu. Kontroller üst seviyede olsa da hayat canlı, akşamları kafeler doluydu. 2,5 yılda bölgeye yaklaşık 20 bin cenaze getirilmiş olmasına rağmen durum buydu.</p>

  <p>Bir başka iddia şuydu: “Esad 60 bin milisle müstakbel Alevi devletini garantiye alıyor.”</p>

  <p>Sadece Akdeniz hattında değil diğer bölgelerde de Halk Savunma Birlikleri kuruldu.</p>

  <p>En kritik soru ise “Aleviler bir Alevi devleti istiyor mu?” idi. Bölgeden bir Alevi’nin yanıtı şu oldu: “Lazkiye, Tartus ve Banyas’taki Aleviler kesinlikle yalnız yaşamak istemiyor. Lazkiye’ye sığınmış Halepli Aleviler de Sünni komşularını hayırla yad ediyor. Ama cihatçı Selefiler iktidara gelirse Aleviler ve Hıristiyanlar son çare olarak kıyıya çekilir.”</p>

  <p>Bir başkasına göre Alevilerin en büyük korkusu tamamen yok edilmek.</p>

  <p>Lazkiye-Tartus-Banyas hattı yok olmamak için son çıkış kapısı, (Matrix filmindeki gibi) bir nevi Alevi “zion”u olarak görülebilir ama bunu Aleviler bile istemiyordu. Hizbullah’ın Esad için hayat öpücüğü, kendisi için Rus ruleti sayılan yeni stratejisinin saiklerini hayali bir kuşakta aramak gerçekçi değildi.</p>

  <p class="baslik3">İhvancı cephenin Hizbullah öfkesi</p>

  <p class="p1">Hizbullah’ın sahneye çıkışı sadece Türkiye’deki hükümet çevrelerinde değil etkili Sünni çevrelerde de mezhep savaşı olarak yorumlandı. Nasrallah “tekfirci” tehdide işaret ederken Katar’ın kanat gerdiği Şeyh Yusuf Karadavi, Hizbullah’ı (Allah’ın Partisi) “Şeytanın partisi” olarak niteleyip cihat ilan etti: “Şeytanın partisinin lideri Sünnilerle savaşmaya geliyor. Şimdi İranlıların ne istediğini biliyoruz. Sünnileri öldürerek katliamları sürdürmek istiyorlar.”</p>

  <p>Karadavi, 2006’da İsrail’e karşı savaştığı sırada “Hizbullah’a destek dini bir vecibedir” demişti. Karadavi daha sonra Şii-Sünni birlikteliği için harcadığı çabadan dolayı pişman olduğunu açıkladı.</p>

  <p>İhvan’ın Filistin uzantısı Hamas da gücünü Suriye, İran ve Hizbullah’ın desteğine borçlu olmasına rağmen “direniş ekseni”ne sırt çevirerek Sünni kampta yerini aldı. Kahire’de bulunan Hamas lideri Halid Meşal, Hizbullah’ı mezhepçiliği kışkırtmakla suçlayıp safını belli etti. 2001’de Ürdün’den kovulduktan sonra kısa bir süre Doha’da kalıp sonra siyasi büroyu Şam’a taşıyan Meşal, rejimden yana görünmemek için Suriye’yi terk ettiği 2012’ye kadar Esad’dan kesintisiz himaye gördü. Meşal daha sonra muhalefete desteğini gizlemedi.</p>

  <p>İhvan kökenli Mısır Cumhurbaşkanı Muhammed Mursi de 15 Haziran 2013’te Şam’la diplomatik ilişkileri kesip Hizbullah’a Suriye’den çekilmesi çağrısı yaptı.</p>

  <p class="baslik3">Hizbullah’ı savaşa çeken üç aşamalı yol</p>

  <p class="p1">El Alem televizyonunun Suriye temsilcisi Hüseyin Murtaza ile Temmuz 2015’te Şam’da karşılaştığımda Hizbullah’ın savaşa müdahil olmasının nedenlerini sordum. Üç aşamalı bir süreçten söz etti:</p>

  <div class="girs2">
    <p class="p1">“Olaylar başladığında ilk günden itibaren Hizbullah lideri Nasrullah ile Esad arasında iletişim vardı, doğrudan görüşüyorlardı. Nasrallah, bazı önerilerde bulunduğu zaman Esad bunları kabul etti. Hizbullah’ın istediği muhaliflerle yönetim arasında arabuluculuk yapmaktı. Nasrallah o zaman önerilerde bulunduğunda ‘Esad’ın her şeyi yapmaya demesi benim için sürpriz oldu’ dedi. Ancak olayların asıl hedefinin Suriye’nin merkezinde yer aldığı direniş olduğu kısa sürede anlaşıldı. Hizbullah’ın henüz tavır koymadığı dönemde Hizbullah ve direnişe karşı sloganlar atılıyordu. Hizbullah’ın Suriye’ye müdahalesi birçok devletin bazı gruplara silah göndermesinden çok sonradır. Hizbullah’ın Suriye’deki krize dahli aşamalı oldu. İlk aşama 2013 başında Şam’daki Seyyide Zeynep Türbesi’ni korumakla sınırlıydı.</p>

    <p class="img"><img alt="" src="../Images/main-16.jpg" width="650" height="400"/></p>

    <p class="p2">Humus’un Şii semtinde çatışmalarda ölen bir doktorun silahla verdiği poz.</p>

    <p class="p1">İkinci aşama silahlı grupların Lübnan’a doğru yönelmesiyle başladı. Lübnan silahlı militanların ana geçiş güzergahlarından birisi haline geldi. Trablus ve Arsel bölgesinden sevkiyat yapılıyordu. Lütfullah 2 gemisinin silahlarla Trablus’ta nasıl yakalandığını biliyorsunuz. Humus kırsalı ve Kusayr taraflarındaki köylere sızmalar başladı. Bu köyler Suriye’de ama oralarda yaşayanlar Lübnanlı. Silahlı kişiler bu köyleri boşaltmaya başladı. Lübnan içindeki bazı köylere de girmeye başladılar. İsrail’le savaş sırasında Suriye’nin direnişe silah gönderdiği güzergahlardan biri bu bölgedeydi. Silahlı gruplar bu güzergaha hakim olup direnişin lojistik desteğini kesmek istedi. Bu gelişmeler bazı devletlerin stratejik planları doğrultusunda hareket edildiğini gösterdi. Daha sonra silahlı gruplar buradan Lübnan’a bombalı araçlar geçirdi. Lübnan çok sayıda bombalı eyleme sahne oldu. Hizbullah bu gelişmelere karşı sınırda önlemler aldı. Bu, Lübnan ve Lübnanlıların bölgelerine sızmalar olmasın diye önleyici bir stratejiydi. O zaman ‘Silahlı grupları Lübnan içinde mi yoksa sınırda mı karşılayacağız’ diye ikilem vardı. Hizbullah’tan beklenen silahlı grupları sınırda karşılayıp önlemekti. Özellikle Kusayr ve Arsel’de. Yine Kalamun tarafında bazı Hıristiyan köylerini de boşaltmaya çalıştılar. Eğer Hizbullah savaşa dahil olmasaydı şu an Lübnan’ın büyük bir bölümü Nusra ve IŞİD’in üssü haline gelecekti. Üçüncü aşama: Nusra gibi silahlı grupların İsrail’le ilişkileri açığa çıktı. Yaralılar İsrail’de tedavi edildi, onlar için sahra hastanesi kuruldu. Silahlı grupların sınırda İsrailli askerlerle ilişkilerini gördüm. Bütün bunları ben görüntüledim. Bu gelişmeler ışığında Hizbullah, Suriye’nin resmi daveti ile Suriye’deki savaşa müdahil oldu. Hizbullah çok kişiyle savaşmıyor. Cephelerde 10-15 kişilik timlerle hareket ediyor. Bunlar gerilla savaşı veren gruplar. Bir bölgeyi kurtardıktan sonra Suriye ordusuna devredip başka yere geçiyor. Ayrıca bu savaşa Hizbullah dışında Şii milisler de katıldı. Seyyide Zeynep [Türbesi] çevresinde onlarca yıldır yaşayan Afgan mülteciler vardı. Bunlar da kendi istekleriyle bu savaşa katıldılar.”</p>
  </div>

  <p class="baslik3">ŞAMİL’İN TORUNLARI YOLUNU ŞAŞIRDI:<br/>BAĞIMSIZ KAFKASYA’DAN KÜRESEL CİHADA</p>

  <p class="p1">Rojava’ya musallat olan IŞİD’e bağlı birliklerin başına Ebu Ömer Şişani’nin (Tarhan Batiraşvili) getirilmesi; Halep, İdlib ve Lazkiye kırsalında ordu güçleriyle çatışmalarda Kafkasya asıllı cihatçıların öne çıkması; en kritik mevzilerin alındığı operasyonları yönetmeleri “Çeçenlerin Suriye’de ne işi var” sorusunu gündeme getirdi.</p>

  <p>Sonuçta Çeçenlerin yüzyıllardan beri tek bir düşmanı vardı: Ruslar. Çeçenlerin Suriye ile ne alıp veremediği olabilirdi? Belki birçok insan, El Kaide’nin küresel cihat ağına düşmüş birinin kaçınılmaz akıbeti diye düşündü. Yıllarca Afganistan cephesinde ölen Afgan, Tacik ya da Özbek militanlarla birlikte anılan Çeçenlerin haberleri düştü ajanslara. Kimsenin dikkatini çekmedi. Benim için onlar hep “hayalet Çeçenler” oldu, çünkü ne adları vardı ne fotoğrafları. Bu haberler kuşkuluydu ama farklı bir sürecin yaşandığı da hakikatti. “Vehhabilik Çeçenya’da tutmaz” diye düşünen Tarık Cemal Kutlu yanılmıştı. Tarihçilerin gözünde Çeçen direnişini besleyen manevi damar cihatçı Selefilik değil Kafkasya’ya özgü Sufilikti. Ama küresel cihat ağı Çeçen direniş kültürünü geleneksel köklerinden söküp yeniden kodladı.</p>

  <p>Suriye’ye “cihada giden” Çeçenlerin hikâyesi özellikle l999’da başlayan 2. Çeçen-Rus savaşında direnişin geçirdiği değişimle doğrudan alakalı. Doku Umarov’un 2007’de ilan ettiği Kafkasya Emirliği, Çeçenya’daki savaşı önce diğer Kafkas cumhuriyetlerine taşıdı. Çeçen mücadelesi Adıge, Karaçaylı, Balkarlı, Oset, Nogay, Dargin, Lezgi ve Avar gibi diğer etnik gruplardan devşirilen militanlarla çok milletli bir yapıya büründü. Ve sonunda Kafkasya sınırlarını aştı. Bu çeşitlilik Suriye cephesine yansıdı. Suriye, Kafkasya’daki militanizmin “küresel cihada” entegrasyonunda önemli bir aşama olarak karşımızdaydı.</p>

  <p>Kafkasyalılar katıldıkları gruplarda savaşçılıklarıyla öne çıktı. Ebu Ömer Şişani’nin kurduğu Hattab Tugayları kısa sürede nam saldı. Şişani, Gürcistan’ın Pankisi Vadisi’nde Çeçenlerle aynı etnik havuzda yani Vaynakh grubunda yer alan Kistlere mensup. Tugayın ismi de Çeçenya’daki savaşı Selefileştiren savaşçılardan Ürdünlü Emir Hattab’dan esinlenme. Suriyelilerin onlara taktığı isim ise “Türk Kardeşler” idi. Libya’dan akan savaşçıların Lazkiye kırsalında oluşturduğu Muhacirin Tugayı, Muhammed Tugayları Ordusu ve Hattab Tugayları Mart 2013’te Şişani’nin komutasında Muhacirler Ordusu’nu (Ceyş el Muhacirin) oluşturdu. Halep civarında etkin olan Şişani kâh El Kaide bağlantılı gruplarla kâh ÖSO ile ortak operasyonlara katıldı. Şişani, El Kaide lideri Eymen el Zevahiri’nin övdüğü “küresel mücahitler” arasında kısa sürede bir marka haline geldi.</p>

  <p>Şişani, Minnig Havaalanı’nı ele geçirirken gösterdiği savaşçılığı ile cihatçılar arasındaki gücünü arttırdı. Türkiye’deki Çeçen sığınmacılar başta olmak üzere hem mülteci havuzu hem Kafkasya’dan savaşçı akışıyla Şişani’nin kadrosu genişledi. Öyle ki militan akışı Kafkasya’da Doku Umarov’un liderliğindeki Kafkasya Emirliği’ni zayıflatacağına dair bir endişeye de yol açtı. Savaşını “Suriye’yi Nusayrilerden temizleme” hedefiyle kurgulayan Şişani, Kafkasyalı bazı savaşçılarla yolunu ayırmasına rağmen gücünü korudu.</p>

  <p>19. yüzyılda Kafkasya’dan sürüldükten sonra Suriye’ye yerleştirilmiş bir avuç Adıge, Dağıstanlı ve Çeçen diasporasından kaç kişinin Şişani’ye katıldığı konusunda rivayet muhtelifti. Rus güvenlik birimlerine göre 400’ü Çeçenya’dan olmak üzere Rusya Federasyonu’ndan Suriye’deki savaşa katılanların sayısı 1.500’ü buldu. Bu sayıya Tatarlar ve sonradan Müslüman olmuş Ruslar da dahildi. Şişani’nin ses getiren adamlarının çoğu Kafkasya’dan...</p>

  <p>Çeçenler başta olmak üzere Kafkasyalı militanları Suriye’ye çeken birincil neden elbette küresel cihat dayanışması ve İslâm coğrafyasının kurtarılmış bir parçasında “şeriat emirliği” kurma hayaliydi. Ama bunun ötesinde bazı nesnel saikler de vardı.</p>

  <p class="baslik3">Aileleriyle birlikte cihada!</p>

  <p class="p1">Kafkasyalılar için kadim düşman Rusya’nın Suriye’ye kalkan olması kışkırtıcı bir etkendi. Yani Kafkasya’nın nevzuhur Selefileri için Suriye’deki savaş anavatandaki savaşın bir devamıydı. Bu militanları Suriye’ye çeken bir başka etken şuydu: Kafkasya’da Rusya tarafından aranan ve sürekli “Siloviki”nin yani polis ve gizli servisin baskısı altında kalan militanlar Suriye’yi bir kaçış yeri olarak gördü. Türkiye’de bin bir zorluk çeken Kafkasyalı sığınmacılar da Suriye’ye kaydı. Hem de bazıları aileleriyle...</p>

  <p>Suriye’deki savaşçılarla yakın ilişkisi olan ve kendini Magomed diye tanıtmamı isteyen Kafkasyalı kaynağın verdiği bilgiler şöyleydi:</p>

  <div class="girs2">
    <p class="p1">“İstanbul’da 5 yıldır kaçak yaşayanlar vardı, Suriye onlar için de bir fırsat kapısı oldu. İstanbul’daki Çeçen mülteciler ile Kafkasya Emirliği üyesi Adıgelerden oluşan 50-60 kişi Suriye’ye gitti. Aileleriyle gidip Suriye’de kurtarılmış bölgelere yerleşenler oldu. Çünkü İstanbul’da çok zor durumdaydılar. Kafkasya’ya da dönmeleri mümkün değildi. Suriye’de onlara pasaport soran ya da kira isteyen yok. Siloviki de peşlerinde değil.”</p>
  </div>

  <p>Türkiye’deki bazı Çeçen mülteciler, cepheye kâh gönüllü kâh zorla sürüklendi. Küresel cihad ağının parçası olanlar bir yana “Ya Rusya’ya teslim edilirsiniz ya da Suriye’ye gidersiniz” seçeneği belli ölçüde işe yaradı.</p>

  <p>Kafkasya’daki çatışmalar, savaşı yaşam biçimine getirmiş bir nesil bıraktı. Suriye’deki ateş bu nesli kendine çağırıyordu. Ürdün’de okuyan bazı Çeçen öğrenciler, hatta Avrupa’daki mülteciler de Suriye’deki vekâlet savaşının birer parçası haline geldi. Magomed’e göre, Suriye’ye cihada giden birçok Kafkasyalı orada evlendirildi. Kültür ve dillerini korumak için başka bir milletle evlilikten kaçınan Kafkasyalılar için bu çok şaşırtıcı bir durum. Ama artık ideolojiler baskın çıkıyordu, savaşçılar için cephede evlilik “vaat edilmiş” bir ödüldü. Silahlı gruplar arasında saflaşmalar derinleşince Şişani tercihini IŞİD’den yana yaptı. Ömer Şişani’nin liderliğinde farklı ülkelerden yabancılarla kurulmuş “Muhacirin Ordusu”nun çatısında savaşan ve marka haline gelen “Şişani” (Çeçen) soyadını kullanan Seyfullah (Meclikayev), Müslim, Ebu Velid (Murad Margoşvili), Selahaddin ve Ebu Musa 2013’te şu şekilde saf tuttu:</p>

  <p>• Bağdadi’ye biat eden Şişani, Mayıs 2013’te IŞİD’in kuzey cephe komutanı oldu. Şişani, IŞİD’e katılmayı reddettiği için “kâfir” ilan ettiği yardımcısı Seyfullah ile birlikte 27 Çeçen’i örgütten kovdu.</p>

  <p>• Seyfullah ise Hilafet Ordusu’nu kurup Nusra Cephesi’ne katıldı. Aslen Kist olan Seyfullah Şubat 2014’te Halep’te hapishane baskınında öldürüldü. Örgütün yeni lideri de Nusra’ya bağlı kaldı.</p>

  <p>• Moldova’da Sovyet ordusunda havacı olarak görev yapmış Müslim ise “Cunud el Şam”ı kurup bağımsız kaldı.</p>

  <p>• “Ensar el Şam”ı kuran Ebu Musa ise bir süre sonra yaralanıp Türkiye’ye getirildi. Ondan ayrılan Abdülhakim Şişani Lazkiye kırsalında Hilafet Cemaati’ni kurdu. Ermenilerin yaşadığı Keseb’e yönelik saldırıda bu grup da yer aldı.</p>

  <p>• Bir Kist olan Selahaddin ise eski örgütle aynı ismi taşıyan “Ensar ve Muhacirin Ordusu”nu kurdu. Yeni örgüt hem Nusra’yla birlikte hareket etti hem de Kafkasya Emirliği’nin Suriye kolu olarak öne çıktı. Örgüt, Nusra Cephesi ile birlikte Halep’e bağlı Şii beldeleri Zehra ve Nubbul’a düzenlediği saldırılarla gündeme geldi.</p>

  <p class="baslik3">Sürgünün çocukları da cihatçıların hedefinde</p>

  <p class="p1">Kafkasyalıların manevra kabiliyeti kattığı IŞİD’in kurbanları arasına 19. yüzyılda Osmanlının buralara yerleştirdiği Kafkasyalıların da eklenmesi gecikmedi.</p>

  <p>Deyr Ful, 1860’lardaki Kafkas sürgünü sonrası Osmanlı topraklarında “asi aşiretlere” karşı birer ileri karakol gibi dikilmiş köylerden biriydi. Suriye’de Hama ile Humus arasında Dağıstanlıların ağırlıkta olduğu 2 bin nüfuslu bir köydü. Civardaki Çerkes köyleriyle evlilik ilişkilerinden dolayı Suriye’deki “küçük Kafkasya” olarak da bilinirdi. Humus’ta mevzi kaybeden IŞİD, Mayıs 2014’te köyü ele geçirdi. Örgüt başlangıçta müşfikti! Sonra fetvalarla kendi şeriatını dayattı: “Namaz vakti dükkânını kapatıp camiye gitmeyen esnaf, yanında mahremi olmadan sokağa çıkan ya da 12 yaşından büyük olduğu halde peçe takmayan kadın kırbaçlanacak.” Kırbaçlandılar da ...</p>

  <p>2013’te Golan’da, Bir Acem gibi Çerkes köyleri tarafsız kaldıkları halde çatışmaların kurbanı olmuştu. Burada kahredici olan 19. yüzyılda sürülmüş Çerkesleri 150 yıl sonra bir kez daha yerinden eden IŞİD gibi örgütlere Kafkasyalıların da katılmış olmasıydı.</p>

  <p class="baslik3">BÖLÜNEN KAİDE VE IŞİD’İN RAKKA EMİRLİĞİ</p>

  <p class="p1">El Kaide’nin Suriye kolu Nusra Cephesi, eski Kaidecilerin kurduğu Ahrar el Şam ve İslâmcı gruplar 4 Mart 2013’te Rakka kentini ele geçirdi. Rakka rejimin kontrolünü tamamen kaybettiği ilk vilayetti. Aleviler ve Hıristiyanların kaçtığı kentte Nusra kendi kontrol ettiği yerlerde şeriat kurallarını uygulamaya başlarken Ahrar daha esnek davrandı. Rakka’daki gelişmelere paralel olarak Irak’taki El Kaide yapılanması Irak İslâm Devleti (IİD), Nusra üzerinden iştirak ettiği Suriye cephesiyle ilgili radikal bir karar aldı. IİD lideri Ebu Bekir Bağdadi, 9 Nisan 2013’te yayımladığı ses kaydında örgütün adını Nusra’yı da içine alacak şekilde Irak-Şam İslâm Devleti (IŞİD) olarak değiştirdiğini duyurdu. Bağdadi örgütün faaliyet alanını Bilad-ı Şam’a genişletmiş oldu. Yeni hedef Irak’la birlikte Suriye, Lübnan, Ürdün ve (İsrail dahil) Filistin’de oluşturulacak bir şeriat devletiydi. Nusra lideri Ebu Muhammed el Colani ise “Nusra’nın oğulları Şeyh Eyman Zevahiri’ye bağlılık sözü veriyor. Fakat Bağdadi’nin yaptığı açıklama konusunda bize danışılmadı. Irak İslâm Devleti’nin bayrağı ile gurur duysak da Nusra kendi bayrağını değiştirmeyecek” dedi. Colani kendisiyle istişare edilmeden alınan Nusra’nın feshi kararını tanımadığını ilan edince Suriye sahnesinde Kaideci örgüt sayısı ikiye çıktı. “Bağdadi hata yaptı, bize danışmadı, birleşme planı bütün mücahitlere zarar verir” diyen El Kaide lideri Zevahiri, Bağdadi’nin “Irak-İslâm Devleti” olarak Irak’ta, Colani’nin de Nusra olarak Suriye’de savaşmasını istedi. Bağdadi bu emre karşı çıkarken Colani, Zevahiri’ye doğrudan biat etti. Sözünü dinletemeyen Zevahiri, Kasım 2013’te IŞİD’i El Kaide’den dışlayıp Nusra’nın El Kaide’nin Suriye’deki uzantısı olduğunu teyit etti. Bağdadi ile Colani’nin Suriye’de ayrıştığı nokta şuydu: Nusra, Suriye rejimini devirmeye odaklanırken IŞİD “kurtarılmış” bölgede ivedilikle devlet kurup bunu tüm Suriye, Irak, Lübnan, Ürdün ve Filistin topraklarını da içine alacak şekilde genişletmeyi amaçlıyordu. Colani, eski patronu Bağdadi’nin Irak ve Bilad-ı Şam’da şeriat ilan etmesini zamansız buluyor ve hedefini Suriye ile sınırlandırıyordu. Burada Bilad-ı Şam’dan bahsederken İsrail’in gündemlerinde olmaması dikkat çekiyordu.</p>

  <p>Kendinden olmayanları kâfir sayan IŞİD, daha çok Suriyelilerden oluşan Nusra’dan daha katıydı. IŞİD ilk darbeyi Nusra’ya yaptı ve bu örgütün mevzilerini ele geçirdi. Artık tek başına hareket eden ve kendi gündeminin peşinden giden IŞİD, Rakka’da diğer İslâmcı örgütleri kovup hâkimiyetini tesis etti. 21 Ekim 2013’ten itibaren Rakka’yı tamamen örgütün emirliğine dönüştüren IŞİD kendi yorumuna göre “şeriat devleti” pratiğine yöneldi!</p>

  <p>Rakka ile 60 km doğudaki Maadan arasında otobüs seferleri başlattı. Irak sınırına dek Fırat’ın yeni efendileri artık onlardı. Vahşi bir örgütün halkın kalbine girebilmek için Fırat gibi bir akan olmalıydı! Sınırda ele geçirilen pek çok köy militanlara Suriye-Irak hattında geçiş sağlıyordu. <i>Al- Monitor</i>’dan Haris Hasan’a göre Bağdadi’nin örgütü Ninova’nın başkenti Musul’da tedarik ağı kurmuştu. Esnaftan “vergi” topluyordu. Haracı reddedenlerin öldürüldüğü, kaçırıldığı ya da evinin bombalandığı bir vergi politikası! Toplanan para ayda 8 milyon doları buluyordu.</p>

  <p>Iraklının parası Suriye’ye, Suriyelinin silahı Irak’a... Fırat’ta akış artık çift yönlüydü! Ve Musul’u hepten Sünnileştirmek için de Şii Türkmen ve Şebekler hedefteydi. Şiddet sarmalında Irak 2013’te 7 bin, 2014’ün ilk 10 ayında 6 bin evladını toprağa verdi. Şimdi bu şebeke Fırat boyunca kurduğu saha hâkimiyetiyle hem Suriye hem Irak’ın başına belaydı.</p>

  <p class="baslik3">İYİ KAİDE, KÖTÜ KAİDE</p>

  <p class="p1">Amerikan istihbarat servislerinin raporlarına göre Suriye’de silahlı grupların sayısı 3 yılda 1000’i aştı. Esad’a karşı yeni bir grup, yeni bir bölünme, yeni bir ittifakın doğmadığı gün yoktu. ABD, Kasım 2012’de Nusra Cephesi’ni terör örgütü listesine aldığında “Hepimiz Nusra’yız” haftası ilan edenler bir süre sonra El Kaide’nin öteki versiyonu IŞİD ile savaşa tutuştu. Çünkü IŞİD Deyr el Zor ve Rakka’da durmayıp hâkimiyet alanını İdlib, Halep ve Lazkiye’ye doğru genişletiyordu. Meşrepleri ve taktikleri aynı olmasına rağmen umutsuzlar cephesi “iyi Kaide” ve “kötü Kaide” ayrımıyla kendini avutmaya başladı.</p>

  <p>El Kaide’nin sahada öne çıkması Esad yönetiminin uluslararası pozisyonunu güçlendirince IŞİD’e karşı Irak’taki gibi “Sehva (Uyanış) Konseyleri” kurma fikri gelişti. IŞİD, Eylül 2013’te Azez, Kasım 2013’te Atme’yi zaptedip lojistik desteğin geldiği Türkiye sınırlarına yönelince alarm zilleri çaldı. Şam kırsalında etkili olan Suudi istihbaratının güdümündeki İslâm Ordusu (Ceyş el İslâm), Katar ve Türkiye destekli Ahrar el Şam, Tevhid Tugayı ve Sukur el Şam gibi gruplar 22 Kasım 2013’te İslâmî Cephe’yi kurdu. Bu dört örgütün ideolojik çizgilerini koyu Selefi, Selefi, ılımlı Selefi ve ılımlı İslâmcı diye tonlayabiliriz. İslâmî Cephe’nin bazı bileşenleri geçmişte ÖSO şemsiyesindeydi. Savaşçı sayısı 50 bini aşan yeni koalisyonla birlikte birçok grubun tabela olarak kullandığı ÖSO’nun ruhuna Fatiha okunmuş oldu. İslâmî Cephe de ilk darbesini yakın işbirliği içinde olduğu ÖSO’ya indirdi: Cilvegözü’nün karşısındaki Bab el Heva yakınlarındaki ÖSO cephaneliğini ve karargâhını ele geçirdi. Gerekçe ÖSO’yu Azez’den kovan IŞİD’in her an Bab el Heva’yı da ele geçireceği ve ÖSO’nun buna direnemeyeceği korkusuydu. IŞİD’e göre İslâmî Cephe kendilerine karşı Batı’nın bir komplosuydu. Diğerleri ise IŞİD yüzünden uluslararası desteğin gelmediğini düşünüyordu. Eski müttefiklere yönelik adam kaçırma, işkence ve infazlar süreci hızlandırdı ve IŞİD’e savaş açıldı. Bu savaşta İslâmî Cephe kendine yeni bir müttefik de buldu. Halep civarındaki Nureddin Zengi Tugayları, İslâmî Nur Hareketi, Ensar Tugayı gibi İslâmcı gruplar IŞİD’e karşı savaş için 2 Ocak 2014’te Mücahitler Ordusu’nu kurdu.</p>

  <p>3 Ocak 2014’te saldırılara başlayan İslâmî Cephe, Türkiye sınırına yakın Atme ve Azez’den IŞİD’i çıkarttı. IŞİD intikamını bomba yüklü araçlar ve rehinelerin infazıyla aldı. İslâmî Cephe’nin ilan edilmemiş müttefiki ise Nusra’ydı. Halbuki IŞİD, Nusra, Ahrar el Şam ve ÖSO bayrakları birlikte çok dalgalanmıştı. İslâmî Cephe de IŞİD gibi “demokratik laik” sisteme karşı çıkıp şeriat devleti kurmayı hedefliyordu.</p>

  <p>ABD, belki terör listesinde olduğu için Nusra’yı içine alamayan ama birlikte hareket eden İslâmî Cephe’ye potansiyel ortak gözüyle bakıyordu. İşbirliğine açık olduğu sürece bu grubun Cenevre-2 Konferansı’na katılmasına itirazı yoktu. Batı destekli Selim İdris’in ÖSO’su dağılınca ABD, Cenevre’de Esad yönetiminin karşısına oturtacak sahadan bir muhatap bulmak zorundaydı. Ama İslâmî Cephe’nin arkasında duran diğer bölgesel müttefikler Cenevre’ye direniyordu.</p>

  <p class="baslik3">KİMYASAL FELAKET; YENİDEN</p>

  <p class="p1">Mart-Nisan 2013’te Suriye’ye yönelik dış müdahaleyi tahrik eden kimyasal silah kullanımı etrafındaki tartışma Ağustos 2013’te Doğu Guta’da korkunç bir katliamla yeniden gündemin merkezine oturdu.</p>

  <p>Haziran 2013’te Lübnan üzerinden gelen destek hattının üzerinde oturan Kusayr’ı kaybedince Cenevre Konferansı’na yenik halde gitmek istemeyen muhalifleri avantajlı konuma getirmek için “eğit-donat” diye dilimize pelesenk olan yeni Amerikan planı devreye sokuldu. Ürdün’de eğitilip silahlandırılan asiler Şam’a bir kez daha yüklendi. <i>New York Times</i>’a göre Başkan Barack Obama, 2 Eylül 2013’te Beyaz Saray’da senatörlerle yaptığı toplantıda CIA’in Ürdün’de eğittiği 50 kişilik ilk hücrenin Suriye’ye sızdığı bilgisini paylaştı. Onbinlerce savaşçı bir buçuk yıldır Şam’ın batısında Mezze, güneydoğusunda Kabun ve Cobar’dan başkente girmek için konuşlanmış durumdaydı. Guta bölgesine lojistik akışını Ürdün hattı sağlıyordu. Hattı Suudiler finanse ediyordu. Özellikle Cobar girişi Şam’ın kalbine vurmak için muhaliflerin elindeki son kart olarak görülüyordu. Suriye ordusu bir süre önce asilerin kontrolündeki Cobar ile Kabun arasında saldırılar ve tedarik için kullanılan 320 metre uzunluğunda, 2 metre yüksekliğinde ve 3 metre genişliğinde bir tünel keşfetmişti.</p>

  <p>Şam kırsalındaki bölgelere ayrı ayrı düzenlenen saldırılardan sonuç alamayan ordu güçleri bu kez 21 Ağustos’ta “Şam Kalkanı” operasyonuyla 13 yerde birden bombardıman başlattı. “Önleyici saldırı” olarak sunulan operasyonun amacı Kusayr’da olduğu gibi savaşçıları söküp atmaktı. Bölge cehenneme döndü, büyük bir facia yaşandı. Saldırıda Fransa’ya göre 281, Britanya’ya göre 350, Sınır Tanımayan Doktorlar’a göre 355, İnsan Hakları Gözlemevi’ne göre 502, Devrim Genel Konseyi’ne göre 635, Suriye Muhalif ve Devrimci Güçler Ulusal Koalisyonu’na (SMDGUK) göre 1.300, ABD yönetimine göre 1.429, ÖSO’ya göre 1.729 kişi öldü. BM kimyasal denetçi ekibinin başı Ake Selltrom muhaliflerin kayıp rakamlarını abarttığını söyledi.</p>

  <p>Kimyasal silah meselesi ve BM heyetinin iddiaları araştırmak için bölgeye girmesiyle “Şam Kalkanı Operasyonu” yarım kaldı. Guta’da Nusra gibi örgütler de varlık göstermekle beraber asıl etkili olan grup Suudi İstihbarat Şefi Bender bin Sultan’ın güttüğü Liva el İslâm (İslâm Tugayı) idi. 25 bin savaşçısı olduğunu iddia eden Liva el İslâm’ın liderliğini Suudi Arabistan’da meskün Şeyh Muhammed Alluş’un oğlu Zehran yapıyordu.</p>

  <p>Önceki kimyasal saldırı iddialarına soğukkanlı tepki veren ABD yönetimi bu kez <i>Independent</i> yazarı Robert Fisk’in deyişiyle “El Kaide ile aynı safta savaşma” pahasına Suriye’ye saldırmayı göze alıyordu. Üstelik gerçeği öğrenmek için tek şansımız olan BM denetçilerinin raporunu beklemeden!</p>

  <p>“Olağan şüpheli” rejimin yanı sıra bu suçu işleyebilecekler arasında şunlar vardı:</p>

  <p>- Emir komuta zincirini kıran askerî bir unsur.</p>

  <p>- Bombardıman sırasında bilmeden muhaliflere ait kimyasal laboratuvarı vuran bir birim.</p>

  <p>- Rejim içindeki muhalif şebeke.</p>

  <p>- Mayıs’ta Adana’da 2 kilo sarin gazıyla yakayı ele veren, silah ürettikleri bir kimyasal laboratuvarı teşhirden kaçınmayan, BM Bağımsız Soruşturma Müfettişi Carla Del Ponte’nin “Sinir gazı kullandılar” suçlamasına muhatap olan ve Halep’teki klor fabrikasını ele geçirdikten sonra alarm zilleri çaldırtan muhalifler.</p>

  <p>- Casuslarıyla sahada bulunan üçüncü taraflar.</p>

  <p>ABD ve Britanya’ya göre “Rejim BM denetçilerine 3 gün geç izin vererek delilleri yok etti.” <i>New York Times</i>’a konuşan uzmanlar ise aksi görüşteydi: “Deliller 3 günde kaybolmaz, 5 yıl sonra bile izlerine rastlanabilir. Irak’ta Kürt köyünde (Halepçe) 4 yıl sonra delil bulundu.”</p>

  <p>Şam cephesi şöyle diyordu: “BM heyeti Suriye’deyken kimyasal silah kullanmak ahmaklık. Silahlı gruplar müdahaleyi meşrulaştırmak için kimyasal silah kullandı. Füzeler muhaliflerin kontrolündeki bölgeden atıldı. Rejim delilleri karartamaz çünkü olay yeri muhaliflerin kontrolünde.”</p>

  <p>Müdahaleci cephenin yanıtı şuydu: “Muhaliflerin elinde kimyasal silahı taşıyacak füze yok.”</p>

  <p>Hal bu iken BM’yi by-pass eden ve gelecek BM raporunu peşinen çöpe atan bir çaba “Müdahaleye bahane yarattılar” ithamının da muhatabıydı. Hele de 2003 Irak işgalinde yutturulan kitle imha silahı yalanı unutulmamışken... Saldırıdan 3 gün önce <i>Foreign Policy,</i> CIA belgelerine dayanarak ABD’nin 1988’de kimyasal silahla vuracağını bildiği halde İran ordusunun koordinatlarını Saddam’a verdiğini ortaya çıkarmışken... Ki Saddam’ın kimyasallarıyla 20 bin İranlı asker ölmüştü.</p>

  <p>ABD medyası, Suriye bataklığından uzak duran ABD’nin neden müdahaleye meylettiğini günlerce yazdı. Özetle, birileri Obama’nın kırmızı çizgisini aştı ve bu durum Beyaz Saray üzerinde baskıya dönüştü. Obama baskıdan kurtulmak isterken nahoş neticelere yol açmayacak bir planlamaya girişti. Hedef “rejimi yıkmak değil cezalandırmaktı”. Hareketin türü de “cerrahi operasyon” olacaktı. Peki, 3 yıldır rejimi devirmek için savaşanları destekleyen ABD kısıtlı harekâttan ne umuyordu?</p>

  <p>Savaşı bölgeselleştirmemek için bir “smart saldırı” ile yetinileceği konuşuldu. <i>New York Times</i>’a göre bu iş 1-2 güne sığdırılacaktı. Senaryoya göre rejim hayati bir darbe almazsa kendi sonunu getirecek topyekün bir savaştan kaçınmak için misilleme yapmayacak ya da İsrail’in saldırıları karşısında yaptığı gibi göstermelik misillemeyle yetinecekti. Kısmi cezalandırmayı Rusya içine sindirecek, İran ve Hizbullah da kendini tutacaktı. İkinci senaryoda şu vardı: Müdahale rejimi yıkmaya yönelirse Suriye, İsrail ve Amerikan çıkarlarını hedef alabilir. Savaş İsrail, Lübnan, Ürdün, İran hatta Türkiye’yi içine alarak bölgeselleşir. Kaosta ABD’nin terörist listesindeki Nusra ve IŞiD’e, Rakka ve Deyr el Zor gibi yeni hâkimiyet alanları açılır. Mesele bir halk savaşına dönüşebilir. Rejimin çöküşünü kendi ölüm fermanı olarak gören kitleler olduğu gibi El Kaide’ye boğun eğmektense savaşmayı seçenler de çıkabilir. Bu durumda ABD “postalları yere indirmeden ve savaş uçağı kullanmadan seyir füzeleriyle operasyon” parolasını unutup uzaktan alevlendirdiği Ortadoğu cehennemine döner. Ki bu, Obama’nın göze alabildiği bir seçenek değildi. ABD’nin derdi Suriye’nin uzun yıllar İsrail’i tehdit edemeyecek bir hale sokulmasıydı. Rejim “düşman” olsa da alternatifi ABD’nin de idare edemeyeceği büyüklükte bir kaos olmamalıydı.</p>

  <p>Üçüncü seçenek ise şuydu: İkinci senaryodaki felaketten kaçınma adına rejimi yıkacak büyük bir operasyon olmasa da savaş kapasitesini düşürmek. Böylece muhaliflere alan açılacaktı. Değişen güç dengesiyle 2. Cenevre Konferansı’nda muhaliflerin eli güçlenmiş alacaktı. İstanbul’da ABD’li elçi Robert Ford, Suriye Muhalif ve Devrimci Güçler Ulusal Koalisyonu’na (SMDGUK) “Cenevre’ye hazır olun” demiş, BM Genel Sekreter Yardımcısı J.Feltman da Tahran’a “Cenevre-2’ye destek verin” mesajı götürmüştü.</p>

  <p>Son seçenek saldırı tehdidiyle Esad’a yeni Cenevre koşulları kabul ettirmekti.</p>

  <p>Bu seçenekler konuşulurken ABD Başkanı Barack Obama, başkomutan olarak Suriye’ye saldırma konusunda yetkisi olduğu halde onay için topu Kongre’ye atarak “sınırlı askerî operasyon” planını geciktirdi. Ya bunu siyasi riskleri paylaştırıp daha güçlü destekle Suriye’ye vurmak için yaptı ya da bu bir çekilme manevrasıydı. Suriye’nin resmi gazetesi <i>El Sevra</i> bunu “tarihi çekilme” olarak yorumladı. Amaç ister operasyondan çark ister saldırı için siyasi zemini güçlendirme olsun Kongre’den onay istemek Savaş Yetkileri Yasası’nın çıktığı 1973’ten beri Beyaz Saray sakinlerinin alışkanlığı değildi. Haliyle kimilerinin gözünde Obama’nın tutumu nedeniyle Amerikan başkanlarının kararlı duruşlarında kendini gösteren “süper güç” otoritesi sarsıldı! Kırmızı çizgisi aşılmış bir süper gücün fiyakası kalır mıydı? Nitekim müdahaleden yana olanlar Obama’yı dış politikada zayıflık göstermekle suçladı.</p>

  <p>Obama’nın ikilemde kalmasının nedeni tuzağına düştüğü kendi kırmızı çizgisi kadar önündeki “uyarıcı” sarı çizgilerdi. Obama’nın iki cephede savaş açmış selefi George W. Bush’un aksine kovboy diplomasisini bırakacağına yani BM Güvenlik Konseyi’ni by-passtan kaçınacağına dair sözü bir nevi sarı çizgiydi. Libya için BM Güvenlik Konseyi’nde yapılan hileden sonra şimdi Suriye’de BM’yi by-pass gündemdeydi. Bir başka sarı çizgi, barış adamı olsun diye kendisine verilen Nobel Barış Ödülü idi. Güya Obama bir barutçunun ihdas ettiği Nobel’e hürmeten yeni bir işgale kalkışmadı ama baruttan da uzak duramadı. “Postallar yere değmeden operasyon” esprisiyle savaşın şeklini değiştirdi; deniz piyadelerinin yerini insansız bombardıman uçakları aldı. Obama’nın Pakistan, Afganistan ve Yemen’de insansız uçaklarla yürüttüğü savaş binlerce can aldı. “Umudun başkanı” Kaidecilerin yer aldığı “küresel infaz listesi”ne onay verdi. Sonuçta Amerikan ölüm makineleri Obama ile susmadı. Libya’da postal yoktu, Suriye’ye saldırı planında da olmayacaktı.</p>

  <p>Ortadoğu’ya savaş değil diyalog getiren başkan diye anılmaktı hedefi. Gerçi bu sarı çizgi de Suriye’deki vekalet savaşıyla zaten tepelendi. Amerikan başkanı olacaksın ama sarı çizgilerle dans etmeyeceksin, bu mümkün mü? “Güç gösterisi” için bastıranlarla kendi çizgileri arasında kalan Obama’yı Suriye’de mütereddit kılan başka etkenler de vardı:</p>

  <p>Bir kere “Kimyasal silahları kim kullandı” sorusu hâlâ yanıt arıyordu. Dışişleri Bakanı John Kerry tüm asabiyetiyle “Rejimin yaptığından eminiz, sarin gazı kullanıldığına dair kanıtımız var” dese de sözcüsü emri kimin verdiğini bilmediklerini söyledi.</p>

  <p>Daha sonra Obama’yı dikkatli davranmaya iten birtakım analizler ortaya çıktı. Beyaz Saray 30 Ağustos 2013’te bir istihbarat haritası yayımlayarak sarin gazını taşıyan roketin Esad’ın kontrolündeki bölgeden atıldığını öne sürdü. Ancak eski BM denetçisi Richard Lloyd ve Massachusetts Teknoloji Enstitüsü’nden Prof. Thedore A. Postol’un BM denetçilerinin bulgularından hareketle roketlerin en fazla 2 km mesafeden Guta’ya atıldığını rapor etti. Raporda “Roketlerin Doğu Guta’ya rejimin kontrol ettiği bölgeden atılması mümkün değil” denildi. BM’den Selltrom ise roketlerin 1 km öteden atıldığı sonucuna vardıklarını açıkladı. Ayrıca BM kullanılan roketlerden en az ikisinin Grad olduğunu tespit etti. <i>Independent</i>’tan Rus kaynaklar da SSCB döneminde üretilen Grad füzelerinin Yemen, Mısır ve Libya’ya satıldığını ama Suriye’ye hiç gönderilmediğini kaydetti.</p>

  <p>Yani teknik bilgiler Beyaz Saray ve Dışişleri’nin tezini zayıflattı. Ayrıca olası saldırı senaryolarının ABD’yi nasıl çıkmaza sürükleyeceğine dair uyarılar arttı.</p>

  <p>Dış İlişkiler Konseyi’nden Ed Husain tereddütlere işaret etti: “Kimyasal silahları Esad’ın mı yoksa asi grupların mı kullandığı kesin değil. Bu aşamada Esad’ın kullanması için bir neden yok çünkü kaybetmiyor.’</p>

  <p>Üstelik 21 Ağustos’ta Şam kırsalında aynı anda 13 yere düzenlenen ağır bombardımanda Nusra Cephesi’nin tünellerde depoladığı kimyasal silahların patladığı ya da savaşçıların bunları yanlışlıkla kullandığına dair iddialar geldi. Bu iddiaları AP ve BBC’ye çalışan Dale Gavlak ile Ürdünlü meslektaşı Yahya Ababneh, Mint Press News’e taşıdı. Olası bir saldırı sonrası kırmızı çizginin bir başka tarafça aşıldığına dair ortaya çıkacak bir bulgu “Irak’taki hata tekrarlanmayacak” diyen Obama yönetimini zora sokardı.</p>

  <p>Britanya’da Avam Kamarası’nın saldırı planını reddetmesi de müdahaleci cephenin ayarını bozdu. Britanya, Tony Blair zamanında ABD’nin fino köpeği konumuna düşürülse de Amerikan kararlarında hala psikolojik etkiye sahipti. Operasyon karşıtı argümanlar “İngilizler bile reddetmişken” diye başlıyordu. Dünyayı bir Amerikan planına ikna etmenin yolu ince diplomasinin mimari eski sömürgeci Britanya’dan başlıyor.</p>

  <p>Obama, Suriye’ye vurarak kimyasal silah kullanmanın cezasız kalmayacağına dair vermek istediği mesajın kapsama alanına nükleer programları nedeniyle İran ve Kuzey Kore ile birlikte Hizbullah’ı da soktu. Bu da amacı muğlaklaştırdı.</p>

  <p>“Sahada güç dengesini değiştirmeyecek ve rejimin sonunu getirmeyecek bir operasyonu neden düzenliyorsun” sorusu planın yumuşak karnına vurulan en muzip yumruktu. Net sonuç bekleyenler sınırlı değil kapsamlı operasyon istiyordu.</p>

  <p>Sınırlı saldırıya destek verenler ise Suriye, İran ve Hizbullah’tan gelebilecek misillemelerle operasyonun komple bir savaşa dönüşmeyeceğinden emin olmak istiyordu.</p>

  <p>Operasyonun muhtemel maliyetine dair öngörüler tatmin edici değildi. Özellikle Kongre üyeleri operasyonun bütçesini soruyordu.</p>

  <p>Operasyonun kestirilemeyen sonuçları herkesi iki kere düşünmeye zorladı. Suriye bir Libya değildi. Ortadoğu’nun özü sayılan bir ülkeye müdahale tüm bölgeye müdahale demekti.</p>

  <p>Obama’ya göre amaç ceza vermek ve tekrar kimyasal silah kullanımını önlemekti. Ama saldırının bunu temin etmesi imkânsızdı. Üstelik vurulan yerlerde kimyasal facialar yaşanabilirdi. Obama koalisyon kuramadığı gibi genişleyen bir muhalefetle karşı karşıya kaldı. Akdeniz operasyonlarının vazgeçilmezi İtalya “Ben yokum” derken Almanya bir cezadan yana olsa da “Bu belaya beni bulaştırma” pozisyonundaydı. Amerikalıdan daha Amerikancı Kanada “Saldır” diye tuttursa da operasyona ortak olmak niyetinde değildi. Operasyonun en hararetli savunucusu Türkiye de “şeytan, şeytanın eliyle yok olsun” istiyordu. Irak, Lübnan, Ürdün, Mısır ve Tunus saldırıya karşı çıktı.</p>

  <p>Rusya’nın kararlı tutumu da caydırıcı etki yaptı. Rusya lideri Vladimir Putin, G20 zirvesini operasyonu sorgulamak için iyi bir fırsat olarak kullandı.</p>

  <p>Esad’la en çok çay içmiş Amerikalı unvanına sahip Kerry’nin şahin çıkışları çark görüntüsünü dağıtma ve “çarpışarak çekilme” havası veriyordu.</p>

  <p class="baslik3">Obama’yı kurtaran Rus ruleti!</p>

  <p class="p1">Obama yönetimi kimyasal silah saldırısıyla ilgili Suriye yönetimini suçlayıp askerî harekât planına odaklanınca muhalifler yeniden umutlandı: “ABD, Mezze Askerî Havaalanı dahil Şam’daki üsleri devredışı bırakırsa biz de doğudan ve batıdan Şam’a gireriz.” Ne var ki Kerry’nin “Suriye bir haftada kimyasal silahları teslim ederse saldırı olmaz ama bunu yapmaz” sözünü havada kapan Rusya, kimyasal silahların devriyle ilgili geliştirdiği planla bu umudu boşa çıkardı. Rusya aynı zamanda Kongre’de zorlanan, kendi ailesini bile ikna edemeyen Obama’ya “onurlu çıkış” imkânı sunmuş oldu. Almanya’nın G20’de ABD’nin bildirisine imza atmayıp desteğini bir gün sonra iletmesi, Obama ile Rus lider Vladimir Putin arasındaki görüşmelerde de gündeme gelen “üçüncü yol” ile ilgili baskıyı arttırdı. Tabii Rusya müttefiki Suriye’yi de olası saldırıdan kurtardı. Suriye, İsrail’e karşı geliştirdiği kimyasal silahların kendi sonunu getireceğinin farkındaydı. Ne İran ne de Rusya’nın kimyasal silah söz konusu olduğunda kendi arkasında durabileceğini de gördü. Haliyle iki müttefikinin telkinleriyle elindeki insanlık dışı kozu gözden çıkardı. Obama ise operasyonu askıya aldığı için gelen eleştiriler karşısında “Saldırsam bile elde edemeyeceğim kimyasal silahların bertaraf edilmesi gibi bir sonuca tek füze atmadan ulaştım” diyebilecekti. Bir kere ABD’nin cerrahi müdahale planı rejimi yıkmayacağı gibi Esad’ın ömrünü uzatmaktan başka bir işe yaramayacaktı. Muhalifler lehine saldırıdan beklenen tek sonuç, oluşacak kaosta mevzi kazanıp ellerini güçlendirmeleriydi. Saldırı böylesi kısmi bir netice için sonu kestirilemeyen bir macera olacaktı. Sonuçta Obama, Kongre’de kendini erkenden topal ördek durumuna düşürecek bir yenilgiden kaçınma fırsatı bulurken müdahale bekleyen tarafların heveslerini kursaklarında bıraktı.</p>

  <p class="baslik3">GÖNÜLLÜ KOALİSYON VE TÜRK’ÜN KAPASİTESİ</p>

  <p class="p1">Rus ve Çin vetosu yüzünden BM Güvenlik Konseyi’nden karar çıkmaması üzerine Suriye’ye karşı gönüllüler koalisyonu gündeme geldi. Dışişleri Bakanı Ahmet Davutoğlu koalisyona Türkiye’nin de katılacağını söyleyince Türk ordusunun olası bir operasyonda rolünün ne olacağı ve kapasitesinin sınırları tartışma konusu oldu. Türkiye ABD’nin öncülüğündeki bazı uluslararası operasyonlara katılsa da Kore Savaşı’ndan beri hiç “muharip” ortak olmamıştı. BM’den ümidini kesen Türkiye’nin bir süredir dillendirdiği “Uluslararası toplum Suriye’ye müdahale etmelidir” çağrısının alt metninde ABD, Britanya ve Fransa’nın öncülüğünde bir koalisyonun Kosova örneğini Suriye’de tekrarlaması arzusu vardı. Türkiye bu çağrılarla beklentilerin aksine kendisine muharip bir rol biçmiyordu. Ancak gönüllüler koalisyonuna katılım konusundaki yüksek iştiyak “Acaba Türkiye farklı bir role mi talip” sorusuna yol açtı. İstanbul, 26 Ağustos 2013’te Dostlar Grubu’nun Suriye Muhalif ve Devrimci Güçler Ulusal Koalisyonu (SMDGUK) ile toplantısına ev sahipliği yaparken, askerî kanadın Amman toplantısında Türkiye de vardı. Bu toplantılar, Türkiye’nin koalisyonda yerinin büyük olacağı beklentisini arttırdı. Ancak hükümet kaynakları “Suriye’ye askerî bir müdahale olursa Türkiye’nin muharip bir görev üstlenmeyeceğini” söyleme gereği duydu.</p>

  <p>Diğer müttefiklerden hiçbiri Suriye ile 911 kilometrelik sınırı paylaşan Türkiye kadar bedel ödemeye yakın değildi. Operasyona katılımın en az güvenlik kadar ekonomik ve siyasal sonuçları da ağır olurdu. Buna, ziyadesiyle kutuplaşmış olan toplumda yaratacağı tepki eklenince hükümet üyelerinin duygusal çıkışlarının pratikte karşılığı yoktu. Bir başka nesnel neden ise tecrübesizlikti. Türkiye’nin Irak’ın kuzeyindeki Kandil’de üslenen PKK’ya karşı yürüttüğü sınır ötesi harekâtlar, 1995’te Bosna’da, 1999’da Kosova’da üstlendiği güvenlik, lojistik ve istihbarat görevleri, 2001’deki Amerikan işgaline paralel olarak Afganistan’da yürüttüğü imar ve güvenlik işleri, 2006’da Lübnan’da barış gücü misyonuna katılması ve Hint Okyanusu’nda Somalili korsanlarla mücadeleye ortak olması dışında fazlaca dış operasyon deneyimi yoktu. Dünyanın en büyük ordularından biri sayılsa da TSK saldırı değil sınırları korumaya odaklı bir geleneğe sahipti. 2012’de Türk jeti Akdeniz’de düşürüldüğünde meraklıları için Türkiye’nin askerî kapasitesini görme fırsatı doğmuştu. Türk medyası Reuters’ın Suriye ve Türkiye’nin askerî gücünü karşılaştıran tablosunu şaşkınlık içinde yayımladı. Çünkü küçümsedikleri Suriye’nin hava savunma sistemi Türkiye’den çok üstündü. Tabloya göre Suriye’nin 555, Türkiye’nin 426 savaş uçağı, Suriye’nin 191, Türkiye’nin 80 helikopteri, Suriye’nin 4.707, Türkiye’nin 178 hava savunma füzesi vardı. Kara kuvvetleri açısından da Suriye’nin 4.950, Türkiye’nin 4.503 tankı, Suriye’nin 2.600, Türkiye’nin 1.363 taarruz füzesi, Suriye’nin 4.184, Türkiye’nin 148 füzesi ve Suriye’nin 3.440, Türkiye’nin 7.450 topu vardı. Türkiye’nin tek tesellisi deniz kuvvetlerindeki kıyas kabul etmez üstünlüğüydü. Hava savunmasında Türkiye’nin güvencesi NATO’ydu, nitekim ittifak Ankara’nın talebi üzerine sınırlara Patriot bataryalarını yerleştirdi. Bu durum egoları yeni Osmanlı hayaliyle şişirilmiş olanlar için düş kırıklığıydı. Ortadoğu’daki tüm süreçleri yönetme iddiasındaki AKP hükümeti kendi sınırlarını görmüş oldu.</p>

  <p>“Saldırı üçlüsü” Türkiye’yi dışarıda tutan bir operasyonu da tercih edebilirdi. <i>Radikal</i>’den Cengiz Çandar’ın dediği gibi “Bu kez Türkiye, Batı’nın askerî müdahalesine hevesli ama bunda ironik biçimde 2003’te Irak’taki durumun aksine pek rol sahibi olacağa benzemiyor. ABD’nin başını çekeceği, Fransa ve İngiltere’nin belkemiğini oluşturacağı ‘gönüllüler koalisyonu’ Türkiye’ye hiç ‘borçlanmadan’ amaçlarını yerine getirebilir.” Tabii bu gönüllü koalisyon işinden de bir şey çıkmadı.</p>

  <p class="baslik3">KİMYASAL TEZKERE, GÖZDEN KAÇAN KAİDE<br/>VE İSLAMCI KOALİSYON</p>

  <p class="p1">Kimyasal silahların imhası ile ilgili mutabakat ABD’nin Suriye politikasını etkilerken Türkiye’de hükümetin “Suriye amentüsü” değişmedi. Müflis politikalara rağmen kesin inançlar üzerinden Meclis’ten sınır ötesi operasyonlar için hükümete yetki veren yeni bir tezkere geçirildi. 3 Ekim 2013’te kabul edilen tezkere kimyasal silahlarla oluşan yeni duruma göre güncellenmiş ama yeni tehdit (El Kaide) görmezden gelinmişti. Ayrıca bir askerî operasyon yetkisi ancak bu kadar tartışmalı bilgiler üzerine kurulabilirdi. “Rejimin 21 Ağustos’ta Şam’da kimyasal silahlarla yaptığı saldırıda l.400’ü aşkın Suriye vatandaşı hayatını kaybetmiştir” denildi. BM raporunda fail zikredilmediği halde “Bu husus BM raporunda teyit edilmiştir” ifadesi yer aldı. Sarin yapımı için kimyasal peşinde koşan Nusra, Ahrar el Şam ve Liva el İslâm ile bağlantılı kişilerle ilgili Adana savcılığının 132 sayfalık iddianamesi tartışmanın istikametini değiştirmişken daha dikkatli bir dil gerekiyordu. Tezkerede 1.400’ü aşkın diye geçen kurban bilançosu da çelişkiliydi. Rakamlar 281 ile 1.729 kişi arasında değişiyordu.</p>

  <p>Asıl sorun hükümetin “kimyasal tezkere” çıkarırken Türkiye’yi Pakistan’ın konumuna düşüren sınır hatlarındaki El Kaide tehdidini küçümsemesiydi.</p>

  <p>Kimse gemilerle Libya ve Yemen’den Mersin limanına taşınıp “resmi” kapılardan Suriye’ye sokulan yüzlerce savaşçının hesabını sormuyordu. Nusra ile IŞİD’i ayrı tutup ılımlıları güçlendirme yoluna gidildi. Ilımlıları silahlandırmak için Aralık 2012’de Antalya’da Selim İdris komutanlığında Askerî Yüksek Konseyi oluşturuldu. İdris üzerinden istenildiği ölçüde silah akışının olmaması ve nihayetinde kimyasal silahların imhasıyla ilgili ABD ve Rusya arasında varılan anlaşmayla Suriye’ye müdahale seçeneğinin rafa kalkması hayal kırıklığı yarattı. Müdahaleye ilişkin umutların tükenmesi sahada yeni koalisyonlara yol açtı.</p>

  <p>24 Eylül’de 13 örgüt, SUK’u tanımadığını duyurup tüm grupları “şeriata dayalı net bir İslâmî çatı altında birleşmeye” davet etti. Suriye Ulusal Koalisyonu’nu tanımayan 13 örgüt arasında Nusra’nın yanı sıra Türklerle içli dışlı Tevhid Tugayı, ılımlı İslâmcı Sukur el Şam ve İslâm Tugayları da vardı. Yani Batılı müttefiklerin “desteklenebilir makul örgütler” diye baktığı gruplar sahada El Kaide’nin ortakları haline geliverdi. Batı’nın askerî müdahalesinden umudunu kestikten sonra El Kaide ile ortak hareket etmekte beis görmeyen bu üç örgüt, Batı-Körfez ittifakının Aralık 20l2’de Antalya’da oluşturduğu ÖSO Askerî Yüksek Konsey’de yer alıyordu. Ağırlıklı olarak kuzeyde yapılanan 13 grubun silahlı milis gücü, sayıları 100 bini aşan savaşçıların neredeyse yarısına tekabül ediyordu.</p>

  <p>Güney cephesinde ise 29 Eylül 2013’te çoğu ÖSO etiketini kullanan 50’yi aşkın grup, Selefi Liva el İslâm’ın öncülüğünde ‘İslâm Ordusu’nu (Ceyş el İslâm) oluşturdu. Suudi İstihbarat Şefi Bender bin Sultan’ın finanse ettiği Liva el İslâm aynı zamanda kimyasal silah tartışmasının odağındaydı. CIA’in gözetiminde Ürdün sınırından beslenen güney cephesi, El Kaide’nin gücünü kırmada bir umuttu. Güneydeki ittifak Selefi örgütlerin ÖSO’nun fişini çektiği, Katar’ın frene basmasıyla Suudi güdümlü kanadın güçlendiği; kuzeyde ise Kaideci-ılımlı ayırımının önemsizleştiği ve kendi kaynaklarını yaratabilen El Kaide’nin öne çıktığı anlamına geliyordu. Güneyde ÖSO kadar zayıflayan örgütlerden biri Kuveyt, Katar ve Türkiye’nin beslediği, ÖSO’yu tanımayıp El Kaide ile ortak hareket eden ve 13 örgütlü son ittifaka giren Ahrar el Şam; diğeri kuzeyde Katar’ın arka çıktığı, ÖSO’ya bağlı ve IŞİD’in düşmanı Ahfad-ı Resul idi. Ilımlı, Selefi ve Kaideciler arası girift ilişkilere rağmen CIA’in ılımlılara destek planı sürüyordu. İş bittiğinde Katar ve Suud elini yıkayıp çekilebilirdi ama Türkiye’nin gideceği bir yer yoktu. “Hele devrim olsun bunların icabına bakılır” diyenlerin kucağında artık bir El Kaide sorunu vardı. Hem de yerli unsurlarla birlikte. İşte bunun adı Pakistan sendromu. Tezkere buna çare miydi, hayır. Tezkerenin bununla ilgisi var mıydı, hayır.</p>

  <p class="baslik3">NOBEL’LE KAYBEDENLER</p>

  <p class="p1">Suriye’de kimyasal silahların imhasıyla ilgili sorumluluk Kimyasal Silahların Yasaklanması Örgütü’ne (OPCW) verildi. Örgüt misyonunu henüz tamamlamadan Nobel Barış Ödülü’nü kaptı. Suriye’nin kimyasal silahlarının imhası sürecinin başlaması OPCWnin elde ettiği bir sonuç değildi. Perde arkasında Putin ve Obama ile perde önünde başdiplornatlar Sergey Lavrov ile John Kerry vardı. Ve tabii sacayağının bir ucunda da kimyasal silahların imhası anlaşmasını kabul eden Suriye lideri Esad. Kim ne derse desin ödül Rusya ve ABD’nin yanı sıra Esad yönetimine gitmiş sayılırdı. Muhaliflerin Şam yönetimiyle hemfikir olduğu tek konu da sanırım buydu: “Asıl ödüllendirilen Esad oldu.” Ödül, OPCW’nin Suriye’de başarılı olacağına dair inancı da yansıtıyordu. Haliyle bu dolaylı olarak Esad’a tanınan bir krediydi. Suriyeli yetkililer de ödülü “Şam’ın güvenilirliğinin teyidi” olarak görmekteydi.</p>

  <p>Halbuki Guta’daki kimyasal saldırının ardından ABD’nin kısmi saldırı planını beğenmeyen Erdoğan’ın istediği Esad’ın sonunu getirecek tam müdahaleydi: “Sınırlı operasyon bizi tatmin etmez. Kosova’daki gibi olmalı.” ABD düne kadar meşruiyetini yitirmiştir dediği Esad’ı takdir eder hale geldi. Kerry “Süreç rekor sayılacak hızda başladı. Anlaşmaya uyduğu için Suriye’ye minnettarız” sözüne en sert tepkiyi veren de Erdoğan’dı: “Esad teröristtir.” ABD Dışişleri Sözcüsü Marie Harf ise Erdoğan’ın tepkisi sorulduğunda “O ifadeyi kullanmayacağım ama ne kadar kötü biri olduğunu tarif için kitaptaki tüm terimleri kullanabilirim” yanıtını verdi. Tam da bu düellonun ortasında Nobel, Türkiye’nin beklentilerinin aksine meseleyi askerî müdahale noktasından çıkartıp Esad’ı en azından kimyasal silahlar bağlamında uluslararası toplumun ortağı haline getiren bir süreci ödüllendirdi. Halbuki 3 Ekim’de Türkiye kimyasal silahları gerekçe göstererek sınırötesi harekât için tezkere çıkarmıştı. Dahası ödül, Gaziantep’te Suriye Muhalif ve Devrimci Güçler Ulusal Koalisyonu’nun (SMDGUK) atadığı “başbakan” Ahmed Tuma’nın katılımıyla kimyasal saldırılara karşı eğitim kursları düzenlenirken geldi.</p>

  <p>İşin kötü tarafı ABD, Libya senaryosuyla Suriye’de çok erken aşamada isyanın askerîleştirilmesine dahli olduğu halde işin içinden sıyrılırken Türkiye yanlışlıktaki ısrarıyla Kaidevari grupları palazlandıran ülke olarak ortada kaldı.</p>

  <p>Kimyasal meselesindeki zıtlaşma siyasi süreçte de kendini hissettirdi. Suriye dosyasını artık Rusya ile götürmeye karar veren ABD için Türkiye-Katar ekseni sorunluydu. Türkiye sabitelerini korurken Katar olası yeni durumlara göre vaziyet almaktan kaçınmıyordu. <i>Sefir</i> gazetesine göre Katar’ın yeni emiri Şeyh Temim, El Fetih yetkilisi Abbas Zeki aracılığıyla Esad’a ilişkileri düzeltmek istediği mesajı gönderdi. Yine baskılarla Şam’dan Doha’ya taşınan Hamas lideri Halid Meşal ise ‘Tüm halk hareketlerinin kendi haklarını elde etmesini destekliyoruz ama bunun barışçı yollarla olması gerekiyor” dedi.</p>

  <p>Türkiye-Katar ekseninden netice alamayan ABD bu kez Suudi kanalından giderek şansını denedi. Suudilerin finanse ettiği Ürdün merkezli eğit-donat çalışmalarının hızlandırılması ve İslâm Ordusu’nu kurması satranç tahtasındaki son hamleydi. Suudiler, Türkiye gibi sonuna kadar gitmekten yanaydı ama ÖSO’dan umduğunu bulamayan ABD’nin derdi El Kaide’yi “müzakereye açık” Selefilerle baskılamak ve Cenevre’ye giderken muhaliflerin elini güçlendirmekti. Tabii Cenevre yolu taşlıydı. Suudilerin adamı Ahmed Cerba’nın SMDGUK’yı yekpare bir biçimde Cenevre’ye taşıma şansı azalmıştı. SMDGUK’nın en büyük bileşeni olup Ankara’nın hassasiyetlerini yansıtan Suriye Ulusal Konseyi (SUK) Başkanı George Sabra, Cenevre’ye gitmeyeceklerini açıkladı. Ayrıca savaşçıların yarısını temsil eden 13 grubun bayrak açmasıyla SMDGUK askerî kanadı temsil şansını iyice yitirdi. El Kaide karşısında mevzi kaybeden ÖSO’da da işler karışıktı. ÖSO sözcüsü Fahd el Masri’nin, örgütün “genelkurmay başkanı” Selim İdris’i “İstihbarat servislerinin maşası” diye hedef alması içerideki fırtınanın boyutunu gösteriyordu. ABD, PYD ve Suriye Ulusal Koordinasyon Kurulu’nu Cenevre’de görmek isteyen Rusya’nın çizgisine yaklaştı.</p>

  <p class="baslik3">TÜRKİYE’NİN ADI “SARİNCİ”YE ÇIKTI, EYVAH!</p>

  <p class="p1">Suriye’de kimyasal saldırılar Şam yönetiminin kimyasal silahları BM’ye teslim etmesiyle üzerinde durulan bir mesele olmaktan çıkmıştı ki Pulitzer ödüllü gazeteci Seymour Hersh suyu bulandırdı! Hersh, Türkiye ve Suudi Arabistan’ın sorumluluğuna işaret eden ağır ithamlarla dolu bir makale yazdı. MİT Müsteşarı Hakan Fidan “Suriye’ye girmek için 8 füze attırır, gerekirse Süleyman Şah’ı vururuz” diyebiliyor olmasaydı makale de umursanmayabilirdi. Suriye’ye gönderilmiş 2 bin TIR’lık mühimmat itirafı olmasaydı “Geç bunları” demek mümkündü. Geçmişte Hersh’ün <i>New Yorker</i>’daki her makalesini nefesimizi tutarak okuduk. Saygınlığıyla malum <i>London Review of Books</i>’ta “<i>The Red Line and the Rat Line</i>” (Kırmızı Çizgi, Gizli Hat) başlıklı son yazısına sıra gelince hayli yutkunduk. Yazıdaki iddiaların kaynağı ABD istihbaratı ve eski CIA yetkilileri. “Doğru çıkmasın” diye yakardığımız şüuyu vukuundan beter iddialar!</p>

  <p>19 Mart 2013’te Han Assal, 13 Nisan’da Şeyh Maksud, 21 Ağustos’ta Doğu Guta’da kimyasal saldırı olmuştu. Sonuncusu, BM heyeti ilk ikisini incelemek için Şam’a gittiğinde gerçekleşmişti. Rejim kadar Suudi istihbaratının kontrolündeki İslâm Ordusu olası zanlıydı. Hersh’ün eski yetkililerin ağzından aktardığı iddialar özetle şöyleydi:</p>

  <div class="girs2">
    <p class="p1">“Kimyasal saldırı Tayyip Erdoğan’ın bilgisi dahilinde MİT ve Jandarma’nın desteğiyle El Nusra Cephesi tarafından gerçekleştirildi.”</p>

    <p class="bos1"></p>

    <p class="p1">“Amerikan ve İngiliz istihbaratı, 2013 ilkbaharından itibaren muhaliflerin sarine erişimi olduğunu biliyordu.”</p>

    <p class="bos1"></p>

    <p class="p1">“2013’ün baharında ABD istihbaratı, Türkiye hükümetinin MİT ve Jandarma aracılığıyla kimyasal silah yeteneklerini geliştirebilmeleri için Nusra ve müttefikleriyle çalıştığını öğrendi.”</p>

    <p class="bos1"></p>

    <p class="p1">“MİT isyancılarla siyasi irtibatı sağlıyor, Jandarma askerî lojistik ve kimyasal eğitim gibi işleri üstleniyordu.”</p>

    <p class="bos1"></p>

    <p class="p1">“Erdoğan cihatçılara desteğine son verirse her şeyin biteceğini biliyordu. Suudiler lojistik sebeplerden ötürü savaşa destek veremiyordu. Erdoğan, ABD’nin kırmızı çizgiyi geçmesine yol açacak bir olay kundaklamayı umuyordu. Fakat Obama, Mart ve Nisan’daki saldırılara yanıt vermedi...”</p>

    <p class="bos1"></p>

    <p class="p1">“(16 Mayıs’ta Beyaz Saray’da) Erdoğan, kırmızı çizgilerin geçildiğini anlatıyordu. Başbakan bir ara Hakan Fidan’ı sohbete dahil etmek istedi ama Fidan konuşmaya başlayınca Obama ‘Biliyoruz’ diyerek sözünü kesti. Erdoğan, Fidan’ı ikinci kez konuşturmaya çalıştı, Obama müsteşarın sözünü ikinci defa ‘Biliyoruz’ diye kesti. Erdoğan artık dayanamayıp ‘Ama kırmızı çizginiz geçildi’ dedi. Obama, Fidan’a işaret edip ‘Biz de sizin Suriye’deki radikallerle neler yaptığınızı biliyoruz’ dedi.”</p>

    <p class="bos1"></p>

    <p class="p1">“ABD Savunma İstihbarat Ajansı, 20 Haziran’daki 5 sayfalık raporda El Nusra’nın Suriye’de sarin gazı üretilen bir hücresi bulunduğunu belirtti. Türkiye ve Suudi Arabistan’da bazı kişiler sarin yapımında kullanılacak onlarca kilo maddeyi ele geçirmeye çalışıyordu.”</p>

    <p class="bos1"></p>

    <p class="p1">“21 Ağustos saldırısından hemen önce ABD Genelkurmay Başkanı Martin Dempsey ve Savunma Bakanı Chuck Hagel gizli raporla ‘Türkiye’nin ABD’nin askerî bir yanıtına yol açacak bir şey yapmak istediği’ konusunda uyarıldı.”</p>

    <p class="bos1"></p>

    <p class="p1">“21 Ağustos saldırısının ardından Rusya, Doğu Guta’dan alınan numuneleri test için Britanya’ya verdi. Porton Down’daki testlerde gazın Esad yönetiminin envanterinde olmadığı kanaatine varıldı. Britanya bulgular eşliğinde ABD’ye ‘Bize tuzak kuruluyor’ mesajı gönderdi. Bir istihbarat yetkilisi, ‘Bunun, Obama’nın kırmızı çizgisinin aşılması için Erdoğan’ın adamlarınca planlanan gizli bir eylem olduğunu artık biliyoruz. Sarin Türkiye üzerinden tedarik edilmişti, oraya Türk desteği olmadan götürülemezdi. Türkler ayrıca sarinin üretimi ve nasıl kullanılacağı konusunda da eğitim verdi’ dedi.”</p>

    <p class="bos1"></p>

    <p class="p1">“Öncelikle kanıtlar, saldırıdan sonra Türklerin çeşitli dinlemelerdeki keyifli hallerinden edinildi. ”</p>
  </div>

  <p>Demek ki ellerinde tapeler de vardı!</p>

  <p>Peki, ABD bu bilgileri neden kamuoyuyla paylaşmadı? Hersh’e konuşan eski istihbarat yetkilisinin yanıtı şuydu: “Zamanında Esad’ı suçladığımız için şimdi tükürdüğümüzü yalayıp Erdoğan’ı suçlayamayız. Erdoğan’ın sarin gazı saldırısındaki rolüne ilişkin bildiklerimizi açıklarsak sonucu felaket olur.”</p>

  <p>O halde neden şimdi? Beyaz Saray’ın inkâr etmesinin önemi yoktu. Bu, “Bilgiyi veririm ama inkâr ederim” parolasını anımsatıyordu.</p>

  <p>Yetkililerin Hersh’e konuşması meselenin bilinmesinin istendiğine delalet ediyordu. Belli ki ABD, Türkiye ile uyum sağlamakta zorlanıyor ve zorlayıcı bir ortam yaratmaya çalışıyordu. Bundan Türkiye’yi gözden çıkardıkları sonucu çıkmıyordu. Öyle olsaydı örtülü teyit yoluna gidebilirlerdi. Ayrıca “Doğru” demek de ABD’yi hayli sıkıntıya sokardı. Bu durumda kırmızı çizginin muhatabı Türkiye olurdu! Ve ayrıca bataklığa birlikte girdiler. ABD temkinli politikayla beladan sıyrılmaya çalışırken Türkiye Rus ruletine devam etti. Saldırının ilk dakikasında şeksiz şüphesiz “Esad yaptı” diyen Türkiye’nin, Adana’da 2 kilo sarin ile yakalanan 5 kişiyi saldıktan sonra bu konuda kendini savunması ve şüpheleri dağıtması o kadar kolay değildi.</p>

  <div class="girs3">
    <p class="baslik3">ERDOĞAN KIRMIZI ÇİZGİ İLE OBAMA’YI SIKIŞTIRMAK İSTEDİ</p>

    <p class="p1">“Kırmızı çizgi, gizli hat” yazısıyla hem ABD hem Türkiye’yi köşeye sıkıştıran gazeteci Seymour Hersh’i arayıp sordum:</p>

    <p class="bos2"></p>

    <p>• <i>Kimyasal saldırıda Türkiye’nin rolü olduğu iddiası çok sansasyonel ve tartışmalı. Krizde taraf olan Rusya’nın Guta’dan temin ederek Britanya’daki laboratuvara gönderdiği örneklere ne kadar güvenebiliriz? Çoğu insan Rusya ve Suriye’nin işbirliği yaparken süreci manipüle edebileceğine inanıyor</i>.</p>

    <p>-Rusya’nın gönderdiği materyali Britanya’nın üst düzey komutası analiz etti ve üst düzey yetkililer gözden geçirdi ve sonra Pentagon’daki üst düzey generaller ve amirallere gönderdi. Kapsamlı laboratuvar araştırmalarından sonra şüphe kalmadı. Beni kandırabilirsin ama Britanya ve ABD’deki üst düzey yetkilileri kandırman mümkün değil.</p>

    <p class="bos2"></p>

    <p>• <i>Peki, Türkiye’nin dahiyle ilgili kişisel olarak senin vardığın sonuç ne?</i></p>

    <p>- Ne düşündüğümün önemi yok. Bildiğim şu: Amerikan hükümetindeki birçok üst düzey istihbarat uzmanı, olaydan sonraki dinlemelere, MİT ve jandarmanın sarin üretiminde Nusra’ya eğitim verdiğine dair önceki bilgilere dayanarak Erdoğan’ın Suriye’nin askerî tesislerine yönelik bombardıman başlatması için Obama’ya kırmızı çizgisini hatırlatma ihtiyacı duyduğuna inanıyor.</p>

    <p class="bos2"></p>

    <p>• <i>Yalanlamanın dışında Obama yönetiminden bir tepki var mı? Belki bazıları bunların bilinmesini istiyordu. Mayıs’taki Beyaz Saray buluşmasından beri Obama’nın Erdoğan’la sorunları olduğunu biliyoruz.</i></p>

    <p>- Off the record bazı şeyler var ama ne olduğunu söyleyemem.</p>

    <p class="bos2"></p>

    <p>• <i>Dünya farklı bir resme tanık olduktan sonra ABD’nin Suriye politikasında bir değişim ihtimali var mı?</i></p>

    <p>- Dalga mı geçiyorsun? Politika değişikliği mi? Dünyada tarihten ders alan lider olduğunu mu öne sürüyorsun? Mümkünatı yok. ABD, Nusra ve diğer Selefi ve Vehhabi gruplarda sarin gazı olmadığında ısrar edecek, böyle bir saldırı olduktan sonra bile...</p>
  </div>

  <p class="baslik3">SARİNLE DEĞİŞMEYENLER VE ILIMLILAR KARMASI!</p>

  <p class="p1">Muhalifleri silahlandırma konusunda 11 Eylül 2012’de Bingazi konsolosluğuna yapılan saldırıya kadarki Türk-Amerikan ortaklığına rağmen “cihatçı” grupların palazlanmasından Türkiye’yi sorumlu tutan, askerî müdahale için ilan ettiği kırmızı çizgileri aşılsın diye kimyasal saldırı tezgâhlandığını fark eden ABD’nin politikası Seymour Hersh’ün dediği gibi gerçekten hiç değişmedi mi? “Hiç değişmedi” demek zor. 21 Ağustos 2013’te Guta’da kimyasal saldırıyla ABD ordusunu savaşa çekme oyunundan sonra Obama en azından Rus çizgisine yakınlaşarak çift kulvarlı yola girdi. Yani bir taraftan radikallerle ilgili uyarıların dozunu arttırırken diğer taraftan “ılımlı” diye kategorize edilen gruplarla savaşı körükleyip Esad’ı en zayıf anında siyasi çözüme zorlamayı hedefledi. Cenevre’deki siyasi çözüm süreci ve kimyasal silahların imhası için kurulan işbirliğiyle “Esad meşruiyetini yitirdi, gitmeli” parolasından Esad’ı müzakere ortağı yapan çizgiye doğru bir kayış yaşandı.</p>

  <p>Fakat ABD’nin dünyaya sattığı ılımlı-radikal ayrımı gözeten yeni politika hepten kozmetik hale geldi. Farklı kategorilere sokulan örgütlerin sahada ortak hareket etmesi nedeniyle bu ayırım kâğıt üzerinde kalıyordu.</p>

  <p>Obama, 28 Mart 2014’te Riyad gezisinde Suudilerle Suriye politikasını senkronize etmeye çalıştı. <i>Washington Post</i>, Riyad’ın Ahrar el Şam, Nusra ve IŞİD ile çalışmamayı kabul ettiğini, Obama’nın da ılımlı kanatlara uçaksavar dahil gelişmiş silahlar vermeyi gündemine aldığını yazdı.</p>

  <p>ABD, 2012’de sadece Nusra’yı terör listesine aldı ama hem rejim hem El Kaide ile savaşta bel bağlanan “güvenilir” örgütler ötekilerden çok da farklı değildi. Bu gruplar cephane paylaşımına gitmenin ötesinde ideolojik olarak birbirinin türeviydi. Mesela Suudilerin beslediği İslâm Ordusu’nun komutanı Zehran Alluş ile Nusra lideri Ebu Muhammed el Colani’nin Suriye için vaat ettikleri aynıydı. İslâm Ordusu, Suudilerin Obama’nın ziyareti sırasında dışlamayı kabul ettiği Ahrar el Şam ile birlikte Selefilerin çatı örgütü İslâmî Cephe’de omuz omuzaydı.</p>

  <p>Yine Batılı yardımlardan aslan payını kapan Suriye Devrim Cephesi lideri Cemal Maruf ılımlı ortak olarak öne çıkartıldı. Yardımları cebe indirerek savaş ağasına dönüşen Maruf da Suudilerin adamıydı. Maruf da Alluş’tan farklı olmadığını 2 Nisan 2014’te <i>The Independent</i>’a verdiği demeçte ortaya koydu:</p>

  <div class="girs2">
    <p class="p1">“El Kaide (Nusra) ile savaşmıyorum. El Kaide ile savaş benim meselem değil.Rejime karşı savaşanlarla hiçbir sorunum yok.”</p>
  </div>

  <p>Maruf bütün kredisini IŞİD’i Halep’ten Rakka’ya çekilmeye zorlayan saldırılara borçluydu. El Kaide’ye bağlı Nusra ile omuz omuza savaştıklarını hatta Yebrud’da cephaneyi paylaştıklarını söyledi: “Bizi destekleyen insanlar silah göndermemizi isterse göndeririz. Bir ay önce onlar bizden Yebrud’a silah göndermemizi istediler ve biz de gönderdik.”</p>

  <p>Daha trajik olanı Amman’da Suud, ABD ve diğer Batılı istihbarat örgütlerinin kurduğu “Operasyon Odası”nın oluşturduğu Güney Cephesi’nin sorumluluğunu üstlenen Yermuk Tugayı’nın komutanı Beşar el Zubi de Nusra ile birlikte çalıştığını gizlemedi. ABD’nin makul gördüğü Suudi patentli ılımlılar bunlardı.</p>

  <p class="baslik3">Kuveyt’in parası Çeçen’in kaması!</p>

  <p class="p1">Libya senaryosunun “taşıyıcı gücü” olarak formüle edilen ÖSO’nun şapkasını kullananlar ya “para, silah ve ideoloji” bileşeniyle sağlam duran “cihadi Selefiler”in safına kaydı ya yağmayla savaş ağalarına dönüştü ya da etkinliklerini yitirip kendi bölgelerine hapsoldu. Yine de “ılımlılar” efsanesi bitmedi. Amerikalı ve Suudilerin Ürdün’de eğitip donattığı güneydeki grupların birçoğu El Kaide’yle aynı düşünsel kodları paylaşıyordu.</p>

  <p>Kuzeyde ise denkleme başta Çeçenler olmak üzere yabancılar giriyordu. MİT’in Çeçenleri kullandığına dair kanaat yaygındı. Birkaç cepheye liderlik eden Çeçenlerin Ermenilerin yaşadığı Keseb’e yönelik Enfal Operasyonu’nu yönetmesi de sürpriz değildi. Enfal’in komutası Ebu Musa’daydı. Müslim de saldırıya katıldı. TSK ve MİT’in desteği olmadan Enfal’in yürütülemeyeceğini düşünen çok.</p>

  <p>Muhalefetin şekillenmesinde hep Batılı istihbarat örgütleriyle birlikte Katar, Türkiye, Suudi Arabistan öne çıksa da siyasi kakafoniye fazla eşlik etmediği için gözden kaçan bir aktör daha vardı, o da Kuveyt. IŞİD-Nusra kavgasından sonra Nusra’ya ağırlık veren Kuveytlilere sırtını dayayanların başında Ahrar el Şam geliyordu. İstanbul’da temeli atılan Ahrar el Şam’ın kurucusu Ebu Halid, El Kaide’nin Suriye temsilcisiydi. Yine Kuveytlilerin el verdiği komutanlar arasında IŞİD’e biat etmeden önce Ömer el Şişani de vardı. Şişani 2013’te Lazkiye’deki saldırıları Kuveytli Şeyh Haccac’ın telkinleriyle yürüttü.</p>

  <p>Silahlandırılmalarında sakınca görülmeyen bir diğer örgüt Mücahitler Ordusu (Ceyş el Mücahidin). Bu örgüt Mart 2014’te Hıristiyan muhalif Marsel Şehvaro’yu başını örtmediği için şeriat mahkemesine çıkarttı. Örtüneceğine dair yazılı taahhütle bırakıldı. Örgüt sonradan özür dilese de “mahkeme” kararı kaldı. Bu örgütleri eleştiren muhaliflerin başına gelmeyen de kalmadı. Mesela “örgüt suçlarını” rapor eden Hak İhlallerini Belgeleme Merkezi’nden avukat Razan Zeytune, eşi ve iki arkadaşıyla Arahk’ta İslâm Ordusu’nun elindeki Duma’da kaçırıldı.</p>

  <p class="baslik3">Askerin ciğerini yiyen “ılımlı” savaşçı</p>

  <p class="p1">Ilımlılar bahsinde Batılılara “Suriye’de biz kimleri destekliyoruz” sorusunu sordurtan şoke edici bir sahne yaşanmıştı: 12 Mayıs 2013’te Faruk Tugayı’nın komutanlarından Halid el Hamad nam-ı diğer Ebu Sakkar öldürdüğü askerîn ciğerini çıkartıp ısırarak poz verdi. “Bütün Alevileri bu şekilde geberteceğini” söyleyen Ebu Sakkar, daha sonra Time’a pişman olmadığını söyledi. Ebu Sakkar kendini savunurken de öldürdüğü askerîn cep telefonunda bir video bulduğunu öne sürerek “Askerin cep telefonunu açtık ve tamamen çıplak vaziyette bir kadın ve iki kızının video klibini buldum, onları aşağılıyordu, sopayla sağını solunu dürtüyordu” dedi. Öteki muhalifler Ebu Sakkar’ın tutuklanıp cezalandırılması çağrısı yapsa da ılımlılarla ilgili efsaneye bir kez daha gölge düşmüştü. Humus’ta Alevileri hedef almak, Hıristiyanları haraca bağlamak ya da sürmek, askerler tedavi oluyor diye bir hastaneyi bombalamak, Hula katliamına karışmak, kadınlara tecavüz etmek, Alevi ve Şiilere karşı infaz politikası gütmekle suçlanan Faruk Tugayları’nın komutanlarından Abdurrezzak Tılas seks skandalları ile gündeme geldi. Bunun üzerine Hatay’da toplantı yapan Faruk Tugayları, komutan olarak Abu Sayeh Cüneydi’yi seçti. Toplantının MİT’in gözetiminde yapıldığı öne sürüldü.</p>

  <p>Devrimci diye baş tacı edilen gruplar ya El Kaide ile işbirliği yapıyor ya da HRW’nin de defalarca uyardığı gibi insanlığa karşı suç işliyordu.</p>

  <p class="baslik3">KAİDE İLE KOMŞU OLMANIN KİLOMETRE TAŞLARI</p>

  <p class="p1">2013’ü devirirken “Suriye’de El Kaide’yi besleyen ülke” etiketi Türkiye’nin yakasına iyiden iyiye yapıştı. Bu noktaya Batılı müttefiklerle eşgüdüm halinde işleyen uzun bir süreçle gelindi. Ancak müttefikler yavaşça çark ederken Türkiye hatalarında ısrar etti.</p>

  <p>Türkiye ayrımsız hepsine kapılarını açarken Amerikan-Suud ekseni sözde “ılımlı” farkı gözetip özde Selefileri besledi. Bunun yarattığı fark şuydu: Nusra’ya sarini Türkiye’nin temin ettiği iddiasında olduğu gibi zor dönemeçte biri sahneden sıvışırken diğeri projektöre yakalanıyordu. El Kaide ile deneyimi olanlar silahın çift yönlü ateşlendiğini bildikleri için kaçabilecekleri bir masaya oturdu. Acemi olan ise o masayı kendi toprağında kurdurttu.</p>

  <p>Kanlı süreç Türkiye’yi suç ortağı haline getiriyordu. Human Rights Watch (HRW), Türkiye sınırlarını kullanan grupların Lazkiye bölgesinde Alevileri katlettiğine dair bir rapor yayımladı. Ardından <i>Wall Street Journal</i>, MİT Müsteşarı Hakan Fidan’ın silah sevkiyatını organize eden ve kontrol noktalarından konvoyların geçişine izin veren bir trafik polisi gibi hareket ettiğini yazdı. Elbette hükümet El Kaide’ye yardım suçlamalarını zinhar kabul etmedi. Ancak sınırlardaki hikâyeler ise bize farklı bir tablo sunuyordu. Sınırda bir Batılı insani yardım örgütünün çalışanı bana şunları anlattı:</p>

  <div class="girs2">
    <p class="p1">“Bir süre önce Yemen’den Mersin limanına gemiyle 160 savaşçı getirildi. Bu kişiler otobüslerle Öncüpınar Sınır Kapısı’na taşındı. Burada ÖSO’nun komutanı arandı. Kapıya gelen komutanla pazarlık yapıldı, savaşçıların toplanıp ulaştırılması organizasyonu için istenen para 2 milyon dolardı. Suudi Arabistan’la telefon görüşmesinin ardından istenen para bankaya havale edildi. Ve savaşçılar Öncüpınar’dan Suriye tarafındaki Selame’ye geçirildi.”</p>
  </div>

  <p>Buna benzer çok fazla olay Hatay, Şanlıurfa, Kilis ve Gaziantep’te dilden dile dolaşıyordu.</p>

  <p>CHP Hatay milletvekili Mehmet Ali Ediboğlu sınırda peşine düştüğü birçok anormal olayı soru önergesi olarak TBMM’ye taşıdı. İktidarın yaptığı ise iddialara yanıt vermekten ziyade Ediboğlu’nun güvenilirliğini sorgulamaktı. Ediboğlu “Bir dokun bin ah işit” misali bana şunları anlattı:</p>

  <div class="girs2">
    <p class="p1">“14 Ağustos 2012’de Libya bandıralı balıkçı teknesi Al Entisar, İskenderun Limanı’na yanaştı. İnsani yardım malzemesi taşıdıklarını beyan etmişler. Gemiden Libya uyruklu 24 kişi indi. 31S 4262 plakalı midibüsle Antakya istikametine doğru yola çıktı. Emniyet müdürünü aradım ‘Durdurun’ dedim, Antakya girişinde durdurdu, ‘Silah yok, karışamayız’ yanıtını verdi. Minibüs Antakya’ya ulaştı ve yolcuları Büyük Antakya Oteli’ne yerleştirildi. O tekne getirdiği kişileri almadan döndü. Yine 07 Aralık 2012’de saat 23.5O’de Anadolu Jet’in tarifesiz uçağıyla Arapça konuşan 200 kişi Hatay Havaalanı’na indi. 15 minibüs aprona girdi, uçağın merdivenlerine kadar gidip yolcular minibüslere bindirildi. Hatay Havaalanı’na İstanbul ve Ankara’dan günde onlarca Arapça konuşan insan iniyor. Bunlar Suriyeli değil. Yaşları 20-30 arasında. Büyük çoğunluğu VlP kullanıyor. Bunların hepsi diplomat olamaz! Milletvekili olarak soruyorum, havaalanındaki yetkililer ‘Dışişleri ve Başbakanlığın talimatları var’ diyorlar. Son zamanlarda azaldı. Önceden günde 50-100 kişi geliyordu.”</p>
  </div>

  <p>Türkiye’nin komşudaki isyan sürecine müdahil olmasında SUK ve ÖSO’nun oluşumuna ev sahipliğinin yanı sıra ordudan ayrılan askerlere Apaydın Kampı’nı açması milattı. Uzun süre ÖSO, kampı karargâh olarak kullandı. Oluşturulan bir TBMM heyeti kampa gidip denetim yaptı ve askerî eğitim verilmediğine hükmetti. Halbuki burada yapılan eğitimden ziyade askerî planlamalar ve koordinasyondu. Ediboğlu ise Apaydın değil başka bir kampa işaret etti:</p>

  <div class="girs2">
    <p class="p1">“Reyhanlı’da stadyumun yanındaki Toprak Mahsulleri Ofisi (TMO) binası radikal İslâmcıların eğitildiği, silahlandırıldığı ve sınıra nakledildiği yerdir. En az 10 dönümlük bir alanı var. Yüksek duvarlarla çevrili olduğu için içerisi görülmüyor. Apaydın Kampı’nın adı çıktı ama asıl karargâh burası. Oradan lojistik destek yapılıyor. Savaşçılar geceleri otobüslere bindiriliyor, polis eskortluğunda Kuşaklı ve Bükülmez bölgelerinden Suriye’ye geçiriliyor. Bir yıl öncesine kadar cihatçılar daha çok Antakya’da barındırılıyordu. Örneğin Kuzeytepe’de North Hill Otel, Antakya’da Ottoman Otel, merkezde Büyük Antakya Oteli ve Narin Otel gibi otellerde kalıyorlardı. O zaman savaşçılar Yayladağı’nın Güveççi köyünden Suriye’ye geçiriliyordu. Yayladağı Sınır Kapısı’nı ele geçirmek için yoğun çaba vardı. Bir haftada üç kez saldırı düzenlediler ama ele geçiremediler. Çünkü Suriye tarafındaki Keseb’de Türkmen ve Ermeniler yaşıyor ve bölge halkı onlara yardım etmedi. Cilvegözü Sınır Kapısı’nı ise iki taraftan saldırı olduğu için kolayca ele geçirdiler. Yayladağı’nda başarılı olamayınca ve Antakya halkından tepkiler yükselince savaşçılar Reyhanlı’ya kaydırıldı ve TMO karargâh olarak kullanılmaya başladı. Reyhanlı’da misafirhaneler ve kiralanan evler de kullanıldı. Reyhanlı’da 3-5 bin civarında radikal unsur var. Son zamanlarda Cilvegözü Sınır Kapısı’ndan geçişler mercek altına alındığı için Suriye’ye geçişlerde daha çok Bükülmez köyündeki karakolun önündeki yol kullanılıyor. Tel örgüleri kaldırıp stabilize yol yaptılar. (Daha önce de Yayladağı-Güveççi’de kaçakçıların kullandığı yasadışı yolu da araçlar rahat geçsin diye asfaltlamışlardı.) Bükülmez karakolunun önünden rahatlıkla girip çıkış yapıyorlar. Askerî yetkililer ‘Bize soru sormayın, gidin valiye sorun’ diyorlar. Vali ise ‘Yok böyle bir şey’ diyor. Bir milletvekili olarak yanıt alamıyorum. Halbuki ben bunun filmini çektim.”</p>
  </div>

  <p>Ediboğlu silah geçişiyle ilgili de “Ukrayna’dan malı yüklüyorlar, Mısır’a gidiyorum diyorlar ama İskenderun’a yanaşıp silahları boşaltıyorlar” dedi. İşte sınırlardaki bu anormallik Türkiye’yi Suriye krizinin içine çektikçe çekti.</p>

  <p class="baslik3">TÜRKİYE SINIRLARINDA YAKALANAN KİMYASALLAR</p>

  <p class="p1">Türkiye’nin Suriye’deki silahlı gruplara cephane yardımı yaptığına dair suçlamaları hep reddeden hükümet Mayıs 2013’ten itibaren ardı ardına yaşanan skandallarla yakayı ele verdi.</p>

  <p>18 Mayıs’ta Adana’da 12 kişi sarin gazı kullanımında kullanılan 2,5 kilo kimyasal madde ile yakalandı. Bu olay gerek sınırlardaki geçişkenliği göstermesi gerek Suriye’deki kimyasal silah tartışmasına Türkiye’yi de dahil etmesi açısından önemliydi. Saniyelik fitil, havan topu yapılmak üzere krom boru, tiyonil klorür, potasyum florür, metanol, izopropanol, izopropanolamin, beyaz fosfor, medikal glikoz ve boksit gibi kimyasal maddeler temin etmeye çalışmakla suçlanan zanlılardan altısı polis sorgusunun ardından bırakılırken biri Suriyeli 6 kişi tutuklandı. Sanıklar Ahrar el Şam ve Nusra Cephesi’ne kimyasal silah yapımında kullanılan maddeler temin etmekle suçlandı. Ele geçirilen maddelerin birleşmesinden sarin gazı elde edilebileceği ama suç unsuru malzemenin doğrudan ‘sarin’ değil ‘antifriz’ olduğu gerekçesiyle sanıklardan beşi 17 Temmuz 2013’te tutuksuz yargılanmak üzere tahliye edildi. Tutuklu tek sanık “Abu Salah” kod adlı Suriyeli Heysem Kassap (Hytham Qassap) da 30 Ekim’de bırakıldı. Savcılık Kassap hakkında “silahlı terör örgütüne üye olma” ve “silahlı terör örgütüne silah sağlamaya teşebbüs” suçlarından 25 yıla kadar hapis, tutuksuz yargılanan Halit Usta, Halit Ünalkaya, İbrahim Akça, Bekir Karaoğlan ve Raif Ay hakkında ise “silahlı terör örgütüne silah sağlamaya teşebbüs” suçlamasıyla 15’er yıla kadar hapis cezası istedi.</p>

  <p>İddianameye göre Heysem Kassap ile kimyasal satıcısı arasında geçen telefon görüşmesinde, satıcı talep edilen sekiz kimyasal maddeden ikisinin satışının devletin iznine bağlı olduğunu söyledi. Ünalkaya ile Usta arasında 17 Mayıs 2013’te geçen telefon görüşmesinde bir kimyasaldan 5.000 dolara 10 adet alındığı, 10 ton glikoz istendiği ve kimyasalların Kilis’te teslim edileceği bilgileri yer aldı.</p>

  <p>Kassap savcılıktaki ifadesinde kendisi hakkında şu bilgileri verdi: “Aslen Humusluyum. Yıllar önce babam Suriye’de idama mahkum olduğundan Suudi Arabistan’a göç ettik. Suudi Arabistan’da doğup, büyüdüm. Daha sonra Suriye’de yaşanan iç savaş nedeniyle rejim karşıtı gruplara yardım etmek amacıyla arayış içerisine girdim. Bu bağlamda Ahrar el Şam yetkililerinden Ebu Velid ile tanıştım. Onların yönlendirmesi ile Antakya’ya giderek ev kiraladım. Antakya’ya geldikten sonra rejim muhalifi çeşitli gruplar benimle temasa geçtiler. Bunlardan bazıları insani yardım malzemeleri ilaç talep ederken, bazıları da askerî malzeme talep ediyordu.”</p>

  <p>Daha önce Bursa’dan temin edilip Suriye’ye sokulduğu iddia edilen üç kamyonet dolusu kimyasal madde Lazkiye’de Suriye güvenlik güçlerince ele geçirilmişti. Bursa’dan kimyasalların getirilmesini organize eden kişinin Ebu Velid Temmam olduğu anlaşıldı. Mahkemede Ebu Velid Temmam ile ilişkili olduğu da ortaya çıkan Kassap, kimyasalları Nusra değil ÖSO’nun talep ettiğini savundu.</p>

  <p>İddianamede zanlıların devlete ait Makine Kimya Endüstrisi’nden (MKE) Suriye’ye götürülmek üzere 10 top yani yaklaşık 2,5 km uzunluğunda dinamit fitili temin etmeye çalıştığı belirtiliyordu ama hakim bu konuda soru bile sormadı.</p>

  <p>Duruşmayı izleyen CHP milletvekili Hürşit Güneş’le konuştuğumda şunları söyledi: “Halit Ünalkaya’nın avukatı Halis Yetkiner, AKP Yüreğir İlçe Teşkilatı eski başkanı. Yetkiner duruşma sırasında ‘Bu dava hukuki değil siyasidir. Türkiye’nin dışarıdaki ilişkilerini zedeleyebilecek bir davadır. İddianamede yer alanların hazırlık eylemi olduğu görülmektedir. Hazırlık eylemi suç sayılamaz’ dedi.” Güneş, Yetkiner’in duruşma öncesinde de kendisine “Kassab da tahliye edilecek, göreceksiniz” dediğini aktardı. Nitekim Yetkiner’in dediği oldu.</p>

  <p class="baslik3">20 çuval dolusu kükürt mü? Yok önemi!</p>

  <p class="p1">Sınırdaki tuhaflıklara dair çarpıcı bir başka örnek Genelkurmay’ın İnternet sitesinde bir not olarak yer aldı. Buna göre 2 Kasım 2013’te TSK, Hatay’dan Suriye’ye sokulmaya çalışılan bazı kimyasallar yakaladı. Askerî birlikler Hatay’a bağlı Narlıca beldesi yakınlarından Suriye’ye geçmeye çalışan ve “dur” ikazına rağmen yola devam eden 3 aracı lastiklerine ateş açarak durdurdu. Araçlarda her biri yaklaşık 50 kilo ağırlığında 20 çuval dolusu kükürt ve kapakları mühürlü 8 adet varil ele geçirildi. Mühürlü variller 3 Kasım’da Afet ve Acil Durum Müdürlüğü’ne (AFAD) bağlı Kimyasal Biyolojik Radyolojik Nükleer (KBRN) ekibince incelemeye alındı. Araçtakiler Suriye tarafına kaçarken içlerinden biri yakalandı. Gözaltına alınan kişi Bosna Hersek uyruklu Fransız vatandaşı S.H. idi. Ele geçirilen malzemelerle ilgisinin olmadığını savunan S.H., nöbetçi mahkeme tarafından tutuksuz yargılanmak üzere serbest bırakıldı. Hatay’da da mesele “basit bir kükürde” indirgenerek geçiştirildi.</p>

  <p class="baslik3">KOMŞUDAKİ SAVAŞIN ROKETLERİ KONYA VE ADANA’DAN</p>

  <p class="p1">Kimyasallarla ilgili skandalların ardından 7 Kasım 2013’te Adana’da uyuşturucu taşıdığı ihbarı üzerine durdurulan bir TIR’da 931 havan-roket kapsülü ve 10 rampa bulundu. Mahkeme kayıtlarına göre “TIR’da yakalanan 931 adet demir gövdenin, pik demirinden imal edilen el yapımı 120 mm’lik havan mermisinin dış gövde kısmı, demir boruların da üzerinde yapılacak tadilat neticesinde mermileri fırlatmak için kullanılan rampa olduğu tespit edildi.”</p>

  <p>10 kişi gözaltına alınırken malzemelerin Konya ve Adana’daki atölyelerde üretildiği belirlendi. Erdoğan, TIR’ın yakalanmasını “Mühimmatın üretimi için Konya ve Adana’ya kalıpları Suriyeli gruplar getirmiş. Parasını vermişler. Mühimmatın yakalanması Türkiye’nin hassasiyetini gösterir” sözleriyle El Kaide’ye karşı mücadele çabası olarak sundu.</p>

  <p>TIR sürücüsü L.K.’nin verdiği ifade ise Erdoğan’ın sözünü ettiği gibi bir hassasiyetin olmadığını ortaya koydu. CHP Genel Başkanı Kemal Kılıçdaroğlu’nun 26 Kasım’da TBMM’de ifşa ettiği mahkeme tutanaklarına göre L.K. şu ifadeyi verdi:</p>

  <p>“Bu malzemeleri daha önce iki defa Reyhanlı’ya götürüp teslim ettiğim yer, Jandarma karakolunun korumasında olan etrafı çevrili bir yerdi. Zaten oraya girebilmek için jandarma kontrolünden geçiyordum. Ancak aracı aramadılar. Kasasına bakmadılar. Ancak TIR’ı götüren öncü aracı durdurup o araç ile konuştular, sonra karakol binasının 200 metre ötesinde etrafı çevrili bir alana yükü boşalttım.” Sürücü son seferde Konya’dan 593 tane yükleyip kalanını Adana’dan bir başka tornacıdan aldığını ifade etti.</p>

  <p>Zanlılardan Konyalı tornacı E.H. ise Suriye uyruklu Heysem Topalca’nın Ekim 2013’te kendisine gelerek 10 bin ila 20 bin civarında havan mermisi gövdesi yapmasını istediğini söyledi. E.H. bir ay içinde 1.179 adet havan mermisi yapıp bunları üç ayrı seferde gönderdiğini belirtti. İfadeye göre Topalca, Konya’da diğer esnaflara da bu şekilde mal yaptırıyordu. Adana’da şüpheli bir tornacı da Topalca’nın talebi üzerine 178 adet havan mermisi kovanı ürettiğini anlattı. Mahkeme’nin kararında yükün götürüldüğü yerin Suriye sınırında El Kaide’nin kampı olduğuna dair emniyet raporu olduğu belirtildi.</p>

  <p class="baslik3">Sır dolu Türkmen: Heysem Topalca</p>

  <p class="p1">Niğde’de IŞİD’çilerin yargılandığı davanın tutanaklarında da silah sevkiyatıyla ilgili bilgiler yer aldı. Saldırganlardan birinin kullandığı telefon kendi üzerine kayıtlı olduğu için yargılanan sanık Mehmet Aşkar, MİT adına sınırdan yasadışı yollarla Suriye’ye nasıl silah sevk edildiğini anlattı. Aşkar, MİT’e çalıştığı söylenen Heysem Topalca ile birlikte Yayladağı sınırında silah taşırken Türk askerîne yakalandıklarını ama birkaç telefon görüşmesinden sonra bırakıldıklarını ve teslimatı gerçekleştirdiklerini belirtti.</p>

  <p>Topalca Niğde’deki saldırganları Suriye’ye geçiren kişi olarak da bu davanın zanlıları arasındaydı. 11 Mayıs 2013’te Reyhanlı’da bomba yüklü iki araçla düzenlenen ve 53 kişinin öldüğü saldırılarla bağlantılı olarak da Topalca’nın adı soruşturma dosyasına girdi. Erdoğan bu saldırı ile ilgili mezhebe vurgu yaparak “Reyhanlı’da 53 Sünni vatandaşımız şehit edildi. Peki bu tezgâhın arkasında ne var. En son saldırının bir numarası yakalandı. Bu kişi malum Beşşar el Esad’la adeta kol kola olan bir kişi” demişti.</p>

  <p>İddianamede Jandarma Genel Komutalığı’nın 9 Haziran 2014 tarihli raporuna atıf yapılarak Topalca’nın Adana’da roket başlıkları ile birlikte yakalandığı, Suriye’den kaçak yollarla tarihi eser getirip Türkiye’de sattığı, El Kaide ve Nusra Cephesi’ne sürekli mühimmat temin ettiği, Reyhanlı’da patlayan araçları gönderen kişi olduğu belirtildi. Savcılık başka bir belgeye dayanarak Topalca’nın Adana’da ele geçirilen 931 adet havan mermisinin sahibi olarak yakalandığını ancak emniyet güçleri tarafından bırakıldığını, 20l4’te Reyhanlı saldırısını organize ettiğini ve ayrıca Cund el Şam örgütü ile ilişkisi olduğunu öne sürdü. Emniyet Genel Müdürlüğü Terörle Mücadele Daire Başkanlığı’nın raporuna göre Topalca 2011-2014 arası Türkiye’ye 873 kez giriş çıkış yaptı.</p>

  <p>Topalca ve Ayhan-Adil Orli kardeşler sınır hatlarında Türkmenler üzerinden dönen gizli operasyonlarla ilgili neredeyse Türkiye’nin kara kutusu haline gelmiş kişilerdi. Ama hikâye sadece onlarla sınırlı değildi. Suriye rejimine karşı Yavuz Sultan Selim Tugayı, Fatih Sultan Mehmet Tugayı, Sultan Abdülhamid Tugayı, Ömer Muhtar Tugayı, Ricalullah gibi örgütler altında savaşan Türkmenlerin Türkiye ile bağlantıları sıklıkla gündeme geldi. (Ocak 2015’te Lazkiye kırsalında savaşan Osman Gazi, Ömer bin Abdülaziz ve Ömer Muhtar adlı birliklerin bir araya gelerek Sultan Abdülhamid Han Tugayı’nı kurduklarını duyuran Türkçe video kaydı yayımlandı. Suriye ordusu Lazkiye bölgesinde baskıyı arttırdıkça Türkiye’ye seslenen Türkmenlerin sayısı da artıyordu.)</p>
</body>
</html>