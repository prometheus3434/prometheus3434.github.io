<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/egmn.css" type="text/css" rel="stylesheet"/>
</head>

<body>
  <h2>Üçüncü Bölüm</h2>

  <hr/>

  <p class="baslik">2012</p>

  <p class="baslik2">KENDİ ÇÖZÜM GİRİŞİMİNİ ÖLDÜREN ARAP BİRLİĞİ</p>

  <p class="p1">Suriye’de kanlı perde 2011 yılını 3.420 sivil, 1.277 asker ve polisin canı pahasına kapattı. İsyan sürecine örtülü olarak yapılan müdahaleler ve gizli operasyonlar 2012’de daha görünür hale geldi.</p>

  <p class="right"><img alt="" height="420" src="../Images/main-7.jpg" width="300"/></p>

  <p>Bir tarafta BM-Arap Birliği Gözlem Misyonu Suriye’de krizin çözümü için patinaj yaparken diğer tarafta Şam’a Yemen modelini kabul ettiremeyen Suudi Arabistan ve Katar artık Libya senaryosunu Suriye’ye taşıyacak ortamı hazırlamak için kolları sıvadı. Diyaloğu reddeden muhalifler gözlem misyonundan memnun değildi. Gözlemcilerin Suriye’ye ulaşmasına paralel olarak çatışmaların tırmanması da tesadüf değildi. 21 Aralık 2011’de İdlib’deki çatışmalarda 56 kişi ölürken, 23 Aralık’ta Şam’da Nusra’nın düzenlediği bombalı saldırıda en az 40 kişi can verdi. Ölümlerden dış müdahale için BM’ye gitmeyip Şam’la çözüm çabası içerisine girdiği için Arap Birliği de sorumlu tutuluyordu. 23 Aralık’taki gösterilerde “Hain Arabi” sloganıyla Arap Birliği Genel Sekreteri Nebil el Arabi hedef alınırken müdahaleci muhalifler de gözlem misyonunu karalamakla meşguldü. Heyetin “durumun ürkütücü olmadığı, Humus’ta silahlı militanlar görüldüğü, tankların kentin dışına çekildiğine” dair ilk izlenimleri de muhalifleri kızdırdı. Bu durumdan Suudi Arabistan ve Katar da memnun değildi. El Arabiye ve El Cezire’ye çıkarak açıklamalarda bulunan Cezayirli gözlemci Enver Malik heyete açıkça savaş ilan etti. İşkenceye maruz kalmış cesetler bulunduğunu, tutukluların aç bırakılıp işkence edildiğini, keskin nişancılar gördüğünü, Suriye’ye dışarıdan silah sokulmadığını, serbest bırakılan tutukluların tekrar hapsedildiğini anlatıp rejime alet olmamak için heyetten çekildiğini söyledi. Ancak Enver Maliki’nin gözlemlerini otel odasından bildirdiği ve Katar’dan 500 bin Euro rüşvet aldığı gerekçesiyle heyetten atıldığı ortaya çıktı.</p>

  <p>Gözlemci heyetinin Başkanı Sudanlı Mustafa Dabi 3 Ocak 2012’de misyonun başarısız olduğu eleştirilerini reddedip önemli kazanımlar elde edildiğini, tankların şehirlerden çekildiğini ve 3.500 tutuklunun bırakıldığını açıkladı.</p>

  <p>Katar gözlemcilerin çerçevenin dışına çıktığını ve hatalar yaptığını açıklayarak misyonu bitirmek için kolları sıvarken Mustafa Dabi, Arap Birliği’ne sunduğu raporda hem Suriye yönetimi hem muhaliflerin protokolü ihlal ettiğini ve şiddetin tek taraflı olmadığını kaydetti. Katar’la paslaşan ABD de “Gözlemciler süresiz olarak Suriye’de kalamaz” diyerek misyonun sona ermesi için sesini yükseltti. Ordunun da ciddi kayıplar verdiği bir süreçte gözlemde bulunan Arap Birliği’nin misyonu, 22 Ocak’ta üye ülkelerin gözlemcilerini çekmeye başlamasıyla sona erdi. Suriye “Rapor Suriye’de silahlı grupların varlığını, bunların kamu-özel mülkiyete ve orduya saldırılar düzenlediğini teyit etti” diyerek tepki gösterdi.</p>

  <p>Sırada Katar’ın Arap Barış Gücü gönderilmesi önerisi vardı. El Arabi bu öneri karşısında realistti: “Şartlar Libya senaryosunun Suriye’de uygulanmasına müsaade etmiyor.”</p>

  <p>Arap Birliği’ni işbirliği yapmamakla suçlayan Esad 15 Ocak’ta genel af ilan etti.</p>

  <p>Silah teslimatının hemen ardından ÖSO komutanı Riyad el Esad, rejimin sivil göstericilerle değil silahla devrileceğini deklare etti. Riyad el Esad, Arap Birliği’ne Suriye dosyasını BM Güvenlik Konseyi’ne teslim etmesi çağrısında bulundu. Suriye Ulusal Konseyi de BM’nin 7. maddeye dayanarak Suriye’ye müdahale etmesini istedi.</p>

  <p>Gözlemcilerin raporunu gündemden düşürmeye çalışan Katar, Kasım’dan beri üzerinde durdukları Yemen modelinin kabul edilmemesi halinde Suriye’yi BM’ye taşıyacaklarını açıkladı. Arap Birliği’nin 22 Ocak’ta onayladığı yetki devri planı 4 Şubat’ta BM Genel Kurulu’na sunuldu. Tabii Libya’daki gibi askerî müdahaleye kapı aralayacağı gerekçesiyle tasarı Rusya ve Çin tarafından veto edildi. Son iki aylık süreçte yaşananlardan Katar ve Suudi Arabistan’ın dış müdahalenin önündeki seçenekleri tüketmek için gözlem misyonuna razı oldukları anlaşılıyordu.</p>

  <p class="baslik3">BM toplantısı öncesi Humus’ta katliam</p>

  <p class="p1">BM Güvenlik Konseyi’ndeki oylama öncesi Humus’ta korkunç bir katliam yaşandı. 3 Şubat’taki katliamın BM’yi etkilemek için tezgâhlandığına dair bir kanaat oluştu. Anlatılanlara göre önce asiler, kontrol noktalarına saldırarak 12 askerî öldürdü. Bunun ardından ordunun ölümcül operasyonu başladı. Ancak olay ilk kareleri sansürlenmiş film gibi sunuldu. El Arabiye televizyonu saldırıda 337 kişinin öldüğünü ve 1.300 kişinin yaralandığını ileri sürdü. Muhalif kaynaklara göre ordunun bombardımanında 36 ev yıkıldı, 345 kişi öldü, 1.600 kişi yaralandı. Suriye İnsan Hakları Gözlemevi ölü sayısını 217 olarak verdi. Kısa süre sonra BBC ölü sayısını 55’e çekti. BBC’ye göre muhaliflerin kurduğu Yerel Koordinasyon Komiteleri 39’u Halidiye semtinde olmak üzere toplam 55 ceset bulduklarını kaydetti. Başta Türkiye hükümeti olmak üzere Suriye’ye müdahaleden yana tavır sergileyen liderler 345 rakamı üzerinden “Rejim gitmeli” çıkışları yaparak BM’yi etkilemeye çalıştı. Şam’a göre ise meydana dizilerek teşhir edilen cesetler, muhaliflerin daha önce kaçırıp öldürdüğü kişilere aitti.</p>

  <p>Katliam haberlerine paralel olarak Suriye’nin Kahire, Kuveyt, Amman ve Londra’daki elçilikleri saldırılara uğradı. Türkiye’de AKP yönetimi BBC’nin rakamı aşağı çekmesinden sonra da 345 kurban rakamını telaffuz etmeyi sürdürerek Esad karşıtlığını kamçılarken kamuoyunun hassasiyetlerini tahrik eden başka bir gelişme daha yaşandı: Suriye’deki çatışmalarda atılan mermiler Hatay’ın Güveççi köyüne düştü. Buna kanal kanal dolaşan SUK üyelerinin “PKK’lılar Esad güçlerinin yanında yer alıp halka ateş açıyor” iddiası eklendi. Hem BM’deki aktörleri askerî müdahaleye razı etme, hem de Türkiye’yi savaşın içine çekme yönünde tehlikeli bir oyundu bu. Türk kamuoyu da bu kışkırtmaya açıktı. Özellikle İslâmcı kesimlerde bir gazavat havasıdır gidiyordu.</p>

  <p>Bu olaydan birkaç ay önce İstanbul’da muhaliflerin bir başka konferansında ben de konuşmacıydım. Sonradan rektörlükle ödüllendirilen bir tarih profesörü “Suriye’den Filistin’e kadar bütün bu coğrafyayı kurtarmak üzere inşallah ‘Birinci Tayyip’ dönemi ilan ederiz” deyince kulaklarıma inanamadım. Bir yazar Erdoğan’a “Selahaddin Eyyubi” rolü biçerken Anadolu Ajansı’nda yönetici pozisyonunda bir gazeteci “Kurtuluş Sünni Türkiye’nin liderliğinde” dedi. Salonda bu parolaya “amenna” demeyen yoktu. Ankara’nın tepeden aldığı pozisyonun aşağıdaki karşılığı buydu.</p>

  <p>Sıra bana geldiğinde “Beni ilk konferansınıza da davet etmiş, konuşma şansı vermiştiniz. O zaman dış müdahale, silahlı direniş, mezhepçilik ve etnik milliyetçiliğin barışçıl süreci zehirleyeceğini, devrim hareketini rayından çıkartacağını söylemiştim. Bunların 4 madde olarak sonuç bildirisine girmesi beni umutlandırmıştı. Aradan geçen süre içerisinde bu dört ilkeye de ihanet ettiniz. Uluslararası komplonun bir parçası oluverdiniz” dedim. Salon karıştı, kürsüden inerken ön sıralarda laf atanlar oldu. Sözlü saldırıda bulunanların hepsi kanlı sürecin devrim olduğuna inanan Türkiyeli İslâmcılardı. Davetin sahibi Suriyeliler ise “Size katılmıyoruz, nefsi müdafaa için silaha sarıldık ama senin görüşlerin de bizim için değerli” mealinde sözler sarf etti. Bu salondaki ruh hali medyanın ezici çoğunluğunun manşetlerine de yansıyordu.</p>

  <p>BM’ye sunulan tasarı tarafların şiddete son vermesini ve Esad’ın yetkiyi devretmesini isteyip aksi halde başka önlemler alınacağını vazediyordu. Tasarıya tam destek sunan Türkiye dönüşü çok zor bir noktaya gelmişti. Batı-Arap kampı, ÖSO’nun iç savaşı büyüterek rejimi devirmesi seçeneğine oynuyordu. Nitekim Türkiye’nin himayesindeki ÖSO lideri Riyad el Esad saldırıları artıracaklarını ilan etti. Bundan sonra 4 Şubat’ta Rusya ve Çin’in veto edeceğini bile bile BM’ye tasarı sunan aktörlerin yeni seçeneği iç savaşı kızıştırmaktı. Libya’daki gibi Araplar eliyle muhaliflerin silahlandırılması süreci daha da hızlanacaktı. ABD Dışişleri Bakanı Hillary Clinton’ın “Libya Temas Grubu”na benzer şekilde Suriyeli muhaliflere destek grubu oluşturulması çağrısı, Amerikalı Senatör Joe Lieberman’ın “Muhalifleri silahlandırmalıyız” çıkışı bunun işaretleriydi. Hem askerî hem sivil alanda kurgulanan alternatif üretme sürecini uluslararası alanda yürütmek için de Suriye’nin Dostları Grubu oluşturuldu. Dostlar Grubu’nun kurulacağı Fransa Cumhurbaşkanı Nicolas Sarkozy tarafından ilan edildi. Eski sömürge gücü burada inisiyatif almak için acele ediyordu. (Dostlar’ın ilk toplantısı da Arap isyanlarının ilk başladığı yer olan Tunus’ta 24 Şubat 2012’de yapıldı.) Bundan sonraki adımlar BM Güvenlik Konseyi’ni by-pass ederek yol almaya yönelikti.</p>

  <p>BM’deki başarısız denemeden sonra şiddetlenen iç savaşın faturası da Esad’a kalkan oldukları gerekçesiyle Rusya ve Çin’e kesildi. Batı medyasında Rus dış politikasının yeniden Putinleştiğine dair tespitler sıklaştı. Vetocu kanadın endişelerine bakan yoktu. Her şeyden önce müdahaleci kanat Libya’da inandırıcılığını yitirmişti. “Uçuşa yasak bölge kararı” askerî müdahaleyle rejim değişikliği için kullanıldı. Suriye’ye karşı cephede başı Suudiler ve Katarlılar çekiyordu. Suriye’nin BM Daimi Temsilcisi Beşşar Caferi ise “Kadınlara futbol izlemeyi yasaklayan Suudi Arabistan’ın demokrasiden bahsetme hakkı yok” diyerek Körfez’in özgürlükçü pozunu sorguladı. Dış müdahaleden özgürlük bekleyenler, Irak’ın yüzbinlerce insanını toprağa verdiği halde belini doğrultamadığını ve terör bataklığına saplandığını unutmuştu. İşin bir de stratejik yönü vardı ki akan şey kan olunca bu da teferruata dönüşüyordu. Bu noktada İranlı liderlerin sıklıkla tekrarladıkları “Suriye direnişin bedelini ödüyor” sözünü ve İsrail Başbakan Yardımcısı Moşe Yaloon’un “Esad rejimi yıkılırsa şeytan ekseni zayıflar” tespitini yan yana koyduğumuzda Suriye’deki hesap daha anlaşılır hale geliyordu.</p>

  <p>Rusya veto nedeniyle ağır ithamlarla karşılaşsa da aslında Batı-Arap ittifakının kötü sicili ve silah zoruyla rejim değiştirme yönelimi “Uluslararası bir komplo ile karşı karşıyayız” diyerek halkı yanında tutmaya çalışan Esad yönetiminin elini güçlendirdi.</p>

  <p class="baslik3">KİRLİ OYUN: ÜSTTEN ÇÖZÜM GİRİŞİMİ,<br/> ALTTAN SİLAH SEVKİYATI</p>

  <p class="p1">Körfez liderleri ile Batılı müttefiklerinin Suriye krizini iç savaşa sürüklemeden reformlar yoluyla çözmekte samimi olmadıklarını gösteren onlarca hakikat sonradan ortaya çıktı.</p>

  <p>Suriye’de bir yandan Arap Birliği gözlemcileri çalışmalarını sürdürürken diğer taraftan heyeti itibarsızlaştırmak için elinden geleni yapan Katar ve Suudi Arabistan, ÖSO’ya uçaklarla silah sevkiyatı başlatarak çözüm çabalarını sabote etti. Halbuki Ocak 2012’de gözlemciler hem ordu güçleri hem silahlı muhalif güçlerin saldırılara son verdiğini denetlemek için Şam kırsalı, Hama, Humus ve Dera’da incelemelerde bulunuyordu.</p>

  <p>Ocak 2012’de <i>The Guardian</i> muhabiri, Körfez’den 5 kişinin Reyhanlı üzerinden Atme’ye 50 kutu silah ve mühimmatı teslim edişine şahitlik etti.”</p>

  <p>Asıl bombayı 14 ay sonra <i>New York Times</i> patlattı. Gazete Türk ve yabancı yetkililer ile muhalif komutanlara dayanarak CIA’in koordinasyonunda Türkiye üzerinden yapılan silah sevkiyatını açığa çıkardı. Sevkiyatta Ankara Esenboğa ve İstanbul Atatürk havaalanları kullanılıyordu. Sevkiyata katılanlar Katar, Suudi Arabistan ve Ürdün askerî kargo uçaklarıydı. Silah trafiğini CIA, Türkiye ile eşgüdümlü denetliyordu. CIA ayrıca Arap ülkelerinin Hırvatistan’dan silah temin etmesinde de organizatör görevi üstlenmişti.</p>

  <p class="baslik3">Silahlar Zagreb’den</p>

  <p class="p1">Amerikalı bir yetkilinin “Silah Nehri Operasyonu” diye andığı sevkiyat 3 Ocak 2012’de Katar’a ait iki Air Force C-130 tipi kargo uçağının İstanbul’a inmesiyle başladı.</p>

  <p>26 Nisan ve 4 Mayıs 2012’de yine Katar Emirliği’ne ait uçaklar Esenboğa Havalimanı’na tam 6 kez iniş yaptı. Ekim’den itibaren Ürdün de işin içine girdi. 2012’de Ürdün, Katar ve Suudi Arabistan askerî kargo uçaklarıyla çoğu Ankara, az bir kısmı İstanbul ve Ürdün’deki havaalanlarına olmak üzere 160’ın üzerinde uçuş gerçekleştirdi. Havaalanından ağır silah yükünün karayoluyla taşınmasında sorumluluk Türkiye’ye aitti.</p>

  <p>26 Nisan’dan 4 Mayıs’a kadar Katar C-17 askerî kargo uçağı Ebu Ubeyd Hava Üssü’nden Esenboğa’ya 6 sefer düzenledi. 8 Ağustos 2012’ye kadar 14 uçuş daha gerçekleşti. Esad’a karşı muhalif güçlerin yavaş ilerleyişinden dolayı Türk ve Arap hükümetlerin düş kırıklığı derinleşirken ABD’de Kasım’da yapılan başkanlık seçimlerinden sonra sevkiyat arttı. Ürdün ise Kasım’da devreye sokuldu. Ürdün’e ait iki uçak parasını Suudi Arabistan’ın ödediği silahları taşımak için Amman ile Zagreb arasında mekik dokuyordu. Ürdün’e taşınan silahlardan bir kısmı Suriye’nin güney cephesine gönderilirken bir kısmı da diğerleri gibi Ankara üzerinden kuzey cephesine aktarılıyordu. Ürdün Hava Kuvvetleri’ne ait C-130 uçakları Esenboğa’ya ilk seferini Kasım’da yaptı. Ürdün aralıktan Şubat 2013’e kadar İlyuşin tipi uçaklarla Zagreb-Amman arasında 36 sefer gerçekleştirdi. Ocak 2013’te Ürdün-Türkiye arasında 5 uçuş oldu. Suudi uçakları da bu trafikte yer aldı.</p>

  <p>Hırvat gazetesi <i>Jutarnji List</i> ise 7 Mart 2013 tarihli haberinde Kasım 2012-Şubat 2013 arasında Zagreb (Pleso) Uluslararası Havaalanı’ndan Suriyeli asilere 75 uçak seferiyle 3 bin ton silah taşındığını kaydetti. Habere göre ABD’nin organizasyonu ile Hırvatistan ve diğer Avrupa ülkelerinden temin edilen silahların taşınmasında THY de yer aldı. İlk 2 ya da 3 sefer Turkish Cargo’nun A310 uçaklarıyla yapıldı. Diğer seferler Ürdün’e ait Uyuşin 76MF uçaklarıyla gerçekleştirildi.</p>

  <p class="baslik3">Libya’nın silahları gemilerle taşındı</p>

  <p class="p1"><i>Washington Post</i> ise Şubat 2013’te muhaliflere Ürdün üzerinden yeni silahların gönderildiğini yazarken işin içinde Batılı müttefiklerle birlikte Türkiye, Suudi Arabistan ve Katar’ın olduğunu yineledi. Artık muhaliflerin yayımladığı videolarda M-79 tanksavarlar, M-60, M79 OSA ve RPG-22 tipi roketatarlar, Milkor MGURBG-6 bomba fırlatıcıları İdlib, Dera, Hama ve Halep gibi yerlerde görülüyordu. Bunlar ganimet değildi çünkü Suriye ordusunun envanterinde bu tür silahlar yoktu.</p>

  <p>Hırvatistan menşeli silahlar hem Zagreb’den uçaklarla hem de gemilerle Libya’dan taşınıyordu. Bu tür silahlar Zagreb tarafından Kaddafi döneminde Libya’ya satılmıştı. Libya’dan gelen silahlara suçüstü de yapıldı. Türkiye hükümeti Suriye’ye silah sevkiyatıyla ilgisinin olmadığını söylerken 27 Nisan 2012’de Lütfullah-II adlı gemi silah yüküyle Lübnan’da yakayı ele verdi. Lübnan Deniz Kuvvetleri bir istihbarat üzerine Trablus’a doğru giden gemiyi Beyrut’un 50 km kuzeyindeki Selaata limanına yanaşmaya zorladı. Aranan gemide üç konteyner içinde hafif otomatik silahlar, 12.7’lik makineli tüfekler, roket fırlatıcılar, 120 mm’lik havan topları, omuzdan tank ve uçaklara fırlatılan roketler bulundu. <i>El Sefir</i> gazetesine göre Trablus’ta bir Suriyeliye teslim edilecek olan silahları görünürde Suudi Arabistan’da yaşayan iki Suriyeli işadamı finanse etti. Lübnan makamları, silahların Libya’nın Bingazi limanından yüklendiğini, geminin Lübnan’a gelmeden önce Türkiye’de İskenderun limanına ve Mısır’ın İskenderiye limanına uğradığını tespit etti. Trablus limanında silahları teslim almayı bekleyen bir Suriye vatandaşı tutuklandı. Sierra Leone’de kayıtlı ama Mısır bayrağı taşıyan geminin kaptanı da Suriyeliydi.</p>

  <p class="baslik3">ABD’nin başını yakan “gizli hat”</p>

  <p class="p1">ABD muhalifleri silahlandırma sürecinin neresindeydi? Başkan Barack Obama, 2012’nin başında gizli istihbarat belgesini imzalayarak Suriyeli asilere yardım için yetki verdi. Bu yetki çerçevesinde ABD, Adana’da kurulan gizli komuta merkezinde (nerve center) Türkiye, Katar ve Suudi Arabistan’la işbirliğine başladı. ABD’nin sivil muhalefetin organizasyonu bir yana silahlı süreçle ilgili krizin ilk iki yılında üstlendiği roller şöyleydi:</p>

  <p>- CIA eliyle silah yardımı alacak grupları belirlemek ve silahların El Kaide bağlantılı gruplara geçmesini önlemek.</p>

  <p>- Hırvatistan gibi Avrupa ülkelerinden silahları temin edip, bunların Suudi Arabistan, Katar, Türkiye ve Ürdün aracılığıyla Suriye’ye gönderilmesini sağlamak.</p>

  <p>- Libya’da yıkılan rejimin stoklarından ve Katar eliyle fanatik gruplara dağıtılan silahları toplayıp gemilerle Türkiye üzerinden Suriye’ye gönderilmesini organize etmek.</p>

  <p>- Silahlı muhalifleri Türkiye ve Ürdün’de eğitmek. Bu eğitime verilen silahların nasıl kullanılacağını öğretmek de dahil.</p>

  <p>Pulitzer ödüllü Amerikalı gazeteci Seymour Hersh, <i>London Review of Books</i>’taki yazısında ABD’nin Libya’daki rolüne dair şu bilgileri verdi:</p>

  <div class="girs2">
    <p class="p1">“ABD, 2012’nin başlarında CIA’in deyimiyle ‘gizli hat’ (rat line) adlı kanallarla Suriyeli muhaliflere ulaştırılmak üzere Libya’dan Türkiye’nin güneyine silah ve cephane gönderdi. Silahları teslim alan muhaliflerin çoğu El Kaide bağlantılı cihatçılardı.”</p>
  </div>

  <p>Hersh’e göre 11 Eylül 2012’de silah organizasyonu için Bingazi’de bulunan Trablus Büyükelçisi Christopher Stevens’ın öldürülmesi üzerine ABD kendi namına transfere son verdi ama Türkiye, Libya silahlarını muhaliflere aktarmaya devam etti. Gizli hattın durmasına Ankara çok tepkiliydi: “Erdoğan sinirlenmişti, boşlukta bırakılmış hissediyordu. Hattın kesilmesini ihanet olarak görüyordu.”</p>

  <p>Bingazi saldırısıyla ilgili Senato İstihbarat Komitesi’ne sunulan raporun gizli ekinde 2012 başlarında Obama ve Erdoğan arasında varılan gizli anlaşmaya yer verildi. Hersh’e göre “Bu anlaşma, gizli hatta dairdi. Şartlara göre, Türkiye, Suudi Arabistan ve Katar’la birlikte bu hatta fon sağlıyordu; CIA ise İngiliz dış istihbarat servisi MI6 ile birlikte Libya’nın devrik lideri Muammer Kaddafi’nin silahlarının Suriye’ye gönderilmesinden sorumluydu. Bunun için Libya’da Avustralya’ya ait görünen paravan şirketler kuruldu. Genellikle kendisini kimin işe aldığını bilmeyen Amerikalı emekli askerler de tedarik ve teslimatla ilgileniyordu.”</p>

  <p>Hersh’in “ABD gizli hattı durdurdu” demesine rağmen <i>Sunday Times</i> gazetesi, 9 Aralık 2012’de ABD’nin Libya’nın silahlarını Ortadoğu’daki müttefikleri aracılığıyla Suriye’ye göndermek için gizli bir operasyon başlattığını yazdı. Gönderilmesi öngörülen silahlar arasında SA-7 uçaksavar füzeleri, tanksavarlar ve havan topları da vardı. Business lnsider ise Aralık 2012’ye kadar Libya’dan Suriye’ye ziyadesiyle silah gönderildiğine dikkat çekti.</p>

  <p>Libya’dan akışla ilgili bazı bilgiler medyaya da sızdı. 6 Eylül 2012’de 400 ton silah taşıyan Al Entisar adlı Libya gemisi İskenderun Limanı’na yükünü indirdi. Yüklemeyi organize eden Amerikalı Büyükelçi Stevens, Bingazi’de öldürülmeden önceki son toplantısını Türkiye’nin Trablus Başkonsolosu Ali Sait Akın ile yapmıştı. Stevens, Trablus Askerî Konsey Başkanı Abdülhakim Belhac ile de işbirliği yapıyordu. ABD’nin gözünde El Kaide liderliğinden devrimciliğe terfi eden Belhac, Kasım 2011’de silah sevkiyatı ve eğitimi konusunda İstanbul’da ve Suriye sınırında ÖSO komutanlarıyla buluşmuştu. Kaddafi’ye karşı desteklenen gruplardan birinin neden Stevens’i öldürdüğü sorusu tartışılırken ABD’li yetkililer, Obama’nın Mart 2011’de Libyalı milislere silah desteğine onay verdiğini ama Katar’ın bunları kendilerinden habersiz tehlikeli gruplara dağıttığını savundu. Sonradan anlaşıldı ki Stevens, Libya’da “kötü ellere geçen” SA-7 gibi silahları toplayıp Suriye’ye göndermenin peşindeydi. Bu iş için CIA casusları sahaya gönderilmişti.</p>

  <p>Washington Institute’ten Jeffrey White, silah akışının sahaya yansımasına dair 10 Ocak 2013’teki yazısında muhaliflerin eline ulaşmış silahları şöyle sıraladı:</p>

  <p>BMP zırhlı araçları; T-55, T-62 ve T-72 tankları; 122 mm, 130 mm ve 152 mm’lik toplar; 82 mm ve 120 mm’lik havanlar; 12.7 mm ve 14.5 mm’lik makineli tüfekler; ZU-23, radar güdümlü ZSU-23/4 Shilka ve 57 mm’lik uçaksavarlar, MANPADs (SA-7/16/24) karadan havaya omuzdan fırlatmalı roketatarlar, SA-8 Gecko yerden havaya füzeler; Metis-M ATGMs güdümlü roketatarlar, RPG-29 roketatarlar ve 73 mm’lik SPG-9 geri tepmesiz silahlar.</p>

  <p class="baslik3">Kuveytliler ve Hariri’nin katkıları</p>

  <p class="p1">Burada kimsenin üzerinde durmadığı Kuveyt’e de bir fasıl açmak gerekiyor. Şeyh Haccac ve Şafi el Acemi gibi Kuveytli din adamları ve eski milletvekili Velid el Tabatabai gibi nüfuzlu siyasetçiler cihadi Selefilerin finansmanında ciddi rol oynadı. Bir seferinde Suriye’deki militanlara Türkiye aracılığıyla verilen uçaksavarların parasını Kuveyt’in ödediğini gururla anlatan Tabatabai “Suriye’ye Türkiye’den geçip İdlib’e gittik, orada durum güvenlikli; ancak Suriye savaş uçakları zaman zaman kenti bombalıyor” dedi. Silah sevkiyatının Lübnan ayağında da Saad el Hariri’nin liderliğini yaptığı Müstakbel Hareketi’nin milletvekillerinden Ukab Sakr vardı. Suriye halkına yardım konusunda Hariri tarafından görevlendirildiğini söyleyen Sakr, <i>El Ahbar</i> gazetesi ve OTVnin yayımladığı telefon konuşmalarıyla kendini ele verdi. Türkiye ziyareti sırasında ÖSO komutanlarıyla konuşan Sakr onlara ne tür silahlara ihtiyaçları olduğunu sorup tedarik için söz veriyordu. Konuşmaları inkâr etmeyen Sakr, <i>El Şark el Avsat</i> gazetesine şu itirafta bulundu:</p>

  <div class="girs2">
    <p class="p1">“Yaptıklarımla gurur duyuyorum. Ne yaptıysam Lübnan’ın menfaatleri için yaptım.”</p>
  </div>

  <p class="baslik3">Gaziantep’te CIA’in mülakat odası</p>

  <p class="p1">2012 baharında ÖSO “Cephane kalmadı” diye feveran ederken CIA ile MİT İstanbul’da oluşturulan operasyon odasıyla silahlı eylemleri ve seçilen gruplara silah sevkiyatını koordine etmeye çalışıyordu.</p>

  <p><i>New York Times</i>’ın 24 Mart 2013 tarihli haberinde Suriye’nin Dostları Grubu’nun bayraklaştırdığı ÖSO’nun nasıl bir kaygan zeminde oturduğuna dair asi komutanların ifadeleri de yer aldı. İslâmcı Sukur el Şam’ın komutanlarından Abdurrahman Ayaçi silah akışının yetersizliğini anlatmak için “bir açılıp bir kapanan vana” benzetmesini yaparken Hasan Abbud silah dağıtılan grupların belirlenmesindeki adaletsizlikten yakınıyordu: “Devrimci olduğunu iddia eden sahte ÖSO tugayları var, silahlar ellerine ulaştığında parayla satıyorlar.”</p>

  <p>ABD, Türkiye, Katar, Suudi Arabistan ve Ürdün beşlisinin içinde yer aldığı silah sevkiyatıyla Suriye’ye ulaşan silahlar ertesi gün parayı bastıranların eline geçiyordu. Peki, parası olan kimdi? Parayı döken Körfez’le derin bağları olan cihatçı örgütlerdi. Amerikalı yetkililer CIA’in rolünü “silahların radikal grupların eline geçmesini önlemek” diye tanımlasa da El Kaide ile bağlantılı Nusra Cephesi terör listesine alınıncaya kadar örgütler arasında gerçek bir ayırım gözetilmedi. Ilımlı-radikal ayırımı yapıldığı izlenimi yaratan “hassasiyet” de pratikte işe yaramıyordu. ÖSO’ya verilen silahlar “ortak operasyonlarda cephane paylaşımı” ya da “satış” yoluyla el değiştiriyordu. Mesela <i>The Daily Star</i>’a konuşan bir ÖSO yetkilisi, Ürdün üzerinden gönderilen Avrupa yapımı tanksavar füzelerin Nusra’nın eline nasıl geçtiğini şöyle anlatıyordu: “Suudi Arabistan, ÖSO’ya tanesi 5 bin dolar olan tanksavarla destek oldu. Birkaç gün içinde Nusra tanesine 15 bin dolar ödedi. Açıkçası silahlar giriyor ve anında satılıyor. ”</p>

  <p>Amerikalı yetkililere bakacak olursak bu dönemde Başkan Obama muhaliflere doğrudan silah verilmesine karşıydı. Ne var ki CIA silah sevkiyatının kilit organizatörüydü. Amerikalı yetkililere göre CIA’in tedarik dışında ikinci görevi silahların hangi gruplara verileceğini belirlemekti.</p>

  <p><i>Newsweek</i> muhabiri Mike Giglio, CIA’in muhaliflerle ilişkisine ve sınırdan geçirilenlere dair gözlemlerini şöyle paylaştı.</p>

  <p>Ağustos 2012’de Halep’ten bir gazeteci, üç meslektaşı ile CIA ile buluşmak üzere Gaziantep’e gitti. Lobi muhaliflerle doluydu. Sırası gelen konferans salonuna geçip “Esad’ı devirmenize yardım için buradayız” diyen iki CIA yetkilisinin “yoklama” mülakatından geçiyordu. Muhaliflerin safına katılan gazeteci bir başka otelde ABD Dışişleri’nin Suriyeli muhalifler için düzenlenen eğitim seminerine de katıldı. CIA yetkilileri ağır silah isteyen muhaliflerin El Kaide ile bağlantılı olup olmadıklarını, Batı’ya düşman olup olmadıklarını anlamaya çalışıyordu. Taleplere göre ihtiyaç listesi yapan CIA yetkililerinin Fetih Tugayı gibi gruplara dediği şuydu: “ABD önce ölümcül olmayan askerî yardım yapacak, sonra yardım alan grupların güvenilir olup olmadığını gördükten sonra sıra silaha gelecek.”</p>

  <p>Hâlihazırda ABD’nin müttefikleri Suudi Arabistan ve Katar silah akışını sağlıyordu. Bu toplantıları organize eden eski Savunma Bakanı Mustafa Tılas’ın oğlu Firas idi. Silahlı muhalifler uzun süre ABD’yi sözünü tutmamakla ve kendilerini oyalamakla eleştirdi. Fakat Suudi Arabistan ve Katar’ın silah sevkiyatını ABD’nin onayı ve CIA’in organizasyonu olmadan yapamayacağı aşikârdı. Gaziantep’te CIA muhaliflerle meşgulken Antakya’da sınıra geceleri silah bırakma operasyonları sürüyordu. Bu işten sorumlu ZaZa kod adlı Abdurrahman el Helak azar azar gelen silahların yetersizliğinden bahsediyordu. ZaZa silahların hangi gruplara gideceğine dair talimatların MİT ve CIA’den geldiğini söylerken bir itirafta da bulundu: “Ne Türkiye ne Amerika silahların nereye gideceğini kontrol edebilir. Asiler nasıl isterse öyle dağıtıyor.”</p>

  <p class="baslik3">Silah tamam sıra tampon bölgede</p>

  <p class="p1">Silah sevkiyatı için havaalanları, karayolları ve sınırlarını açan Türkiye ve Ürdün bu şekilde kendilerini savaşın içine çekebilecek riskli bir oyunun parçası haline geldi. Silah sevkiyatına paralel olarak Dışişleri Bakanı Ahmet Davutoğlu tampon bölge oluşturulması için kulis yapıyordu. Davutoğlu, 28 Eylül 2012’de BM Genel Kurulu sırasında BBC’ye Suriye’nin kuzeyinde mülteciler için güvenli tampon bölgelerin oluşturulması gerektiğini söyledi. Davutoğlu, PBS’e de “Suriye sınırında iktidar boşluğu var. PKK ve El Kaide gibi terör örgütleri bu boşluğu doldurmaya çalışabilir. Hatta bugün Türkiye içinde PKK terör eylemleri görüyoruz, bu iktidar boşluğunu kullanıyorlar” dedi. Davutoğlu bu talebi mülteciler ve iktidar boşluğunu doldurma adına dile getiriyordu ama asıl hedef Libya senaryosunun Suriye’ye taşınmasıydı.</p>

  <p><i>The Times,</i> 26 Ocak 2012’de Kahire’de Arap Birliği toplantısı sırasında Suudi Arabistan ile Katar’ın muhalifleri finanse etmesi konusunda gizli bir anlaşmanın sağlandığını, bir muhalif temsilcinin de Türkiye’nin Suriye’nin üslerini ve silah depolarını bombalayıp tampon bölge oluşturulmasına öncülük etmesini öngören planlardan bahsettiğini yazdı.</p>

  <p>Türkiye’nin üstlendiği ama inkâr ettiği rolle ilgili eski CIA yetkilisi ve Council for the National Interest’in müdürü Philip Giraldi, <i>The American Conservative</i> dergisinde şunları kaydetti:</p>

  <div class="girs2">
    <p class="p1">“NATO, Amerikan vekili olarak öncü rolü üstlenen Türkiye üzerinden Suriye’deki savaşa müdahil olmuş durumda. Davutoğlu Batılı müttefikler arasında bir mutabakat sağlandığı an Türkiye’nin işgale hazır olduğunu itiraf etti. Müdahale, Libya operasyonunu haklı çıkarmak için başvurulan koruma sorumluluğu doktrini çerçevesinde sivilleri koruma adına insani prensipler temelinde olacak. Türk kaynaklar müdahalenin Türkiye-Suriye sınırında tampon bölge oluşturarak başlayacağını ve sonra genişleyeceğini söylüyor. Halep kurtuluş güçlerinin en değerli hedefi olacak. İşaretlenmemiş NATO uçakları Libya’da ölen Kaddafi’nin silahlarını ve Libya Ulusal Geçiş Konseyi’nin gönüllülerini Suriye sınırında İskenderun’a yakın Türk askerî üslerine taşıyor. İskenderun ayrıca ÖSO’nun ikametgahı. Fransız ve Britanyalı özel güçler sahada asileri eğitirken CIA ve ABD Özel Kuvvetler asilere iletişim ekipmanları veriyor ve Suriye ordusuyla karşı karşıya kalmamaları için istihbarat desteği sağlıyor.”</p>
  </div>

  <p>Ağustos 2011’de Davutoğlu-Esad arasındaki son görüşmede Ankara’nın silahlı grupların eylemlerini gözardı etmesinden yakınan Suriye bir yıl sonra Türkiye’yi BM’ye şikâyet etti. 9 Eylül 2012’de BM Genel Sekreteri Ban Kimun’a mektup yazan Suriye Dışişleri, Türkiye’yi masum Suriyelileri öldürmek ve kaosu yaymak için binlerce Kaideci, tekfirci ve Vehhabi teröristin geçişine izin vermekle suçladı.</p>

  <p class="baslik3">SURİYE TAHTEREVALLİSİNDEKİ DEHŞET DENGESİ</p>

  <p class="p1">Suriye konusunda Şubat 2012’de kartlar yeniden karıldı. Dışarıdan müdahalelerle rejim değiştirmek için yol arayan kampla, barışçıl çözüm isteyen kamptaki aktörler birbirlerinin sınırlarını BM koridorlarında test etti. Esad karşıtı cephe, 4 Şubat’ta BM Güvenlik Konseyi’nde Rusya ve Çin vetosuna takılan tasarıyı bu kez BM Genel Kurulu’na taşıdı. Arap planına destek ifade eden ve Suriye yönetimini şiddet kullanımından dolayı kınayan tasarı 16 Şubat 2012’deki oylamada 12 “hayır”, 17 “çekimser” oya karşın 137 oyla kabul edildi.</p>

  <p>Esad’ın yetkilerini devretmesini ve demokratik ve çoğulcu sisteme geçişin sağlanmasını öngören planı destekleyen bu tasarı bağlayıcı olmasa da BM Güvenlik Konseyi’nde veto kartını kullanan Rusya ve Çin’in elini zayıflattı. Rusya, insani yardım koridoru konusunda yumuşama sinyali verirken Çin, Şam’a elçi gönderip uyarılarda bulundu. Ancak diplomatik sis dağılınca herkesin pozisyonunu koruduğu anlaşıldı. Çin ve Rusya BM Güvenlik Konseyi’nde askerî müdahaleye kapı aralayan tüm girişimleri bloke etmeye devam etti. İnsani yardım koridorunun da Suriye’nin rızası olmadan açılması mümkün değildi. Suriye yönetimi açısından Türkiye üzerinden açılacak bir koridorun tampon bölgeye dönüşme riski vardı. Bu doğrudan “Bingazi (Libya) modeli”ni akla getiriyordu.</p>

  <p>Ancak uluslararası alanda Suriye açısından durum nazikleşse de BM’deki Rus-Çin desteğinin dışında Esad yönetiminin ömrünü uzatan başka kanallar da işliyordu: Irak ve Lübnan Suriye’nin ekonomik ambargoyu delmesine yardımcı oluyordu. İran’ın müttefiki Venezüella dizel yakıt taşıyan tanker göndererek Esad’a nefes aldırdı. Ajanslar haberi “Tank yakıtı Hugo Chavez’den” diye verse de Suriyelilerin ısınması dizel yakıta bağlıydı. İran da boş durmuyordu. İran’a ait bir savaş gemisi Süveyş’ten geçip Tartus’a demir attı. Benzer psikolojik desteği Kasım 2011’de Rus donanması vermişti. Rusya ayrıca Ocak 2012’de silah göndermişti. Suriye tahterevallisinde dehşet dengesi bu şekilde devam etti.</p>

  <p class="img"><img alt="" src="../Images/main-8.jpg" width="650" height="400"/></p>

  <p class="p2">Halep’in eski çarşısı çatışmalarda en fazla zarar gören yerlerden biri.</p>

  <p>Bu dehşet dengesinin en az konuşulan tarafı ise şuydu: Suriye’ye dünyanın dört bir tarafından cihatçılar Esad yönetimine karşı savaş için akıyordu.</p>

  <p>Afganistan’daki Rus ordusuna karşı yürütülen cihat günlerinden beri Kaide ideolojisinden beslenen “küresel mücahitler”in tanığıyız. Bir “mobil mücahit” nesli oluştu. Bunlar birinin kahramanı, diğerinin teröristiydi. İşin içine silah girince “sınır tanımayan mücahitler”in sahnede yerini alması artık uzun sürmüyordu. Irak’ta 2003’ten sonra hem işgalci Amerikan güçlerine hem iktidara gelen Şiilere karşı savaş deneyimi kazanan milisler Suriye’den de uzak durmadılar!</p>

  <p>Suriye kısa sürede El Kaide’nin de yeni master alanı haline geldi. ÖSO’nun kendisini El Kaide’den uzak tuttuğunu söylemesinin de bir anlamı yoktu. Barışçıl çözüm seçeneklerinin çalıştırılmadığı süreç uzadıkça hâlihazırda kendi “taburları” arasında bile güven krizi yaşayan ÖSO’nun kontrol edemediği silahlı hücreler çoğalıyordu.</p>

  <p class="baslik3">Vicdanları Araf’ta bırakan 2 video</p>

  <p class="p1">2012’nin Şubatı’nda adresime peşi sıra iki e-posta düştü. Birinde Humus’ta bombardımanda çenesi parçalanmış bir çocuk ile bir ayağı kopmuş başka bir çocuğun video görüntüsü vardı. Dehşetengiz bir manzaraydı. Öteki videoda ise olan şuydu: ÖSO’nun silahlı milisleri, halkın önünde rejimin gayriresmi milis gücü Şebbiha üyesi olduğu iddiasıyla bir genci idam ediyordu. Bu da akıl almaz bir manzaraydı. Kuşkusuz videolar propaganda savaşının parçası, ama Suriye’de olup bitenlerin de özetiydi. Sahada barut kokusuyla kendinden geçenlerden geçilmezken Batı-Arap ittifakı öngörülemez silahlı gruplara kredi açıyordu. Ve rejim değiştirme uğruna Ortadoğu’da cehennemin kapıları yeniden aralanırken birileri Türkiye’ye “zebanilik” rolü biçiyordu. Maalesef AKP yönetimi de bu rol için çok iştahlıydı. Bir süredir Arap finansmanıyla Ürdün’de bir kampta milisler sessiz sedasız eğitiliyordu. 19 Şubat 2012’de TSK’nın Hatay’da firar eden Suriyeli askerlere kamp kurduğu ve harçlık ödediğine dair haberler basına sızınca Türkiye’nin rolüne dair soru işaretleri oluşmaya başladı. Bu kamp askerî personelin sivil mültecilerden ayrı bir yerde tutulmasının ötesinde komşu bir ülkedeki silahlı bir kalkışmayı yöneten üs haline geldi.</p>

  <p class="baslik3">BM’Yİ BY-PASS EDEN BM VE ESAD’DAN ANAYASA HAMLESİ</p>

  <p class="p1">BM Genel Kurulu’nda ezici çoğunluğun Esad rejimine karşı sergilediği ortak tutumun ardından BM ve Arap Birliği ortaklığında yeni bir girişim başlatıldı. 23 Şubat 2012’de eski BM Genel Sekreteri Kofi Annan BM-Arap Birliği Suriye Özel Temsilcisi olarak atandı. Annan altı maddelik bir yol haritası sundu:</p>

  <p>Ölümlerin durması, insani yardımların ulaştırılması, tutukluların bırakılması, medyaya dolaşım özgürlüğü, barışçıl gösteri hakkı, Suriye halkının meşru taleplerini gerçekleştirmek ve endişelerini yatıştırmak için bütün renkleri kapsayan siyasi çalışmada işbirliği yapılması. Suriye yönetimi 10-11 Mart’ta Şam’da temaslarda bulunan Annan’ın önerilerini kabul ederken BM Güvenlik Konseyi de 21 Mart’ta plana destek verdi.</p>

  <p>24 Şubat’ta Suriye’nin Dostları Grubu ilk toplantısını 70 ülkenin katılımıyla Tunus’ta yaptı. Suriye Ulusal Konseyi, Suriye halkının meşru bir temsilcisi olarak tanındı. Sonuç bildirisinde Suriye’ye silah sokulmasının hem Suriye hem bölge ülkeleri için tehlike arz ettiği belirtildi ancak Dostlar Grubu’nun çekirdek takımı zaten perde arkasında bu işi yapıyordu. Suudi Arabistan Dışişleri Bakanı Suud el Faysal da silah göndermiyorlarmış gibi muhaliflerin silahlandırılmasının harika bir fikir olduğunu belirtti. Türkiye üzerinden muhaliflere silah sevkiyatında başı çeken Katar ise Arap barış gücü oluşturulmasında ısrarlıydı. SUK da ÖSO’ya silah verilmesi çağrısını yineledi. Suriye içinde örgütlü olan Suriye Demokratik Değişim İçin Ulusal Koordinasyon Kurulu ise silahlı mücadele ve dış müdahaleye karşı deklarasyonunun dikkate alınmaması nedeniyle Tunus toplantısına katılmayı reddetti.</p>

  <p>Muhalif cephedeki bu gelişmelere karşın Beşşar el Esad 26 Şubat 2012’de yeni anayasa paketini referanduma sunarak uluslararası platformda eli kanlı bir rejime kalkan oldukları gerekçesiyle şimşekleri üzerine çeken Çin ve Rusya gibi müttefiklerinin pozisyonunu güçlendirdi. Ekim 2011’de kurulan 29 üyeli anayasa komitesinin hazırladığı taslak katılımın % 57,4 olduğu referandumda % 89,4 oyla kabul edildi.</p>

  <p>Anayasadaki en önemli değişiklik genel seçimlerde Baas Partisi tekeline ve devlet başkanlığı seçimlerinde Baas’ın önerdiği tek adayın referanduma sunulması prensibine son verilmesiydi. 1973 Anayasası’nın 8. maddesinde “Baas Partisi ülke ve toplumun lideridir” deniliyordu. Yeni anayasada Baasçılıkla ilgili referans kalmadı. 8. madde “siyasi sistemin çoğulcu siyasi prensibe dayanması ve iktidarın demokratik olarak seçim sandığında belirlenmesi”ni öngörüyordu.</p>

  <p>Hafız el Esad döneminde bir ara değiştirilmek istenince İhvan’ı ayaklandıran “Devlet başkanının dini İslâm’dır; İslâm hukuku yasamanın ana kaynağıdır” maddesi korundu. “Hıristiyanların hamisi” rejim, İslâmcı kesimlere koz vermemek için % 12’lik Hıristiyan nüfusun devlet başkanı çıkarmasının önünü yine kesmiş oldu. Devlet başkanının görev süresi 7 yıllık iki dönemle sınırlandırıldı. Devlet başkanlığına adaylık için meclisten 35 vekil tarafından önerilmesi şartı koşuldu. Devlet başkanının Baas’ın “birlik, özgürlük ve sosyalizm” üçlüsüne bağlı kalacağına dair yemin cümlesi de silindi. Sosyalist ekonomi, eğitim, ordu, kültür ve toplumdan bahseden maddeler de kaldırıldı. Tabii ki diğer reform kararları gibi yeni anayasa da içerideki belli partiler hariç muhalifler tarafından kabul edilmedi.</p>

  <p class="baslik3">MUHALEFET MUHALEFETİN KURDU VE ESAD’IN ŞANSI</p>

  <p class="p1">İslâmcılardan gelen silahlı meydan okumalara 1982’de Hama katliamıyla verdiği yanıt Hafız el Esad’ı paradoksal olarak “cani” değil kitlelerin gözünde “kahraman” yapmıştı. Arap isyanları Suriye’yi de içine aldığında oğul Esad da aynı yoldaydı ama bir fark vardı: Beşşar’ın bir ayağı babasının postalında, diğer ayağı değişimden yana çizmedeydi. Muhaliflerin bir süredir kaleye dönüştürdüğü Humus’taki Baba Amr semtinin Mart 2012’de düşmesinin ardından onlarca kentte Esad lehine gösteriler “deja vu” hissi verdi. Ne var ki babadan miras “demir eldiven” Beşşar için iktidarın garantisi değildi. Esad’ın da şanslı olduğu birkaç nokta vardı:</p>

  <p>Birincisi düşmanları burun kıvırsa da reformlara yönelik attığı adımlarla rejimin yaslandığı sütunları ayakta tutuyor ve arada kalan kitlelerin muhalif safa geçmesini önlüyordu.</p>

  <p>İkincisi sürekli “mitoz” bölünmeye uğrayan muhalefetin biçare hali Esad’a yarıyordu.</p>

  <p>Üçüncüsü muhalefetin dışarıda örgütlenmesi ve bölgeyle ilgili özel ajandalara sahip dış güçler tarafından desteklenmesi “devrim” diye lanse edilen kalkışmaya dair halkın arasında kuşkuları arttırıyordu. Yıllarca ABD ve İsrail ile hesaplaşan Baas ideolojisiyle yetişmiş nesillerde dış müdahale ile ilgili şaşırtıcı bir hassasiyet vardı. Bu hassasiyet rejim düşmanı muhalefetin bir kısmı için de geçerliydi.</p>

  <p>Dördüncüsü halkın Esad’a verdiği destek her şeye rağmen sürüyordu. Qatar Foundation’ın (Katar Vakfı) finanse ettiği “The Doha Debates”, YouGov Siraj adlı kuruluşa Suriye’de bir kamuoyu araştırması yaptırdı. Araştırmaya göre ankete katılan Suriyelilerin % 55’i Esad’ın görevde kalmasını istiyordu. “Esad kalmalı” diyenler aynı zamanda devlet başkanının serbest seçimleri garanti etmesini talep ediyordu. Sonuç, halkın değişimden yana olduğunu ama silahlı kalkışmanın ülkeyi iç savaşa götürüyor olmasından dolayı Esad’dan vazgeçmediğini gösteriyordu. Muhaliflerin finansörü Katar bu araştırmayla kendi ayağına kurşun sıktı. Sonuçlar, sınırlı katılımcıyla ve internet üzerinden yapıldı diye itibarsızlaştırıldı.</p>

  <p>Türkiye’nin yönlendirmesiyle Libya senaryosunu Suriye’ye taşımak üzere 2 Ekim 2011’de İstanbul’da kurulan Suriye Ulusal Konseyi (SUK) giderek kadükleşti. 26 Şubat 2012’de İhvan’ın ağırlığını protesto eden 20 kişi “SUK sokakları temsil etmiyor” diyerek ayrılıp Suriye Vatanseverler Grubu’nu kurdu. Ardından 13 Mart’ta 3 önemli isim Kemal Lebvani, Heysem Malih ve Katrin Teli, SUK’a bayrak açtı. SUK’a suçlama ÖSO’yu silahlandırmak için gerekeni yapmamasıydı. Lebvani SUK’u liberallerin arkasına saklanan fanatiklerin (İhvan) paravanı olarak görüyordu:</p>

  <div class="girs2">
    <p class="p1">“Bazıları kişisel çıkar peşinde ve İhvan sahada etkisini artırmak için yardım ve silahları tekeline almaya çalışıyor. Yeni bir diktatör istemiyoruz. İhvan konsey içinde dominant. İhvan’ın bir Hama kolu, bir Şam kolu ve bir Halep kolu var. Hama kolu Katar ve Türkiye tarafından destekleniyor ve finanse ediliyor.”</p>
  </div>

  <p>Hama kolu tarihsel olarak da İhvan’ın silahlı cihadı savunan kanadıydı. İhvan temsilcisi Melhem Drubi ise bu eleştirilere “Kimseyi dışlamak ve meseleyi tekeline alma gündemimiz yok” yanıtını verdi. Hem baba Esad hem oğul Esad döneminde hapis yatmış hukukçu Heysem Malih ise Sorbonne’da profesör olan SUK Başkanı Burhan Galyun’u otokratik alışkanlıklar içinde olmakla suçladı:</p>

  <div class="girs2">
    <p class="p1">“Baas Partisi gibi davranıyorlar. Galyun son konuşmasını İstanbul’da yazdı, bize göstermedi. Kofi Annan’la görüşmeye Ankara’ya gittiler, bize bilgi vermediler. Bu bir felaket. Liderlikte tekellik var, şeffaflık yok.”</p>
  </div>

  <p>Bu şeffaflığın olmamasının nedeni SUK içinde her bir kanadın bir ülkenin çıkarlarına demir atmasıydı. Özellikle Suudi Arabistan, Katar ve Türkiye’nin tuttuğu taraflar SUK içinde rekabet halindeydi. Tabii bir de Fransa gibi Batılı ülkelerle bağlantılı olan taraflar vardı. Herkes Suriye’nin geleceğini parsellemenin yolunun SUK’u parsellemekten geçtiğini sanıyordu.</p>

  <p>Muhalifler İstanbul’da otel odalarında vekâlet savaşının birer parçası haline gelirken El Kaide Şam ve Halep’teki bombalı saldırılarla kendine alan açmakla meşguldü.</p>

  <p>17 Mart 2012’ye gelince 5 farklı grup yine İstanbul’da SUK’tan bağımsız bir şemsiye ile sahneye çıktı. Anadolu Ajansı, haberi “Suriye muhalefetinden Suriye Ulusal Konseyi’ne destek” başlığıyla verse de her daim isyana mikrofon tutan El Cezire bile bunu “SUK’ta çatlak” olarak değerlendirdi. Adı konulmayan yeni koalisyon Ammar el Kurabi’nin başını çektiği Demokratik Değişim Hareketi, İslâmcı İmaduddin el Raşid’e bağlı Vatan Hareketi, El Bakara aşireti lideri Nevaf el Beşir’in Kurtuluş ve Kalkınma Bloku, Türkmen Ulusal Bloku, Kürt Yeni Hayat Hareketi’nden oluşuyordu. Kritik 4 istek vardı:</p>

  <div class="girs2">
    <p class="p1">“İnsani yardım koridoru açılsın, tampon bölge oluşturulsun, uçuşa yasak bölge ilan edilsin, özgür ordu silahlandırılsın.”</p>
  </div>

  <p>Kurabi, SUK dışında kalan muhalefeti bir araya getirmek istediklerini söylerken Raşid, SUK’u “zamanla kaybolacak geçici yapı”, kendi koalisyonlarını da “Esad devrildikten sonra da yaşayacak oluşum” olarak görüyordu. Beşir’e göre SUK’un Suriye içindeki gelişmeler üzerinde hiçbir etkisi yoktu. Türkiye’nin kontrolünde diye Kürt partiler zaten SUK’u tanımamıştı. Suriye içinde gösterilerin yayılmasında etkili olan ve çoğu soldan 13 grup ve 3 Kürt partiden oluşan Demokratik Değişim İçin Ulusal Koordinasyon Komiteleri de SUK’u kökü dışarıda salon muhalefeti olarak görüyordu. Bu grup ayrıca dış müdahaleye karşı çıktığı için de SUK’la yolları ayrıydı.</p>

  <p>ÖSO ile SUK arasındaki ilişki de zoraki idi. Hatta Tunus’taki “Suriye’nin Dostları” toplantısında SUK, Türkiye’de askerî konsey kuracağını ilan edince ÖSO komutanı Riyad el Esad “Tanımayız” restini çekti. Nitekim çok geçmeden Türkiye’de askerlerin muhaliflere silah sevkiyatını organize etmek için askerî konsey kuracağı duyuruldu. 7 Şubat 2012’de tam da bu amaç için General Mustafa el Şeyh, Yüksek Askerî Devrim Konseyi’ni kurdu. El Şeyh ile ÖSO komutanı Riyad el Esad arasında liderlik krizi vardı. Askerler tarafından temeli atılsa da Tevhid Tugayı gibi askerlikle ilgisi olmayan sivillerin oluşturduğu milis güçlerini de şemsiye olarak kullanan ÖSO’ya yüklenen önem de abartılıydı. Askerî oluşumların aralarındaki güven bunalımı hep yüksek oldu.</p>

  <p>Hem silahlı hem sivil kanatta yaşanan bölünme, SUK’u “Suriye’nin meşru bir temsilcisi” olarak tanıyan “Suriye’nin Dostlarını da açığa düşürdü. Muhalefet kireç taşı gibi dağılıyordu. Ama kendilerini rejimi değiştirmeye kilitleyen “Dostlar Grubu” için bunun önemi yoktu! Bu yüzden Rusya ve Çin’in siyasi çözüm çabası Dostlar Grubu nezdinde karşılık bulmadı. BM ve Arap Birliği Özel Temsilcisi Kofi Annan’ın girişimlerine kendileri bile şans tanımadı. Alevi azınlığa dayandığı iddiasıyla yönetime karşı “Sünni” refleks kışkırtılıyordu ama Hama’da muhalifleri bastıran birliklerin Sünnilerden oluştuğu, hatta rejimin milis gücü Şebbiha’nın Sünni-Alevi-Şii-Hıristiyan-Dürzi karışık olduğu, Irak’taki El Kaide’nin Suriye uzantısı olarak ortaya çıkan Nusra Cephesi’nin daha işin başında silahlı direniş ilan ettiği, silahlı eylemlerin rejimin değişmesini isteyen kesimleri bile Esad’ın yanına ittiği, Aleviler ve diğer azınlıkların kendilerini tehlikede hissettikleri gibi gerçekler görmezden gelindi. Ama mesele akan kanın durması değildi. Arap Birliği Sekreteri Nebil el Arabi artık gayet net konuşuyordu: “Suriye muhalefeti krizden sadece Libya senaryosu ile çıkılacağına inanıyor.”</p>

  <p class="baslik3">TÜRKİYE HONDURAS OLUYOR</p>

  <p class="p1">Suriyeli muhalifler uçuşa yasak bölge ve tampon bölge talepleriyle Libya senaryosuna oynuyordu. Ne var ki uluslararası müdahale konseptleri olarak ortaya çıkan “koruma sorumluluğu” ya da “insani müdahale” tezleriyle dillendirilen bu senaryo Rusya ve Çin’in vetosu yüzünden işlemiyordu. Libya senaryosuna benzer bir dış müdahale zemin bulamadığı için geriye BM’yi atlayıp ÖSO aracılığıyla “iç savaş”ı kızıştırarak rejimi devirme seçeneği kalıyordu. Bu çerçevede ABD, Britanya ve Fransa’nın 1998’e kadar terör örgütü listesinde tuttuğu Kosova Kurtuluş Ordusu’ndan gerilla taktikleri öğrenmek için 26 Nisan 2012’de Priştine’ye Ammar Abdulhamid başkanlığında bir heyet bile gönderildi.</p>

  <p>Türkiye krizin askerîleşmesinde baş aktördü. Türkiye’nin “bölgesel sorunlara bölgesel çözümler bulunmalı” yaklaşımı Libya’daki gibi NATO adına üstlenilen “gizli görev” ile zaten çöpe atılmıştı. Ama hükümet yetkilileri sıçrama tahtası ve lojistik destek hattına dönüşen Türkiye’nin iç savaşı körükleyen ülke durumuna düştüğü tespitini zinhar kabul etmiyordu. Hatta Türk makamları, Türkiye’nin durumunu, Nikaragua’da solcu Sandinista iktidarını devirmek için saldırılar düzenleyen Kontralara topraklarını açan Honduras’a benzettiği için <i>Guardian</i> yazarı Jonathan Steele’e tepkiliydi. Gerçeğin ifşasına tahammülleri yoktu. Jonathan Steel’in dediği şuydu:</p>

  <div class="girs2">
    <p class="p1">“Müdahale, Rusya ve Çin’in (Libya’ya uçuşa yasak bölge tasarısı konusunda) Güvenlik Konseyi’nde Batılıların hilesine duydukları öfkeden dolayı Libya örneğini takip etmiyor. Güç kullanılmasına imkan veren bir BM kararını kabul etmeyecekler. Model daha eskiye, ‘insani müdahale’ ve ‘koruma sorumluluğu’nun geliştirilip sıklıkla istismar edilmesinden öncesine, Soğuk Savaş dönemine ait bir model. (Eski ABD Başkanı) Ronald Reagan’ın, Kontralara verdiği desteği hatırlayın. Reagan, Honduras’taki üslerinden, Nikaragua’daki Sandinistalara saldırılar düzenleyip devirmeleri için Kontraları eğitip, silahlandırmıştı. Şimdi Honduras’ın yerine Türkiye’yi, sözde ÖSO’nun kurulduğu güvenli bölgeyi koyun. Batı medyasının bu konudaki sessizliği de dramatik. Hiçbir haberci, eski CIA ajanı Philip Giraldi’nin geçtiğimiz günlerde yazdığı önemli makaleyi takip etmedi. Giraldi, NATO üyesi Türkiye’nin Washington’ın aracısı haline geldiğini ve işaretsiz NATO uçaklarının Libyalı gönüllüleri ve Kaddafi’nin cephaneliğinden alınan silahları taşıdığını yazdı. Giraldi ayrıca Fransız ve Britanyalı özel güçlerin bölgede olduğunu, CIA ve Amerikalı özel güçlerin de muhabere ve istihbarat malzemesi verdiğini söyledi... Saygın bir kamuoyu araştırması, çoğu Suriyelinin Beşşar el Esad’ın Cumhurbaşkanı olarak kalmasını desteklediğini gösteriyor. Sizce bu büyük bir haber olmaz mı? Özellikle de, Suriye’deki krizle ilgili egemen anlatımdan farklı bir şey söyleniyorsa ve medya için beklenmeyen bir olgu, açıkça görülenden daha çok haber değeri taşıyorsa.”</p>
  </div>

  <p>Suriye’ye karşı Türkiye üzerinden NATO ve Körfez ülkelerinin örtülü savaşı yürürken kimse çıkıp “rehabilitasyon” adı altında güneyde arz-ı endam eden hatta bir otelde vukuat çıkaran Libyalı milislerin varlığını sorgulama gereği bile duymadı. Herkes hikâyenin El Cezire ve El Arabiye kanallarının sattığı tarafıyla ilgileniyordu. Türkiye’de bu iki uluslararası propaganda aygıtının işlevini de devlete ait Anadolu Ajansı görüyordu. Bu savaş Hatay’da General Mustafa el Şeyh’in 5 Şubat 2012’de verdiği ilk röportajında dillendirdiği “Kışlaları terk edenler ya da kışlalara gitmeyenler nedeniyle ordunun askerî ve teknik kapasitesinin sadece yüzde 30-40’ı savaşa hazır. Kalan askerlerin morali bozuk, Sünni subayların çoğu kaçtı, tutuklandı ya da saf değiştirdi. Ordu en geç 15 Mart’a kadar çöker” öngörüsü üzerine yürüyordu. Ama aktörler Esad için biçilen ömrü defalarda güncellemek zorunda kaldı.</p>

  <p class="baslik3">ESAD İSTENMEDİĞİ ZİRVENİN PEŞİN GALİBİ</p>

  <p class="p1">Suriye krizi Arap Birliği’ni de parçaladı. Arap Birliği, Bağdat’ta 1990’dan beri ilk kez 29 Mart 2012’de toplandı. Tam da Suriye’nin Arap siyasi atlasında yeniden merkeze alındığı bir dönemde. Aktörler ve eksenler değişse de Arap Birliği’ni doğuran koşulların izdüşümü sayılabilecek bir güncellik söz konusuydu. Dün Suriye çekiştirilen bir ülkeydi ve Arap aktörler kendi güçlerini Suriye ile tamamlamanın derdindeydi. Bugün de öyle. Arap âleminde Suriye’siz siyaset zor. Irak Kralı Faysal bin Hüseyin’in tüm hayali birleşik Irak-Suriye devletinin kralı olmaktı. Suriye Arap Krallığı’nı kurduktan kısa süre sonra Fransızların zoruyla çıkarılınca Irak’a kral olsa da gözü Şam’da kalmıştı. Faysal’ın kardeşi Abdullah da Ürdün’e kral yapıldıktan sonra bölgesel güç olmak için Bilad-ı Şam’ı “Büyük Suriye” olarak idealize ediyordu. Hayali “Suriye, Lübnan, Ürdün ve Filistin” ortak devletinin kralı olmaktı. Bölgesel liderlikte Şam’la yarışan Mısır da, Suriye’yi Bağdat ve Amman’a kaptıracak değildi. Nitekim tarih, 1958-1961 arasında Birleşik Arap Cumhuriyeti adı altında Mısır-Suriye ortak devletine şahit oldu. Bu devlet Yemen’in de katılmasıyla Birleşik Arap Devletleri adını aldı. Cemal Abdülnasır’ın öncülüğündeki ortak devlete karşı Nuri Sait Paşa’nın başkanlığında 1958’de Irak-Ürdün Birliği kuruldu. Ne var ki bu devletin ömrü Kral 2. Faysal’ın sarayında öldürülmesi ve Nuri Sait Paşa’nın kadın kıyafeti içinde evinden kaçmaya çalışırken linç edilmesiyle sonuçlanan General Abdülkerim Kasım’ın yaptığı darbe yüzünden 55 gün sürdü.</p>

  <p class="baslik3">Suriye’de Bağdat ayarı</p>

  <p class="p1">Arap Birliği, Suriye ile birlikte büyüme hayallerinin çarpıştığı bir siyasal ortamda doğdu. Körfez’in efendisi Suudi Arabistan ise Ürdün ve Irak’taki Haşimi krallarının Suriye ile bölgesel güç olmasını istemiyordu. Tercihi ayrı ve zayıf Suriye’den yanaydı.</p>

  <p>Yani Suriye’nin önemi hiç değişmedi. Değişen şuydu: Irak ve Ürdün’ün Suriye’yi yanına alarak nüfuzunu arttırma hayalini kapan 1979’dan sonra İran oldu. 2003’ten sonra Irak’ta Şiilerin iktidara gelmesinin sancısıyla kıvranan Suudi Arabistan, Suriye’deki isyanı bu ülkenin eksenini değiştirmek için altın fırsat olarak gördü. 29 Mart 2012’deki Bağdat toplantısının Suriye açısından kritik tarafına gelince; dönem başkanlığı Katar’dan Irak’a geçiyordu. Katar Başbakanı ve Dışişleri Bakanı Şeyh Hamad bin Casim el Sani, Suudi liderlerle birlikte son 1 yılda Suriye’de rejim değişikliğini Arap Birliği’nin siyasi hedefine dönüştürmeyi başardı. İsrail’e karşı sergilenemeyen ortak Arap iradesi, Suriye’ye karşı şekillenebildi. Ve Suriye’nin üyeliği askıya alındı. Örgüt benzer zılgıtı Camp David Antlaşması nedeniyle Mısır’a atmış ama Kahire, İsrail’le ilişkilerinden taviz vermeden 10 yıl sonra birliğe dönebilmişti. Aslında Katar Mart 2009’da devraldığı dönem başkanlığını Mart 2010’da Libya’ya bırakmıştı. Sıra Mart 2011’de Irak’a geçmesi gerekirken Libya’da isyan çıkınca Bağdat zirvesi ertelenmiş ve Libya’nın üyeliği askıya alınmış, böylece Katar kritik süreçte koltuğu gasp etmişti! Dış politikada yavaşça İran’a yaklaşan Irak Başbakanı Nuri el Maliki’nin Suriye’ye yönelik tutumu Katar-Suudi yaklaşımından çok farklıydı. Haliyle bu Arap Birliği’nin gündemine de yansıdı. Zirvede Suriye lideri Beşşar el Esad’ın çekilmesinin istenmeyeceği peşinen ilan edildi. “Suriye’nin Dostları”nın meşru temsilci olarak tanıdığı Suriye Ulusal Konseyi’ne de Bağdat yolu kapatıldı. Maliki, Irak’taki tecrübelerden hareketle “Çatışmanın herhangi bir tarafının silahlandırılması bölgesel ve uluslararası vekâlet savaşına yol açar” uyarısında bulundu.</p>

  <p>Zirvenin bir diğer önemi, Maliki hükümetinin bu sayede Arap tecridinden kurtulma fırsatı elde etmesiydi. Maliki konuklar gelmeden yıkık-dökük yol, bina ve parkları adam etmek için 400 milyon dolar harcadı. Kuveyt’le Saddam Hüseyin döneminden kalma 500 milyon dolarlık tazminat meselesini çözdü, Suudi Arabistan’la tutuklu değişimi anlaşmasını imzaladı, Mısırlı işçilere 500 bin dolar tazminat ödedi. Suudi Arabistan’la diplomatik ilişkiler tesis edildi. Şii başbakandan Körfez İşbirliği Konseyi üyelerinin asla hazzetmediği aşikârdı. Körfez ülkeleri, Şii iktidara tepki olarak Saddam sonrası Irak’a elçi göndermekten kaçınmıştı. Bazı emir ya da kralların Bağdat’a gitmek için Sünni Devlet Başkan Yardımcısı Tarık el Haşimi hakkındaki davanın düşürülmesi ve Irak’ın Suriye konusunda tutum değiştirmesi gibi şartlar koştuğu da iddia edildi. Buna karşın Bağdat, 22 liderden sekizinin katılmasını bile büyük başarı saydı. Manama’daki gösterilerin bastırılmasını eleştirdi diye Irak’a diş bileyen Bahreyn gibi zirveye gitmeyi peşinen reddedenler de vardı. Körfez ülkelerinin Irak’ın Arap Birliği dönem başkanlığından beklentisi, Bağdat’ın Tahran ile Arap dünyası arasında tercihini netleştirmesiydi. Ancak Maliki’nin mezhep paydaşlığı bir yana Irak’ın su ve elektrik ihtiyacını gideren İran’a sırt çevirmesi mümkün değildi.</p>

  <p>Saddam döneminde Tahran ve Şam’da sürgün yaşamış biri olarak Maliki’nin Körfez ülkeleriyle yolculuğu hiç de kolay olmadı. Irak’ın dönem başkanlığı, Suriye konusunda Türkiye’nin Arap Birliği ile kurduğu ortaklığı da etkiledi. Nitekim Arap Birliği ile oluşturulan “Türk-Arap İşbirliği Forumu”na rağmen Türkiye’nin zirveye katılım talebi, Arap olmayan diğer 29 ülkeyle birlikte reddedildi. Arap kuşatmasını yarmaya şiddetle ihtiyaç duyan Irak’ın, dönem başkanlığını akıllıca yönetmesi halinde ülkedeki mezhep geriliminin düşebileceği, Körfez’in İran’la örtülü savaşının geriletilebileceği ve Suriye’de “şiddetsiz” çözüm arayışlarının öne çıkabileceği beklentisi vardı. Tabii hem Maliki’nin iş tutuş tarzı, hem kral ve emirlerin mezhepçi kini yüzünden bunların hiçbiri olmadı.</p>

  <p class="baslik3">ESAD’I DEVİRME STRATEJİSİNDE YOL HARİTASI</p>

  <p class="p1">Suriye’de Esad rejimine karşı mücadele ve aktörlerin değişmesine paralel olarak Türkiye’nin stratejisi de halden hale giriyordu. Yanıtı en çok aranan soru “Türkiye’nin Suriye politikası ne?” idi. 26 Mart 2012’de İstanbul’da Conrad Otel’de Dışişleri Bakanlığı’ndan üst düzey yetkili benim de aralarında bulunduğum bir grup gazeteciyle “off the record” sohbet gerçekleştirdi. Sohbetten çıkan sonuç şuydu:</p>

  <p>Türkiye’nin Suriye siyaseti iç ve dış faktörlere bağlı olarak yolda diziliyordu. Askerî müdahale, tampon bölge ya da muhaliflerin silahlandırılması gibi gri bırakılan alanlar bir yana net olan tek şey hükümetin, Esad rejimini bitirmeye endeksli bir sürece öncülük etmeye devam edeceğiydi. “Eninde sonunda bu rejim gidecek.” Parola buydu. Ankara bunda oldukça ısrarlıydı. BM-Arap Birliği Özel Temsilcisi Kofi Annan’ın siyasi çözüm arayışına da fazla prim verilmiyordu. Bütün bir strateji muhaliflerin hem sivil hem askerî alanda tek çatı altında toplanmasına bağlıydı. Bu açıdan yetkili sohbet toplantısı ile aynı gün İstanbul’da başlayan Suriye Ulusal Konseyi’nin (SUK) toplantısına kritik önem atfettiklerini vurguladı. 200 farklı grubun davetli olduğu toplantıdan beklentiler, aynı zamanda Ankara’nın Esad’ı devirme stratejisinin temel taşlarını oluşturuyordu:</p>

  <p>- Muhalifler tüm kesimleri temsil eden bir yapı ortaya çıkaracak.</p>

  <p>- Kürtlerin katılımı sağlanacak.</p>

  <p>- Muhalifler nasıl bir Suriye inşa edeceklerine dair bir ulusal sözleşme belgesi yayımlayacak.</p>

  <p>- ÖSO ile SUK arasındaki ilişkiler tanzim edilecek.</p>

  <p>- ÖSO kendi başına hareket eden çete görüntüsünden kurtulacak ve SUK’a bağlı kalacak.</p>

  <p>- SUK “kurucu meclis” gibi olacak.</p>

  <p>- Böylece 1 Nisan 2012’de İstanbul’da “Suriye’nin Dostları Grubu” toplantısına giderken bu bütünlük sağlanmış olacak. Ve Dostlar Grubu, SUK’u “Suriye halkının tek temsilcisi” olarak kabul edecek.</p>

  <p>Tunus’taki ilk toplantıda SUK ‘Suriye’nin bir temsilcisi’ olarak tanınmıştı.</p>

  <p>Diplomatik tecridin derinleştirilmesi ise Türkiye’nin benimsediği stratejinin bir diğer ayağını oluşturuyordu. Ancak tecridin ne kadar işe yarayacağı tartışmalıydı. Çünkü sürecin askerî boyutuyla, özellikle asi orduya biçilen rolle ilgili belirsizlikler vardı. ABD Başkanı Barack Obama’nın Başbakan Tayyip Erdoğan’la Seul’deki toplantısından sonra verilen bilgilere göre ABD muhaliflere iletişim araçları dahil “nonlethal” yani “öldürücü olmayan” yardımlara başlamıştı. Hem birbirinden kopuk milis güçleri organize etmek hem de ÖSO ile SUK arasında eşgüdüm sağlamak yani “siyasal talimatların sahaya ulaşmasını temin etmek” açısından “nonlethal” yardım çok önemseniyordu. Muhalifleri silahlandırma konusunda Batı müteredditti. “Silahların nereye gideceğine” dair endişeler vardı. Muhalefetin “tekin” olması isteniyordu. Türk yetkiliye göre bazı çekinceleri olsa da ABD, Esad’ın gitmesi konusunda netti. Tabii Kasım 2012’deki seçime dek ABD askerî seçeneği öne çıkarmak istemiyordu. Hem askerî müdahalenin nasıl olacağına dair tereddütler vardı hem de şu anda şartların elverişli olmadığı düşünülüyordu. “İnsani müdahale” seçeneğini dışlayan yoktu. Ankara, Bosna’da olduğu gibi “koruma sorumluluğu” tezini öne çıkartırken müdahale için belli aşamalardan geçilmesi ve uluslararası mutabakat sağlanması gerektiğine vurgu yapıyordu. Avrupa ise Türk yetkilinin deyimiyle “reel politik ile sahada olup bitenler arasında gelgitler yaşıyordu.” Esad sonrası İslâmcı bir rejimin doğacağı ve Hıristiyan azınlığın tehlikeye gireceği gibi kaygılarla Avrupa frene basıyordu. Türk yetkilinin mülahazasına göre Esad destekçisi ülkelerin tutumu da sürecin yönünü belirleyecekti. Bu çerçevede Ankara’nın beklentisi Rusya’nın kazanan tarafta olmak için son bir manevrayla Esad’a “güle güle” demesiydi. Rusya için öngörülen bu iyimserliğe karşın İran’ın çark edeceğine dair hiçbir belirti yoktu. Irak da Esad’ı devirme planında bir sorun olarak görülüyordu. Bağdat’ın teminatlarının aksine İran’ın Irak üzerinden Suriye’ye sevkiyatları sürüyordu.</p>

  <p>Özetle Ankara’nın dillendirdiği strateji muhaliflerin organize olma yeteneğine ve Esad destekçisi cephenin çark etme ihtimaline bel bağlıyordu. Kürtlerin SUK’a katılımıyla ilgili temennide olduğu gibi her cümle “olursa” diye başlıyordu.</p>

  <p>Yetkili rejimin kısa sürede devrileceğine dair öngörülerin tutmamasını da sahadaki koşullara, muhaliflerin dağınıklığına, uluslararası toplumun gelgitli tutumuna, Rusya’nın BM kanallarını tıkamasına ve İran gibi bölgesel aktörlerin Şam’a desteği kesmemesine bağlıyordu.</p>

  <p class="baslik3">ŞAM’A UZANAN YOLDA TÜRK-ACEM DANSI</p>

  <p class="p1">26 Mart 2012’de İstanbul’da Türk Dışişleri’nin toplantısında Ankara’nın öngörülerini dinledikten birkaç gün sonra yolum İranlı diplomatlarla kesişti.</p>

  <p>Suriye krizi farklı siyasal tercihler ve bölgesel nüfuz çatışmalarına rağmen çok eskiden beri pek çok konuda birbirini gayet iyi anlayan, iki zıt kampta yer alsalar da bunu çatışma nedenine dönüştürmeyen İran ile Türkiye arasındaki ilişkileri şarampole doğru sürüklüyordu. Gerilim, krizin çözümüne ilişkin birbirine zıt iki tercihten kaynaklanıyordu. Türkiye, Suriye muhalefetini hem sivil hem askerî cephede şekillendirirken hedefi Esad rejimini bitirmekti. İran ise Körfez ülkeleri ve ABD’nin gazına gelen Irak’la 1980-1988 arasında savaşmak durumunda kalırken Batı’nın dayattığı tecrit ve ambargolar karşısında sadık kalan müttefiki Suriye’yi kaybetmek istemiyordu. İran, hem Tahran’la bağları, hem İsrail’le ilgili pozisyonu nedeniyle Suriye’ye karşı komplo kurulduğunda ısrarlıydı.</p>

  <p>İranlı diplomatlara, Suriye kördüğümünün çözümüne ilişkin İran’ın yaklaşımını sorduğumda anlattıklarından çıkan sonuç şuydu:</p>

  <p>- Dini lider Ayetullah Ali Hamaney 2011 yazında İstanbul’a heyet gönderip muhaliflerin hükümete ortak olması suretiyle krizin aşılmasını önerdi. Ama muhalifler heyetle görüşmeyi reddetti. Yine de İran, muhalifleri iktidara ortak ederek krizi aşma yaklaşımını sürdürdü.</p>

  <p>- Baas rejimi esasen İran’a da ters. Suriye’de reform şart. Batı’nın nezaretinde geniş çaplı bir reform yapılabilir.</p>

  <p>- Beşşar el Esad’ın halk desteği inkâr edilemez. Babası Hafız’dan sonra Beşşar halkın rejime bağlılığını arttırdı. İran’la birlikte 6 ülkenin ortak kamuoyu araştırması Suriye halkının hâlâ % 61-64’ünün Esad’ı desteklediğini gösterdi. Bu nedenle Esad’ın kaderine halk karar vermeli. Adil ve şeffaf seçimler yapılmalı.</p>

  <p>- Türkiye’nin “Tüm çabamız dış müdahaleyi önlemek için” savına rağmen İran, Ankara’nın girişimlerini dış müdahale olarak görüyordu. Malatya’daki NATO kalkanı İran’a karşı olduğu halde Tahran bunu ilişkiler için tehdit olarak görmedi ve anlayışla karşıladı. Ancak Türkiye’nin Suriye konusundaki yaklaşımı öfkeye neden olmaktadır.</p>

  <p>İhvan da İran’ın arabuluculuk çabasını ve teklifini teyit etti. İhvan Genel Mürşid Yardımcısı Muhammed Faruk Tayfur, Kuveyt gazetesi El Vatan’a demecinde İran’ın Esad’ın görevinde kalması şartıyla İhvan’a 4 bakanlık teklif ettiğini ama reddettiklerini açıkladı. Tayfur Suriye’deki şartlar değişince İran’ın bu kez Esad’ın kalmasına karşılık bütün bakanlıkları İhvan’a veren bir formül için Suriye ile örgüt arasında arabuluculuk teklif ettiğini öne sürdü. Tayfur’a göre Hamaney Ekim 2011’de arabuluculuk için İstanbul’a üç heyet gönderdi. İhvan, Hamaney’in ofisinden gelen heyete şu yanıtı verdi:</p>

  <div class="girs2">
    <p class="p1">“Esad’ın görevine devam etmesini hiçbir şekilde kabul etmiyoruz. Suriye yönetiminin yanında duran İran’ın arabuluculuğunu da kabul etmiyoruz.”</p>
  </div>

  <p>Esasen BM-Arap Birliği Özel Temsilcisi Kofi Annan’ın sunduğu, BM Güvenlik Konseyi’nin başkanlık açıklamasıyla destek verdiği, Esad’ın da kabul ettiği çözüm planı “Esad gitmeli” çizgisinde olan ülkelerin önünde fren vazifesi gördü. Buna karşın siyasi diyaloğu da içeren plan İran’ın beklentileriyle örtüşüyordu. Zira Dışişleri Sözcüsü Ramin Mihmanperest plana desteği şöyle açıkladı:</p>

  <div class="girs2">
    <p class="p1">“Sorun siyasi yollarla, her türlü acelecilik ve müdahalecilikten uzak bir şekilde çözülmeli. İran, Suriye halkının taleplerini ve Suriye liderinin uyguladığı reformları garanti ederek barış ve istikrarın tesisini ve ulusal diyaloğu temin edecek girişimlerin yanında.”</p>
  </div>

  <p>İran’ın rejim değişikliğine odaklı Türk stratejisine ikna edilmesi zordu.</p>

  <p>28 Mart 2012’de Tahran’da Başbakan Tayyip Erdoğan ile İran Cumhurbaşkanı Mahmud Ahmedinecad arasındaki görüşmenin bir gün ertelenmesi uzlaşmazlığın derinliğini gösteriyordu. Bu mesele “Acem oyunu” klişesiyle izah edilemeyecek kadar ciddiydi. Ertelemeye gerekçe yapılan Ahmedinecad’ın sağlık sorunları işin bahanesiydi. Görüştüğüm İranlı kaynaklar, Ahmedinecad’ın New York’taki BM Genel Kurulu toplantısından beri sağlık sorunları yaşadığını ama bunların görüşmelere engel teşkil etmediğini, ertelemenin Suriye konusundaki derin görüş ayrılığının giderilememesinden kaynaklandığını söyledi. İki taraf da her şeyi berbat edecek gerilimli bir yüzleşmeden kaçınmıştı.</p>

  <p>İki ülkeyi Suriye konusunda buluşturacak tek somut zemin Annan’ın sunduğu 6 maddelik plandı. Ne var ki böyle bir buluşma, Ankara’nın mevcut stratejiden çark etmesini gerektiriyordu.</p>

  <p>29 Mart 2012’de Bağdat’taki Arap Birliği zirvesi de Esad’a karşı sürecin Arap ayağının çöktüğünü gösterdi. Dönem başkanlığını Katar’dan devralan Irak, Esad’a “git” denilmesini engelledi. Avrupa’nın da frene basmasıyla müdahaleci tarafın manevra alanı daraldı. Suriye halkının “tek temsilcisi” olarak tanınmak üzere örgütlenen SUK, Kürtler, müdahaleye karşı çıkan muhalifler ve SUK’u demokratik bulmayan bazı grupları çatısı altında toplayamadı. Velhasıl Türkiye’nin başını çektiği Dostlar Grubu, 1 Nisan’daki İstanbul buluşmasına birkaç cephede yenik gidiyordu. Kendine bölgesel aktör ve oyun kurucu rolünü yakıştıran Türkiye’nin kurduğu oyunun risk çizelgesi yükseliyordu.</p>

  <p class="baslik3">“THE” ŞÖVALYE: SAVAŞA DOĞRU PUPA YELKEN</p>

  <p class="p1">Esad rejimini devirmeye yönelik süreçte muhalif ve müttefiklerinin 1 Nisan 2012’deki İstanbul buluşması, Suriye meselesinin ne denli çetrefilli olduğunu, Suriye’nin Dostları Grubu’nun da ne derin bir dehlize girdiğini bir kez daha gösterdi. Gerek konuşmalar gerekse sonuç bildirisi, BM-Arap Birliği Özel Temsilcisi Kofi Annan’ın çabalarına destek ifadelerini içerse de özü itibariyle “Dostlar”ın yol haritası, Annan’ın 6 maddelik planına karşıydı. Birbirine zıt iki tercih vardı: Annan Planı ateşkes ve diyaloğa dayalı siyasi çözümü öngörüyordu. Haliyle siyasi çözüm Esad rejimiyle masaya oturmayı, ateşkes de sadece rejime değil muhaliflere de “silah bırak” demeyi gerektiriyordu.</p>

  <p>Dostlar ise çareyi rejim değişikliğinde görüyordu. Burada ihtilaf bunun nasıl ve ne zaman olması gerektiği sorusunda çıkıyordu. Başbakan Erdoğan ev sahibi olarak bütün dünya medyasının dikkat kesildiği açılış konuşmasında “Rejimin iktidarda kalmasını sağlayacak hiçbir planı desteklememiz söz konusu olamaz... Zalim ile kurbanı aynı kefeye koyan her girişim şiddete zaman kazandıracaktır” diyerek Annan Planı’nı peşinen gömdü. Benim de aralarında bulunduğum yüzlerce gazeteci tarafından izlenen toplantıda Erdoğan çözümü silahlı mücadelede gördüğünü de açık etti:</p>

  <div class="girs2">
    <p class="p1">“BM Güvenlik Konseyi üzerine düşen görevden bir kez daha kaçınırsa Suriye halkının meşru müdafaa hakkının desteklenmesinden başka hiçbir seçenek kalmayacak.”</p>
  </div>

  <p>Erdoğan perdeyi yüksek bir hedefle açtı. Ama merakla beklediğimiz Erdoğan’ın duruşunun sonuç bildirisine ne kadar yansıyacağıydı.</p>

  <p>Muhaliflerin silahlı mücadelesine verilen bu açık destek, muhalifleri silahlandırma ve askerî müdahalenin de zeminini hazırlıyordu. Silahlandırılma, Dostlar’ı da bölen bir konuydu. Suudi Arabistan ve Katar’ın dışında açıkça silahlanma çağrısı yapan yoktu. “Rejim derhal gitmelidir” diyen ABD ve Avrupa kanadı bile kontrollü gitmekten yanaydı. Obama yönetimi, İsrail’in güvenliğini ve ABD’nin bölgesel çıkarlarını riske edecek şekilde Suriye’nin Lübnanlaşmasını istemiyordu. ABD kontrollü çöküş stratejisi çerçevesinde müdahale şartlarının olgunlaşmasını, muhalefetin müttefiklerine taahhüt verecek ve bunu karşılayacak düzeye getirilmesini bekliyordu. Bizzat ateşine kömür attığı Suriye yangınını artık kendi yüzünde hissetmeye başlayan Türkiye ise acele ediyordu.</p>

  <p>Suriye Ulusal Konseyi’nin (SUK) tanınmasındaki kelime oyunları bile Türkiye pupa yelken iken Batı’nın yelkenleri düşürdüğünü gösterdi. 24 Şubat 2012’de Tunus’ta yapılan ilk Dostlar Grubu toplantısında SUK için İngilizcede “meşru bir temsilci” anlamına gelen “a legitimate representative” ifadesi kullanılmıştı. Türkiye’nin hedefi “tek meşru temsilci” yani “the legitimate representative” ifadesiyle SUK’un tanınmasıydı. Sonuç bildirisinde muhalifler “a”den “the”ya terfi edemedi.</p>

  <p>İstanbul bildirisinde tanımlar “Bütün Suriyelilerin meşru bir temsilcisi”, “Muhaliflerin toplandığı tek çatı” ve “Önde gelen muhatap” şeklinde üçlendi. Bu “Suriye Kürt Konseyi” ve “Demokratik Değişim İçin Ulusal Koordinasyon Konseyi” gibi diğer çatı örgütlerinin dışlandığı, sivil ve askerî yardımların SUK’a yapılacağı anlamına geliyordu.</p>

  <p>Sözün özü Türkiye, SUK’u yegâne temsilci olarak kabul ettirme hedefini tutturamadı. Kulislerde toplantıyı boykot eden Rusya ve Çin’in öfkesini çekmemek ve bir sonraki BM süreçlerini peşinen tıkamamak için “the” ifadesinden feragat edildiği de söyleniyordu. Ama Almanya ve Britanya gibi müttefiklerin itirazı da belirleyici oldu. Türkiye, Şam’daki elçilerin çekilmesinin ötesinde Suriye’nin yabancı ülkelerdeki elçilerinin sınır dışı edilmesi gibi daha ileri adımlar atılarak diplomatik tecridi derinleştirmek istiyordu. Ayrıca yegâne temsilci olarak tanınma umutlarını Paris toplantısına bırakan muhaliflerin güvenlik bölgesi kurulması talebi de karşılık bulmadı. SUK, toplantı öncesi ÖSO’nun silahlandırılması talebini dillendirse de kabul görmeyeceğini bildiğinden bunu talep listesine koymadı.</p>

  <p>Sonuç olarak İstanbul, ton farklarıyla Tunus’un tekrarından öteye geçemedi. Annan toplantının kendi planına karşı olduğunu gördüğü için tarafsızlığını koruma adına İstanbul’a gelmedi. AB Dış Politika Yüksek Temsilcisi Catherine Ashton da yoktu. 29 Mart’ta Arap Birliği dönem başkanlığını, Suriye’ye müdahale için Arapları arkasından sürükleyen Katar’dan devralan Irak, silahlanmaya ve dış müdahaleye karşı net tutum sergileyip bir bürokrat göndermekle yetindi. İleride Annan’ın başarısızlığa uğratılan girişimleri “Diplomatik çabalar çöktü, müdahale kaçınılmaz” retoriği için kullanılacaktı. Ama şimdilik ittifakın Batı kanadı, Suriye’yi aceleye getirmekten yana değildi. Politikasını keskinleştiren Türkiye ise kendi ayaklarına habire gemici düğümü atıyordu. Çark etmek zorunda kalabileceği günleri düşünmeden kendi kendini kımıldayamayacak hale sokuyordu.</p>

  <div class="girs3">
    <p class="baslik3">MUHALİFİN GÖZÜYLE: TÜRKİYE VERMEDEN ALMA PEŞİNDE</p>

    <p class="p1">İstanbul’da 1 Nisan 2012’de yapılan “Suriye’nin Dostları” toplantısından bir hafta önce hem “salon muhalefeti” diye iğnelenen diasporik Suriyelilerin aksine sahadan gelen hem de silahlanma sürecine uzun süre direnen ama sonunda bunun kaçınılmaz bir gidişat olduğuna inanmaya başlayan bir muhalifle buluştum. Adı Menhel Seriş, İdlib-Serakıp’tan. Yerel Koordinasyon Komiteleri’nin siyasi büro üyesi. Kendini Arap değil Suriyeli olarak tanımladı. Bir elinde gelişmiş Blackberry ile isyanın online takipçisi. Bir simit sarayında oturduk, söze “Ben duble expresso alayım” diyerek başladı. Beşşar el Esad’ı devirmeye azmetmiş muhalifler çoğu insan için muammaydı. Özellikle ülke içindekiler üzerlerine fener tutulmaya muhtaçtı. Sürekli değişen Suriye’deki sürecin o anki zaman dilimine dair Berîş’in anlattıkları şöyleydi:</p>

    <p class="bos2"></p>

    <p>• <i>Komitelerin isyan sürecindeki rolü nedir?</i></p>

    <p>-Komiteler devrimin başında aktivistler tarafından kuruldu. Ancak üyelerden bazıları devrimden önce de politize olmuş kişiler. Farklı kentlerde eşgüdüm oluşturmak gerekiyordu. Mayıs 2011’de komiteler ortaya çıktı. İlk başta 2 devrimci yapı vardı; Devrimci Gençler Birliği ve Yerel Koordinasyon Komiteleri. Komiteler daha solcu. Birlik ise İslâmcı.</p>

    <p class="bos1"></p>

    <p>• <i>İhvan nerede?</i></p>

    <p>-Eylül’den sonra İhvan’ın içinde olduğu bir yapılanma oluştu. İslâmcılar Suriye Yüksek Devrim Konseyi’ni kurdu. Şu an devrimci mücadelede 3 ana hat var: Komiteler. General Mustafa Ahmed el Şeyh’in başkanlığındaki Genel Devrim Konseyi. Bunun içinde de İslâmcılar var. Örgütsel-ideolojik yapısı çok bariz değil. Bir de Yüksek Devrim Konseyi var, burada Selefiler ağırlıklı. Seküler olan tek grup Komiteler.</p>

    <p class="bos1"></p>

    <p>• <i>Komitelerin silahlı mücadeleye karşı tutumu nedir?</i></p>

    <p>-Uzun süre devrimin barışçıl olması gerektiğini savunduk. Dünyadaki diğer örneklere baktığımızda barışçıl hareketlerin çok daha fazla başarıya ulaştığını görüyorduk. Ayrıca Suriye’nin hassas bir durumu var. Sünniler, Aleviler, Hıristiyanlar, Kürtler ve Dürziler var. Etnik ve dini olarak zengin bir ülke. Güvenlik ve orduda üst düzeyde Aleviler var. Devrim sürecinin silahlı direnişe dönüşmesinin Alevi karşıtı olarak görülmesi tehlikesi vardı.</p>

    <p class="bos1"></p>

    <p>• <i>Üst düzeyde çok sayıda Sünni de var. Genelkurmay başkanı da Alevi değil Hıristiyan.</i></p>

    <p>-Karar verme mekanizmasında olanlar yok. Herkes bilir ki karar veren ordu değil Muhaberat’tır. Biz Tunus, Mısır ya da Türkiye’ye benzemiyoruz.</p>

    <p class="bos1"></p>

    <p>• <i>Hangi noktadan sonra Komiteler silahlı direnişe destek vermeye başladı?</i></p>

    <p>-Biz hâlâ devrimin silahla yapılmasını desteklemiyoruz. Devletin şiddeti arttıkça ordu içinde de bölünmeler başladı. Ordudan firar edenler halka ateş açmayı reddeden askerlerdir. Onlar sivil halkı koruyor.</p>

    <p class="bos1"></p>

    <p>• <i>Ancak muhalifler 3 binin üzerinde güvenlik görevlisi öldürdü. Artık saldırı pozisyonundalar.</i></p>

    <p>-Doğrudur.</p>

    <p class="bos1"></p>

    <p>• <i>Bu durumda Komiteler hala silahlı yapıları destekliyor mu?</i></p>

    <p>-Kesinlikle şiddete karşıyız ama nefsi müdafaa yapan insanlar var.</p>

    <p class="bos1"></p>

    <p>• <i>Silahlı milis güçlerle İhvan’ın ilişkisi nedir?</i></p>

    <p>-Silahlı direnişçilere silah temin eden birden fazla taraf var; Selefiler, İhvan ve varlıklı kişiler.</p>

    <p class="bos1"></p>

    <p>• <i>Dışarıdan savaşçı geliyor mu?</i></p>

    <p>-Mesela Cebel-i Zaviye’yi iyi biliyorum, Libyalıların geldiği söyleniyor ama Suriyelilerin dışında kimse yok orada. Cebel-i Zaviye ve İdlib’de Selefiler barınamayıp çıktılar.</p>

    <p class="bos1"></p>

    <p>• <i>Onlar dışarıdan gelen Selefiler miydi?</i></p>

    <p>-Hayır, oralı insanlar. Her yerde Selefiler var. Diğer silahlı gruplarla aralarındaki ihtilaflar yüzünden şehirden çıktılar.</p>

    <p class="bos1"></p>

    <p>• <i>Ne tür sorunlar yaşandı?</i></p>

    <p>-Selefilerin İslâmcı söylemlerinden kaynaklanan sorunlar... Mesela Alevilere kâfir deyip küfrediyorlar. Çünkü insanların derdi Alevilerin kâfir olup olmadığı değil rejim.</p>

    <p class="bos1"></p>

    <p>• <i>Bunların Suudi bağlantıları var mı?</i></p>

    <p>-Suudi Arabistan’da yaşayan Selefilerin Suriyeli Selefilerle dayanışması mümkün. Ama Suudi hükümetinin Selefilere yardım etmesi mümkün değil. Çünkü Selefilerden korkuyorlar.</p>

    <p class="bos1"></p>

    <p>• <i>Ürdün’ün silahlanma sürecinde bir etkisi var mı?</i></p>

    <p>-Hayır. Silahlanmanın arkasında belli bir devletin olduğunu iddia edemeyiz. Özgür Ordu’nun en ağır silahı RPG. RPG’lerin çoğu lrak’tan geliyor. Kalaşnikoflar da lrak’tan.</p>

    <p class="bos1"></p>

    <p>• <i>Türkiye’den gelen bir şey var mı?</i></p>

    <p>-Türkiye’den silah giriyordur ama ne tür silahların girdiğini bilmiyorum.</p>

    <p class="bos1"></p>

    <p>• <i>Komiteler diyalog konusunda ne düşünüyor?</i></p>

    <p>-Rejimle diyaloğu reddediyoruz.</p>

    <p class="bos1"></p>

    <p>• <i>Arap Birliğinin Yemen modelini kabul ediyor musunuz?</i></p>

    <p>-Hayır. Bu kadar katliamlar yaptıktan sonra rejim bunların hesabını vermeli.</p>

    <p class="bos1"></p>

    <p>• <i>Ancak rejim öyle gidici gözükmüyor.</i></p>

    <p>-En sonunda düşecek. Korkumuz Esad’ın gidip gitmemesi değil Suriye’nin geleceği. İç savaş, karmaşa yıllarca sürebilir. Silahlı direniş süreci çıkmaza sürükledi.</p>

    <p class="bos1"></p>

    <p>• <i>Çözümü nerede görüyorsunuz?</i></p>

    <p>-Tabii ki silahsız mücadele esas çözüm.</p>

    <p class="bos1"></p>

    <p>•<i>Ama barışçıl bir süreç kaldı mı, bu şansı yitirdiler...</i></p>

    <p>-Kesinlikle doğru değil. Geçen hafta birçok yerde gösteriler vardı. Rakka’da şehrin neredeyse tamamı, 50 bine yakın gösterici vardı. Bir tane dahi silah atılmadı.</p>

    <p class="bos1"></p>

    <p>• <i>Rejim de en az o kadar insanı kendi lehine sokaklara dökebiliyor...</i></p>

    <p>-Doğru değil. Halep ve Şam dışında nerede gösteri var?</p>

    <p class="bos1"></p>

    <p>• <i>En az 11 kentte Esad yanlısı gösteriler oldu.</i></p>

    <p>-Rejim yanlılarının giremeyeceği şehirler var. Ama Dera’da sadece asker ve aileleriyle eylem yapabilirler. Önceden Şam’da Emeviye meydanına 2-3 milyon insan toplayabiliyorlardı. Şimdi 15-20 bini aşmaz.</p>

    <p class="bos1"></p>

    <p>• <i>Suriye Ulusal Konseyi’ne destek veriyor musunuz?</i></p>

    <p>-Veriyoruz.</p>

    <p class="bos1"></p>

    <p>• <i>Ama Konsey’in Suriye içindeki olaylar üzerinde etkisi şok.</i></p>

    <p>-İçerideki muhalifler bütün sorunlara rağmen Konsey’in onları temsil eden tek güç ve ehven-i şer (kötünün iyisi) olduğuna ikna oldu.</p>

    <p class="bos1"></p>

    <p>• <i>Dış müdahaleye nasıl bakıyorsunuz?</i></p>

    <p>-Silahlı mücadeleye karşıyız diyoruz ama bizim önerdiğimiz çözüm gerçekçi olmayabilir. NATO müdahalesi gibi dışarıdan müdahale Suriye’yi infilak ettirir.</p>

    <p class="bos1"></p>

    <p>• <i>Türkiye’nin tampon bölge oluşturma senaryosuna ne diyorsunuz?</i></p>

    <p>-Adana Anlaşması’na göre 5 km’lik bir güvenlik bölgesi var. Tampon bölge bu 5 km’lik şeritte olabilir. İdlib ve Cebel-i Zaviye bölgesinde tampon bölge oluşturma planı üzerine çalışmalar yapıldı. Tampon bölgede ÖSO kampları kurabilir.</p>

    <p class="bos1"></p>

    <p>• <i>Bu PKK’ye karşı bir anlaşma. Anlaşmayı bu şekilde uygulamak savaş nedeni.</i></p>

    <p>-Türkiye 1998’de Öcalan’ı almak için yaptığı gibi sınıra gelip savaş açmakla tehdit edebilir. Ama Türkiye’nin pozisyonu çok kötü.</p>

    <p class="bos1"></p>

    <p>• <i>Neden?</i></p>

    <p>-Türkiye hiçbir şey vermeden bölgeden hep almaya alışık. ABD’nin istediğini yapıyor.</p>

    <p class="bos1"></p>

    <p>• <i>Sizce Amerikalıların ne istediği belli mi?</i></p>

    <p>-Suriye’nin zayıflamasını istiyorlar, hem rejimin hem de halkın. Libya’da 10 günde Kaddafi’nin gitmesi için karar aldılar. Mısır’da 18 günde harekete geçtiler. ABD’lilerin söylediği “Muhalefet parçalı, Esad giderse kimin geleceği belirsiz.”</p>
  </div>

  <p class="baslik3">YASEMİN’İN MÜLTECİLERİ: 30 YIL SONRA YENİDEN</p>

  <p class="p1">Esad rejimine karşı isyanla oluşan krizin sınırı aştığı yerlerden biri de Ürdün. Lübnan’da Trablus bölgesindeki Vadi Halid’de duyduğum trajik öyküler Amman’ın Yasemin mahallesinde de dolaşıyordu. Burası Hama katliamı sırasında Hafız el Esad’dan kaçan Suriyelilerin yoğunlaştığı bir yer. Tarih tekerrür ediyordu. Bir zamanlar Hama’dan gelenler 30 yıl sonra Beşşar el Esad’dan kaçanları evlerine alıyordu. 15 Nisan 2012’de Amman’da Suriyeli mültecileri ziyaret etmeden önce ilk durağım kaldığım otele yürüme mesafesinde olan Türkiye Büyükelçiliği. Büyükelçi Ali Köprülü elçilik dışındaydı, geldiğimi öğrenince “Beklesin, oturup konuşalım” diye haber gönderdi. 30 dakika sonra geldi, Ürdün ve bölgedeki gidişatla ilgili izlenimlerini ve deneyimlerini dinledim. Büyükelçi, Suriye dosyasının taşıdığı bölgesel riskleri ve Ortadoğu’nun gerçek dinamiklerini hafife alan Ankara’nın yaklaşımlarından dolayı ziyadesiyle endişeliydi. Elçiliklerden gelen uyarıları dikkate almayan, “second track” diplomasisiyle iş gören yani gayriresmi sivil unsurlarla çalışan, bagajında ideolojik angajmanlar bulunduran ve büyük iddialar eşliğinde etki alanını genişletmeye bu kadar hevesli olmasına rağmen bölgeyi tanımayan hükümetin hızla duvara çarpacağını anlattı.</p>

  <p>Sohbetin ardından gideceğim adrese beni elçilik kâtibi kendi aracıyla bırakırken Amerikan Büyükelçiliği’nin önünden geçtik. “Burada kaç kişi çalışıyordur” diye sordum, kâtip “5 ile 7 bin arasında” dedi. Peki, Ortadoğu’ya hükmetmeye can atan Türkiye’nin Amman Büyükelçiliği’nde kaç kişi çalışıyor? Elçiyle birlikte üç diplomat. Arapça bilen sayısı ise bir.</p>

  <p>Daha sonra Yasemin mahallesinin yolunu tuttum. Mültecilerin her biri bir yakınının yanına yerleşmiş. Halid Muhammed Ebu Zeyd, Dera’nın Deal kasabasından. 30 yaşında bir muhasebeciydi. ÖSO’nun propaganda neferiydi. Görevi kamerayla rejim güçlerine suçüstü yapmak. Bu uğurda sakatlanmış, bir elinin üç parmağı kurşunların isabet etmesiyle kopmuş. Halid’in parmaklarını yitirdiği gerçek ama hikâyesi biraz kurgu kokuyordu. Ne kadarı doğru bilmek imkânsız. 31 Aralık 2011’de sakatlandığı olayı şöyle anlattı:</p>

  <div class="girs2">
    <p class="p1">“Sabah 200 tank eşliğinde 10 bin asker baskın yaptı. Elimdeki kamerayla insanların kafalarına nasıl vurduklarını çekiyordum. Cihad’ın evine girdiler. Cihad bizim çektiğimiz görüntüleri internete ve El Cezire gibi kanallara göndermekle görevliydi. Cihad çatı katında su deposuna saklandı. Anne ve babasını dövdüler, yerini öğrenmek için. Kızlarına tecavüz etmekle tehdit ettiler. Sonunda babası Cihad’ın yerini söyledi. Önce Cihad’ın bulunduğu depoya elektrik kablosunu sarkıttılar. Sonra onu çıkartıp gözlerini ve ellerini bağladılar. Kızlara ve kadınlara tecavüz ettiler. Ben bizim evin çatısından çekim yapıyordum. Diğer çatılardaki keskin nişancılar elime ateş açıp yaraladılar. Evden çıkıp kaçtım. Peşime düştüler, bir eve sığındım, meğer ebenin yeriymiş. Hemen müdahale etti, parmağımı sardı. İzimi sürüp oraya geldiler. Arka odaya saklandım. Yerdeki kanları sorduklarında ebe, ‘Operasyondan korkan bir kadın düşük yaptı, kanlar onun’ dedi. İçeri girmeye kalkıştıklarında ebe ‘Girerseniz kendimi öldürürüm’ deyince vazgeçtiler. Saldıranlar İranlı ve Hizbullahçıydılar.”</p>
  </div>

  <p>Operasyona İranlılar ve Hizbullahçıların katıldığından nasıl emin olduğunu sordum. Yanıtı “İranlıların kafaları fiziksel olarak farklı. Bakınca anlaşılıyor. Hizbullahçıların dövmeleri var. Ayrıca bizim askerlerimiz sakal bırakamaz” oldu. Tabii yanıt inandırıcı olmaktan uzaktı. Derah Kevser Ebu Zeyd de eş durumundan mülteci olmuş: “Gösterilere katıldığım için aranan biriydim. Eşim hastaydı. Hastaneye götüremedim, tutuklanabilirdik. Bu yüzden Ürdün’e geldik.”</p>

  <p>İngilizce öğretmeni Yesar Avir de Ocak 2012’de Ürdün’e sığınmış. 23 Mart 2011’de “Kanlı Çarşamba” olarak anılan olayların baş kahramanı. Hikâyesi şöyle:</p>

  <div class="girs2">
    <p class="p1">“Dera’nın köy ve kasabalarından insanları topladık. Amacımız Dera’nın merkezinde Ömer Camii’ndeki kuşatmayı yarmaktı. Ellerimizde zeytin dallarıyla yürüdük. Kentin kuzey kapısından girmeye çalıştık ama bizi dağıttılar. Farklı yollardan kente girip meydana gelmeyi başardık. Birdenbire kurşunlar üzerimize yağdı. Çatı katlarından ateş ediliyordu. O ana kadar kimse “Iskatı nizam” (Rejim yıkılsın) diye bağırmıyordu. Yerlerde ceset ve yaralılar vardı. Ben de ayağımdan yaralandım. Ambulanslar geçiyor ama yaralıları almıyorlardı. Görevliler sırıtıp duruyordu. Dera Devlet Hastanesi’nde vücudumdaki kurşunu çıkartamadılar. Şam’a naklettiler. Orada da bir şey yapamadılar. Sonunda özel bir hastanede tanınan bir doktor müdahale etti, masrafları kendi cebimden ödedim. 4 ay yattım. Dera’ya döndüğümde gençler beni tekerlekli sandalye üzerinde meydana götürdü, değneklerle ayağa kalktım, halka seslendim, kasideler okudum. Arap Birliği gözlemcileri geldiğinde onlarla görüşmek üzere muhalifler beni temsilci seçti. Onları mağdurlarla ve kurban yakınlarıyla görüştürdük. Emniyetin beni aradığını öğrendim. Siyasi polis eve telefon açıp merkeze gelmemi istedi. Bizim bölge Özgür Ordu’nun kontrolündeydi, askerler giremiyordu. Ölü ya da diri beni ele geçireceklerdi, yasadışı yollardan Ürdün’e geçtim. İki gün sonra Suriye Halk Televizyonu’na çıkıp olanları anlatınca Dera’daki aileme baskı yapmaya başladılar. 10 gün sonra üç çocuk ve eşimi Dera’dan çıkartıp buraya getirttim. Bu bölgede 30 yaralı var. 20 senelik Baas üyesiydim, istifa ettim.”</p>
  </div>

  <p>“Kanlı Çarşamba”da madalyonun öteki yüzünü ise Dera’ya gidip olayın karşı taraftaki kahramanlarından dinleyince bir nebze görme fırsatım olacaktı.</p>

  <p>Avir isyanın barışçıl olduğunda ısrarlıydı. Barışçıl gösterilere paralel silahlı grupların devreye girdiğine dair itirazımı reddetse de Nisan 2012’ye dek 3.500 güvenlik görevlisinin de öldürüldüğünü hatırlattığımda “3.500 ölü rakamı doğra olabilir” dedi. Ürdün’de askerî eğitim kampı açıldığı ve silah geçişinin sağlandığına dair haberlerle ilgili de “Hayır. Silahlı yardım Ürdün devleti için kırmızı çizgidir” yanıtını verdi. İran, Irak’tan Şii lider Mukteda Sadr’ın grubu ve Lübnan’daki Hizbullah’ın Suriye rejimine aktif destek verdiği iddiasını Avir de dillendirdi. Türkiye’nin hem sivil hem askerî muhalefete kapılarını açması da Avir’i tatmin etmiş değildi. “Türkiye neden destek olmuyor? Sadece konuşuyor; söz var eylem yok. Bu da belli bir yere kadar gider” derken, Kilis’teki kampın dibinde iki Türk’ün yaralandığı sınır çatışmasına atfen “Suriye ordusu sınırdan ateş açıp Türkleri öldürdü. Türkiye buna karşı bile bir şey yapamadı. Hatta burada mülteciler Türkiye’ye de ‘himaye lazım’ diye dalga geçiyor” ifadelerini kullandı.</p>

  <p class="baslik3">BEKDAŞ’IN ÜNLÜLER GEÇİDİNDE DARBE VAR</p>

  <p>16 Nisan 2012’de Amman’da bir taksiye atlayıp Suriye’nin Cebir sınırına yöneldim. Sınırda Enformasyon Bakanlığı’ndan akredite olduğuma dair faks gelmediği için fotoğraf makinemle geçemeyeceğim söylendi. “Daireler kapandı, bu saatten sonra da faks gelmez. Amman’a dön, yarın gel” dedi umursamaz yetkili. Direttim, sonunda müdürle görüşmeyi başardım. Nezaketle dinledi, bakanlıktaki ilgili kişinin telefonunu verdim, aradı, sordu. İki saatlik uğraşının sonunda “Yarın sabah ilk iş Şam’dan kâğıdı faks çektirmek” kaydıyla işlemlerimi yapıp makinemle geçmemi sağladılar. Tabii taksi beni beklemediği için sınırdan Şam’a yeni bir taksi tuttum.</p>

  <p class="left"><img alt="" height="420" src="../Images/main-9.jpg" width="340"/></p>

  <p>Suriye’ye girdikten sonra Şam’a kadar iki kontrol noktasından geçtim. Üstünkörü bir kontrol. Bagajlara bile bakılmadı. Suriye için cehennem zamanı diye düşünenler Şam’ı görünce başka bir ülkeye geldiklerini sanabilirdi. Karanlık basmış, her taraf ışıl ışıl. Herkes sokakta, dükkânlar açık. Dinlenme ve eğlenme mekânları tıklım tıklımdı. Bu manzaraya bakınca Şam’ın Esad’a biatı sağlam gözüküyordu. Ama kent korku perdesinin altındaydı. Bir işgal gücü tarafından kirletilme ve yıkılma korkusu. Bir nevi Bağdat sendromu. Yine de bu sis perdesi Şam’ı Şam yapan karakterini perdeleyemiyordu. Karanlık çöktü diye kepenkleri indirmek için acele eden yoktu. Konakladığım yer olan Bab Tuma’da hayat geceleri de canlıydı.</p>

  <p class="baslik3">Bab Turna: Bir Hıristiyan mirası</p>

  <p class="p1">Daracık sokaklarda birbirine abanmış tarihi evler, tam birbirine kavuşacakken mimarın öylesine asılı bıraktığı balkonlar. Hani Osmanlı evi dediğimiz türden binalar. Yerleşim alanları eğlence ve dinlence mekânlarına dönüştürülmüş. Alternatifi bol. Ara sokaklara gizlenmiş konaktan çevrilme lokanta ya da oteller son derece otantik. Konakladığım Oriantal Otel aynı zamanda restoran. Avluda gecenin 12’sine kadar canlı müzik eşliğinde insanlar yiyip içiyor. Avluya nazır balkon havasındaki duman odası, nargile sefası için bulunmaz bir yer. Öteki avlunun etrafındaki odalar otel olarak tasarlanmış. Tarihi aile konakları ticaret zincirinin parçası oluvermiş. Canlı oryantal müzik sefasının sürdüğü lokantalardan bir diğeri Beyt Şami. 200 yıllık konak burası. Akşam yemeği için seçtiğim mekân. Adana-Urfa benzeri kebap çeşitleri eşliğinde “tabbule” (salata), “humus”, “baba gannuş” (patlıcanlı garnitür salata), “polo” (öğütülmüş yeşil naneli ve limonlu içecek) tatmaya değer. Hediyelik eşya dükkânlarının dizili olduğu ana yol tarihi bir kapı-kemer ile bitiyor.</p>

  <p>Olaylara rağmen geç saatlerde kadınlar tek başına sokaklarda yürüyebiliyordu. Suriye’de kadının yeri diğer Arap ülkelerinden oldukça farklı. Bu ülkede kadınlar 1949’da seçme, 1953’te seçilme hakkı elde etti. Bu, bazı Avrupa ülkelerinden de ileri bir adımdı. Kadının sıkıntı yaşadığı yerler de 2011’deki isyanın güçlü olduğu muhafazakâr bölgelerdi.</p>

  <p class="baslik3">Dera’ya gitme girişimi ve gazeteci titizliği!</p>

  <p class="p1">17 Nisan 2012’de sabahın köründe ayaktaydım. Bir grup gazeteci ile birlikte sıcak bölge teftişine çıkacaktık. Buluşma yeri Enformasyon Bakanlığı. Diğer gazetecileri beklerken bir yetkiliye muhaliflerin İran ve Hizbullah’la ilgili suçlamalarını sordum, gülerek yanıt verdi: “Hıfz el Nizam diye bir birim kuruldu. Bir nevi çevik kuvvet. Bunların kısa sakal bırakmalarına izin veriliyor. Ve üniformaları tamamen siyah. Bunları Hizbullahçı sanıyorlar. Hizbullah lideri Hasan Nasrallah bu suçlamalar yüzünden Hizbullah üyelerinin Suriye’ye gitmelerini yasakladı. Turist olarak bile gelemiyorlar. İran ve Ruslarla ilgili iddialar gerçekten çok komik.” (Tabii Hizbullah sonraki gelişmelere bağlı olarak Suriye’deki çatışmalarda müdahil oldu.)</p>

  <p>Enformasyon Bakanlığı aracılığıyla ilgili makamlardan Dera’ya gitme izni çıkardık. Annan Planı çerçevesinde askerî birliklerin çekilmesi ve ateşkesin ardından gazetecilere serbest dolaşım imkânının tanınması gerekiyordu. Suriye de bu mutabakat çerçevesinde gazetecilere Dera’ya gitme izni verdi. Çok tehlikeli diye Humus ve İdlib gazetecilere kapalıydı. Bahane; “Keskin nişancıya kurban gidebilirsiniz”. “Serbest dolaşım ”ın Suriye versiyonunda kural şuydu: “İzin aldıktan sonra oraya sizi biz götürür ve güvenliğinizi sağlarız ama kentte serbest dolaşabilir ve halkla röportaj yapabilirsiniz.” Bir avuç gazeteciydik. Enformasyon Bakanlığı’nın önünde iki araca doluştuk. Brezilyalı gazeteci Lourival Santanna “Üzgünüm bu kadar kalabalıkla ben gelemeyeceğim. Bu sahadaki gerçeği etkiler” diyerek araçtan indi. Avustralyalı Petra Ransaver ve Kanadalı bir televizyoncu da ona katıldı. Ama asıl sebep kalabalıktan ziyade iki Rus gazetecinin varlığıydı. Batılı meslektaşlarım Rusya’nın Suriye’de rejimden yana tutumu nedeniyle muhaliflerin Rus gazeteciler varken rahat konuşamayacağını düşünüyordu. Halbuki Dera’ya gittiğimizde herkes kentte ayrı ayrı dolaşma imkânına sahip olacaktı. Enformasyon Bakanlığı yetkilileriyle anlaşmamız böyleydi. Sınırlama olmayacaktı ve isteyen istediği yere gidip röportaj yapabilecekti. Suriyeli yetkililer “Herkese tek tek organizasyon yapamayız. Bunun için valilik güvenlik tahsis ediyor. Toplu gideriz, isteyen tek başına dolaşır” dediyse de ikna edemedi. Ve program iptal edildi.</p>

  <p class="baslik3">Emine Erdoğan’ın portresi indirildi, çünkü...</p>

  <p class="p1">Dera yolculuğu yatınca halkın nabzını yoklamak için biraz dolaştım. Hamidiye Çarşısı kentin alamet-i farikası. İçinden geçerken Bekdaş soluklanmak için “soğuk” üslubuyla sizi çağırıyor. Her saat iç içe geçmiş mekânlarıyla dopdolu. Sahibi Muhammed Hamdi Bekdaş tipik bir esnaf. Dükkânın başında. Müessesenin ürün garantisi gibi hep orada. Uzun değneklerle dondurma döven 4 usta. Maraş dondurmasından bildik manzara. Ve öte yanda kazan başında külah dolduran çıraklar. Enfes dondurma harareti kesmek için birebir.</p>

  <p>Şam’ın nabzını en iyi tarihi dondurmacının onur fotoğraflarında yaptığı operasyon anlatıyordu. Muhammed Hamdi Bekdaş duvara astığı ünlü ziyaretçilerden bazılarının fotoğraflarını kaldırmış. Ürdün Kralı Abdullah ve Emine Erdoğan da kaldırılanlar arasındaydı. Kıstas; “Suriye’ye cephe alanlar bu duvarda yer bulamaz.”</p>

  <p>Birkaç aylık bebeğiyle alışverişe çıkmış olan Sevsen Akkad “Kimseyi desteklemiyorum, tek istediğim güvenliğin olması” dedi. Şitti Mıttı (şekerleme) satan gencin derdi üç-beş kuruş kazanmaktı: “Meydana çıkacak vaktim yok. Hep tezgâhtayım.” Çarşı esnafı Esad’a laf kondurtmadı. Şam’ın sıkıntılı bölgelerinden Harasta’dan lyad el Masri dün de bugün de Esadçı’ydı: “Eve giderken 50 silahlı kişi görüyorum. Bunlar ordudan ayrılan askerler değil. Çoğunu mahalleden tanıyorum. Geceleri kontrol noktalarına saldırıyorlar. İşsiz güçsüz gençler. Ben barışçıl gösteri sözüne de inanmıyorum. Bu silahlar birden ortaya çıktı. Her şey önceden planlanmış. Rejim yıkılsın diyorlar. Anayasa değişti rejim gitti. Daha ne istiyorlar? Özgürlük mü? Daha önce gece dörtte evden çıkıp istediğim yere gidebiliyordum, benim için özgürlük buydu. Rejimin düşmesi şeytanın cennet düşlemesi gibi bir şey. Türkiye de neden sırtını döndü anlamıyorum.”</p>

  <p>Çarşının çıkışında bir Nuruosmaniye manzarası. Orada da bir cami var: Ünlü Emeviye Camii. Motosikletini park eden ünlü oyuncu Eyman Rida’ya rastladım, bir iki kelam etmek istedim. İş siyasete gelince elini ağzına götürüp fermuar hareketi çekti. Belli ki Esad’a laf etse rejimle, karşıtlarına laf etse muhalefetle başı derde girecek.</p>

  <p>Oradan şehrin başka bir noktasına giderken bindiğim taksici Ahmet de dini bütün bir adam ama o da Esad’dan yanaydı: “Ben Sünniyim. Esad adam gibi adam. Ama çevresi kötü. Muhalifleri desteklemiyorum, silaha sarıldılar ve kan aktı. İşte bu haram. Benim için Erdoğan da mücrim, Obama da.”</p>

  <p class="baslik3">BİR EMANET HİKAYE</p>

  <p class="p1">Enformasyon Bakanlığı yetkilisine çatışma bölgelerinden gelen mültecileri ziyaret edip edemeyeceğimi sordum. Şaşırdı. Çünkü Suriye içinde kalan mültecilerin rejim yanlısı olduğu yönünde yaygın bir kanaat vardı ve yabancı gazetecilerin aradığı mağdurlar da bu türden göçmenler değildi. Özellikle Şam’ın güneyinde Seyyide Zeynep Mahallesi’ne gitmek istediğimi söyledim. Yetkili “İlk kez bir yabancı gazeteci Seyyide Zeynep’e gitmek istiyor” dedi. Gerekli ayarlamayı yaptı, akşama doğru yola çıktık. Mahalle gayet sakindi. Bir aracıyla buluştuk, bizi Humus’tan kaçanlardan bir kısmının yerleştirildiği bir binaya götürdü. Önce Abdullah Hamşu Ebutamir’e kulak verdim. Yüreğinde fırtınalar kopuyordu. Son sözü içime saplandı: “Bu hikâye bir emanettir sana, olduğu gibi aktar.” Bir saat boyunca sakin sakin ve vakarla konuşan adamın sonunda zembereği boşaldı, hüngür hüngür ağladı.</p>

  <p>2012 itibariyle 1 milyonu aşkın insan ülke içinde sığınmacı durumuna düştü. Hamşu Ebutamir 72 yaşında bir ayakkabıcı. Şia mezhebinden. Humus’un Beyyada mahallesinden. İşte hikâyesi:</p>

  <div class="girs2">
    <p class="p1">“İki oğlumu kaçırdılar gün ortasında. Evi basıp götürdüler, iki gün sonra cesetler parçalanmış halde bulundu. Bunu Erdoğan’ın desteklediği ‘özgürlükçüler’ yaptı. Birinin iki, diğerinin üç çocuğu var. Oğullarımın hiçbir siyasi faaliyeti yoktu. Baasçı da değildiler. Benim gibi ayakkabıcıydılar. Barışçıl gösteri dedikleri işte bu. Oğullarımın tek suçu onlara katılmamalarıydı. Bunun Esatçı olup olmamakla ilgisi yok. Onlara katılırsan özgürlükçü, katılmazsan düşmansın. Kendilerini polis olarak tanıtıyorlar. Bizim kapımıza gelen ‘Ben albayım’ dedi. Halbuki mahalleden tanıdığım biriydi, albay falan değildi. Üçüncü oğlum Yusuf’u araçta yer kalmadığı için sadece dövüp bıraktılar. Üç evimiz vardı, hepsini talan ettiler. Bana birileri biz de Sünnilerden iki kişi öldürelim diye geldi. Reddettim. Daha fazla kalma şansımız yoktu, çaresiz geldik buraya. Bu hikaye bir emanettir sana, olduğu gibi aktar.”</p>
  </div>

  <p>Seyyide Zeynep Mahallesi’nde Abdullah Hamşu Ebutamir gibi yüreğinde fırtınaların koptuğu çok insan vardı. Bir apart otelin her katı, birinin “devrim” ötekinin “terörist komplo” olarak gördüğü ama çift taraflı trajediler doğuran Suriye’deki 13 aylık sancılı sürecin öteki yüzüne dair hikâyeler barındırıyordu.</p>

  <p>Bu kez başka bir dairedeydik. Akıl almaz bir hikâyeye kulak verdik. Nizam Muhammed el Ebbir, bir ayakkabı fabrikasında memurdu. Öldürüldüğünde El Arabiye televizyonu, “Askerler öldürdü” diye haberini yaptı. El Cezire televizyonu da “Hizbullahçı” diye gösterdi. Ama hikâye bu değildi. Nizam’ın ağabeyi Haydar el Ebbir’in anlattıkları, olayların, Suriye’de savaşın yüzyıllardır bir arada yaşayan insanları nasıl mezhepsel düşmanlara dönüştürdüğünü de gösteriyordu. Söz Haydar el Ebbir’de:</p>

  <div class="girs2">
    <p class="p1">“Nizam’ın evinin yakınında gösteri yapılıyordu. Muhalifler bize katıl diye ısrar etti, o da gösterilere katılmayı reddetti. Bunun üzerine hakaret ettiler. Daha sonra evine taş ve molotofkokteyli attılar. Ardından ateş açıldı. O mahalleden çık diye ısrar ettik. Benim kimse ile sorunum yok diyerek evden ayrılmak istemedi. Sonunda Halid bin Velid Tugayı dedikleri (muhalif) grup evinin önünde Nizam’ı öldürdü. İki çocuğunu ve eşini başka bir yere taşıdık. Oğlu eski evdeki kuşlara yem vermek için gittiğinde onun başına silah dayadılar. Büyük nümayiş yaptılar, kimileri öldür diye bağırıyordu. Araya ihtiyarlar girdi, çocuğu ellerinden aldı. Bir süre sonra gittikleri ikinci evde de rahat bırakmadılar. Nizam’ın ailesini oradan da taşımaya karar verdik. Eşyaları yüklerken siyah bir araçla gelip ateş etmeye başladılar. Kardeşim Arif’in karnına 8 kurşun isabet etti. Oğlum Abdülmünim, kuzenim Ahmed ve ben de yaralandım. Üçüncü eve taşıdıktan sonra Nizam’ın oğlu Muhammed Ali’ye sokakta ateş açtılar, kurşun ayağına girdi, 80 gün geçti hâlâ çıkarttıramadık. Ona yardıma koşan çocuğu da orada öldürdüler. Sonra Şam’a geldik. Nerede Şii varsa arayıp peşine düşüyorlar. Siz bunlara nasıl devrimci dersiniz? Bunların bir kısmı mahalleden bir kısmı adi suçlu. Ya hapisten çıkmış ya da uyuşturucu bağımlısı. Onları kullanıyorlar. Biz Humus’ta iken öldürülen Şii sayısı 200’ü bulmuştu. 1.500 Şii aile oradan uzaklaştı. Yüzyıllardır birlikte yaşadığımız komşularımızın bize silah doğrultmasını anlamıyorum. Aynı mahallenin insanlarıydık. Mahallemizin adı Der Balbi. Mahallemiz Sünni, Alevi, Şii ve Hıristiyan diye dört bölgeye ayrılmış durumda. Tabii Humus’ta Sünniler de bize yardım etti. Şam’da da Sünnilerden yardım görüyoruz. 3 gün önce akrabamız olan bir polis evini kontrol için Humus’a gitti. Onu da kaçırdılar. Babası 1982’de Lübnan’da İsrail’le çatışmada şehit olmuştu.”</p>
  </div>

  <p>İranlılar ya da Hizbullah üyeleriyle bir bağlantılarının olup olmadığını sordum:</p>

  <div class="girs2">
    <p class="p1">“Hayır. Burada ne Hizbullahçılar var ne de İranlılar. Olaylar çıktıktan sonra da İranlılar buraya gelmedi. Şii liderlerden bir tek 2006’dan önce Lübnan’dan Ayetullah Hüseyin Fadlallah gelip camiyi ziyaret etmişti. Bizi koruyan milis gücümüz de yok. Ta başından ‘Aleviler mezara, Hıristiyanlar Beyrut’a’ diye slogan atıyorlar. 300 kişi toplanıp Arap Birliği gözlemcileriyle görüşmek istedik ama görüşemedik.”</p>
  </div>

  <p>Biz konuşurken hastaneye kontrole giden Arif ve Muhammed Ali döndü. Arif 45 yaşında, tamamen çökmüş. Karnındaki kurşun izlerini gösterdi. Arif’in iki eşi var, biri Şii diğeri Sünni. Konuşacak halde değildi, vücudundaki yara izleri her şeyi zaten anlatıyordu.</p>

  <p>Humus’tan kaçanlardan bir diğeri, 18 gün önce kaçırılan anne ve babası iki gün önce bırakılmış ama henüz Şam’a ulaşmadıkları için güvenliklerinden endişe ederek kimliğini gizlemeyi tercih etti. Kendini M.C. diye tanıttı.</p>

  <div class="girs2">
    <p class="p1">“Evin kapısını kırıp girdiler. Annem ve babamı tutuklularla takas etmek için kaçırdıklarını söylediler. Evimiz yakıldı, talan edildi. 18 gün boyunca dövüp işkence etmişler. Ordu mahallenin ileri gelenleriyle konuşup bir çözüm buldu. Şu taktiği güttüler: Humus’ta kontrol ettikleri bölgeden kadın ve çocukları gönderdiler. Bizim taraftan kaçırdıklarını orada tutuyorlar. Eğer ordu operasyon yaparsa ölen siviller bizimkiler oluyor. Ordunun uzunca süre operasyon için beklemesinin nedeni de bu. Humus’ta biri kaçırıldı, 70 bin dolar fidye istendi. Halk parayı kendi arasında toplayıp adamı kurtardı.”</p>
  </div>

  <p>M.C.’ye göre Humus’ta silahlı kişilerin kaçırdığı kişi sayısı 400’ü buldu. Humus’un % 5’i Şii, % 10’u Alevi ve % 5’i Hıristiyan. “Aranızda başka husumet yoksa Şiilere karşı bu öfkenin kaynağı İran’ın rejime desteği galiba” dediğimde şu yanıtı verdi:</p>

  <div class="girs2">
    <p class="p1">“Sokağa ilk çıktıklarında attıkları slogan şuydu: ‘La Hizbullah, la İran, bedna Müslim ihaf Allah’ (Ne Hizbullah, ne İran, biz ancak Allah’tan korkan Müslüman istiyoruz). Arap Baharı’nın içine tekfirciliği soktular. Açıkça Şii, Alevi ya da Hıristiyanların yani bizden olmayanların kanı ve malı helaldir diye fetva veriyorlar. Birkaç gün önce iki motosikletli Şam’da Afganistan asıllı Şii alim Seyyid Muhammed Nasır’ı namaz sonrası evinin yakınında tarayarak öldürdü. Humus’ta Şiilere yönelik saldırılara karşı çıkan Sünniler de ölüm korkusuyla fazla seslerini çıkartamıyor. Silahlı kişiler hem göstericilere hem askerlere ateş açıyor, böylece El Cezire’ye malzeme çıkıyor. Akrabamız öldürüldü, El Cezire Hizbullah askerî diye yalan haber yaptı.”</p>
  </div>

  <p>Araya giren Ebutamir “Benim oğullarımın görüntülerini de Suudi kanalı Beyan ‘Askerler tarafından öldürüldü’ diyerek sundu” diye ekledi. Ebutamir’in dayakla kurtulan oğlu Yusuf da “Gösterilerin ikinci gününde bazı göstericilerde silah vardı. Humus’ta gözümün önünde silah dolusu 4 araç yakalandı” dedi. Suriye’de en korkulan şey gerilimin mezhep çatışmasına dönüşmesiydi. Seyyide Zeynep’ten dönerken taksiciye “Alevi misin” diye sordum. “Ben Suriyeliyim” dedi. Yandan geçen araçtan “Suriye Suriye” nakaratlı şarkının sözleri yayılıyordu etrafa. Gün içinde bu şarkı çok yerde kulağıma çalındı. Taksiciyle sohbeti ilerletince annesinin Alevi babasının Sünni olduğunu öğrendim. Esad’a inancı tamdı: “Bugün seçim olsa % 70 oy alır. Benim ailem 3 bin kişilik, ona oy vermeyecek tek kişi çıkmaz. Sünniler de oy verir, Kürtler de. Humus’ta da yine Esad kazanır.”</p>

  <p class="baslik3">DERA’DAN BAŞKA BİR FOTOĞRAF: ASKERLER TEPKİLİ</p>

  <p class="p1">17 Nisan 2012’de Batılı gazetecilerin itirazları nedeniyle gerçekleştiremediğimiz Dera programı ertesi gün Ruslar olmadan dört gazeteci için yeniden yapıldı. Zeytin tarlalarını seyre koyularak Dera’ya yol aldık. Çok sayıda kontrol noktası vardı. Bir yabancının bunları izinsiz atlatması zor. Yol boyunca gözüm askerî araçları aradı. BM-Arap Birliği Özel Temsilcisi Kofi Annan’ın arabuluculuğunda 12 Mart 2012’de sağlanan ateşkesin şartları gereği ağır silahların kentlerden çekilmesi gerekiyordu. Gönüllü olarak bize rehberlik eden işadamı Enes el Cezayiri’ye “Tankları nereye sakladınız” diye takıldım, güldü. “Ağaçların arkasında” diyerek dalga geçti. Dera’nın girişinde yol kenarında bekleyen “merasim” (protokol) yazılı polis aracı önümüze düştü.</p>

  <p>İlk durak Emniyet Müdürlüğü. Müdür Muhammed Esad, 13 aydır olup bitenden, tüm ölümlerden silahlı grupları sorumlu tuttu. “Martta barışçıl gösteriler yapıldı. Halkın taleplerini dinledik. Sonra 22 Mart’ta aynı gün 18 tane kamu binasını yaktılar. Şaşırdık” dedi. Gösterilerin patlak vermesine neden olan çocukların hikâyesini hatırlattım. Duvara slogan yazdıkları için işkence gördüklerini, ailelerin valiyle görüşme taleplerinin reddedildiğini ve sonunda bunun öfke patlamasına yol açtığını söyledim. Reddetti. “Beşşar el Esad bile ‘Evet hatalar yaptık’ dedi, valiyi açığa aldı, güvenlik güçlerine ‘Ateş etmeyeceksiniz’ diye emir verdi, demek ki silah kullanılıyordu” diye itiraz ettim. Müdür devam etti: “Adam kaçırma ve soygun vakaları devam ediyor. Ordu savunma pozisyonunda, saldırı olursa karşılık veriyor. Ağır silahlar çekildi, kentte sadece kontrol noktaları kaldı.” Silahlı gruplara ilişkin müdürün sınıflandırması da şuydu:</p>

  <p>“Yol kesiciler, El Kaide, Vehhabiler.”</p>

  <p>“Başta güce dayalı yöntemler yerine siyasi çözüm arasaydınız işler bu noktaya gelir miydi” sorusuna “İnsanların haklı taleplerini istismar ettiler. Demir yollarını, elektrik santralini ve boru hatlarını bombaladılar. Çocukların okula gitmesine mani oldular” diye yanıt verdi. “Peki, siz hiç mi hata yapmadınız?” diye üstelediğimde “Haklı talepler bu şekilde silahla istenmez. Arap gözlemcileri kullanarak Dera’da silah depoladılar. 12 Mart’taki ateşkesten beri kentte 50 saldırı oldu. Dükkânları açanları tehdit ediyor, ateş açıyorlar” dedi. Röportajı yaparken benim şaşırdığım şey ise “Ruslar bizimle gelirse halk bizimle korkmadan konuşamaz” diye gazetecilik hassasiyeti gösteren Batılı meslektaşlarımın müdürü köşeye sıkıştıracak bir tek soru sormamalarıydı.</p>

  <p>İkinci durak hastaneydi. İki gün önce evine düzenlenen baskında öldürülen bir polisin cesedini gösterdiler. Hastanenin önü asker ve polisten geçilmiyordu. “Böyle bir kuşatma altında hiçbir yaralı muhalif hastaneye gelmez” dediğimde yetkili “Dünyanın hiçbir yerinde hiçbir hastanede silahla yaralanmış kişi sorgulanmadan bırakılmaz” yanıtını verdi. Öldürülen polisin babası Musa Said, oğlu Gazi’nin evden zorla avluya çıkartıldıktan sonra 5 çocuğu ve eşinin gözleri önünde öldürüldüğünü söyledi. “Gazi hiç operasyonlara katılmış mıydı?” diye sorduğumda yanıtı şu oldu: “Bana yemin etti, kimseyi öldürmedim, kimseye eziyet etmedim diye.” Cenaze başında bir kadın “Siz bunları El Cezire’de göremezsiniz” deyip hıçkıra hıçkıra ağlayarak uzaklaştı.</p>

  <p>Üçüncü durağımız 22 Mart 2011’de kundaklanan adalet binasıydı. Tüm evraklar kül olmuş. Tabii kaçakçılıkla nam salmış bölgenin onlarca yıllık sicil kayıtları da. Askerlerden polislere, meydanda görüştüğümüz sıradan insanlara kadar herkesin “Kim neden yaktı” sorusuna ağız birliğiyle verdikleri yanıt aynıydı: “Suçlular, uyuşturucu tacirleri, kaçakçılar olayları fırsat bildi ve ilk önce adliye binasını kundakladı. Kötü sicil yok oldu.”</p>

  <p>Dışarıda askerlerle selamlaştım; birkaç soru sorunca, araçlarına isabet eden kurşunların açtıkları delikleri gösterip muhaliflerin suç sicilini sayıp döktüler. Biri Cisr el Şuğur’da 123 güvenlik görevlisinin bina içinde kuşatılıp öldürüldüğü ve cesetlerinin parçalandığı olayın video kaydını telefonuna yüklemiş, “Bak izle” dedi ve dehşet içinde izledim. “Nereden aldın?” diye sorduğumda “Kendileri bunu övünmek için dağıtıyor” dedi. Sivil kayıpları hatırlattığımda bir asker “Biz sivillere nasıl saldırırız, biz halkız” yanıtını verdi.</p>

  <p>“Cesetleri tekmeleyen askerlerin görüntülerini gördüm” dediğimde biri “Bunlar kurgu” derken bir başkası “Biz askerîz, çatışmada öldürsek bile cesedi bırakır çekiliriz” diye itiraz etti. Birkaç asker soruma sinirlenip uzaklaştı. Dera’dan bir genç bana ilk gösterilerde ambulanstan açılan ateşle göstericilerin öldüğünü anlatmıştı. Bu olayı askerlere sordum. Biri öne çıktı: “Hayır. O ambulanstan silahlı kişiler bize ateş açtı, benim arkadaşım öldü.”</p>

  <p>Muhalefet saflarında İngilizce öğretmeni Yesar Avir’in bana “Yağmur gibi kurşun yağdı” diyerek anlattığı 23 Mart 2011 “Kanlı Çarşamba” olayının asker versiyonu ise şuydu:</p>

  <div class="girs2">
    <p class="p1">“Önde çocukları ve kadınları dizmişlerdi. Arkada erkekler vardı. Arkadaki silahlı erkekler ateş açtı, 2 asker öldü, sonra ortalık karıştı.”</p>
  </div>

  <p>Bir müddet sonra oradan ayrılırken bir asker gelip ceset tekmeleme suçlaması yüzünden bana çok kırıldığını söyledi. Asker olduklarını, kendi insanlarına zalimce ve gaddarca işler yapamayacaklarını belirtti.</p>

  <p>Konuşma esnasında uzaktan patlama sesleri geldi. İrkildik tabii ama askerler “Kuru gürültü, halka korku salmak için bunu yapıyorlar” diyerek geçiştirdi.</p>

  <p>Yanmış binanın önündeki meydanın çaycısı Fuad Mesalime, 18 Mart’ta gösteri sırasında çıkan çatışmada iki ateş arasında kaldığını belirtip kurşunların delip geçtiği seyyar tezgâhının camlarını gösterdi. Leyla Mihran adında bir memure önümü kesip şehirde sadece küçük bir grubun terör estirdiğini ve çoğunluğun Esad’ın yanında olduğunu öne sürüp ekledi: “Gösteriler başladığında ben de katıldım. Çünkü Baas rejiminin değişmesini istiyordum. Ama silahlı saldırılar olunca evlerimize çekildik.”</p>

  <p>Sokakta karşılaştığım Ali Abazid adlı kişi farklı bir detay verdi:</p>

  <div class="girs2">
    <p class="p1">“Evet çocukların işkence görmesi bu işi tetikledi. Ben de hürriyet için gösterilere katıldım. Ama bunun hariçten bir plan olduğunu gördüm ve gösterilere katılmaktan vazgeçtim. Sonra devlet de bazı adımlar attı. (Dışişleri Bakan Yardımcısı) Faysal Mikdad ile bir üst düzey hükümet yetkilisi gelip devlet adına Deralılardan özür diledi. Yeni anayasa yapıldı. Ama gösteriler durmasın diye dışarıdan para gönderildi.”</p>
  </div>

  <p>“Para dağıtıldığına dair kanıt var mı?” diye sorduğumda “Bunun kanıtı benim. Yakındaki camide Şeyh Ahmet Sayasna bize para verdi. Gösteri başına 500 Suriye lirası. Ben de aldım” dedi. “Hani hürriyet içindi” dediğimde ekledi: “Hürriyet içindi doğru ama parayı ihtiyacım olduğu için aldım.”</p>

  <p>Yanındaki adam da gösteriye katılma ve lastik yakma karşılığında 500 Suriye lirası verildiğini öne sürdü. Paranın kaynağı Sayasna da sonradan Suudi Arabistan’a kaçmış.</p>

  <div class="girs3">
    <p class="baslik3">MAKDİSSİ: “TÜRKİYE ÇÖZÜMÜN PARÇASI OLMALIYDI”</p>

    <p class="p1">Dera’dan dönüşte Dışişleri Sözcüsü Cihad Makdissi ile randevum vardı. Enformasyon Bakanlığı’nda bana eşlik edecek kişiyi bekliyordum. Siren sesleri gelmeye başladı, neler oluyor diye pencereye koştum; caddeden BM amblemli araçlar geçiyordu. Bakanlık yetkilisi “BM gözlemci heyeti, Sheraton otel’e gidiyor olabilirler” dedi. Atlayıp taksiye otele gittim ama orada değillerdi. Yarım saat sonra Dışişleri Bakanlığı’na vardığımda BM heyetinin Makdissi ile toplantıda olduğunu öğrendim. Suriye gündemi BM heyetinin ateşkesi yerinde gözlem misyonuna kilitlenmiş durumdaydı.</p>

    <p class="bos2"></p>

    <p>• <i>Annan Planı’nı denetleyecek gözlemci ekibiyle neler konuştunuz?</i></p>

    <p>- Bu Annan’ın teknik ekibiydi, BM gözlem operasyonunun çalışma koşullarını belirlemeye çalışıyoruz.</p>

    <p class="bos1"></p>

    <p>• <i>Ateşkesi koruyabilecek misiniz?</i></p>

    <p>- Şimdiye kadar fena gitmedi. Hükümet ateşkese tamamen bağlı. Ama diğer taraf pek çok ihlalde bulundu. Sadece dün 80 ateşkes ihlali tespit ettik. Bunları yer, zaman ve kayıp-yaralılar dahil bütün detayları ile Annan’a bildirdik.</p>

    <p class="bos1"></p>

    <p>• <i>Annan planının işe yarayacağına inanıyor musunuz?</i></p>

    <p>- Annan planı doğru yönde bir adım. Uluslararası toplum Suriye’ye baskı yerine destek verirse plan çözüm getirebilir. Siyasi çözüm krizin tek çözümü.</p>

    <p class="bos1"></p>

    <p>• <i>Planda en kritik nokta muhalefetle diyalog. SUK ile masaya oturacak mısınız?</i></p>

    <p>- Siyasi çözüme inanan herkesi memnuniyetle karşılayacağız. Yeter ki askerî çözümü ve yabancı müdahalesini reddetsinler. Her iki tarafın birbirini kabul etmesi gerekiyor. Diğer tarafa baktığımızda şu var: Rusya müzakerelere ev sahipliği önerdi, hükümet kabul etti ama dış muhalefet “hayır” dedi. Kimse Suriye’yi suçlayamaz.</p>

    <p class="bos1"></p>

    <p>• <i>Sonuçta masaya oturduğunuzda iktidarı paylaşmak zorundasınız. Buna hazır mısınız?</i></p>

    <p>- Bu masadaki müzakerelere bağlı. Eğer oturmadan ne istediğini söylersen bu önkoşul olur. Dediğimiz şu: Kapı açık, gelin her şeyi masada konuşalım. Bu Suriye’nin çözümüdür, Batılıların kafasındaki çözüm değil.</p>

    <p class="bos1"></p>

    <p>• <i>Davutoğlu ile Esad 6 saatlik toplantıda ne konuştu?</i></p>

    <p>- Bilmiyorum!</p>

    <p class="bos1"></p>

    <p>• <i>O toplantıdan sonra Türkiye-Suriye arasındaki tüm köprüler atıldı. Yeniden işlerin rayına oturması ihtimali var mı?</i></p>

    <p>- Bizim Türkiye ile değil mevcut Türk hükümeti ile sorunumuz var. Sorunu çözmek istiyorlarsa ciddi bir şekilde pozisyonlarını gözden geçirmeleri gerekiyor. Türkiye Suriyelilere yardım etmeye karar verdiğinde mesele çözülür. Suriye’nin ihtiyacı evrimdir, silahlı çatışma değil. Türkiye yardım etmek istiyorsa Suriye sokaklarını askerîleştirmek ve silahlı gruplara himaye sunmak yerine masada diyaloga girmeleri için onları ikna eder. Türkiye’den umduğumuz budur.</p>

    <p class="bos1"></p>

    <p>• <i>Suriye’de ele geçirilen iki Türk gazetecinin akıbeti hakkında bir bilgi var mı?</i></p>

    <p>-Suriye’ye nasıl girmişler! Tüm gazetecileri Enformasyon Bakanlığı’nın kendilerine yardımcı olabilmesi için yasal yollarla ülkeye girmeye çağırıyoruz. Suriye’ye yasadışı girdiklerinde bunların olmasından korkuyoruz. Onları bulmaya çalışıyoruz.</p>

    <p class="bos1"></p>

    <p>• <i>Yani Türk gazetecileri hükümet kurumlarının elinde değil?</i></p>

    <p>- Yerlerini bulursak derhal Türk yetkililere haber vereceğiz. Kimseyi rehine olarak tutmak gibi bir derdimiz yok.</p>

    <p class="bos1"></p>

    <p>• <i>Türk istihbaratçıların da Suriye’de tutulduklarına dair spekülasyonlar var.</i></p>

    <p>- Bilmiyorum, olabilir de olmayabilir de. Ama doğru olan gazetecilerin yerini, onlara yasadışı olarak girmelerine yardımcı olan ve Türkiye’de ağırlanan silahlı gruplara sormaktır.</p>

    <p class="bos1"></p>

    <p>• <i>Ancak gazetecilere mütercimlik yapan kişi, onların ele geçirildiği köyde birkaç gün tutulduktan sonra Suriye istihbaratına teslim edildiğini söylüyor.</i></p>

    <p>- Kiraladıkları mütercim iyiymiş! Bütün bilgiler onda demek, ilginç.</p>

    <p class="bos1"></p>

    <p>• <i>Hükümetiniz Türkiye’den Suriye’ye silah sokulduğunu söylüyor. Elinizde delil var mı?</i></p>

    <p>- Türkiye’den silah sokuluyor derken silahların Türk hükümetinden geldiğini kastetmiyoruz. Coğrafyadan bahsediyoruz. Bu bölgede yer edinen silahlı gruplar silahları nereden getiriyor? Uzaydan mı?</p>

    <p class="bos1"></p>

    <p>• <i>Yani doğrudan Türk hükümetini suçlamıyorsunuz?</i></p>

    <p>- Hayır, Türk hükümetini sınırlarında bunlara göz yumduğu için suçluyoruz. Türkiye’nin silah verdiğini söylemiyoruz.</p>

    <p class="bos1"></p>

    <p>• <i>Son olarak çatışmalar daha ne kadar sürer, öngörünüz var mı?</i></p>

    <p>- Savaş çözüm değil. İnsanların önkoşulsuz masaya oturmasını istiyoruz. Diyalog olmazsa kriz sürer. Suriye’yi korumaktan daha önemli bir şey yok.</p>

    <p class="bos1"></p>

    <p>• <i>Mayıs’taki seçimlerin derde deva olacağına inanıyor musunuz?</i></p>

    <p>- Bu sadece çözümün bir parçası. Sonunda temsil gücü daha fazla bir meclis olacak. Doğru yönde bir gelişme ama bu nihai bir çözüm değil.</p>

    <p class="bolum_arasi"><b>* * *</b></p>

    <p>Makdissi’nin bilgi vermek istemediği Türk istihbaratçı ya da özel timcilerle ilgili olarak iki yıl sonra Hatay’da MİT ile işbirliğini yaptığını söyleyen bir kaçakçı özel sohbetimiz sırasında Türk ekibinin Hacıpaşa’da Asi nehri üzerinden Suriye’ye girdiğini anlattı: “Suriye tarafına geçtikten birkaç saat sonra yakalandılar. Ne Arapça biliyorlardı ne de doğru düzgün sahayı tanıyorlardı.”</p>

    <p><i>El Kuds el Arabi</i> gazetesinin Şam muhabiri Kamil Sakr da 4 Türk subayının sınırı geçtikten sonra Halep yakınlarındaki Kveyris Askeri Havaalanı yakınında rejim güçlerinde yakalandığını öne sürdü. Türkiye’de Genelkurmay bu haberleri yalanladı.</p>
  </div>

  <p>Son durağımız çatışmaların yaşandığı ve muhaliflerin üsse dönüştürdüğü Hz. Ömer Camii’nin bulunduğu mahalle oldu. Mahallenin dükkânlarının neredeyse tamamı kapalı. Bazı evlerin duvarları kurşun izleriyle dolu. Sokaklar birkaç çocuk dışında ıssız. Taşlardan ve lastiklerden bariyerler her yerde. Bir cenaze kalkacak duyumu üzerine camiye gittik. Camide kimse yoktu. Silahlı muhaliflerin geceleri mahalleye geldiği söylendi.</p>

  <p>Bilgi yanlıştı. Bunun üzerine mezarlığa gittik, ortada bir cenaze yoktu ama mezarlıkta kepçe meşguldü. Henüz sahibi olmayan mezarı kazıyordu, nasıl olsa birileri gelecekti. Görevli neredeyse her gün mezar kazdıklarını anlattı. Çok sayıda yeni mezar dikkat çekiyordu, manzara Dera’nın 13 aylık acılarının özetiydi.</p>

  <p class="baslik3">Fidyeci belası</p>

  <p class="p1">Suriye’de değişim isteyen kitlelerin sokaklardan geri çekilmesinin nedenlerinin başında kendine “özgürlükçü” diyen grupların suikast, şiddet, yağma ve fidye için adam kaçırma eylemleri geliyordu. Dera, Humus ve İdliblilerden dinlediğim hikâyelerden çıkardığım sonuç buydu. Bize aracıyla eşlik eden çikolata üreticisi Enes el Cezayiri, Dera dönüşünde kendi hikâyesini anlattı: “Üç ay önce halamın oğlu Nidal kaçırıldı, 2 milyon dolar fidye istendi. Pazarlık sonucu 600 bin dolarla Nidal’ı kurtardık. Nidal 38 yaşında. Daha sonra Nidal’ın küçüğü 32 yaşındaki kardeşi Ahmet başka bir çete tarafından kaçırıldı.</p>

  <p class="img"><img alt="" src="../Images/main-10.jpg" width="650" height="400"/></p>

  <p class="p2">Şam’da Şaalan semtinin gazete bayii Keyyal’in vitrininde Vatan, Baas ve Sevra başköşede.</p>

  <p class="p1">Onun için para yerine 5 kalaşnikof istediler. Silahları temin ettik ve Ahmet de bırakıldı. 1,5 ay önce halamın bir diğer oğlu 29 yaşındaki Sami kaçırıldı ve ondan hâlâ haber bekliyoruz. Henüz fidye için arayan olmadı. Gelirken bana neden gazetecilere eşlik ettiğimi sormuştun, nedeni işte ailemin başına gelenler. Dünyanın bu olup bitenleri görmesini istiyorum.”</p>

  <p>İddia o ki Humus’un tarihi Hıristiyan yerleşim merkezi Mihardi’den 13 ayda kaçırılanların sayısı 200’ü geçti. Adam kaçırma ve tehditler yüzünden Mihardi neredeyse tamamen boşaldı ve çetelerce yağmalandı.</p>

  <p class="baslik3">“GERÇEK” MUHALEFET KURBAN</p>

  <p class="p1">Ateşkes süreci boyunca çatışmalar Humus ve Dera gibi yerlerde yer yer sürerken Esad’ın küçük çaplı reformlarıyla siyasi arenada da bir hareketlilik başladı. Baas’ın tekeli kırılsa da onlarca yıldır devletin ta kendisine dönüşmüş olması nedeniyle kısa sürede belinin kırılması imkânsız görünüyordu. Şam’dayken en fazla merak ettiğim konu yasal muhalefetin pozisyonuydu.</p>

  <div class="girs3">
    <p class="baslik3">ALİ HAYDAR: “ULUSAL DİYALOGLA SİYASİ ÇÖZÜM TEK ÇIKIŞ YOLU”</p>

    <p class="p1">Suriye Sosyal Milliyetçi Partisi rejim ile silahlı muhalefet arasında sıkışıp kalan muhalif partilerin önde gelenlerinden biri. 1932’de “Bilad-ı Şam”ı yani Lübnan, Ürdün, Suriye ve Filistin’i kurtarmak için kurulmuş bir bölge partisi. Yani sadece Suriye’de Baas iktidarının uzun bir dönem yasakladığı partinin tabanı 2005’te siyaset yapmasına izin verilince giderek gençleşmiş. 19 Nisan 2012’de partinin binasını ziyaret ettiğimde gençlerin çoğunlukta olduğu hareketli bir ortamla karşılaştım. Partinin başkanı Ali Haydar “dahili muhalefetin” diğer liderleri gibi rejime karşı isyan konusunda kırmızı çizgiyi şöyle çizdi: “Silahlı gruplar barışçıl değişim sürecine zarar verdi. Bu gidişatın sonu yabancı güçlerin işgali ve ülkenin parçalanmasıdır. Ulusal diyalogla siyasi çözüm tek çıkış yolu.”</p>

    <p>Haydar “İstanbul Konseyi” diye andığı Suriye Ulusal Konseyi’nin halkı temsil etmediğini söylerken Türkiye’yi de gerçek muhalefeti görmezden gelip Amerikan politikalarını yürütmekle suçladı. Üç dönem vekillik yapmış ve rejimi yerden yere vurmaktan geri durmayan eski bir siyasetçinin bana “Suriye siyasetinin en makul adamlarından biri” diye bahsettiği Haydar, Şam’da partiye bağlı bir komite binasında sorularımı yanıtladı:</p>

    <p class="bos2"></p>

    <p>• <i>Suriye nereye gidiyor?</i></p>

    <p>- Önce nereden geldiğini anlatayım: Suriye bu bölgenin merkezinde olan bir ülke. Düşmanları var: Yakında İsrail, uzakta ABD.Aynı zamanda iç sorunları var. 10 yıl önce bu sistemin gücünü yitirdiğini, tek parti sisteminin artık yürüyemeyeceğini söyledik. Bu sistem derin sorunlara yol açtı. Tunus’taki dalganın buraya geleceği belliydi. İki sebeple: Düşman bu fırsatı kullanacaktı. İkincisi halkın talepleri haklıydı. Ve gösteriler başladı. Barışçıl değişim hareketiyle birlikte olduk. Ama hızlıca dışarıdan müdahale oldu. Hem para hem silah gelmeye başladı. Biz devlet ile onlar arasında kaldık. İki cephe arasında kurban olduk. Artık durum rejim ile silahlı gruplar arasında bir meseleye dönüştü. Bir tarafta devrim süreci diğer yanda rejimin silahlı gruplarla savaşı.</p>

    <p class="bos1"></p>

    <p>• <i>Rejimin silah kullanması muhalefeti silahlanmaya teşvik etmedi mi?</i></p>

    <p>-Asla. Devlet ağır silah kullanmadı, barışçıl gösterilere aylarca müdahale etmedi. 30 muhalif grup silah kullanmayı reddetti.</p>

    <p class="bos1"></p>

    <p>• <i>Muhalifler rejim güçlerinin göstericilere ve cenazelere saldırdığını ve savunma amacıyla silahlandıklarını söylüyor.</i></p>

    <p>- Kendini korumak için füzeye mi ihtiyaç var? Köprüleri havaya uçurmanın, insanları kimliği ve mezhebine göre öldürmenin nefsi müdafaa ile ne ilgisi var? Silahlı grupların barışçıl gösterilerle alakası yok.</p>

    <p class="bos1"></p>

    <p>• <i>Yalnız Beşşar el Esad bile olayların bu noktaya gelmesinde sorumlulukları olduğunu kabul ederken muhalefetin rejime laf kondurtmamasını anlamıyorum.</i></p>

    <p>- Doğru söylüyorsun. Zaten çözüm de tam burada başlıyor: Herkes hatalarını itiraf etsin, diyaloğun tek yol olduğuna inansın. Siyasi çözümden başka seçenek yok. Çünkü çatışmalar ülkeyi bölünmeye götürüyor.</p>

    <p class="bos1"></p>

    <p>• <i>Bölünmenin temeli var mı?</i></p>

    <p>- Tarih boyunca iç savaşlar hep bölünmeyle sonuçlanmıştır. Ama şu aşamada Suriye’deki durum iç savaş boyutuna varmaz. Bir tarafın yenmesinin çözüm olmayacağını kabul etmeliyiz. O yüzden bütün Suriyeliler diyaloğa geçmeli. Çatışma dış müdahaleyi getirir. Parti olarak rejim değil tamamen kendi özel kaynaklarımızdan edindiğimiz bilgilere göre silahlı gruplara dışarıdan para ve silah akıyor.</p>

    <p class="bos1"></p>

    <p>• <i>Nereden geliyor?</i></p>

    <p>-Türkiye sınırları, Irak-Suriye sınırındaki Kuriye bölgesi ve Lübnan’ın Vadi Halid bölgesinden geliyor. Bu bilgiler kesin. Partimizin Lübnan kolunun edindiği bilgilere göre Lübnan’ın Akkar bölgesinde silahlı grupları eğiten bir kamp var. Filistinlilerin kaldığı Berid Nehri Kampı’na benzer bir kamp. Ürdün’de de kamp vardı ama Amman yönetimi bunun önünü aldı. Çünkü süreç Ürdün’ün de aleyhine dönmeye başladı. Ürdün-Suriye-Irak sınırları arasındaki üçgende Amerikalıların kullandığı bir kamp vardı. Silahlı muhalif gruplar Amerikalılar tarafından eğitiliyordu.</p>

    <p class="bos1"></p>

    <p>• <i>Hâlâ devam ediyor mu?</i></p>

    <p>-Şu anda detaylı bilgim yok. Ayrıca İsrail yapımı hafif ve ağır silahlar da Suriye içine sızdırıldı.</p>

    <p class="bos1"></p>

    <p>• <i>Katar ve Suudi Arabistan’ın rolü nedir?</i></p>

    <p>- Katar ve Suudi Arabistan, ABD çıkarlarını temsil etmek için 30 yıldır rekabet halindeler. ABD’liler Katar’a yöneldiğinden beri rekabet hızlandı. Katar, Amerikalılar için daha az maliyetli ve daha az sorunlu. Suudi Arabistan’ın çok iç sorunları var. Katar devletten çok bir şirkete benziyor. Yerel halkın nüfusa oranı % 40. Ama Suriye konusunda iki ülke rekabet halinde değil, Suriye’ye karşı uzlaşma içindeler. Her ülke kendi adamlarını destekliyor.</p>

    <p class="bos1"></p>

    <p>• <i>Görüştüğüm Yerel Koordinasyon Komiteleri (Tensikiyat) temsilcileri Selefilerin varlığının abartıldığını,hatta Humus’ta barınamadıklarını söylüyor.</i></p>

    <p>- Hayır bu doğru değil. Onları Humus’tan ordu temizledi. Salı günü (17 Nisan 2012) Cisr el Şuğur’a 5 km mesafedeydim. Hâlâ orada silahlı gruplar orduyla çatışıyor. Son iki günde bu gruplar Humus’a, sivil alanlara roket attı.</p>

    <p class="bos1"></p>

    <p>• <i>Partinizin gösterileri organize eden Tensikiyat’la bir bağı oldu mu?</i></p>

    <p>-Tensikiyat genel bir isimlendirme. İçinde çok çeşitli gruplar var. Aralarında koordinasyon da yok. Hatta bazı yerlerde birbirleriyle çatışıyorlar. Bizim barışçıl gruplarla bağlantılarımız var.</p>

    <p class="bos1"></p>

    <p>• <i>Olaylarda İran ve Hizbullah’ın rolü nedir?</i></p>

    <p>- Hizbullah’ın Suriye topraklarında hiçbir rolü yok. Adamları da yok. Lübnan’da da güneydeler. İran’ın devlet olarak Suriye ile ilişkileri çok eski. Burada bir tek İranlı asker bulamazsın. En fazla bilgi alışverişi ve para yardımı olabilir.</p>

    <p class="bos1"></p>

    <p>• <i>Seçimler ne değiştirecek?</i></p>

    <p>- Israrla şunu söyledik: Önce ulusal diyalog olmalıydı. Sonra anayasa ve meclis seçimleri. Muhalefetin bir kısmı rejimle masaya oturmayı kabul etmediği için diyalogdan başlayamadık. İçerideki kriz farklı bir boyut kazanınca çözümün başka bir yerden başlamasını kabul ettik. Yeni anayasayı birçok açıdan eleştiriyoruz ama önemli değişiklikleri de içeriyor: Anayasa Baas’ı liderlik konumunu ve tek partili yapıyı bitirdi, çok partili sistemin önünü açtı, cumhurbaşkanının görev süresini sınırladı. Sırada yeni meclis ve ulusal birlik hükümetinin kurulması var.</p>

    <p class="bos1"></p>

    <p>• <i>Fakat seçim şiddet yüzünden birçok bölgede yapılamayacak.</i></p>

    <p>- Doğru ama bu bir başlangıç. Başka adımlar da atılacak. Siyaset mümkün olanla yapılabilir. Ulusal diyalogla yeni hükümetin kurulması önemli. Suriye’yi sevenler seçime katılmalı. Ne kadar oy alacağımızın önemi yok. Siyasal süreçte isteklerimizi ifade edebiliriz. İngiliz anketine göre, Esad’a destek % 57. Muhalefet ve Esad destekçilerinin ortak görüşü şu: Sorun var, çözmeliyiz. Nasıl halledeceğiz? Önemli olan bu.</p>

    <p class="bos1"></p>

    <p>• <i>Suriye Ulusal Konseyi hakkında ne düşünüyorsunuz?</i></p>

    <p>- “İstanbul Konseyi”nin Suriye’yle alakası yok. Halkı temsil etmiyorlar. Gerçek muhalefet burada. Batı medyası gerçek muhalefetten bahsetmediği gibi rejim de gerçek muhalefetten hiç bahsetmiyor.</p>

    <p class="bos1"></p>

    <p>• <i>Annan Planı işe yarayacak mı?</i></p>

    <p>- Planın başarısı dışarıya bağlı. Rusya-Çin ve ABD’nin varacağı uzlaşı önemli. ABD çıkış arıyor, öngördüğü plan iflas etti. Ruslar da ABD’lileri ikna edecek bir çözüm arıyor. Rusya ile ABD arasında üst düzeyde pazarlıklar sürüyor. ABD’liler bir taraftan Ruslarla konuşurken diğer yandan Suudi Arabistan ve Katar’dan silahlı grupları desteklemesini istiyor. Bu krizden en kârlı çıkışı yapmak için uğraşıyor.</p>

    <p class="bos1"></p>

    <p>•<i>Bu çıkış arayışında Türkiye’nin rolü olabilir mi?</i></p>

    <p>-Türkiye’nin rolü olumsuz. Tüm taraflara eşit mesafede duramadı, taraf tuttu. Mezhepsel tutum takındı. ABD politikalarına paralel bir çizgi benimsedi. Gerçek muhalefeti görmezden geldi. Türkiye’deki partilerle görüştük. Hükümet, bizi biliyor ama temas kurmuyor. Silahlı tarafı desteklemeyi tercih ediyor. İstanbul Konseyi’ni tek temsilci gibi dünyaya gösterdi. Türkiye’nin bu politikadan dönmesi lazım. Siyasi çözüme odaklanmalı.</p>
  </div>

  <p class="bolum_arasi"><b>* * *</b></p>

  <p>Ben Haydar ile konuşurken bir ara muhalefetin önemli isimlerinden Kadri Cemil geldi. Sohbeti onunla devam ettirecektik ama işi çıktı, gitti. 26 Mayıs 2012’deki seçimde meclise giren Haydar ve Cemil, 23 Haziran 2012’de Esad’ın muhalefetle uzlaşı için kurduğu yeni ulusal mutabakat hükümetine katıldı. Kabinede ekonomiden sorumlu başbakan yardımcılığı görevini üstlenen Cemil, 29 Ekim 2013’te yönetimle anlaşmazlığa düşünce bakanlıktan uzaklaştırıldı. Moskova ziyaretinde “muhaliflerin siyasi çözüm için görüşmeleri kabul etmesi halinde Esad’ın istifa edebileceğini” belirterek şimşekleri üzerine çeken Cemil’le iplerin kopmasına yol açan şey Şam’dan habersiz ülkeden ayrılması ve 26 Ekim’de Cenevre’de ABD’nin eski Şam Büyükelçisi Robert Ford ile çözüm sürecini konuşmasıydı. Görüşme, 23 Kasım’daki Cenevre Konferansı’na giden süreçte gerçekleşmişti. Suriye Televizyonu’ndan yayımlanan açıklamada “Cemil’in görevlerini yerine getirmediği, izinsiz ülkeden ayrıldığı ve hükümetle koordinasyon olmadan ülke dışında çalışmalar yürüttüğü” belirtildi. Şam’daki görüşmemizden 2 hafta sonra 2 Mayıs’ta oğlunu silahlı grupların saldırısında kaybeden Ali Haydar ise Ulusal Uzlaşma Bakanı olarak muhaliflerin silah bırakması konusunda oldukça cesur çalışmalar yürüttü.</p>

  <p class="baslik3">SURİYE’NİN AKP’Sİ ERDOĞAN’A KARŞI</p>

  <p>Şam’da 19 Nisan 2012’de Ensar Partisi Başkanı Yağmur Derviş el Zuni’nin kapısını çaldım. Ensar muhafazakâr bir parti olarak öne çıktı. Partiler yasasının değişmesinin ardından kurulan 9 yeni partiden biriydi. Erdoğan’a karşı oluşan öfkeden çekindikleri için açıkça dillendirmeseler de Suriye’nin AKP’si olarak görülüyorlardı. Hedefi Esad rejiminin yerine demokratik bir sistem kurmaktı. Sloganları: Hak, hürriyet, adalet ve kalkınma. Laikliği din özgürlüğünün garantisi olarak görüyorlardı. Parolaları: “İslâmcı değiliz ama dindarız, bütün dinlere de eşitiz.” Derviş el Zuni ile parti merkezinde Suriye’nin içine sürüklendiği felaketi konuştum. Türkiye’nin Suriye politikasından memnun değildi; Erdoğan’ın muhalefetle devlet arasında arabuluculuk yapmak yerine taraf olmasına da kızgındı.</p>

  <p>Ensar, Baas Partisi’nin tekeline son veren yeni anayasayı boykot eden partiler arasındaydı. El Zuni bunun için üç neden sıraladı:</p>

  <div class="girs2">
    <p class="p1">“Anayasa Baas’ın tekeline son verip diğer partilere kapıyı açtı ve sosyalizmi sildi ama pratikte bir şey değişmedi. İkincisi yargı bağımsızlığını garanti etmiyor. Yargı yürütmeye bağlı hale geldi. Eski anayasa yargıya daha fazla bağımsızlık veriyordu. Üçüncüsü yetkiler cumhurbaşkanında toplandı. Yüksek Mahkeme üyelerini atama yetkisi var. Yüksek Mahkeme cumhurbaşkanı adaylarının ehliyeti hakkında karar veren bir merci, kendisini atayan başkan karşısında nasıl bağımsız olabilir? Cumhurbaşkanı aynı zamanda ordu komutanı. Üstelik hükümeti atama ve meclisi feshetme yetkisine de sahip. Yeni anayasanın üç yıl sonra yürürlüğe girmesi öngörüldü. Yenisinde eleştirdiğimiz maddeleri değiştirmek için de bir 18 ay daha beklememiz gerekiyor. Baas Partisi hâlâ devlet binalarını kullanıyor. Okullarda hâlâ Baas’ın söylevleri öğretiliyor. Ordu mensupları da hâlâ Baas üyesi. Bunlar yasaklanmalıydı.”</p>
  </div>

  <p>El Zuni’nin Mayıs’taki genel seçimlere de itirazı vardı: “Evet seçime katılmak gerekiyor ama zamanlama yanlış. Bütün bölgelerde aday gösterildiğini söyleyemeyiz. Bazı bölgelerde de oy kullanılamaz. Humus ve İdlib’de adaylarımız kuşatma yüzünden evlerinden çıkıp adaylık başvurusu yapamadı.”</p>

  <p>El Zuni’ye göre silahlı çatışmaya dönüşen kriz nedeniyle Beşşar el Esad’ın halk desteğinde fazla değişim olmasa da Baas ağır darbe aldı:</p>

  <div class="girs2">
    <p class="p1">“Seçim olaylardan önce olsaydı Baas kazanırdı. Gerçek bir seçim olursa Baas silinir.”</p>
  </div>

  <p>El Zuni, İhvan’a da karşı olduklarını vurgularken İhvan’ın sokaklardaki gücünü sorunca “Hiçbir etkisi yok” dedi. Barışçıl gösterilerin silahlı mücadeleye dönüşmesiyle ilgili tespitleri de şöyle:</p>

  <div class="girs2">
    <p class="p1">“Halkın en önemli isteği özgürlüktü. Gösteriler başlangıçta barışçıldı. Devlet güç kullandığı için olaylar büyüdü. Dış güçlerin etkisiyle bazıları silahlandı. Dış güçler şiddet ortamını iç savaşa dönüştürmek istedi. Olaylardan sonra yavaşça silahlar ortaya çıktı. Silahlı gruplar halkın taleplerini istismar etti. Değişim sürecini yolundan çıkardı. Bu halkın aleyhine oldu. Bu çeteler hem göstericilere hem askerlere ateş edip saldırıları ordunun üzerine atarak çatışmaları büyütmek istedi.”</p>
  </div>

  <p class="baslik3">“Türkiye arabuluculuk yapabilirdi”</p>

  <p class="p1">ÖSO ile ilgili de “Kimse ordudan ayrılanların sayısını bilmiyor. Bazıları ordudan ayrılsa da Özgür Ordu’ya katılmadı. Çok az kişi katılmış olabilir” diyen El Zuni, SUK’a da zerre miktarı prim vermedi: “Değişim buradan olur, dışarıdan değil. Dışarıdakiler 5 yıldızlı otellerde Suriye halkı adına konuşuyor. Suriyeliler onların kim olduklarını bile bilmiyor. Halk arasında destekleri yok. Bazı göstericiler SUK bizi temsil ediyor diye pankart açtı ama sonra ‘Bunlar bizi öldürüyor’ diyerek indirdiler. Değişim istiyorlarsa buraya gelsinler. Biz dış bağlantıyı ihanet sayıyoruz. Artık tek çözüm yolu diyalog.”</p>

  <p>El Zuni’nin SUK ve ÖSO’nun rejimi devirme kapasitesiyle ilgili görüşü de şöyleydi: “Asla rejimi deviremezler. Tabii ABD Irak’taki gibi yaparsa başka. Tunus ve Libya’daki devrimler onları yanlış bir fikre sürükledi. ABD ve Rusya arasındaki ayrılık nedeniyle de müdahale edemezler.”</p>

  <p>Ninesi Türk, dedesi Arap olan El Zuni, Türkiye’nin tutturduğu yola da tepkiliydi: “Türkiye’nin dostluğuna hâlâ güvenmek istiyoruz. Türkiye tüm halkın yanında durmalı. Erdoğan’dan muhalefetle devlet arasında arabuluculuk istiyoruz. Türkiye kendini çözümden uzaklaştırarak büyük hata yaptı. Şimdi taraf tutuyor.”</p>

  <p class="baslik3">KASYUN’DA HÜZÜN VAKTİ</p>

  <p class="p1">Şam’da gün batımında Kasyun dağında olmaktan iyisi yok. Çatışma, ölüm ve müdahale gibi boğucu olayları takip etmekten bunalıp emektar siyasetçi Dr. Şeref Abaza ile birlikte Kasyun’a çıktım. Efsaneye göre Habil ile Kabil’in savaştığı dağ. Kabil’in Habil’i öldürdüğü Mağarat ül Dem burada. Şam’ı kuzeyden yüce bir balkon gibi kuşatan dağı yaran yol boyunca lokanta ve çayhaneler dizili. Şam ayaklarınızın altında. Lübnan sağ tarafınıza, Ürdün karşınıza, Irak sol tarafınıza düşüyor. Kafkasya asıllı Şeref Abaza “İşte Şam-ı Şerif’ deyip ekledi: “Bizim Çerkesler 1860’larda Kafkasya’dan sürüldükten sonra Osmanlı tarafından buralara yerleştirildi. Şam’a yaklaştıklarında ayakkabılarını çıkartıp kenti yalın ayak yürümüşler. Şerefli diyara saygısızlık etmemek için.”</p>

  <p>Şam işte böyle bir imge. Selahaddin Eyyubi, İbni Arabi, Seyyide Zeynep gibi onlarca şahsiyetin gömüldüğü İslâm dünyasının Dimaşk’ı. Kasyun’dan bakarken rejim değiştirmeye endeksli “iç savaş”, “dış müdahale” ve “işgal”e dair senaryolar film şeridi gibi geçti zihnimden, içim ürperdi.</p>

  <p>Şam’a nazır bir restoranda yemek yerken Şeref Abaza’ya kulak verdim, dilindeki kemiği attı, içtenlikle bir sistem eleştirisi yaptı. Kendisi 3 dönem milletvekilliği yapmış biri. Biraz dik başlıydı ama yine de Hafız el Esad’ın itibar ettiği siyasetçilerden biriydi. Oğul Esad döneminde aktif siyasette yer almasa da Saray’a çok da uzak değildi.</p>

  <p>İki saati aşkın süren bir sohbette Abaza’nın tespitleri özetle şöyleydi:</p>

  <div class="girs2">
    <p class="p1">“Suriye’de zengin elit kesimle güvenlik-istihbarat güçleri kirli bir ittifak kurdu. Bu zamanla toplumu, ekonomiyi ve devleti kemirdi. Her şeyi kirletti. İşte temel sorun bu. Mesele Alevilerin iktidarda olması ya da Sünnilerin dışlanması değil. Zaten Alevi-Sünni ayırımını düne kadar duymazdık. Bu ayırım dışarıdan kışkırtılarak gündeme gelen bir ayırım. Suriye içindeki gerçeği yansıtan bir ayırım değil. Suriye’ye büyük bir komplo kuruldu. Bu kirli düzene karşı insanlar ilk kez seslerini yükselttiklerinde casuslara fırsat doğdu. Göstericiler arasına sızan bu ajanlar askerlerin ve polislerin üzerine ateş açtı. Şiddeti körüklemek, Suriye’yi direniş ekseninden koparmak ve parçalamak istediler. Şiddet olayları başlangıçta rejimin işine yaradı. Silahlar devreye girdiğinde süreç rejimin güçlü olduğu alana çekilmiş oldu. Ancak durum rejim için de kötüye gitti. Şiddet şiddeti doğurdu. Bu yüzden durumun kötüye gideceğini erken fark edip bazı tedbirler aldılar. Yasalar değişti. Mesela Baas rejimi kağıt üzerinde de olsa sona erdi. Tutuklular bırakıldı vs. Tabii yaratılan şiddet ortamı dışarıdan müdahale etmek isteyenlere de fırsat verdi. ABD ve İsrail Suriye’yi çözmek için hiçbir fırsatı kaçırmaz. Şimdi bu amaç için Türkiye, Suudi Arabistan ve Katar gibi ülkeleri kullanıyorlar. Bakın bu teröristlere yardım eden Türk subayları Suriye içinde yakalandı, şimdi devletin elindeler. Bu güçler Suriye ordusunun gücünü küçümsüyorlar, Rusya’nın bu oyuna sessiz kalmayacağını unutuyorlar. Rusya’nın Tartus’ta üssü var. Rusya’yı Akdeniz’den çıkarmak istiyorlar ama bu o kadar kolay değil. Suriye halkı bu oyunun farkında. Bakın artık eskisi gibi gösteriler yok, peki neden kesildi? Çünkü bu toplumun aydınları, ilerici güçleri Suriye’nin parçalanmaması için şimdilik rejimin yanında olmaları gerektiğini düşünüyor. Sokakta kalanlar değişim isteyenler değil bombalı eylemlere başvuran teröristler. Eğer muhalefetin ne düşündüğünü öğrenmek istiyorsan silahı ve dış müdahaleyi reddeden gerçek vatanseverlerle konuş. ”</p>
  </div>

  <p class="baslik3">ŞAM’DAN BAKINCA TÜRKİYE</p>

  <p class="p1">Şam’da “Sahi Türk elçiliğini neden tahliye ettiniz?” diye iğneledi bir Suriyeli. 18 Nisan 2012’de Ulusal Kurtuluş Günü’nde Beşşar el Esad lehine nümayiş olacağı duyumu üzerine Seb’a Bahrat Meydanı’ndaydım. Türk Büyükelçiliğinin tam karşısında bekliyordum. Böylesi sarkastik bir sorunun yüzüme çalınması doğaldı. Diplomatik mürettebatın Şam ya da Beyrut’tan bir uçakla değil de gemiyle “gizli operasyon” havasında dönmesini kimse makul karşılamıyordu. Ardı ardına gelen sorular, içinde cevabı da barındırıyordu: “Elçilik saldırıya mı uğradı? Kuşatılmış mıydı? Neden böyle gizemli bir operasyon havasıyla çekip gittiler?”</p>

  <p>Gidişat Türkiye’nin itibarını sıfırlıyordu. “Türkiye bölgesel aktör” lafını edebileceğiniz platformlar azalıyordu. Görüştüğüm Suriyelilerin söylediği şuydu:</p>

  <div class="girs2">
    <p class="p1">“Halkın meşru taleplerle yaptığı gösteriler istismar edildi, Suriye’ye karşı büyük bir oyun tezgahlandı. Türkiye, Batılı müttefikler adına Katar ve Suudi Arabistan’la birlikte bu oyunu üstlendi. Artık bu bizim için Suriye meselesidir. Türkiye, ülkemize kastediyor.”</p>
  </div>

  <p>Olay “Suriye meselesi”ne dönüşünce “Ben de düzenin değişmesini istiyorum, ben de gösterilere katıldım” diyenlerin gözünde de rejimin zalimliğine dair itirazlar öteleniyordu.</p>

  <p>Annan Planı’nın Türkiye’nin silahlı gruplar eliyle rejimi yıkmaya yönelik hesaplarını bozduğunu düşünen çoktu. Silahlı eylemler 3 yerde yoğunlaşıyordu: Türkiye sınırında İdlib, Ürdün sınırında Dera ve Lübnan sınırında Humus. Lübnan-Suriye sınırında eskiden kaçakçılık için kullanılan tünellerden şimdi cephane geçiyordu. Sınırlardaki geçişkenliğin altını çizen Suriyeliler ağız birliğiyle şunu diyordu:</p>

  <div class="girs2">
    <p class="p1">“Türkiye silahlı gruplara desteği kessin, bu kriz 3 günde biter.”</p>
  </div>

  <p>Türkiye “müdahaleci” politikayı ilerletebilmek için “Nusayri azınlık rejimi” söyleminde ısrar edip çatışma ve kayıplara dair abartılardan medet umar hale geldi. Suriye’de silahlı grupların cürümlerini de rejime mal eden Türkiye siyaseti, silahlı eylemlerin içerideki muhalefeti de kendi kabuğuna çekilmeye mecbur ettiği ve bu durumun rejimin elini güçlendirdiği gerçeğini görmekten kaçtı. Türk yetkililerin Suriye’yi mezhepsel kodlar üzerinden okuması da ciddi sorundu. “Sünni misin, Alevi mi” sorusu, yerleşik Suriyeli kültürü açısından inciticiydi. Bu soru karşısında tepkiyle “Ben Suriyeliyim” yanıtını aldığım çok insan oldu. Zaten çatışmayı büyütmek isteyenler mezhep ve din bazlı saldırılar düzenliyordu. Atlanan şey şuydu: Güçlü bir “Sünni” payanda olmasaydı rejim zaten çökerdi. Herkesin itiraf ettiği rejim sorununu “Nusayri rejimi” diye dar bir kalıba indirgemek mezhepçiliğin ta kendisiydi.</p>

  <p>Rejimin günahları, yedeğindeki Sünni unsurlarının da günahları. Suudi Arabistan’da meskun Şeyh Adnan Arur gibi adamlar rejim yanlılarının, özellikle Alevi ve Şiilerin canları ve mallarının helal olduğu yönünde verdikleri fetvalarla mezhepsel saldırıları kışkırtıyordu. Böylece toplumun dokusu tahrip ediliyor ve kalıcı düşmanlık tohumları ekiliyordu.</p>

  <p>Şam’dan yazdıklarım sicili kabarık bir rejimi aklama değil değişim sürecinin rayından nasıl çıkartıldığını gösterme ve adil bir fotoğraf çıkarma çabasıydı. Suriye’deyken ilk yazımı da özellikle muhaliflerin anlattıklarına ayırdım. Gazete yönetiminin “İstersen yazılarına dönünce başla, sana orada sıkıntı olmasın” uyarısını “Hayır özellikle buradayken yayımlanmasını istiyorum” diye reddettim. İlk yazım çıktığı gün Enformasyon Bakanlığı’na gittiğimde ilgili yetkilinin bilgisayarında benim yazım açıktı. “Yazını okudum, muhaliflerin anlattıklarına inanmasam da tarafsız yansıtmışsın” dedi.</p>

  <p>Ürdün’de muhaliflerin aktardıkları ışığında yazdığım hikayelerin öteki versiyonlarını Suriye içinde dinleme fırsatım oldu.</p>

  <p>Evet, madalyonun iki yüzü var demek suç olmamalıydı. Şiddet üzerinden barış içinde yaşayan açık bir toplum inşa edilemeyeceğini görmek zor değildi. Kardeş kanını “Bizden değil” diyerek helal sayanlar ve yağmacıların devreye girdiği bir süreçten devrim çıkması mümkün değildi. Artık BM müdahalesinden umudu kesen Ankara, sınırdaki oldubittilerle NATO’yu “müttefiki koruma” adına işin içine çekmeye çalışıyordu. Irak’ın başına gelenleri unutmayan Suriyeliler, bu hamleleri apaçık düşmanlık olarak görüyordu. Türkiye’nin düşman sınırları (Suriye ile 911 km, Irak’la 331 km, İran’la 454 km) Suriye siyaseti yüzünden büyüyordu.</p>

  <p class="baslik3">LÜBNAN! ABD-SUUD ORTAKLIĞINDA<br/> SÜNNİ MİLİTAN DEVŞİRME ÜSSÜ</p>

  <p class="p1">Şam’dan Beyrut’a gitmek için anlaştığım taksici ana durağına gidip başka birine devretti beni. “Merak etme sorun yok, benim hastaneye gitmem gerekiyor, bu arkadaşla birlikteyiz” dedi. Yeni sürücünün hazırlanması için 15 dakika bekledim. “Çıkmadan önce terminalden izin kâğıdı alacağım” dedi. Terminale girerken “Ehleyn, azizi” dedi, sürücünün yanaklarından öptü. Muhabbet şahane! Gıpta ettim. Lakin üç beş saniye sonra mimiklerim düştü, görevli çaktırmadan payına düşeni aldı, alan memnun veren memnun. “Azizi”, mütevazı tarafından rüşvet ve “maasselame” ... Yurtdışına çıkış için kaydını yaptırdıktan sonra aynı sahne çıkış memuruyla tekrarlandı. “Azizi”, “keyfek”, “biheyr” üçlemesinin ardından o da payını alınca sürücüye “Benim sana vereceğim paradan geriye ne kaldı” diye takıldım. Taksicinin yol kenarlarında durup soğuk içecek ikramı da eksik olmadı. Terminaldeki manzara Suriye’de değişimin nereden başlaması gerektiğini anlatıyordu. Toplumsal dönüşüm olmadan, toplum kendini rüşvet ve yolsuzluklardan arındırmadan rejimin de dönüşmesinin mümkün olmadığına dair tipik bir örnekti.</p>

  <p>Lübnan, insanların hiç savaş olmayacakmış gibi hayatlarını sürdürdüğü, yarın savaş çıkacakmış gibi silahıyla yatağa girdiği bir ülke! Etnik, aşiretsel, mezhepsel ve siyasal uzantılarıyla bu ülke Suriye’nin izdüşümü. Suriye’de çıkan bir yangın Lübnan’ı da, Ürdün’ü de, Filistin’i de yakma potansiyeline sahip. Kuzeyde Trablus ya da Akkar’ın insana yaşattığı his Lübnan’dan çok Suriye’dir. Sonradan konulan sınırlar bu geçişkenliği hiçbir zaman kesmedi. Sınırdaki Vadi Halid’de dünkü kaçakçılık yolları artık Esad karşıtı silahlı muhalifler için işliyordu. Bölge rejimin düşmanı savaşçılar için soluklanma, ihtiyaç giderme, tedavi görme üssüne dönüştü. Yerel yönetimler de bu işte gönüllüydü. İsyanın büyütülmesinde önemli bir rol bu bölgede tırmanan gerilimin Trablus’u aşıp Beyrut’a da sıçraması an meselesiydi, nitekim sıçradı. 12 Mayıs 2012’de Esad rejimine karşı eylemlerde başı çeken Şadi Mevlevi ile birlikte 5 Sünni “terör” suçlamasıyla tutuklanınca Sünni-Alevi çatışması patlak verdi. İddiaya göre Mevlevi’ye komplo kuruldu. Bundan sorumlu tutulan birimin Genel Güvenlik İdaresi olması nedeniyle Hizbullah parmağı arandı. Çünkü birimin başındaki Abbas İbrahim eskiden Hizbullah üyesiydi. Lübnan’da güvenlik ve ordu mezhebi hatlar üzerinde şekillenmiş durumda. İç Güvenlik Gücü de Suriye karşıtlarının karargâhıydı. Trablus’taki çatışmanın merkezi, 1975-1990’daki savaş yıllarından beri henüz barışın yolunu bulamamış olan tepenin başındaki Alevi “Cebel Muhsin” ile tepenin eteklerinde Sünni “Bab el Tebbane” semtleri. Bir tarafın kalbi Esad için atıyor, diğeri Esad’ı devirmek için yumruk sıkıyordu.</p>

  <p>Sünnilerin bir kısmı 1976’da Lübnan iç savaşına müdahil olan Suriye’nin yıllarca kendilerini ezdiğini düşünüyordu. Onlar açısından Suriye ordusu, Lübnan siyasetini felç eden işgalci güçtü. Malum 2005’te Suudilerin has adamı eski Başbakan Refik el Hariri suikasta kurban gidince Suriye, oluşan baskı karşısında 30 yıllık askerî varlığına son vermişti. Suriye’yi “garantör” olarak gören Aleviler ise Selefilerin tehdidi altındaydı. Gerilimin doymuşluk oranı o kadar yüksek ki 20 Mayıs 2012’de Akkar’da kontrol noktasında dur emrine uymayan Sünni Şeyh Ahmed Abdulvahit’in askerler tarafından öldürülmesi çatışmanın Beyrut’a sıçraması için yetti. Ajanslar bunu Sünni-Şii (Hizbullah) çatışması diye verse de olay Saad el Hariri’nin liderliğindeki “Gelecek Hareketi” ile Alevi azınlığa mensup Arap Demokratik Parti üyeleri arasındaydı. Ardından Suriye’de 11 Lübnanlı Şii hacının kaçırılmasıyla bu gerilimin içine Hizbullah’ın da çekilmesi istendi. Sokaklar barut fıçısı olsa da siyasi liderler bu kez dikkatliydi. İç savaşın ne olduğunu en iyi onlar biliyordu. Hizbullah lideri Hasan Nasrallah çatışmanın Lübnan’a taşınması yönünde tuzaklar olduğunu düşünüyordu. Ona göre, Hizbullah’ı iç çatışmaya çekerek İsrail’e karşı tuttuğu silahların meşruiyetinin yitirilmesi amacı güdülüyordu. Ayrıca Hizbullah, Haziran 2013 seçimi öncesi olası çatışmalarla siyasi zemini kaybetmek istemiyordu. Lübnan iç savaşı sırasında Suriye ile ters düşüp ülkeyi terk eden, dönünce de Hizbullah’la ittifak kuran Özgür Vatansever Hareketi’nin Hıristiyan lideri General Mişel Avn da gelişmeleri “Amaç Lübnan’ı direniş hattından çıkarmak” diye yorumluyordu. İç savaş çıkarsa bu sanıldığı gibi sadece Sünni-Şii çatışması olarak kalmayabilirdi.</p>

  <p>Kuzeyde güçlerini arttıran Feth el İslâm ve diğer Selefi gruplar, Suriye’de çatışmanın zaten içindeydiler. Esasen Sünni militanizm, Hizbullah 2006’da iktidar ortağı olduğundan beri tırmanıştaydı. “Suriye’de gösteriler patlak verdiğinde nasıl oldu da cihatçı Selefiler bu kadar hızlı sahne aldı” sorusunun yanıtını arayanlar Lübnan’ın Sünni hatlarına da göz atmalıydı. ABD, İsrail ve Suudi Arabistan bölgede El Kaide sempatizanı savaşçılardan “Arap lejyonu” oluşturmaya çalışmıştı. Amaç Hizbullah’la savaşmak, Suriye’de rejimi devirmek ve İran’a karşı ortak cephe oluşturmaktı.</p>

  <p>Seymour Hersh’in Mart 2007’de <i>Newyorker</i>’da kaleme aldığı “The Redirection” başlıklı yazı, Suriye-Lübnan sınırındaki cihat seferberliğinin dinamiklerine dair çarpıcı bilgiler içeriyordu. Hersh’in Başkan George W. Bush yönetiminden yetkililer, eski CIA ajanları, Batılı diplomatlar ve yerel kaynaklardan aktardığı bilgilere göre Irak’ta durumlar kötüye giderken Washington, Ortadoğu stratejisini değiştirdi. Yeni strateji Bush yönetimini İran’la daha açık bir şekilde karşı karşıya getirdi ve kendisini Şiilerle Sünniler arasında genişleyen mezhep çatışması içine sürükledi. Bush yönetimi, İran’ı köşeye sıkıştırmak için Ortadoğu’daki önceliklerini yeniden belirledi. Şii Hizbullah’ı zayıflatmak için örtülü operasyonlarda Suudi Arabistan ile işbirliği yapmaya başladı. ABD aynı zamanda İran ve Suriye’yi hedefleyen örtülü operasyonlarda yer aldı. Bu faaliyetlerin yan ürünü desteklenen Sünni aşırılıkçı gruplardı ki bunlar ABD’ye düşman ve El Kaide’ye sempatikti. Örtülü operasyonların finansmanını Suudi Arabistan karşılıyordu. Bu stratejinin arkasında ABD Başkan Yardımcısı Dick Cheney, Ulusal Güvenlik Danışmanı Elliott Abrams, ABD’nin Bağdat Büyükelçisi Zalmay Halilzad ve Suudi Arabistan Milli Güvenlik Konseyi Başkanı Prens Bender bin Sultan yer alıyordu.</p>

  <p>Politika değişikliği, Suudi Arabistan’la İsrail’i yeni stratejik yakınlığın eşiğine getirdi çünkü her iki ülke de İran’ı tehdit olarak görüyordu. Bu noktada ABD Dışişleri Bakanlığı Dış İlişkiler Politika Kurulu’ndan Veli Nasr şu değerlendirmeyi yaptı: “Suudiler ve ABD yönetiminde görev alan bazı yetkililer, en büyük tehlikenin İran’dan geldiğini ifade ederken Sünni radikallerin daha az tehlikeli bir düşman olduğunu söylüyor. Bu, Suudi çizgisinin zaferidir. Suudiler hatırı sayılır finansal enstrümanlara sahipler... Selefilerle derin ilişkileri var. İran tehdit olduğunda Suudiler, İslâmcı radikallerin en kötülerini mobilize edebildiler. Ancak bir kez kutuyu açtığınızda onları tekrar kutuya sokmak imkânsızdır.”</p>

  <p>ABD’nin İran’ın Ortadoğu’daki gücünü azaltma yönündeki çabaları ağırlıklı olarak Suudi Arabistan ve Prens Bender’e dayanıyordu. Prens Bender 2005’e kadar Washington büyükelçisi olarak görev yaptı ve gerek Bush gerekse Cheney’le son derece sıkı ilişkiler geliştirdi. Kasım 2006’da Cheney, Suudi Arabistan’a uçarak Kral Abdullah ve Bender’le sürpriz bir görüşme yaptı. Kral, ABD’nin çekilmesi durumunda Irak’taki Sünnileri destekleyecekleri uyarısında bulundu. Hersh’e konuşan Frederic Hof “Suudiler, dünyayı halen Osmanlı İmparatorluğu’nda Sünni Müslümanların Müslüman ülkeleri yönettiği Şiilerin ise en aşağı sınıf olarak görüldüğü dönem gibi görüyor” diyordu. Yine ABD yönetiminden bir danışman, Bender ve diğer Suudilerin aşırılık yanlısı dini gruplarla ilgili olarak Amerikalılara “Bu hareketi biz yarattık, onu kontrol edebiliriz” diye teminat verdiğini söyleyip ekliyordu: “Biz Selefilerin bomba atmalarını istemiyoruz. Bizim istediğimiz bu bombaları Hizbullah’ın, Mukteda Sadr’ın, İran ve tabii Hizbullah’ın ve İran’la çalışmaya devam ederlerse Suriyelilerin üzerine atmaları.”</p>

  <p>Hersh’e bilgi veren yetkililere göre İran’ı kuşatma stratejisinin dört ayağı vardı:</p>

  <p>- İsrail’in güvenliğinin temini; Sünni devletlerin Yahudi devletinin İran hakkındaki endişelerini paylaşması.</p>

  <p>- Suudilerin, İran destekli Hamas’ı İsrail’e saldırıları kesmeye ve iktidarı El Fetih’le paylaşmaya zorlaması.</p>

  <p>- Bush yönetiminin Şii yükselişini etkisiz hale getirmek için Sünni ülkelerle çalışması.</p>

  <p>- Suudilerin, Suriye’de Esad yönetimini zayıflatmak için fon ve lojistik yardım sağlaması. İsraillilere göre bu tarz baskılar Suriye yönetimini daha uzlaşmacı yapabilirdi. Suriye, Hizbullah’ın silah kanalıydı. Suudiler ise eski Lübnan Başbakanı Refik el Hariri’nin Beyrut’ta öldürülmesinden dolayı (kanıt olmasa da) Suriye yönetimine kızgındı. Milyarder Sünni Hariri, Prens Bender’le yakın ilişkilere sahipti.</p>

  <p>ABD-Suudi ilişkilerinin İran’dan sonraki odak noktası Lübnan’dı. Başbakan Fuad Sinyora, Hizbullah’ın öncülük ettiği bir muhalefete karşı mücadele veriyordu. Hersh’in kaynaklarına göre Sinyora’ya örtülü destek veren ABD, Şii etkisine direnebilmesi için Sünnilere para saçıyordu. Böylece istenmeyen sonuçlara yol açabilecek bir sürü kötü adamı da finanse etmiş oluyordu. Sinyora hükümeti ve müttefikleri, bu paraların Kuzey Lübnan’da, Bekaa vadisinde ve güneyde Filistin mülteci kamplarında bulunan radikal Sünni grupların eline geçmesine izin veriyordu. El Kaide’yle ideolojik bağlara sahip bu gruplar Hizbullah’a karşı tampon vazifesi görüyordu. İngiliz istihbarat servisi MI6’in eski elemanı Alastair Crooke, bu durumla ilgili “Lübnan yönetimi, bu insanlara kapılarını açıyor. Bu çok tehlikeli olabilir” diyordu. Beslenen örgütlerden biri Nehr el Berid Filistin Mülteci Kampı’nda ortaya çıkan Feth el İslâm, diğeri güneyde Ayn el Hilve Kampı’ndaki Esbat el Ensar idi. Silah ve para desteği Sinyora hükümetiyle ilişkili askerî yetkililerden geliyordu.</p>

  <p>Saad el Hariri babasından miras kalan 4 milyar dolarlık servetin 48 milyon dolarını Dinniye’deki İslâmcı militan bir gruba aktardı. Bu grubun militanları Afganistan’da El Kaide kampında eğitim almıştı.</p>

  <p>Ocak 2007’de Beyrut’ta Sünnilerle Hizbullah üyeleri arasında sokak çatışması yaşanınca Prens Bender, Tahran’a uçtu. Beyaz Saray’ın Bender’e tevdi ettiği görev İran ile Suriye arasında sorun çıkarmaktı. Suriye’nin İsrail’le yaptığı görüşmeler nedeniyle Şam-Tahran ilişkileri nazikti. Suudilerin amacı bir gedik açmaktı. Ama bir büyükelçinin ifadesiyle “Bu işe yaramadı. Suriye ve İran kesinlikle birbirlerine ihanet etmedi.” Esad’ı seri katil olarak gören Dürzi lider Velid Canbolat da, 2006’da Cheney’e şu tavsiyeyi verdi: “Şayet ABD Suriye’ye karşı harekete geçecekse konuşması gerekenlerden biri Suriye İhvan’ıdır.”</p>

  <p><i>“Redirection</i> stratejisi” Canbolat’ın arzu ettiği minvalde İhvan’a yaradı. Eski Suriye Başkan Yardımcısı Abdülhalim Haddam ile İhvan’ın ortak olduğu Suriye Ulusal Kurtuluş Cephesi ile ilgili üst düzey bir CIA yetkilisi şunu söylüyordu: “Amerikalılar siyasi ve finansal destek sağladılar. Suudiler finansal destekte başı çektiler.” Paris’te yaşayan Haddam, Beyaz Saray’ın bilgisi dahilinde Suudilerden para alıyordu.</p>

  <p>CIA’in Lübnan’daki eski ajanı Robert Baer ise Hizbullah’ı “İran sponsorluğunda bir terör örgütü” olarak nitelese de “şimdi Sünni Arapların felaket bir savaşa hazırlandığını” belirtiyordu: “Biz Lübnan Hıristiyanlarını koruyacak birilerine muhtacız. Bunu bir zamanlar Fransızlar ve ABD yapabilirdi, şimdi ise bu görevi yüklenecek olan Nasrallah ve Şiilerdir.”</p>

  <p>Hersh’in verdiği bilgiler şunu gösteriyordu: 2005’te Hariri’nin öldürülmesinden sorumlu tutulan Suriye’nin askerlerini Lübnan’dan çekmek zorunda kalması Şam karşıtı cephe için büyük bir zaferdi. Ancak Suriye’den beslenen Hizbullah’ın 2006’da İsrail’e yenilgiyi tattırdığı “33 Gün Savaşı’ndan sonra dengeler Batı-Suud destekli cephe aleyhine yeniden değişti. Suriye’yi İran’dan koparmak, Suriye’yi Hizbullah’ın beslendiği kanal olmaktan çıkarmak ve Hamas’ı bu eksenden koparmak temel stratejiydi. Bu amaç doğrultusunda CIA, Suudiler ve Hariri ailesi kutsal ittifak yapıp El Kaide’yle aynı ideolojiye sahip Sünni örgütleri palazlandırdı. Her şeye rağmen Hizbullah’ın Lübnan siyasetini belirleyen ana faktör olması önlenemedi. Üstelik bu süreçte Robert Baer’in öngördüğü gibi Hizbullah kendisine yakın Hıristiyanların da hem müttefiki hem hamisi oldu. Ancak beslenen cihatçı Selefiler kendilerine Lübnan’da biçilen rolü, Suriye krizi patlak verir vermez bu ülkede oynama şansı buldu. Suriye’de bir tarafın “devrim”, diğer tarafın “uluslararası komplo” olarak nitelediği isyanın hızlıca silahlı bir sürece dönüşmesindeki militan kaynaklarından biri Amerikan-Suud ortaklığının Lübnan’da beslediği radikal Sünni damardı. Yine bu çerçevede Ürdünlü cihatçı Selefiler ile Hafız el Esad’dan kaçıp Lübnan ve Ürdün’e sığınmış Suriyeli İslâmcıların rolünü de zikretmek gerekiyor.</p>

  <p>Suriye’de konuşlanan cihatçı Selefi gruplar, ilerleyen süreçte Hizbullah’ın Şam yönetimi lehine Suriye’deki çatışmalara müdahil olmasına paralel olarak Lübnan’dan da cephe açma girişimlerinde bulundu. Şam’da yönetime müdahale etmenin neden Ortadoğu’ya müdahale etmek anlamına geldiğini anlatan olaylar, kanlı oyunun sonraki bölümlerinde ardı ardına gelmeye başladı. Şam’daki fay hatları periferideki hatları da tetikliyordu.</p>

  <p class="baslik3">HULA FACİASI: KANLI PUSU, VAHŞİ MANİPÜLASYON!</p>

  <p class="p1">26 Mayıs 2012’de bilgisayar ekranlarımıza insanın kanını donduran bir fotoğraf düştü.</p>

  <p>Bosna’yı çağrıştıran bir görüntüydü. Humus’un Hula köyünde bir gün önce 49’u çocuk, 34’ü kadın 108 kişi katledilmişti. Gazeteler “1995 Srebrenitsa -2012 Hula” kıyaslamasıyla iki olayın görüntülerini yan yana gördü. Muhaliflerin verdiği bilgilere göre cesetler toprakla ancak mahalle arasındaki boşlukta buluşabildi çünkü mezarlık yolu tehlikeliydi. Kahrolmak için yeterli bir manzaraydı. Cellat kimdi? Bu kan banyosunda kimin ne çıkarı vardı? Yanıt önemliydi çünkü bu manzaradan uluslararası müdahale zemini şekilleniyordu. ABD’nin BM Büyükelçisi Susan Rice hemen BM’yi aradan çıkaran seçenekleri dillendirdi. Müdahale edebileceklerinden değil; “fermancı başı” diğer ara formüllerin önünü açmak için masaya en kötücül senaryoyu sürüyordu. Rusya’yı bir şeylere ikna etmeleri gerekiyordu. Tam bu curcunada Rusya lideri Vladimir Putin’in önüne “Yemen formülü” konuldu. Yemen formülü Suriye’de “Libya senaryosu”nu yürütemeyen güçler için bir “kaçış” planıydı.</p>

  <p>Katliam tam da Suriye’ye 6 maddelik planını kabul ettirmiş olan BM-Arap Birliği Suriye Özel Temsilcisi Kofi Annan’ın Şam’a ikinci ziyaretine denk geldi. Plan çerçevesinde ateşkesi denetlemek için ilk gözlemci heyeti 14 Nisan 2012’de Suriye’ye intikal etmişti. BM’ye ateşkes zaman zaman ihlal edilse de planın yürürlükte olduğunu rapor eden Annan, BM Güvenlik Konseyi’nin veto hakkına sahip üyeleri Rusya ve Çin’den tam destek almıştı. Annan Planı sayesinde rejimin daha fazla kan dökmesinin önüne geçilebileceğini düşünen dahili muhalefetin temsilcileri Demokratik Değişim İçin Ulusal Koordinasyon Kurulu da Moskova’ya gidip Rusya’dan Esad yönetimine baskı istemişti. Katliamın yol açtığı öfkeli ortamda 28 Mayıs’ta Şam’a giden Annan, ertesi gün Esad’la bir araya geldiğinde Suriye’nin dönüşü olmayan bir noktaya ulaştığı uyarısı yaptı. Katliama tepki olarak birçok devlet elçisini Şam’dan çekerken Suriye’ye tecrit genişliyordu. Hula katliamının sorumluluğunu üstlenmeyen yönetime göre silahlı gruplar dehşet uyandıran katliamla Annan Planı’nı hedef aldı. ÖSO komutanı Riyad el Esad’ın katliamdan sonra Annan’dan barış planının başarısız olduğunu ilan etmesini istemesi anlamlıydı. Riyad el Esad ayrıca operasyonlara yeniden başlayacaklarını duyurdu. Silahlı gruplar arasında koordinasyon sağlamak için oluşturulan Askeri Konsey Sözcüsü Sami el Kurdi de bundan böyle Annan planına bağlı kalmayacaklarını ilan etti. Krizin barışçıl çözümünü isteyen tarafların önü bu kez Hula ile kesilmiş oldu.</p>

  <p class="baslik3">Suçlanan Esad, kurbanlar Esadcı</p>

  <p class="p1">Peki, Hula’da ne olmuştu? Muhaliflere göre katliamı ordu desteğinde Şebbiha yaptı. Yani hükümetin “hayalet” milisleri. Artık tüm cinayetleri bu “hayalet”e mal etmek modaydı. Sıcağı sıcağına Şam’dan bir gazeteci dostum şunu söyledi:</p>

  <div class="girs2">
    <p class="p1">“Olay çok karmaşık, haftalar önce muhaliflerin kaçırdığı 35 Alevi’nin cesedi de Hula’daki cesetler arasında. Hükümet kaçırılanların listesini BM’ye vermişti.”</p>
  </div>

  <p>BM gözlemcisi köye gitti, katliamın yaşandığını teyit etti ama faille ilgili bölümü muğlak bıraktı. Hükümet de yürüttüğü resmi soruşturmada şu sonuçlara vardı:</p>

  <div class="girs2">
    <p class="p1">“Rastan, Sa’an, Burckay, Samalin gibi yerlerden gelip Hula’dakilerle birleşen 600-800 silahlı kişi, Cuma sonrası 5 farklı güvenlik noktasında eş zamanlı saldırılar başlattı. Saldırıların odağında Taldo ve El Saat’taki güvenlik noktaları vardı. Saldırılarda havan topları, roketatarlar ve makineli tüfekler de kullanıldı. Bu saldırılara eş zamanlı olarak barışçıl ailelere saldırılar oldu. İlk hedef Milletvekili Abdülmuti Meşleb’in yakınlarıydı. Ailelerin katledildiği bölge güvenlik güçlerinin konuşlandığı noktalara uzak. Katliamın nedeni bombardıman değil. Çünkü cesetlerde yanık, evlerde hasar yok. İnsanlar ateşli silahlar ve kesici aletlerle yakın mesafeden katledildi. Kurbanlar devlet yanlısı ve muhaliflere katılmayı reddeden kişiler.”</p>
  </div>

  <p>Soruşturma Komisyonu Başkanı Tuğgeneral Kasım Cemal Süleyman’a göre katledilen aileler silahlı muhalif gruplarla anlaşmazlık içindeydi ve düzenlenen gösterilere ya da silahlı eylemlere katılmayı reddediyorlardı. Süleyman, olay günü Hula bölgesindeki 5 güvenlik noktasına yönelik saldırılar olduğunu, askerlerin kendilerini savunmaya çalıştıklarını ve eylemlerin devleti bölgeden tamamen kovmaya dönük olduğunu savundu.</p>

  <p>Taldu, Kfar Laha ve Teldaha diye üç bölgeden oluşan Hula’da araştırma yapan Rus haber kanalı Vesti24’ün muhabirleri Marat Musin ve Olga Kulygina’nın ulaştığı bilgiler de şöyleydi:</p>

  <div class="girs2">
    <p class="p1">“Katliam 25 Mayıs’ta kuzeybatıdan kente giren sayıları 700’ü bulan grup tarafından gerçekleştirildi. Saldırıya Rastan’dan Abdurrezzak Tılas’a bağlı Faruk Tugayı, Akraba köyünden Yahya el Yusuf’un yönettiği militanlar ve Hula’daki yerel çeteler katıldı. Saldırganlar kasabanın merkezindeki kontrol noktasını ve karakolu ele geçirdikten sonra rejimi destekleyen ailelerin kadınlar, yaşlılar ve çocuklar dahil bütün fertlerini topladı. El Seyyid ve Abdurrezzak ailesinin tüm fertleri öldürüldü. Kurbanların bir kısmı bıçakla boğazları kesilerek bir kısmı yakın mesafeden ateş açılarak öldürüldü. Bazı evler ateşe verildi. İlk gün kasabanın doğusundaki kontrol noktasını da ele geçiren silahlı kişiler esir aldıkları askerleri infaz etti. Askerlerden birinin boğazı kesildi, biri canlı canlı yakıldı. Kontrol noktalarındaki çatışmalarda silahlı gruplar da 25 kayıp verdi. Bu cesetler de 108 sivilin cesediyle birlikte bir KIA araçla camiye taşındı. Akşam 8 sularında bütün cesetler camide sıra halinde diziliydi. Ertesi gün sabah saat 11’de BM gözlemcileri kasabaya ulaştı ve cesetler “rejim kurbanları” olarak sunuldu. Halbuki 108 sivilden 38’i çocuk 83’ünün cesedi rejime sadık ailelere aitti. Siviller Taldu’yu terk etmiş, kalanlar da saldırganlara karşı ordudan yardım istiyordu. Militanların çoğu keskin nişancıydı. 100-200 metreden kontrol noktasına ateş açıyorlardı. Keskin nişancı ateşiyle çok sayıda asker öldürüldü. Sadece 29 Mayıs’ta 6 asker bu şekilde öldürüldü. Bir kontrol noktasında askerlerle görüşen BM gözlemcilerinin araçlarına da ateş açıldı; gözlemcilerin yanındaki Suriyeli askerlerden üçü yaralandı.”</p>
  </div>

  <p>Tanıklardan biri de şunları anlattı:</p>

  <div class="girs2">
    <p class="p1">“Teröristlerin destekçileri iki gün önce bize ‘Hareket yakında başlıyor’ dedi. Yerel teröristlerden bunu duyduk, bir karmaşa yaratacaklarını söylüyorlardı ama bu şekilde beklemiyorduk. Bu olaydan önce her Cuma teröristler kontrol noktalarına saldırı düzenliyordu. Birkaç saat saldırıyorlar, sonra her şey normale dönüyordu. Bazı silahlı kişiler kamera taşıyor ve her şeyi kaydediyordu. 25 Mayıs’ta saat 14.00’te Cuma sonrası kontrol noktası saldırıya uğradı ve saldırganlar püskürtüldü. Saldırı olduğunda saldırganlardan 25’i öldürüldü. Bu cesetleri de BM gözlemcilerine ordunun öldürdüğü siviller olarak gösterdiler. Saat 15.30 gibi kontrol noktasını ve sonra karakolu ele geçirdiler. Karakolun yanındaki evlerde aileleri katlettiler. El Seyyid ailesinin bütün çocuklarını katlettiler. Üç aileden 20 çocuk. Abdurrezzak ailesinden 10 kişiyi öldürdüler, nedeni yönetimi desteklemeleri. Seyyid ailesi milletvekili Abdullah el Meşleb’in kardeşinin ailesi. 24 Mayıs’ta seçilmişti. Seçimden bir gün sonra El Meşleb’in karısı, üç çocuğu, kardeşi ve onun ailesini öldürmüş oldular. Akşam 7’de Abdurrezzak Tılas’ın komutasındaki Faruk Tugayı (ÖSO’ya bağlı) geldi. Tılas’ın Rastanlı 250 silahlı adamı vardı. Yahya el Yusuf’un liderlik ettiği El Kabu’dan bir grup ve Falla köyünden başka bir grup Tılas’la beraberdi. El Cezire’ye bağlandıklarında adamlarına yoğun bir şekilde ateş açmalarını emrediyordu. İkinci gün BM gözlemcileri ulaşmadan önce ordudan ayrılan askerler oldukları süsü vermek için silahlı kişilere askerî üniformalar giydirildi. ”</p>
  </div>

  <p>Alman gazetesi <i>Frankfurter Allgemeine Zeitung</i>’un yazarlarından Rainer Hermann, 7 Haziran’da tanıkların ifadelerine dayanarak “katliamı Suriye rejimine bağlı güçler değil ÖSO ile bağlantılı grupların yaptığını” yazdı. Bunun üzerine Hula’ya muhabir gönderen <i>Der Spiegel</i> tam tersi hikâyeyle döndü. Tanıklar “Saldırganların saçları kazılı, sakalları uzundu” diye tarif ederken Herman bundan “saldırganlar fanatik cihatçılar”, <i>Der Spiegel</i> muhabirleri Christoph Reuter ve Abdülkadir Adhun ise “saldırganlar Şebbiha” sonucunu çıkardı. <i>Der Spiegel</i>’in bir diğer delili saldırganların yarısının sivil yarısının askerî üniforma giymiş olmasıydı. Ancak Suriye sahnesinde artık herkes üniforma kullanıyordu. Geri adım atmayan Hermann 13 Haziran’da bir makale daha kaleme alarak kurbanların rejim yanlısı El Seyyid, Abdurrezzak ile Meşleb’in yakınları olduğunu hatırlattı. Hermann “25 Mayıs’ta Cuma namazı sonrası Abdurrezzak Tılas ve Yahya Yusuf’a bağlı 700 silahlı kişi Rastan, Kafr Laha ve Akraba’dan gelerek Taldou’daki üç kontrol noktasına saldırdı. Sayısal olarak üstün olan asiler ile çoğu Sünni olan askerler çatıştı, onlarca asker öldü. Çatışma sırasında ve sonrasında asiler, bazı Taldou sakinleriyle birlikte El Seyyid ve Abdurrezzak ailelerini tamamen katletti. Bu aileler muhalefete katılmayı reddetmişti” diye yazdı. Hollandalı gazeteci Martin Jannsen’e konuşan Kara’daki Yakup Manastırı’ndan rahibelere göre de asiler ölen asker ve sivillerin cesetlerini camiye taşıyıp kendi kameraları karşısında BM gözlemcilerine katliamı rejimin askerleri ile Şebbiha’nın yaptığını anlattı.</p>

  <p>Hula’ya gelinceye kadar Suriye krizinde geçen 15 ay bize şunu öğretmişti: Gelen iddialara şüpheyle bakılmalı. Ben aynı rezervi sahada araştırma yapmadan rapor yazan örgütler için de koyuyorum. Bırakın Amnesty International ya da Human Rights Watch gibi örgütleri Batılıların diplomatik savaş başlatırken referans aldığı BM İnsan Hakları Konseyi’nin kullandığı kaynaklar da telefonla ulaştıkları kişilerdi. Olay yerine giden BM gözlemci heyetinin başkanı Robert Mood faili anmadan söze “Her kim yaptı ise” diye başladı. Su her haliyle bulanıktı. Britanya Dışişleri Bakanı William Hague “Sadece hükümet güçlerini suçlamıyoruz” diyerek mesafe koyma gereği duydu. Ankara’nın söyleminde ise sıfır şüphe vardı: “Esad tanklarla katletti.”</p>

  <p class="baslik3">Barış planına kastedildi: Muhalifleri kritik dönemde silaha boğdular</p>

  <p class="p1">Hula’daki son kesit insanı dumura uğrattı ama fotoğrafın tamamını görmek için film şeridini biraz daha geri saralım: Birkaç hafta öncesine kadar muhalifler cephane kalmadığından yakınıyordu. Çok geçmeden Suriye sahnesinde alev topuna dönen orduya ait tankları görür olduk. Demek ki muhaliflere ağır silahlar ulaşmaya başlamıştı. Bunun itirafını da <i>Washington Post</i>’tan okuduk. Annan, BM Güvenlik Konseyi’nin onayıyla ateşkes ve siyasi çözüm için çabalarken ABD ve Körfez’deki ortaklarının yaptığı şuydu:</p>

  <p>Humus’un Baba Amr semtinde ağır darbe alan muhaliflerin elini güçlendirmek için ABD’nin koordinatörlüğünde Katar, Suudi Arabistan ve diğer bölge ülkeleri Mayıs 2012’de silah sevkiyatına yeniden hız verdi. Yine para Körfez’den, koordinasyon CIA’dendi. <i>Washington Post</i>’un haberine göre karaborsadan temin edilen silah ve cephane Şam, Türkiye sınırına yakın İdlib ve Lübnan sınırındaki Zebadani’de stoklanıyordu. İki ay önce muhalifler cephane kalmadı diye yakınırken birdenbire Körfez ülkelerinin kesenin ağzını açma kararının ardından asiler silaha boğuldu. İhvan yöneticilerinden Mülhem Durubi, Suudi Arabistan ve Katar dahil Körfez ülkeleri ve özel bağışçılardan gelen paralarla isyancılara yeni bir tedarik kanalı açtıklarını söyledi. Muhalefetten biri sevkiyattan duyduğu memnuniyeti “Büyük bir sevkiyat gerçekleşti. Bazı bölgeler silahla doldu” sözleriyle dile getirdi. Yeni silahlar 14 Mayıs 2012’de Humus’un 25 km kuzeyindeki Rastan’da 23 askerîn öldürüldüğü ve iki zırhlı aracın havaya uçurulduğu çatışmalarda kullanıldı. Çatışmaların bu şekilde kızıştığı dönemde Türkiye de Suriye krizinin güvenlik tehdidi oluşturduğu savıyla Chicago’da toplanan NATO zirvesinde ittifakı işin içine sokmak için bastırıyordu.</p>

  <p>DEBKAfile da silah sevkiyatı ile ilgili 22 Mayıs 2012’de şu bilgileri ekledi:</p>

  <div class="girs2">
    <p class="p1">“Asiler üçüncü nesil tanksavar, 9Kl 15-2 Metis-M ve Kornet E edindi. Bunlar Obama’nın gizli mesajı üzerine Suudi ve Katar istihbaratı tarafından temin ediliyor. Türk istihbaratına muhalifleri silahlandırması için yeşil ışık yakıldı.”</p>
  </div>

  <p>The Henry Jackson Society’nin uzmanı Michael Weiss, Hatay’da muhaliflerin kendisine şunları söylediğini aktardı:</p>

  <div class="girs2">
    <p class="p1">“Türkiye sadece hafif silahlar temin etmiyor, İstanbul’da Suriyelileri eğitiyor. Son birkaç günde büyük miktarda AK-47 sınıra Türk ordusu tarafından gönderildi.”</p>
  </div>

  <p>Bu silahlar muhaliflerin elindeydi. Muhaliflerin hemen “Annan, planın başarısız olduğunu ilan etmeli” demeleri anlamlıydı. ABD ve müttefikleri muhalifleri silahlandırıp iç savaşı körükleyerek Annan Planı’nı zaten katletmişti. Ama “öldü” diyemiyorlardı, çünkü henüz üzerinde uzlaştıkları başka plan yoktu.</p>

  <p class="baslik3">TÜRK JETİNİN DÜŞÜRÜLMESİ, BİR KAPASİTE TESTİ</p>

  <p class="p1">Türkiye silahlı gruplara lojistik ve cephane desteği vererek komşu ülkede derinleşen iç savaşın tarafı haline gelirken bu yangın kendisine sıçramayacakmış gibi hareket etmekteydi. Bu rahatlık NATO üyesi olmasının verdiği güvenceye, “Esad nasıl olsa birkaç ayda devrilir” diye üstünkörü yapılan öngörülere ve rejimin Türkiye gibi bir ülkeyi savaşa çekerek sonunun gelmesini hızlandırmak istemeyeceği düşüncesine dayalıydı. Ama Suriye 22 Haziran 2012’de bir Türk jetini düşürünce her an her şeyin değişebileceğini gördük.</p>

  <p>Suriye’nin, Türkiye’nin “savaş nedeni sayabileceği” böyle bir çılgınlığa kalkışması iki ülke arasındaki gerilime yepyeni bir boyut kattı.</p>

  <p>Malatya Erhaç Hava Üssü’nden havalandıktan sonra Suriye’nin liman kenti Lazkiye açıklarında düşürülen F-4 savaş uçağının başına gelenlerle ilgili Türk yetkilileri uzun süre çelişkili açıklamalarla kafa karıştırdı. Düştü mü düşürüldü mü sorusunun yanıtı kördüğüme dönüştü. Ama sonuçta açılan ateş isabet etsin ya da etmesin Suriye’nin silahlı tepkisinin neticesinde uçak Akdeniz’in derinliklerine gömüldü ve iki pilot öldü.</p>

  <p>Ankara uçağın neden Suriye hava sahasına girdiği sorusuna “Uçak silahsızdı, Türkiye’nin radar sistemini test için eğitim uçuşu yapıyordu” izahatını getirdi. Suriye açısından ise uçak hasmaneydi ve ülkenin egemenliğini ihlal etti; ya istihbarat topluyordu ya da Suriye’nin hava savunma sistemini test ediyordu. Suriye Savunma Bakanlığı, uçağın Suriye karasuları üzerinde vurulduğunu belirtti:</p>

  <div class="girs2">
    <p class="p1">“Suriye sınırını 1 kilometre kadar geçen bir uçak görüldü. Sınır ihlali yapan uçağa, uçaksavar bataryaları tarafından ateş açıldı ve uçağın 10 deniz mili kadar uzaklığa düştüğü tespit edildi. Hedefi vurduktan sonra Türk uçağı olduğunu tespit ettik. Türk jeti karasularımız üzerinde alçak uçuş yapıyordu.”</p>
  </div>

  <p>Suriye Dışişleri Sözcüsü Dr.Cihad Makdissi de 25 Haziran’da şu açıklamayı yaptı:</p>

  <div class="girs2">
    <p class="p1">“Uçak karadan otomatik uçaksavarla vuruldu. Mermiler uçağın kuyruk kısmına isabet etti. Bulunan kuyrukla ilgili rapor Türkiye’ye teslim edildi. Uçaksavar azami menzili 2.500 metre. Vurulma yeri 13 deniz mili olsaydı bu durumda uçaksavar değil füzeyle vurulmuş olması gerekirdi ama böyle bir şey söz konusu değil. Uçaksavar bataryasındaki askerler uçağı gözleriyle görüp ateş etti. Kendini tanımlamayan bir uçak bu şekilde sahile yaklaşırsa Suriye uçağı olsa bile vurulacaktı. İsabet karadan 1.000 metre uzaklıkta oldu. 15 aydan beri Türkiye hükümetinin Suriye’ye karşı gösterdiği tavır Suriye’yi alarm durumunda bıraktı. (Benzer bir saldırı da 2007’de Türkiye hava sahasını kullanan İsrail jetleri Deyr el Zor’daki bir tesisi hedef almıştı.) Kazadan hemen sonra Suriye, Türkiye ordusu ile irtibat kurarak, Türkiye helikopterleri ve botlarının Suriye sularında arama operasyonunu onayladı. Bu bir iyi niyet göstergesidir.”</p>
  </div>

  <p>Suriye, 23 yıl önce de bir Türk uçağını düşürmüştü. 21 Ekim 1989’da Altınözü-Akamber köyü yakınlarında tapu kadastro çalışması yapan sivil uçak, MiG-21 tipi Suriye jeti tarafından düşürülmüştü. Türkiye sınırları içinde gerçekleşen olayda 2 mühendis, 2 pilot ve 1 teknisyen ölmüştü. Türkiye, Suriye’den özür ve tazminat istemişti.</p>

  <p>F-4 jetini düşüren saldırı, muhalifleri silahlandırma kararı alan müttefiklere destek için CIA’in bir grup görevlisini Türkiye’de konuşlandırdığı; Türkiye, Katar ve Suudi Arabistan’ın finansmanıyla muhaliflere Türkiye sınırlarından silah sevkiyatının hızlandırıldığı; İhvan’ın içinde olduğu gizli bir ağla sınırdan otomatik silah, roket fırlatıcısı, tanksavar ve cephanenin geçirildiğine dair <i>New York Times</i>’ın 21 Haziran 2012 tarihli haberinden bir gün sonra yaşandı.</p>

  <p>Suriye sokaklarında silahlı kişiler belirdiğinden beri Türkiye’nin muhalifleri organize etme çabası nedeniyle zaten Şam yönetimi içerideki çatışmalardan Türkiye’yi sorumlu tutuyordu.</p>

  <p>Suriye’deki refleksin kodları şunlardı:</p>

  <p>• Şam’dan konuştuğum kaynaklara göre yaklaşık bir ay önce İsrail uçağı hava sahasını ihlal edince uçaksavar bataryalarına “tetikte olun” emri verildi. Bunu bir kaynak “Vurma yetkisi verildi” diye aktardı.</p>

  <p>• Sınırda son dönemlerde ciddi bir silahlı milis hareketliliği tespit edildi. 25 Mayıs’ta Hula’da, 7 Haziran’da Haffe’de yapılan katliamlarla krizi derinleştirip tampon bölge koşulları oluşturulmak istendi. Haffe’de binlerce silahlı muhalif mevzilenmişti. Haffe’dekiler, Türkiye sınırındaki silahlı muhaliflerle eşzamanlı olarak Lazkiye’ye akın edip burayı kurtarılmış bölge ilan edecekti. Türkiye’nin denizden verdiği koruma desteğiyle tampon bölge oluşturulacaktı. Ancak kısa bir süre önce Lazkiye’ye kurulan Rus radar sistemi bu planı bozdu. Bu radar ve teknik perdeleme sayesinde Haffe’dekilerin Türkiye sınırındakilerle iletişimi kesildi. Türkiye sınırından gelen çok sayıda silahlı kişi de yakalandı. Haffe’de konuşlanan silahlı gruplar ordunun ağır silahlarla düzenlediği karşı operasyon nedeniyle Türkiye sınırlarına çekilmişti.</p>

  <p>• 21 Haziran’da ÖSO’nun cesaretlendirmesiyle Hasan Merei el Hamade adlı bir albay MiG-21 uçağıyla kaçıp Ürdün’ün Mefrek Askerî Havaalanı’na inince devamının geleceği endişesiyle tüm askerî uçuşlar yasaklandı, “havalanan uçak olursa vurun” emri verildi. Nitekim Makdissi de “Uçak Türk değil de Suriye uçağı olsaydı da vururduk” dedi.</p>

  <p>Amaç neydi?</p>

  <p>Suriye’nin ani bir refleksle değil de kasıtlı olarak uçağı düşürdüğü varsayımından hareket edildiğinde şu mesajlar öne çıkıyordu:</p>

  <p>• Türkiye’ye: “Eğer Suriye rejimini çökertmeye yönelik çalışmalara ve silahlı muhalifleri desteklemeye devam edersen bu ateş seni de yakar.”</p>

  <p>• Uluslararası topluma: “Suriye, Libya değildir, savunma kapasitesi caydırıcı boyuttadır.”</p>

  <p>• Suriye içine: “Firar eden uçak olursa vurulur.”</p>

  <p>Suriye’nin Türk uçağını vururken Türkiye’nin savaş çıkarmak gibi askerî bir yanıt vermeyi göze alamayacağı öngörüsünden hareket ettiği anlaşılıyordu. Zira Şam’da bir panik havası yoktu. Hatay’da çatışmalar bizim sınırımızı aşıp iki Türk görevli yaralandığında Türkiye, NATO sözleşmesinin bir üyeye yapılan saldırıyı tüm ittifaka yapılmış sayan 5. maddesini gündeme getirmiş ama ABD’den aradığı desteği görememişti. Nitekim Türkiye, Hatay’dakinden çok daha vahim bir durum karşısında bu kez NATO’nun 4. maddesini yani istişare mekanizmasını çalıştırmayı tercih etti. Rusya kalkanı Esad rejiminin önünde durduğu sürece NATO’nun işin içine çekilemeyeceği hesabından hareket ediyordu.</p>

  <p class="baslik3">ÖNLEYİCİ SALDIRIYLA FİİLİ TAMPON BÖLGE GİRİŞİMİ</p>

  <p class="p1">“Suriye eli kanlı diktatör ve çetesinden kurtuluncaya kadar Türkiye gereken her türlü desteği verecek.” Başbakan Erdoğan’ın Doğu Akdeniz’de Türk jetinin düşürülmesine misilleme olarak deklare ettiği yeni politikanın esas parolası buydu. Erdoğan’ın eylem planı şuydu:</p>

  <p>Angajman kuralları değişti: “Sınırındaki güvenlik riskleri hiçbir şekilde karşılıksız bırakılmayacak. TSK angajman kuralları değiştirildi. Güvenlik riski oluşturacak her askerî unsur tehdit olarak değerlendirilip askerî hedef olarak muamele görecek.”</p>

  <p>Muhaliflere her türlü destek: “Suriyeli kardeşlerimize sesleniyorum; muhakkak ki Allah’ın yardımı yakındır. Her zaman yanlarındayız. Her türlü destek verilecek.”</p>

  <p>Diploması: “BM, Arap Ligi ve NATO gibi kuruluşlarla diplomasi trafiği sürecek. Türkiye yerini, zamanını ve yöntemini kendi tayin ederek bu haksızlığa karşı uluslararası hukuktan doğan haklarını kullanacak.”</p>

  <p>Erdoğan angajman kurallarını değiştirirken misillemenin çok ötesine giden bir hedef koymuş oldu. Bu hedef rejimin devrilmesiydi. Bunun için silahlı muhaliflere güvenli sığınak olacak tampon bölge sihirli bir formüldü! Muhalifler bunu öteden beri istiyordu. Rejimin bileşkelerindeki farklılığı dikkate almadan hesaplarını Sünni askerlerin kışlaları terk edeceği öngörüsü üzerine kuranlar, Libya’daki gibi orduda hızlı çözülme olmamasını güvenli bölgenin yokluğuna bağlıyordu. Ancak ne içeride ne dışarıda tampon bölgenin koşulları oluşturulamadı. Tek taraflı davranmayı göze alamayan Türkiye uluslararası toplumdan adım atmasını bekledi.</p>

  <p>Türkiye “önleyici saldırı” stratejisiyle fiili bir tampon bölge oluşturuyor ve muhaliflere silahlı desteği alenileştiriyordu. Erdoğan 1 Nisan 2012’de İstanbul’da Suriye’nin Dostları toplantısında muhaliflerin meşru müdafaa hakkını savunmuştu. Bu asilerin silahlandırılması çağrısıydı. Ne var ki Dostlar’ın Annan Planı’na tanıdığı şans Türkiye’nin “Esad rejimiyle müzakere ile çözüme geçit vermeyen” söyleminin gerilemesine yol açmıştı. Annan’ın Rusya ve İran’ın katılımıyla bir konferans düzenleyip siyasi çözüm üretmeye çalıştığı sırada düşürülen Türk jeti, Türkiye’yi birincil önceliği olan o keskin pozisyona geri döndürdü.</p>

  <p>Artık Türkiye, CIA’in silah sevkiyatını organize etmek için güneyde üstlendiğini yazan yabancı basını yalanlama gereği duymayacaktı. <i>New York Times</i>, 25 Haziran 2012’de Hatay’da kurulan sofistike iletişim ve ulaştırma ağı sayesinde muhaliflerin Suriye ordusu karşısında etkili bir güce dönüştüğünü yazdı: “Suriye muhalefetinin ayak takımından oluşan milisleri Türkiye’nin güneyinde sınırdan silah, iletişim aygıtları, sahra hastaneleri ve ordudan ayrılan askerlere maaş dahil çok önemli tedarik malzemeleri geçiren gelişmiş ağ sayesinde daha etkili bir güce dönüşüyor.” Körfez ve Batı’nın finanse ettiği Suriye Ulusal Konseyi ordudan ayrılan askerlere aylık 200 dolar maaş dağıtmaya başladı. Sahra hastaneleri Türkiye’nin teknik ve tıbbi desteğiyle kuruldu. Tedarik ağı Suriye ile Türkiye arasında artan gerilim fırsat bilinerek büyütüldü.</p>

  <p>Tabii Türkiye yeni politikasıyla istediği oranda uluslararası destek göremedi. Brüksel’deki toplantıda NATO, 5. maddeyi gündeme getirmeyerek krizin ittifakın meselesine dönüştürülmesine izin vermedi. Toplantıdan çıkan sonuç gerilimin tırmanmaması temennisinin ötesine geçemedi. NATO, Suriye’ye verilecek tepkinin Türkiye’nin kendi inisiyatifine bırakıldığı izlenimini veriyordu. NATO Genel Sekreteri Arders Fogh Rasmussen’in “NATO’nun güvenliği ayrılmaz bir bütündür. Türkiye ile güçlü dayanışma içindeyiz” sözü Türkiye’nin yeni pozisyonuna destek olarak yorumlandı. NATO bununla “yanındayız ama ne yapacaksan kendin yap, mümkünse bizi karıştırma” demeye çalışıyordu.</p>

  <p>25 Haziran 2012’de AB dışişleri bakanları toplantısından da ikircikli bir sonuç çıktı. Britanya daha şahin bir duruş sergilese de, AB’deki genel eğilim meselenin askerîleşmesine karşıydı.</p>

  <p class="baslik3">LES MISERABLES! SURİYE OYUNUNDA CENEVRE TANGOSU</p>

  <p class="p1">Zavallı Kofi Annan! Kendisinden istenen BM ve Arap Birliği Suriye Özel Temsilcisi olarak Suriye’de ateşkes ve siyasi çözüm planının çöktüğünü bir an evvel ilan etmekti. Böylece çok yönlü müdahaleci cephenin önü açılacaktı. 23 Ocak 2012’de üstlendiği bu “imkânsız görev”e kendini kaptırdı, BM Genel Sekreteri Ban Kimun gibi Amerikan söylemine kolayca teslim olmadı. Ama muhalifleri silahlandırıp iç savaşı körükleyenlere dönüp “Planı öldüren sizsiniz” de diyemedi. Haftalarca kıvranıp durdu, “Her iki taraf da ateşi kesmeli, muhalifler üzerinde etkisi olan ülkeler yardımcı olmalı” kabilinden iğnelemelerle resmi ortaya koymaya çalıştı. Ateşkes, insani yardım koridoru, gazetecilere serbestiyet, behemehal tutukluların bırakılması ve muhaliflerle diyalogla siyasi çözümü içeren ilk Annan planı tökezleyince 30 Haziran 2012’de Cenevre’de 2. perde açıldı. BM Güvenlik Konseyi’nin 5 daimi üyesine ilaveten Türkiye, Katar ve Irak’ın katıldığı zirveden “siyasi geçiş hükümeti” formülü çıktı. “Cenevre Mutabakatı” diye anılan yeni planda şunlar vardı:</p>

  <p>- Bütün taraflar silahlı şiddete son vermeli ve Annan’ın planı uygulanmalı.</p>

  <p>- Esad’a bağlı yetkililer ile muhalefet üyelerini içeren bir geçiş hükümeti kurulmalı.</p>

  <p>- Suriyeliler kendi ülkelerinin geleceğine karar vermeli; bütün grupların siyasi diyalog sürecine katılmalarına izin verilmeli.</p>

  <p>- Anayasal düzen gözden geçirilmeli; değişiklikler halkın onayına sunulmalı.</p>

  <p>Beşşar el Esad’ın kaderinin ne olacağını vazetmeyen bir plandı bu. Muhalifler ile hükümetten isimlerin katılacağı tam yetkili bir hükümete “özgür seçim”, “anayasal reform” gibi ulvi görevler tevdi eden bir plan! Esad’a “git” demediği için Rusya’nın tezlerinin öne çıktığı bir anlaşmaydı. Haliyle o masadan Rusya “güleç”, Çin “ifadesiz”, ABD “daha bitmedi” havasında “öfkeli”, Türkiye olmayacak duaya “amin” diyecek duruma düşmüş “mutsuz” aktör edasıyla kalktı. Bu vekâlet savaşında “Esad’ın kaderine Suriyeliler karar vermeli” diyen Rusya ve Çin, anlaşmada Esad hanesinin boş olduğuna dikkat çekti. Öteki taraf anlaşmanın Esad’ın gitmesini gerektirdiğini savundu. Tam bir züğürt tesellisi! “Esad meşruiyetini yitirmiştir, gitmelidir” söyleminden “giderse ne âlâ” temennisine gerileyen bir duruştu!</p>

  <p>Halbuki asıl hedef Esad değil, rejimin değişmesi ve Suriye’nin küresel düzendeki ekseninin yeniden tayin edilmesiydi. Hem Suriye’ye özel koşullar, hem muhalefetin yetersizliği hem de Rusya’nın “kalkan” pozisyonu sürdüğü sürece bunun kolay olmayacağı anlaşıldı. ABD ve yandaşları “beyin ameliyatı için kafatasını açıp operasyonu yarıda bırakan cerrah” pozisyonuna düştü. Esad asayı yardımcısına bıraksaydı müdahaleci kamp için “onurlu bir çıkış” olacaktı. Rusya buna bile razı olmadı. Bu nedenle Annan planına yakın bir kaynağın Independent’tan Robert Fisk’e aktardığı “Batılılar Esad’ın 2 yıl daha kalabileceğini kabul ediyor” tespiti boş değildi. O vakte kadar zaten Esad’ın görev süresi dolmuş olacaktı! 2011’de “Ocak 2012’ye kadar rejimin ordusu dağılacak” diyen, Cenevre toplantısı olurken de “Suriye topraklarının % 55’i bizim kontrolümüzde” iddiasında bulunan Suriye Askerî Konseyi Başkanı Mustafa Şeyh’in kılavuzluğunda yol haritası çizenler öngörülerini yeniden revize etmek zorundaydı.</p>

  <p>Aslında Cenevre mutabakatıyla Esad karşıtları, İran’ın durduğu yere gelmiş oldu. Ne önermişti İran? Muhaliflere 4 bakanlık verilmek suretiyle mutabakat hükümeti kurulsun! İran Cenevre’ye Amerikan engeli yüzünden gidemedi ama Rusya, Tahran’ın gönlünden geçeni anlaşmaya dönüştürdü. Esad’a bakılırsa dahili muhaliflerle kurduğu ve 23 Haziran 2012’de göreve başlayan yeni koalisyon hükümeti çözüm için yeterliydi. “Terörist” dediği muhaliflerin ayaklarına kırmızı halı sermeyeceği açıktı. Ama Annan planını reddedecek de değildi. Hakeza muhaliflerin de “katil” dediği Esad’ın iktidarına ortak olması zordu. Hele hele “Esad devrilinceye kadar muhaliflere her türlü destek verilecektir” diye garantiler sunan Türk hükümetinin vaadi ortada dururken ...</p>

  <p>Velev ki SUK ya da ÖSO bu plana razı olsun, değişen bir şey olmayacaktı. Sanki emir komuta zinciri var ve Mustafa el Şeyh ya da ÖSO lideri Riyad el Esad “Ateşi kes” deyince silahlı gruplar ateşi kesecekti. Zoraki şemsiye örgütlerinin temsil kabiliyetini şişirenlerin açmazı da buydu. Eski SUK Başkanı Burhan Galyun’un İdlib’e gizlice girip silahlı 5-10 kişiyle verdiği pozdan “yekpare bir cephe” anlamı çıkaranlar yanılıyordu. “Taraflar planı kabul etse bile masada kimin olacağına kimin karar vereceği belli değildi. Planın ancak 1 yılda şekillenebileceğini öngören Annan’a göre hükümet karşılıklı rıza ile eli kana bulaşmamışlardan seçilecekti. Herkesin ötekini kan banyosundan sorumlu tuttuğu bir ortamda bu da zordu. Vekâlet savaşının dış aktörleri pozisyonlarını korudukça dehşet dengesi değişmeyecekti. Nitekim değişmedi de.</p>

  <p class="baslik3">CENEVRE’Yİ UNUT! KAPILAR DÜŞSÜN, ŞAM YIKILSIN!</p>

  <p class="p1">Cenevre’de ortaya çıkan mutabakat etrafında siyasi çözüm tartışmaları sürerken Şam’da rejimin beyin takımını hedef alan bir saldırıya sınır kapılarının silahlı grupların eline geçmesi eşlik etti. Türkiye’nin yol vermesiyle önce 150 kişilik silahlı bir grup 19 Temmuz 2012’de Cilvegözü Sınır Kapısı’nın karşısındaki Bab el Heva Sınır Kapısı’nı ele geçirdi. Kendilerine “Taliban Şurası” diyen grup farklı ülkelerden geldiklerini ve “şeriat devleti” kuracaklarını ilan etti. Aynı gün Karkamış’ın karşısındaki Cerablus Sınır Kapısı da düştü. Ardından 22 Temmuz’da Öncüpınar’ın karşısındaki Selame Sınır Kapısı zaptedildi. Silahlı gruplar daha önce bu kapıyı ele geçirmek için 8 kez saldırıda bulunmuş ve ağır kayıplar vermişti. Türkiye destekli cihatçı gruplar 19 Eylül 2012’de de Akçakale’nin karşısındaki Tel Ebyad’ı zaptetti. Bunlar Türk jetinin düşürülmesine misilleme olarak ilan edilen yeni angajman kurallarıyla oluşan “fiili tampon” bölge sayesinde oluyordu. Yine 19 Temmuz’da silahlı bir grup Irak-Suriye arasındaki El Bukemal noktasını ele geçirdi. Irak İçişleri Bakan Yardımcısı Adnan el Assadi, silahlı kişilerin sınırı ele geçirdikten sonra Iraklı askerlerin gözleri önünde 22 Suriyeli askerî kurşuna dizdiğini aktardı.</p>

  <p class="baslik3">Rejimin beynine bomba</p>

  <p class="p1">Sınırların düşmesi Şam’da üst düzey yetkilileri hedef alan bombalı saldırının ardından geldi. 18 Temmuz’da Ulusal Güvenlik Binası’nda meydana gelen patlamada Savunma Bakanı General Davud Raciha, Beşşar el Esad’ın eniştesi Savunma Bakanı Yardımcısı Asıf Şevket, Esad’ın Güvenlik Danışmanı General Hasan Türkmani ve Ulusal Güvenlik Birimi Başkanı Hişam İhtiyar öldü. Kriz toplantısına denk gelen saldırıda İçişleri Bakanı Muhammed Şaar da yaralandı. Saldırıyı Suudi istihbaratının güdümündeki İslâm Tugayı üstlendi. ÖSO Komutanı Riyad el Esad ise saldırının odaya yerleştirilen bomba ile gerçekleştirildiğini söyledi. Reuters bombacının bir koruma olduğunu iddia etti. Saldırının yabancı istihbarat örgütlerinin dahli olmadan düzenlenemeyeceği yorumları öne çıktı.</p>

  <p>Yalan haberlerle Esad ve ailesini defalarca sürgüne göndermiş olan medyanın senaryolarına göre Raciha, Şevket ve Türkmani darbe hazırlığında oldukları için Esad tarafından tasfiye edildi! Şevket özellikle Esad’ın kardeşi Mahir Esad’la ters düşmüştü. İkinci senaryoya göre Esad ve kardeşi Mahir de yaralanmış, first lady Moskova’ya gönderilmiş, Devlet Başkanı Yardımcısı Faruk el Şara da 13 tümgeneralle birlikte kaçmıştı. Yani rejim dağılmak üzereydi. Üçüncü senaryoya göre muhalifler iki ay önce aşçıları ayartarak Raciha ve Şevket’i zehirlemiş, rejim de BM Güvenlik Konseyi’ne sunulan tasarıyı boşa çıkarmak ve uluslararası baskıları azaltmak için patlama tertip ederek bu ölümleri kullanmak istedi.</p>

  <p>Şam’daki patlama BM-Arap Birliği Gözlem Misyonu’nun 20 Temmuz’da dolan görev süresiyle ilgili karar vermek üzere BM Güvenlik Konseyi’nin yapacağı toplantı öncesinde yaşandı. Her BM toplantısı öncesi vahim olayların yaşanması artık rutin hale gelmişti.</p>

  <p>Sanıldığı gibi rejimin üç beş üst düzey yetkilinin varlığına bağlı olmadığını gösteren saldırı Şam’da ilk bombalı eylem değildi. Şam’da kayıtlara geçen eş zamanlı ilk intihar saldırısı 23 Aralık 2011’de askerî istihbarat binalarını hedef almış, 44 sivil, asker ve polis ölürken 166 kişi yaralanmıştı. 6 Ocak 2012’deki ikinci intihar saldırısında 24 polis ölmüş, 60 kişi yaralanmıştı. Mart 2012’de hava istihbarat binası, Nisan 2012, Mayıs 2012 askerî istihbarat, Haziran 2012’de El Ahbariye televizyonu saldırıların hedefiydi.</p>

  <p class="baslik3">VE KÜRTLER SAHNEYE ÇIKIYOR</p>

  <p class="p1">Türkiye’nin hesaba katmak istemediği Kürtler de artık sahnedeydi. Kürtler 19 Temmuz 2012’den itibaren Kobani, Afrin, Amude, Dirbesiye, Serekaniye ve Derik gibi yerlerde hükümet binalarını ele geçirdi. Üstelik rejim güçleriyle çatışmadan!</p>

  <p>Suriye Kürdistan Demokrat Partisi’nin sözcüsü Nuri Brimo’ya göre “bu Batı Kürdistan’ın özgürleştirilmesi için bir başlangıçtı!” Türk hükümeti, Esad rejimini tarihe gömmek isterken Suriyeli Kürtlerin sahneye çıkmasıyla Suriye’ninki kadar çetin bir sorunu kucağında bulmuş oldu. Neticede Suriye’nin sosyal ve siyasal dokusuna müdahaleler olurken ülkenin kuzeyinde Türkiye’nin mevcut “ulus-devletçi” kafa yapısıyla kolayca hazmedemeyeceği “Batı Kürdistan” (Rojava) özerk bölgesi doğuyordu.</p>

  <p>Kürtler bu ana kadar “bekle gör politikası” izlemişti. Esad da, ayrıca bir Kürt cephesinin açılmasını önlemek için Kürtler arasında kimliksiz olanlara vatandaşlık verilmesi gibi birtakım haklar tanırken Kürtlere karşı askerî gücünü devreye sokmamayı tercih etti. Kürt partiler, Türkiye’nin güdümünde diye SUK’a girmeyi reddetti. Bu reddin bir diğer önemli nedeni muhaliflerin Kürtlere özerklik ve kendi kaderlerini tayin hakkı konusunda garanti vermemesiydi. 3-4 Temmuz 2012’de Kahire’de Kürtlerle SUK arasındaki ihtilafı giderme toplantısı da yumruklu kavga ile bitti. Kavganın nedeni Kürtlerin halk olarak tanınmasını içeren önergenin reddedilmesiydi. Toplantıya PYD’nin de içerisinde yer aldığı Batı Kürdistan Halk Meclisi ile Suriye Kürt Ulusal Konseyi (KUK) heyetleri katılmıştı.</p>

  <p>SUK, daha önce İstanbul’da düzenlediği toplantıda kabul edilen “Milli Misak Belgesi” ile Kürtlere ayı statü tanınması taleplerini reddetmişti.</p>

  <p>SUK ile yaşanan restleşme sonrası daha bağımsız hareket etmeyi tercih eden Kürtlerin kentlerde kontrolü ele almasıyla ilgili süreç, 15 Kürt partinin oluşturduğu Kürt Ulusal Konseyi (KUK) ile PKK ile ilintili Demokratik Birlik Partisi’nin (PYD) başını çektiği “Batı Kürdistan Meclisi”nin Irak Kürdistan Bölgesel Yönetimi Başkanı Mesut Barzani’nin arabuluculuğunda 9-12 Temmuz 2012’de Erbil’de varılan anlaşmanın ışığında gelişti. PYD’yi rakip Kürt ittifakıyla buluşturan Erbil toplantısı Kürt cephesi için dönüm noktasıydı. Toplantıda Esad’ın düşmesi halinde “Batı Kürdistan”da işlerin nasıl yürüyeceğine dair 7 maddelik anlaşma imzalandı.</p>

  <p>Kürtler arasında çatışma ve gerilimleri önleme amacıyla masaya oturan taraflar anlaşmayı hayata geçirmek için bir mekanizma ve stratejik ve siyasi konular üzerinde karar verecek “Kürt Yüksek Konseyi”ni oluşturdu. Konseyde PYD’nin en önemli bileşeni olduğu “Batı Kürdistan Meclisi” ile KUK’tan beşer temsilci yer aldı.Ayrıca dış ilişkiler komitesi, yiyecek ve yakıt sorunlarıyla ilgili hizmetler komitesi ve güvenlik komitesi kuruldu. Anlaşmada binalara sadece Kürt bayrağının asılması da öngörüldü.</p>

  <p class="img"><img alt="" src="../Images/main-11.jpg" width="630" height="400"/></p>

  <p class="p2">Kürtler savaştan uzak durmak için üçüncü yolu seçti. Kamışlı, 2014.</p>

  <p>Gelişmeye hazırlıksız yakalanan Ankara, Esad’ın Türkiye’yi sıkıştırmak için kuzeydeki kentleri Kürtlerin eline kasten bıraktığına dair komplo üzerinden meseleye yaklaştı. Net olan şey Esad gitsin ya da gitmesin Kürtlerin her koşula göre stratejiler geliştirdikleriydi.</p>

  <p>Son stratejik kurguda Barzani de bir yerde müdahil gözükse de asıl aktör ve uygulayıcı güç PYD’nin de içinde yer aldığı Demokratik Toplum Hareketi (TEV-DEM) idi. Siyasi programları birbirine zıt iki yapıyı Suriye’de buluşturan faktörler vardı. Olası bir özerk bölgenin kurulmasına uluslararası desteğin sağlanması ve geçiş döneminin desteklenmesi için Güney Kürdistan önemli bir kapıydı. Barzani’nin de PYD’yi dışlayarak sadece kendisine yakın KUK üyesi partilerle “Batı Kürdistan”da herhangi bir planı yürütmesi zordu.</p>

  <p>Düne kadar PYD, faili meçhul Mişel Temmo cinayetinde olduğu gibi Esad karşıtı Kürtlere gözdağı veren güç olarak lanse ediliyordu. Barzani’nin Kürtler arasındaki çatlağı giderme girişimi işbirliğinin önünü açtı. 2004’te küçük çaplı Kürt isyanına sahne olan Kamışlı olaylarından beri toplumu örgütlemeye çalışan PYD, 4 ile 7 bin arasında silahlı adamla işe koyulmuştu. Bu da rejim yıkılsın ya da yıkılmasın Kürtlerin Batı Kürdistan’da yani Rojava’da “özerk bölge” hedefine kilitlendiğini gösteriyordu. Rojava’nın savunma gücü olarak şekillenen Halk Savunma Birlikleri’nin (YPG) Kürtlerin kentlerin kontrolünü ele almasından hemen sonra Kamışlı’da Esad güçleriyle çatışmayı göze alması bu konudaki kararlılığı gösterdi. Şam ve Halep’e ağırlık veren rejim güçleri Kobani, Afrin, Amude gibi yerlerin aksine Kürtlerin “Batı Kürdistan”ın siyasi başkenti olarak gördüğü Kamışlı’yı hepten terk etmedi. Kürtler için Kamışlı’dan sonra büyük balık petrol bölgesi Rimelan’dı. Ki bir süre sonra oranın kontrolü de özerklik hareketine geçti. PYD Eşbaşkanı Salih Müslim’e göre 2013’ün başında rejim güçleriyle çatışmaların ardından Rimelan’da kontrol sağlandı ve aşiretlerle sorun yaşanmaması için diyalog kanalları kullanıldı.</p>

  <p>Erbil mutabakatı Kürtlerin yekpare olduğu anlamına da gelmiyordu. Mesela Kürdistan Bölgesel Yönetimi’nin “Zeytun” kampında eğittiği Suriye ordusundan kaçmış Kürtlerin bölgeye dönüşüne PYD geçit vermek istemeyince gerilim yaşandı. Mini Peşmerge gücü Suriyeli Kürtlerin pozisyonunu hem ÖSO’ya hem rejime karşı güçlendirmek için oluşturulsa da PYD’nin milis gücünü dengeleme amacı güdüyordu. PYD, KUK’un silahlı gücü gibi formüle edilen bu birimin YPG’ye katılmasını şart koşuyordu. PYD’nin kırmızı çizgisi şuydu: Güney Kürdistan’da KDP ve KYB’nin ayrı ayrı Peşmerge gücü olması gibi Rojava’da da YPG’ye paralel ikinci bir güç olamaz.</p>

  <p>Ayrıca Rojava’da 2 farklı Kürt bayrağının binalara asılması da sorun oldu. KUK’un PYD ve YPG’ye yönelik suçlamaları da bu gerilimleri arttırdı. O suçlamalardan biri KUK Başkan Yardımcısı Mustafa Cuma’nın PYD’nin vergi ve harcırahlardan gelen 200 milyon dolara el koyduğu iddiasıydı. Bu suçlamadan sonra Cuma’nın bir süreliğine alıkonulması iki tarafın birlikte yürümesinin kolay olmadığını gösterdi.</p>

  <p>Aralarındaki ihtilaflar bir yana Kürtler fiili bir özerklik durumu oluşturarak iktidarda kalmayı başarırsa Esad’la, rejim dağılırsa yönetime talip olan Sünni Araplarla yürütecekleri pazarlık çıtasını şimdiden belirlemiş oldu. Peki, bu hamleyi Esad neden bastırmaya kalkışmadı? İki ihtimal vardı; Esad Şam ve Halep gibi rejimin bekası için kritik önemdeki merkezlere yoğunlaşırken mecburen Kürtleri kendi haline bıraktı. Ya da Kürt bölgesini daha sonra kolayca zapturapt altına alabileceğini hesap edip Türkiye’yi köşeye sıkıştırmak için kontrolü PYD’ye devretti. Bunun danışıklı dövüş olduğunu reddeden Kürt kaynaklara göre özerklikten geri dönüş olmayacaktı. Şam’daki kaynaklar ise Esad’ın eğer diğer bölgelerdeki isyanın üstesinden gelebilirse Kürtlere federatif bir yapı içerisinde özerklik verebileceğini, böylelikle hem hakları gasp edilen Kürtlerle barışabileceğini hem de bu şekilde Türkiye’den intikamını alabileceğini öngörüyordu. Bu senaryo işlerse Kürt sorununu çözememiş tek ülke Türkiye kalacaktı. Suriye yönetimi düne kadar vatandaşlık vermediği Kürtlerin taleplerini “Bunlar Türkiye’nin Kürtleri” diyerek ötelemişti. 1925’teki Şeyh Said isyanından sonra Suriye’ye sürülen ve sınırlar tahkim edilirken topraklar sahipsiz kalmasın diye güneye geçen Kürtler Şam’ın sorunu olduğu kadar Türkiye’nin de sorunuydu. Hatta son yıllarda Türkiye kökenli Kürtlerin vatandaşlık almak için Türkiye’nin Halep Konsolosluğu’na başvurmaya başladığı da söyleniyordu. Esad’ın ülke parçalanırken Lazkiye bölgesinde “Alevi devleti” kurmanın zeminini hazırlamak için Kürt özerk yapılanmasına ses çıkarmadığına dair teoriye ise Türkiye’deki iktidar çevreleri dışında pek prim veren yoktu.</p>

  <p>Rojava Şam’dan çok Türkiye’nin meselesi haline geldi. Suriye’nin kuzeyindeki gelişmeler, Türkiye’nin Kürt sorunuyla ilgili çözüm sürecini doğrudan etkileyecek kapasiteye sahipti. Bu nedenle Türkiye kategorik olarak özerk Kürt oluşumuna karşı bir tutum sergilemeyi tercih etti. Türkiye, PYD’nin olmadığı bir tablo ararken mevcut tablo içinde bölgede birlikte çalışabildiği güçlü bir Kürt partisi de yoktu.</p>

  <p>Türkiye, Burhan Galyun’un istifasının ardından 9 Haziran 2012’de İstanbul’da toplanan SUK’un başına Kürt kökenli Abdülbasit Şeyda’nın getirilmesiyle Kürtlerin yedeklenebileceğini umdu. Beyhude bir çabaydı çünkü Seyda’nın Kürt tabanında karşılığı yoktu. Haliyle Türkiye açısından Barzani’nin oyun kuruculuğu önem kazanmıştı. Irak’taki Kürt özerk yönetimiyle “stratejik” ilişkiler geliştirmeye çalışan Ankara, Barzani üzerinden Suriyeli Kürtleri etkileyebileceğini düşünüyordu. Barzani gerek sınıra hendek kazarak gerek Semelka sınır kapısını kapatarak PYD’yi cezalandırma yoluna gitti ama istenilen sonucu elde edemedi. Barzani’nin yıldızı barışmadığı halde PYD’yi oyundan dışlayabilmesi mümkün değildi. Suriyeli Kürtler de Türkiye’nin oyun kurucu olduğu “müstakbel Suriye” projesinde yer almak istemiyordu.</p>

  <p>Beri tarafta Türkiye adına özellikle ÖSO ve SUK’un Türkiye’de barınan unsurları kükrüyordu: “Bağımsız Kürt devletine izin vermeyiz.” Bu restleşmenin iki tarafı götürdüğü yer olası bir Kürt-Arap çatışmasıydı. Çok geçmeden Afrin’de ÖSO ile YPG arasında sorunlar başladı. Kürtler, ele geçirdikleri kentlere ÖSO’yu “Kürt bölgesini biz kontrol edeceğiz” diyerek sokmadı. Mesaj şuydu: “Kürtler ne Esad güçlerini ne de İhvan’ı istiyor.”</p>

  <p>Türkiye, 2012 Temmuzu’nu Suriye’nin kuzeyinde kendi düzenini oturtmakla meşgul olan PYD’ye yönelik tehditlerle geçirdi. Barzani, 1 Ağustos 2012’de Erbil’de ağırladığı Dışişleri Bakanı Ahmet Davutoğlu ile 3,5 saat gerçekleştirdiği görüşmede Türkiye’nin “kırmızı çizgileri”ni öğrenmiş oldu. Başbakan Tayyip Erdoğan’ın, Suriyeli Kürtlerin “Batı Kürdistan”da 6 yerde kontrolü ele almasına ilk tepkisi “askerî müdahale” ve “tampon bölge” oluşturma tehdidini içeriyordu. Erdoğan PYD’yi açıkça hedef alarak “Kuzey Suriye’de bir terör örgütünün kamplaşmasına ve bunun ülkemiz için bir tehdit unsuru olmasına müsaade etmemiz söz konusu olamaz” demişti.</p>

  <p>Rojava’daki özerklik hareketini boğma girişimleri gecikmedi. 19 Kasım 2012’de Türkiye’den destek gören silahlı gruplar YPG’yi Serekaniye’den (Rasulayn) çıkarmak için saldırıya geçti. 17 Şubat 2013’e kadar yer yer devam eden çatışmalara Nusra Cephesi, Guraba el Şam, Ahrar-ı Guveran, Faruk Tugayı, Ahfad-ı Resul, Ümmet Tugayı, Fetih Tugayı, Mişel Temmo Tugayı, Azadi Taburu gibi gruplar katıldı. Sonraki çatışmalara 14 Şubat 2013’te Urfa’da kuruluşunu ilan eden “El Cezire ve Fırat Kurtuluş Cephesi” de karıştı. Hem Türkiye hem de Nusra ve IŞİD gibi örgütlerin tehditlerine rağmen 12 Kasım 2013’te YPG farklı bileşenlerle Rojava Kürdistanı’nda geçici yönetim tesis etmeye dönük kurucu meclis ilan etti.</p>

  <p class="baslik3">HALEP’İN ÖZ EVLATLARI ERDOĞAN’I UTANDIRDI</p>

  <p class="p1">Başbakan Erdoğan’ın “Rejim Halep’te gereken cevabı inşallah Suriye’nin öz evlatlarından alacak sözü rejimi devirme stratejisinin Halep üzerine kurulduğunun habercisiydi. Erdoğan bu açıklamayı 27 Temmuz 2012’de Londra’da Mayfair İslâm Merkezi’nde Cuma namazından sonra yaptı. Ezici çoğunluğu Sünni olan Halep düşecek, ÖSO ve SUK kurtarılmış bölgede üslenip rejimin elindeki diğer kalelere buradan yüklenecekti. 2011’de Libya’da Albay Muammer Kaddafi’yi devirmek için Bingazi’nin geçici yönetime üs yapılması planında olduğu gibi... Muhalifler Halep’in kırsalını ele geçirmiş, kenti düşürmek için de farklı bölgelerden binlerce savaşçı ile yığınak yapmıştı. Rejim de kentin merkezinde tank ve ağır silahlarıyla gardını almıştı. Fakat Halep’in öz evlatları muhalif komutan Ebu Haşiş’in ifadesiyle “devrime katılmadı!” Ebu Haşiş “Halep’in kırsal kesimlerini özgürleştirdik. Halep’in ayaklanmasını bekledik fakat ayaklanmadı. Bunu kendiliğinden yapmaları konusunda onlara bel bağlayamazdık, bu yüzden onlara devrimi getirmek zorundaydık” dedi. Halbuki Halep 1979-1982’deki isyanda Hama ile birlikte silahlı isyanın merkeziydi. Muhalifler Hama, Humus ve Dera’da gösteriler olurken tarihin tekerrür edeceğini ve Halep’in önderliği üstleneceğini ummuştu.</p>

  <p>Kurtarılmış bölgelerin sakinlerinden imkânı olanlar muhaliflere destek olmak yerine kaçmayı seçti. Kürtler kendi semtleri Şeyh Maksud ve Eşrefiye’ye muhalifleri sokmadı, rejim yanlısı Sünni aşiretler de silahlarını muhaliflere doğrulttu. Sünni kitlelerin beklendiği gibi muhaliflerin safında durmaması Halep planını zora soktu.</p>

  <p class="img"><img alt="" src="../Images/main-12.jpg" width="650" height="400"/></p>

  <p class="p2">Halep’te “ölüm yolu” denilen cadde keskin nişancı ateşine karşı perdelendi.</p>

  <p>ABD Dışişleri Bakanı Hillary Clinton’ın 11 Ağustos 2012’de İstanbul’da mevkidaşı Ahmet Davutoğlu, Erdoğan ve Cumhurbaşkanı Abdullah Gül ile yaptığı görüşmelerde kartlar yeniden açıldı. Suriye’nin kuzeyindeki Kürtlerin de denkleme girmesi üzerine Ankara, Esad rejiminin sonunu getirecek daha cesur bir stratejiye ABD’yi ortak etmek istiyordu. Ankara kısa sürede sonuç almak için sabırsızdı; çünkü komşuda “silahlı kalkışma organize etmek” gibi bir yola girdiği için diplomasideki mayınlı tarla büyüyor, İran ve Irak’la restleşme derinleşiyor, Katar ve Suud’un finanse ettiği “seyyar mücahitler” sahada inisiyatif kazanıyor ve mezhep düşmanlığı Türkiye’yi de etkisi altına alıyordu.</p>

  <p>İstanbul’daki toplantıların kritik başlığı uçuşa yasak bölgeydi. Denizden ve havadan dış müdahale olmadan asilere güvenli sığınak görevi görecek bir tampon bölgenin oluşması imkânsızdı. Ayrıca uluslararası mutabakat şarttı. ABD, Kasım 2012’de seçime giderken tek taraflı olarak yeni bir cephe açmaya gönüllü değildi. Zira Clinton uçuşa yasak bölgenin bir seçenek olduğunu ama üzerinde derinlemesine düşünülmesi gerektiğini söyledi. Türkiye, sınıra akın edecek sivilleri koruma adına müdahale seçeneğini de dillendiriyordu. ABD’nin desteği olmadan bu da zordu. Operasyonel planlama ihtiyacını gidermek için askerî ve istihbarat birimlerinin de katılımıyla bir çalışma grubu oluşturulması kararlaştırıldı. Aslında bu biraz malumun ilamıydı. Operasyon zaten vardı. CIA ajanlarının Katar ve Suudi Arabistan’ın finanse ettiği silahların muhaliflere sevkinde rol aldıklarını Amerikalı yetkililer de defaatle dile getirdi. Türkiye topraklarında silah eğitiminin verildiğine dair de bolca itirafnameler dinledik. Bir kez daha iç savaşı büyütme hesabı yapılıyordu. Bunun için rejime öldürücü darbeler vuracak bir “organize muhalif ordunun” teşekkülü için çabalar sürüyordu. Başından beri birbirinden kopuk milis güçlerini komuta düzeni içine sokmaya çalıştılar ama olmadı. Etkili komuta ve ağır silah olmadan muhaliflerin tutunması zordu. ABD ise sonuç garantisi sunmayan bir savaşla fazla ilişkilendirilmekten kaçınıyordu. ABD’nin tercihi iç savaş düzeninde bir tarafı destekleyerek vekâlet savaşı yürütmekti.</p>

  <p>Tabii ABD’yi süreci zamana yaymaya iten bir başka neden rejimin alternatifinin net olmamasıydı. Batı’da El Kaide savaşçıları ve azınlıkların kaderine dair yazılar, özellikle Avrupalıların rejimi devirme planını ağırdan aldıklarını gösteriyordu. ABD geçiş süreci hazırlıklarını hızlandırmayı kararlaştırırken İslâmcılarla ilgili endişeleri gidermek için ağırlığı İhvan’dan başka gruplara kaydırmaya çalışabileceğinin sinyalini veriyordu. Ama malzeme kireçten, zoraki muhalif birlik büyümek yerine dağılıyordu. Müdahale ve silaha karşı çıkan öteki muhalefet zaten potada değildi. Şam’ı terk eden General Menaf Tılas ve koltuğunu bırakıp kaçan eski Başbakan Riyad el Hicab gibi rejim eskilerinin geçiş sürecinde aktörler olarak pazarlanması da muhalifler açısından tam bir trajediydi. Katar’ın milyonlarca dolar ödeyerek rejimden kopardığı Hicab, 14 Ağustos 2012’de yeni müttefiklerine sunduğu öngörü “Rejim çöküş aşamasında, yönetim ülkenin sadece % 30’unu kontrol ediyor” şeklindeydi.</p>

  <p>Sözün özü Clinton’la yapılan toplantının “Esad rejimi için sonun başlangıcı” diye sunulması yanıltıcıydı. Bu dağın daha çok fare doğuracağı aşikârdı.</p>

  <p class="baslik3">HATAY’IN KORKUSU PEŞAVER OLMAK</p>

  <p class="p1">25-26 Ağustos 2012’de Yeşilpınar Belediyesi’nin “Barışa Çığlık” forumuna davetli olarak Hatay’daydım. Lazkiye’nin ışıklarının görülebildiği Samandağ sahilinde bölgenin ileri gelenleriyle kahvaltıdaydık. “Suriye’de Dera, Hama ve Humus’ta çatışmalar azaldığı halde neden Halep’te sürüyor” diye sordu Meclis Dış İlişkiler Komisyonu Üyesi Mehmet Ali Ediboğlu. Bunun yanıtı Hatay’da gizliydi. Gizlilik lafın gelişi, yanıt herkes için malumdu. Suriye’deki ateş Hatay’ın her köşesinde hissediliyordu. Sadece Hatay kültürel, etnik ve mezhepsel doku açısından Halep’in izdüşümü olduğu için değil; sadece sınırın ötesinde düşen her can buradakilerin akrabası olduğu için de değil. İç savaşın alev topları Hatay’ın Suriye ile 194 km’lik sınırından aymazca Suriye içlerine yuvarlandığı için; özellikle Sünni beldelere ya da köylere yerleşen “küresel mücahitlerin burayı Türkiye’nin Peşaver’ine çevireceklerinden korktukları için...</p>

  <p>Edipoğlu’nun “Silah ve savaşçı geçişi buradan sürdükçe savaş bitmez. Çünkü gece otobüslerle operasyona götürülen militanlar sabah geri dönüyor. Orada kalmadıkları için de temizlenmeleri mümkün olmuyor” sözleri Hataylıların ortak kanaatiydi. Konuştuğum insanlar milletvekili, belediye başkanı, parti teşkilatı lideri, doktor, işadamı ve yerel gazetecilerdi... İlk bakışta şehir efsanesi izlenimi veren anlatılan onlardan da dinleyince mesele ciddiyet kazanıyordu. Kaygıların başında yabancı savaşçılar geliyordu; Hataylıları ürküten Libyalı, Pakistanlı, Afgan, Çeçenlerdi... Parayı bastıran yabancılar Sünni bölgelerde ev kiralıyordu. Yerel bir gazeteciye “Yabancı varlığı biraz abartılı değil mi” diye sordum, cep telefonundan çektiği Selefilerin görüntülerini gösterdi. Edipoğlu da bir olay aktardı:</p>

  <div class="girs2">
    <p class="p1">İskenderun’a bir gemi yanaştı. Yolcu gemisi değildi. 26 Libyalı geldi. İsim listesi elimizde. Bunları emniyet karşıladı. Adım adım izlettim, validen takip edilmesini istedim. Israrlı telefonlarım sonucu polis artık bir noktada durdurmak zorunda kaldı, sorun yok deyip bıraktı. Bu kişiler Antakya Oteli’ne yerleştirildi.”</p>
  </div>

  <p>Sivillerin kaldıkları dışındaki kamplar muammaydı. CHP’li Hurşit Güneş, Barışa Çığlık etkinliğinde “İzin aldığımız halde beni Apaydın kampına sokmadılar. Apaydın karanlıkta kalmamalı” diyerek meseleye dikkat çekti. Anlatılanlara göre Apaydın dışında İslahiye (Antep) ve Kilis’te askerî eğitim kampları vardı. İddiaya göre CIA işlerini Apaydın’dan yürütüyordu. Garip olan şuydu: Milletvekilinin giremediği Apaydın Kampı kısa bir süre önce Suudi Arabistan’dan cepheye yön vermeye çalışan Şeyh Adnan Arur’u ağırlamıştı. Arur kampa Mustafa el Şeyh ile Riyad el Esad arasındaki liderlik krizini çözmek için gitmişti.</p>

  <p>Sınırda denetim hak getire. Yayladağı’nda üç köyün yanı sıra Reyhanlı ve Altınözü’nden silah geçişi sağlanıyordu. Ağır silahların sokulmasında Reyhanlı’daki Cilvegözü ile Kilis’teki Öncüpınar kapısı tercih ediliyordu. Antakya’da gece ikiden sonra elektrikler kesiliyor ve camları karartılmış otobüslerle savaşçılar sınıra taşınıyordu. Bu turlar gece operasyonları için... Otobüsler gidiyor bu kez ambulanslar yaralı taşımaya başlıyordu. Hastanelerin durumu zaten afişe olmuştu. Yaralılara öncelik verildiğinden muayene sırası beklemekten yorulan halkın ayağı devlet hastanelerinden kesildi. Tıbbi personelin % 70’inin Alevi olduğu hastanelerde “Alevi doktor istemiyoruz” diyen muhaliflerin yol açtığı gerilimler de cabasıydı. Bir doktor “Kendi aralarında Alevi doktor olmasın diye konuşuyorlardı” dedi. Hastanelerde artan sorunlar nedeniyle Suriyeli muhalifler ve yabancı savaşçılar artık bazı evleri klinik olarak kullanıyordu. Özellikle ağır yaralıların tedavileri evlerde sürüyordu. Halkı çileden çıkartan başka vakıalar da vardı: Lokantada yemek yiyip de “Erdoğan’ın misafiriyiz, hesabı ona yaz” diyenler ya da minibüse para vermeden binenler. Hataylılar “özelleştirilmiş” bir savaşın tanıklarıydı. 26 Ağustos 2012 akşamı Uzunbağ’da Hz. Hızır’ın türbesinde bölgenin ileri gelenleriyle yemek yerken ortak kaygı şuydu:</p>

  <div class="girs">
    <p class="p1">“Alevi, Sünni, Ortodoks Arap, Ermeni fark etmez, hiç kimse Türkiye’nin bu savaşın içinde olmasını istemiyor. Şimdilik aklıselim hakim ama an gelir geriye bir kıvılcım kalır. Alevi-Sünni birbirine girer.”</p>
  </div>

  <p class="baslik3">İstanbul’dan Hatay’a Suriye sancısı ve Neccar’ın müminleri</p>

  <p class="p1">1 Aralık 2012’de yine Hatay yolcusuydum. THY uçağında 20’li yaşlarda 2 yabancı genç; Selefiliğin alamet-i farikası kısa bıyık, uzun sakal. Bundan rahatsız değilim, herkesin kılığı kendine. Çantaları yerleştirirken çıkan ufak karmaşada da gayet naziktiler. “Ölüm yolunda 2 genç” diye söylendim. Ön sıralardan biri yanıma gelip “Bunları gör, Suriye’de savaşanlar bunlar” dedi, öfkeliydi. Yanına oturduğum kişi de Suriyeli çıktı. Kendisi Hamalı Sünni bir Arap, eşi Kazablankalı bir Berberi. Doha’da yaşıyorlardı. Yeni evlenmişler, el öpmeye gidiyorlar ama baba evine değil, İskenderun’daki mülteci konağına! “Esad bir ay içinde yıkılacak” dedi. Çok iddialı, zaferden emin ama nasıl olacağına dair bir fikri yoktu. “Ceyş el Hur (Özgür Ordu) güçleniyor, başaracaklar” demekle yetindi. Kardeşi 2011’de Hama’da kaçırılmış, hâlâ haber yoktu.</p>

  <p>Ölüm korkusuyla babası Türkiye’ye sığınmış, İskenderun’da ev kiralamış. Yol boyunca konuştuk; o tarihlerde sayıları 5 ile 8 bin arasında ifade edilen “küresel mücahitlerin” Suriye’deki savaşçıların % l’ini geçmediğinde ısrarlıydı. Kafa kesenlerden, infazcılardan, fidyecilerden rahatsız ama yine de ÖSO üyeleri onun gözünde özgürlük savaşçılarıydı. “Bu savaş bitmez, Esad gitse bile muhalifler bu kez kendi aralarında savaşır” dedim, sustu!</p>

  <p>Ertesi gün merkez ilçe Antakya’da butik otele çevrilmiş eski bir konakta yemekteydik. Medeniyet havzasında olağan bir bileşke: Şef garson Arap asıllı Ortodoks, garson Sünni Arap, masa arkadaşlarımdan biri Arap Alevisi, diğeri Ermeni. Sünni garson “Biz hep böyleyiz, biz biriz” dedi. Hemen öncesinde Hac dağında doğal bir mağara olan St. Pierre Kilisesi’ne tırmanmıştık. Tadilat nedeniyle kapalıydı. Bir çocuk tatlı şivesiyle “Abi sana Habib-i Neccar’ı anlatayım mı?” diye sordu. “Anlat” dedim, anlattı:</p>

  <p>“Habib-i Neccar burada İsa’ya inanan ilk kişiydi, marangozdu. Romalılar kafasını kesti, aha buradan yuvarlandı. Kafasının yuvarlandığı yere Müslümanlar Habib-i Neccar Camii’ni yaptı.” Doğru ya da yanlış ama birleştiren bir hikâye. Yukarıda Hıristiyanlar, aşağıda Müslümanlar dua ediyor. Ortak payda Habib-i Neccar.</p>

  <p>Samandağ’daki Hızır türbesinde Aleviler “Ya Ali ya Hızır”, Hıristiyanlar “Ya Allah ya Mar Corcus” diye yardım istiyor. Hatay böyle bir yer. Ne var ki bu özel doku Suriye kriziyle örselendi. Sohbet ettiğim Ermeni toplum lideri, Kesebli Ermenilerin kendilerini rejim karşıtlarının olası saldırılarına karşı savunmak için silahlandığından bahsetti. Çatışmaların Türkiye sınırlarından beslenmesi yüzünden kentte çıkan gerilim 2012 Ağustos ve Eylül’deki kitlesel gösterilerden bu yana nispeten görünür olmaktan çıksa da devam ediyordu. Suriye’nin ıstırabı Sünnisiyle, Alevisiyle, Hıristiyanıyla tüm Hataylıları parçalıyordu. Her birinin bir parçası Halep’te, İdlib’de, Keseb’de.</p>

  <p class="baslik3">SAVAŞA İTİLEN TÜRKİYE VE DİKİŞ TUTMAYAN ASKERİ CEPHE</p>

  <p class="p1">Katar Emiri Şeyh Hamad el Sani, Eylül 2012’de BM Genel Kurulu’nda “Güvenlik Konseyi etkin pozisyon alamadı. En iyisi Arap ülkelerinin kendilerinin müdahale etmesi” diyerek Suriye’ye Arap müdahalesini münasip gördü. Körfez’deki Arap şeyhlerinin canı savaş istiyordu. “Ortadoğu’da Suriye’siz savaş olmaz” tespitini bir deyiş haline getirmiş Araplar bunu tek başına yapabilir miydi? Körfez İşbirliği Konseyi’ne bağlı “Yarımada Kalkanı”nın gücü sadece Bahreyn’de silahsız muhalifleri bastırmaya yetmişti. Haliyle Araplar dışında Suriye’ye karşı bölgesel ittifakta savaş yapacak tek ülke Türkiye. Anadolu Ajansı, Mısır cumhurbaşkanının danışmanı Seyf Abdulfettah’ın Mısır’ın Katar’ın önerisi üzerine çalıştığını ve Türkiye’den destek isteyebileceklerini söylediğini öne sürdü. Gerçi Abdulfettah bunu şiddetle yalanladı.</p>

  <p>Tam da Türkiye üzerinden bir savaş kurgulanırken Dubai merkezli Suudi kanalı El Arabiya, Türkiye’yi kışkırtmaya dönük belgeler yayımladı. Güya 22 Haziran 2012’de Akdeniz’in sularına gömülen Türk jeti Rus malı Grad füzesiyle düşürüldü, ele geçirilen iki pilot sorgulandıktan sonra doğal yoldan öldürün emri verildi, Rusya’dan da “öldürün” emri geldi ve cesetler 1.300 metre derindeki enkaza bırakıldı. Pilotların Hizbullah’a verilmesi de gündeme geldi. Ayrıca Türkiye’ye “PKK’yı harekete geçirme kapasitemiz var” mesajı verilmek istendi. Berbat bir kurguydu. Sadece komşudaki bataklığa çekme değil Rusya’dan Lübnan’a Türkiye’nin birçok alanda ilişki ağına dinamit yerleştirme hamlesi. Neyse ki ciddiye alan çıkmadı. Muhalifler bile buna prim vermedi.</p>

  <p>SUK’tan birine düşüncelerini sordum; daha önce Humus ve Halep’te ele geçirdikleri gizli belgelerin diliyle karşılaştırdıklarında El Arabiya’daki belgelerin kurmaca izlenimi verdiğini söyledi: “İnandırıcı gelmedi. Emirler muğlak. Bu gizli belgelerde gördüğümüz bir tarz değil.”</p>

  <p>El Arabiya’nın hamlesi, AKP yönetiminin ÖSO’ya üs verdiği ve savaşın Türkiye sınırlarından beslendiğine dair eleştiriler nedeniyle sıkıntılı olduğu sırada geldi. Dış aktörler Suriye’de yapılabileceklerin sınırını gördü ama Körfez’in efendileri savaşta ısrarcıydı. Türkiye’nin Hatay’daki “ÖSO komutası” üzerinden Suriye’deki silahlı süreci etkileme kapasitesi olduğu vehmedildi. Bu yüzden ÖSO’nun 22 Eylül 2012’de “Karargâhımızı Suriye’de kurtarılmış bölgeye taşıdık” açıklamasından muhalifler namına çok ümit var sonuçlar çıkartıldı. Ne var ki Türkiye’yi mesken tutmuş muhalif komutanlar, konuştuğum bir SUK üyesinin ifadesiyle “Suriye’de savaşan muhalifler tarafından kovuldular.” Halep civarlarında birkaç gün geçiren komutanlar gerisin geri Apaydın Kampı’na döndü. ÖSO Komutan Yardımcısı Malik el Kürdi de Halep’ten terslenerek dönmüştü. İçeridekiler hariçten gazele sıcak bakmıyordu.</p>

  <p>Ekim 2012 itibariyle muhalif cephenin hal-i pürmelali şöyleydi:</p>

  <p>ÖSO silahlı grupları birleştirmede başarısız oldu. Riyad el Esad, Hür Subaylar Hareketi’nin kurucusu Hüseyin Harmuş ile nasıl liderlik krizi yaşayıp ÖSO’yu kurduysa bu kez Mustafa el Şeyh ile Ocak 2012’de benzer bir anlaşmazlık yaşadı. Bunun üzerine Şeyh, Şubat 2012’de “Yüksek Askerî Konsey”i kurdu. Hedef askerî güçleri birleştirmekti ama başarılı olamadı. Mustafa el Şeyh Katar ve Suudi Arabistan’ın sivilleri silahlandırmasına taraftar değildi. Bunun iç savaşı körükleyeceğini belirtip uluslararası güçlerden havadan müdahale etmesini ve özellikle rejimin askerî üslerini bombalamasını istiyordu. El Şeyh’in İslâmcı örgütlerin canını sıkacak başka bir ihtarı da vardı: “Batı, Esed sonrasında İsrail sınırının korunması, bölgedeki çıkarlarının güvence altına alınması, Suriye’nin aşırılık yanlısı İslâmcı akımların etkinlik gösterdiği ve azınlıkları ezdiği bir meydana dönüşmemesi için güvence istiyor. Gözlerimiz, devrimin İslâmlaşmasına karşı tetikte. Gelecekteki savaşımız bu olacak. ”</p>

  <p>El Şeyh “Batı ve Siyonizmin bekçisi” olmakla suçlanınca sözlerinin İhvan’a yönelik olmadığını söyledi. Ama İhvan’la da barışık değildi. Bir süre önce İhvan’ın Sivilleri Koruma Kurulu diye silahlı bir grubu örgütlediği ortaya çıkınca tepkisini “İhvan’ın gerçekten de sivil devlet kurmak gibi bir düşüncesi varsa, ÖSO altında çalışmak varken neden askerî birlikleri olan Sivilleri Koruma Kurulu’nu kurdular?” diyerek dile getirdi.</p>

  <p>Sahadaki silahlı mücadele artan oranda radikal İslâmcı saflara kayarken El Şeyh’in hassasiyetleri karşılık bulmuyordu. İslâmcıların öfkesi bir yana misyon olarak El Şeyh’in durduğu yerde duran Riyad el Esad da bütün askerî yapılanmaları temsil etme iddiasındaki Yüksek Askeri Konsey için “Devrimcileri değil sadece kendini temsil ediyor” diye çıkıştı.</p>

  <p>Riyad el Esad benzer suçlamayı SUK’a da yöneltti: “Suriye devrimine ne maddi ne de manevi katkısı var.” Aslında Suriye içinde de o dönemde 9 tane yerel askerî konsey vardı. Kimin kimi kontrol ettiği belirsizdi. Riyad el Esad’a göre konseyler ÖSO’nun alt birimleriydi. Ama bu konseylerin Esad’ı bir komutan olarak gördükleri söylenemezdi. Aynı şey El Şeyh için de geçerliydi. Çatı kuruluşu gibi kurgulanan Türkiye merkezli örgütlere yüklenen anlam daha çok dışarıdan gelecek yardımlar için aracı olmalarıydı.</p>

  <p>Sonra “Askerî Büro” kuruldu. O da olmadı. Bu kez Mart 2012’de Hatay’da Akil Haşim, ÖSO’nun tüm grupları temsil etmediğini belirtip silahlı örgütleri bir araya getirme hedefiyle “Suriye Ulusal Ordusu”nu kurdu. Haşim de çareyi dış müdahalede görüyordu. Riyad el Esad’ın “O kim oluyor ki ordu kuruyor” diye yüklendiği Haşim’in silahlı cephede esamisi okunmadı. 3 Eylül 2012’de ise yine bütün silahlı grupları bir araya getirme iddiasıyla bu kez Tuğgeneral Muhammed Hüseyin Hac Ali, Hatay’da Suriye Ulusal Ordusu ile aynı adı taşıyan bir örgüt kurdu. Riyad el Esad bu girişimi de kınadı. Bu grubun da hükmü geçmedi. Her yeni ordu ayrıştırıcı oldu. Hür Subaylar Hareketi, Özgür Suriye Ordusu ve Yüksek Askerî Konsey’in oluşumunda yol gösteren, katıldığı televizyon programında rütbe dağıtan ve talimatlar veren Şeyh Adnan Arur, 28 Eylül 2012’de askerî cephedeki dağınıklık ve kaosa son vermek için İdlib’e gidip “Devrimci Askeri Konseyleri Ortak Komutanlığı”nı kurduğunu törenle ilan etti.</p>

  <p class="img"><img alt="" src="../Images/main-13.jpg" width="650" height="400"/></p>

  <p class="p2">Rejim saflarında ölenler. Humus’un Hıristiyan semti. Temmuz 2015.</p>

  <p>Yeni yapılanmada Riyad el Esad ve Mustafa el Şeyh gibi figürler yoktu. Konsey’in komutanlığını üstlenen Misgal Naimi silahlı grupların % 90’ını temsil ettiği iddiasındaydı. Yeni çatı örgütünün ömrü ABD’nin müdahalesiyle 11 Kasım 2012’den itibaren başlayan yeniden organizasyon çabaları çerçevesinde 8 Aralık 2012’de ilan edilen Özgür Ordu Birleşik Komutanlığı’nın ortaya çıkmasına kadar sürdü.</p>

  <p>Bu üst yapılanmaların dışında her bir şehirde oluşturulan yerel askerî konseylerin de aralarında eşgüdüm yoktu. Alan hâkimiyeti açısından da manzara çok griydi. Halep’e bağlı Cerablus ve Bab gibi “kurtarılmış” kasabalarda belediye ve yargı işlevi gören “sivil konseyler” kuruldu. Humus’un bir kısmında ve Şam’a bağlı Harasta, Duma ve Zabadani’de benzer yapılanmalara gidildi. Sivil konseyler de birbirinden kopuktu.</p>

  <p>Türkiye’de konuşlu örgütlerin vaziyeti buyken cephede cihatçı Selefilerin ağırlığının arttığı yeni bir manzara vardı: Selefilerden oluşan “Ahrar el Şam”, “Cephet el Nusra” (Nusra Cephesi), “Fecr el İslâm”, ve “Tecammu Ensar el İslâm” giderek inisiyatifi ele alıyordu. Şehadet inancı, mali kaynakları ve profesyonel savaşçı kadrosu bu tür örgütleri şiddetli ve ölümcül kılıyordu. Ama gelinen noktada zafer uzaktı: Ne rejim galipti ne de muhalefet. Halep bunun en kritik örneğiydi. Halep’ten yeni dönen bir muhalif temsilciye “Şehri düşürme şansınız var mı?” diye sordum, “Zor” dedi. Şehirleri düşürmeye dönük bir taktik yıkımdan başka bir şey vaat etmiyordu. Muhalifler terk edilmiş evlerde üslenerek şiddeti sivil alanlara çekiyor, haliyle sivilleri kalkan olarak kullanmış oluyordu. Rejimin de insafı yoktu. Hal bu iken Körfez ülkeleri savaşı kızıştırmanın peşindeydi. Körfez diyordu ki “Para bizden, savaş sizden!”</p>

  <p class="baslik3">OSMANLI TEZKERESİ!</p>

  <p class="p1">Türk jetinin düşürülmesi karşısında eli kolu bağlı kalınca ciddi prestij kaybına uğrayan hükümet, Şam’a gözdağı vermeye yönelik ‘Suriye tezkeresi’ni 4 Ekim 2012’de Meclis’ten geçirdi. “Suriye tezkeresi”nden öte bir “Osmanlı tezkeresi”ni andırıyordu. Tezkere “hudut, şümul, miktar ve zamanı hükümetçe tespit edilmek kaydıyla TSK’nın yabancı ülkelere gönderilmesi” yetkisi tanıyordu. Irak’ta aşina olduğumuz sınır ötesi operasyon yetkisi veren tezkerelerin aksine spesifik bir ülke adı zikredilmiyordu. “Yabancı ülkeler” ifadesi Türk dış politikasının “genişleyen vizyonu” kadar geniş bir müdahale alanını çağrıştırıyordu. Tezkere Başbakan Erdoğan’ın AKP Kongresi’nde Bakü’den Belgrad ve Gümülcine’ye, Bağdat’tan Kabil ve İslâmabad’a, Mogadişu’dan Tunus, Cezayir ve Trablus’a, Kahire’den Şam ve Kudüs’e selam ederek oynadığı “İslâm dünyasının liderliği” vizyonuna üniforma gibi oturuyordu. Ama telaşa mahal yoktu, savaşın eli kulağında değildi. Türkiye zaten Türk uçağının düşürülmesine misilleme olarak ilan ettiği yeni angajman kuralları çerçevesinde 23 Eylül 2012’den beri Akçakale’den Suriye’ye top ateşleriyle karşılık veriyordu. İlk önce bu misillemeler dışarıda Suriye’nin tacizleri karşısında aciz ülke durumuna düştüğü algısını kırmaya yarayacak bir adımdı; içeride de 2 pilota ilaveten 3 Ekim 2012’de Suriye’den atılan bir top mermisinin Akçakale’ye düşmesi sonucu 5 kişinin ölümüyle yaralanmış kamuoyunu rahatlatacak bir hamleydi. İkincisi Suriye’ye karşı bir gözdağı ve kararlılık gösterisiydi. Üçüncüsü olası tüm senaryolara karşı alınmış bir tedbirdi.</p>

  <p>Her şeyden önce savaş Türkiye’nin tek başına alabileceği bir karar değildi. Pentagon’dan bir yetkilinin Akçakale’deki olayla ilgili “Bunun daha büyük bir çatışmaya dönüşeceğine dair bir işaret yok” açıklaması en kritik müttefikin temkinli tutumunu sürdürdüğünü gösteriyordu. Karşı cephede Rusya olayın kaza olduğuna dair Şam’ın tezini sahiplenip BM Güvenlik Konseyi kanalını tıkayan kararlılığını koruyordu. BM kanalları dışında müdahale meşruiyeti sunabilecek yegâne platform NATO idi. Burada da Kuzey Atlantik Konseyi’nin basmakalıp bir açıklamayla Türkiye’ye destek ifadesiyle yetinip “şamar” maddelerini işletmeye niyeti yoktu.</p>

  <p class="baslik3">Sınır buysa her şey normal!</p>

  <p class="p1">Burada asıl üzerinde durulması gereken “olası gelişmelere karşı tedbir” bağlamında tezkerenin nelere gebe olduğuydu. Türkiye-Suriye sınırı belirlenirken Akçakale gibi ikiye bölünmüş onlarca yer var. Bu yerlerin bir yarısında çatışma olurken diğer yarısının bundan etkilenmemesi mümkün değildi. Coğrafyayı dikkate aldığımızda “Suriye Akçakale’ye kasten mi ihmalen mi saldırdı” tartışması bir yerden sonra anlamsızlaşıyordu. Akçakale’nin öteki yarısı Tel Ebyad gibi muhaliflerin kontrolüne geçmiş Karkamış’ın karşısındaki Cerablus, Kilis-Öncüpınar’ın karşısındaki Bab el Selame ve Hatay-Cilvegözü’nün karşısındaki Bab el Hava gibi sınır kapıları bu tür çatışmalara davetiye çıkartıyordu. Bununla birlikte Türkiye’yi gardını almaya zorlayan senaryo şuydu: Esad güçleri Halep’in “kurtarılmış” bölgelerinden silahlı grupları temizlerse operasyon Türkiye sınırlarına dayanabilirdi. Sıra sınır kapılarını geri almaya geldiğinde Türkiye ciddi bir baskı ile karşı karşıya kalırdı. Ankara için asıl felaket buydu. Tezkere Türkiye’nin aslında angajman kurallarıyla sınır bölgesinde muhalifler için oluşturduğu tampon bölgenin kapanmasına karşı da önleyici bir tedbir sayılırdı. BM kararıyla fiili tampon bölge ve “uçuşa yasak bölge”nin mümkün olmadığı görülünce Türkiye kendi seçeneklerine bakıyordu. Tezkerenin psikolojik etkisi bile ağır kayıplar veren muhaliflerin nefes almasını kolaylaştırıyordu.</p>

  <p>Beri tarafta tezkerenin hedefi Esad güçleri olsa da bunun en kolay kullanılabileceği alan Kürt bölgesiydi. Bölgede PYD’nin inisiyatifinde bir yapılanmaya karşı benimsenen müdahaleci söyleme ilaveten 2 Ekim 2012’de sınırda devriye gezen YPG üyelerine Türkiye tarafından ateş açılması ve 1 kişinin ölmesi gerilim yaratmıştı. Halbuki PYD Türkiye’ye dostluk mesajı veriyordu. Türkiye kazanabileceği bir Kürt entitesini peşinen karşısına alıyordu. Kuzey Irak’taki hatalar burada tekrarlanıyordu. Tezkere bir bakıma Kürtlere de gösterilmiş kırmızı karttı. Tezkere Suriye krizinin içselleştirilmesinin yeni bir adımıydı. “Demokles’in kılıcı” ya da “müdahale aracı” gibi duran tezkerenin Türkiye’yi nerelere savuracağını kestirebilen yoktu.</p>

  <p class="baslik3">AMERİKAN MÜDAHALESİYLE YENİ BİR ÇATI: SMDGUK</p>

  <p class="p1">2012’nin güzünde Amerikan yönetimi uzun süre Türkiye, Katar ve Suudi Arabistan’a havale ettiği Suriye dosyasında inisiyatifi ele almaya başladı.</p>

  <p>CIA 2012 yazı boyunca Türkiye-Suriye sınırında silah geçişini organize ederken ABD Dışişleri Bakanı Hillary Clinton, 31 Ekim 2012’de Zagreb’de radikal unsurların “Suriye devrimini çaldığından” söz etti. Dahası SUK’un defterini dürdü: “SUK artık muhalefetin lideri olarak görülemez. Cephede savaşan ve ölenlerin temsil edilmesi gerekiyor. Muhalefet 20, 30, 40 yıldır Suriye’de bulunmayan kişiler tarafından temsil edilemez.”</p>

  <p>SUK bırakın Suriye içindekileri diasporada kümelenmiş muhalif unsurları bile kuşatamadı. Kesinlikle ülke içindeki süreçlere etki edemedi. 1 Nisan 2012’de İstanbul’daki toplantıda SUK’un 129 ülke tarafından tanınması sanıldığı gibi temsil kabiliyetini arttırmadı. ABD’nin bölgedeki müttefikleri fanatik İslâmcı grupların palazlanmasına yol açtı. ABD de aslında bu süreçten sorumluydu. Peki, ne değişti de ABD, SUK’un üzerini çizdi ve “özgürlük savaşçıları” birdenbire “devrim korsanlarına dönüşüverdi!</p>

  <p>Belli ki Türkiye üzerinden yapılan hesapların hiçbiri tutmayınca ABD süreçle daha yakından ilgilenmeye karar verdi. ABD, SUK ile ilgili açık tutumuyla “oyun kurucu” olarak ortaya çıkan Türkiye’nin kapasitesinin sınırlarını da göstermiş oldu.</p>

  <p>ABD başından temkinli yaklaşıp muhalefet olgunlaşıncaya kadar işi ağırdan almayı tercih etmişti. Esad rejiminin en fazla mağdur ettiği Kürtleri dahi içine alamayan SUK’un temsil kabiliyetindeki sorunların zaman içinde aşılabileceği düşünüldü. ABD epey zaman Suriye muhalefetinin kapsama alanını genişletmek için uğraştı. Şam’dan çekilen Amerikan Büyükelçisi Robert Ford’un neredeyse tek işi buydu. Ama olmadı. Üstelik Türkiye ve Katar’ın etkisiyle SUK içinde İhvan öne çıktı. Buna ilaveten Esad rejiminin kısa vadede düşeceğini öngören Türkiye kaynaklı projeksiyonlar da tutmadı.</p>

  <p>Clinton’ın çıkışının zamanlaması önemliydi. Muhalifler 3-11 Kasım 2012’de Doha’da bir araya gelip Clinton’ın dillendirdiği yeni yapılanma üzerinde çalıştı. <i>Foreign Policy</i> dergisine konuşan bir Amerikalı yetkiliye göre Robert Ford toplantılar sırasında 15’i İstanbul merkezli Suriye Ulusal Konseyi’nden, 15’i farklı muhalif gruplardan ve 20’si Suriye içindeki muhalif gruplardan olmak üzere 50 kişilik yeni bir konsey kurulması için bastırdı. Konuştuğum bir SUK üyesi, Kürtlerle uzlaşma çabalarının çöktüğü 4 Temmuz 2012’deki Kahire toplantısından beri ABD ile sorun yaşadıklarını aktardı.</p>

  <p>Muhalif temsilcinin söylediği şuydu:</p>

  <div class="girs2">
    <p class="p1">“Kahire’deki toplantıda SUK ile Ford arasında sert bir tartışma yaşandı. Tartışmanın nedeni SUK’un Suriye’nin üniter yapısında ısrar edip Kürtlere özerklik garantisi vermekten kaçınmasıydı. ABD daha sonra doğrudan Suriye içinden sivil toplum örgütlerine ulaşma çabasına girişti. Suriyeli muhaliflere yardım adı altında ayrılan 100 milyon doları da tamamen casusluk faaliyetlerine harcadı. SUK, Doha’da oluşacak yeni çatı örgütünün bel kemiği olarak kalmak istiyor ama ABD, SUK’un temsil gücünü zayıflatmaya çalışıyor. ABD Suriye’de bir rejim değişikliğine hazır değil ve zaman kazanmak istiyor. (Kofi Annan’ın ardından BM-Arap Birliği Özel Temsilciliği görevini üstlenen) El Ahdar el İbrahimi’nin de siyasi çözüm çabalarını dikkate alarak Esad rejimiyle pazarlık yapabilecek yeni bir yapı ortaya çıkarmaya çalışıyor.”</p>
  </div>

  <p>Bu yeni süreçten ABD’nin bastırmasıyla 11 Kasım 2012’de Suriye Muhalif ve Devrimci Güçler Ulusal Koalisyonu (SMDGUK) ortaya çıktı. Koalisyonun başkanlığına eski vaiz Muaz el Hatib seçildi. Koalisyonun kuruluşuna direnen SUK da Türkiye, Katar ve ABD’nin baskıları sonucu 27 üyelik elde ederek SMDGUK’ya katıldı. Yeni koalisyonla hedeflenen şuydu:</p>

  <p>- Sivil ve askerî muhalefeti birleştirmek.</p>

  <p>- Bir geçiş hükümeti kurmak.</p>

  <p>- SMDGUK’yı Suriye’nin tek meşru temsilcisi haline getirmek.</p>

  <p>Sahadan uzak liderlerin aksine ülkeyi henüz yeni terk etmiş Hatib liderliğindeki SMDGUK farklı bir dalga yarattı.</p>

  <p>SMDGUK’nın hem Suriye içindeki muhalifleri hem de Kürtleri kuşatabileceği umulmuştu. Bu konuda ilerleme olmadığı halde Suudi Arabistan, Katar, Türkiye, ABD, Fransa ve Britanya gibi ülkeler SMDGUK’yı yegâne meşru temsilci olarak tanıdıklarını duyurdu. Diğerlerine nazaran ABD daha temkinli giderken Hatib’in “ağır silah verin” çağrısına da en hararetli desteği sunan Fransa, 17 Kasım 2012’de daha ileri bir adım atarak muhalif isimlerden Dr. Munzir Mahus’u “Suriye’nin Paris büyükelçisi” olarak tanıdı. 22 Kasım 2012’de ise SMDGUK, İhvan’ın temsilcilerinden Velid Saffur’u Londra büyükelçisi tayin etti. Ancak SMDGUK’nın yegâne temsilcisi olduğu iddiası da uluslararası alanda karşılık bulmadı. Sonuçta Suriye’yi BM’de temsil eden kişi hâlâ Şam’ın atadığı İbrahim el Caferi’ydi. İnisiyatif, bir bakıma eksenin Türkiye’den başka bir yere kaydığını gösteriyordu. El Hatib İstanbul değil Kahire’de üslendi.</p>

  <p>Askerî kanattaki yeniden yapılanmaya gelince: Doha’da verilen istikamete uygun olarak 8 Aralık 2012’de Antalya’da düzenlenen toplantıda Özgür Ordu Birleşik Komutanlığı kuruldu. Selim İdris’in komutanlığındaki bu yeni çatı örgütüne “genelkurmay” misyonu biçildi. Asıl hedef silah sevkiyatında muhatap alınacak ve silahların “ılımlı” gruplara dağıtımını organize edecek bir kanal oluşturmaktı. İdris’in yardımcılığını üstlenen Tevhid Tugayı Komutanı Abdülkadir Salih yeni oluşumun hedefinin Batı’nın söz verdiği silahlara ulaşmak olduğunu kaydetti. Toplantı ABD, Fransa, Türkiye ve Katar istihbaratının güdümünde gerçekleştirildi.</p>

  <p>Radikal unsurları dengeleme amacı güdülse de yeni yapılanmada “ılımlı” diye nitelenen komutanlara görev verilmedi. Eylül 2012’de Türkiye’den ayrılarak Suriye’ye geçmiş olan ÖSO komutanı Riyad el Esad ve Suriye Ulusal Ordusu Komutanı Muhammed Hüseyin Hac Ali ve Devrimci Askerî Konseyleri Ortak Komutanlığı Komutanı Miskal Batiş Naimi yeni yapılanmada yer almadı. Doha’da kararlaştırılan geçici hükümet kurma işi de sonraya kaldı.</p>

  <p class="baslik3">YENİ YAPILANMA VE TERÖR ÖRGÜTÜ İLAN EDİLEN NUSRA</p>

  <p class="p1">ABD muhalefeti yeniden organize etmek üzere inisiyatif kullanırken kafa karıştırıcı bir adım daha attı: 11 Kasım 2012’de Nusra Cephesi’ni terör örgütü listesine aldı. Ebu Muhammed el Colani liderliğindeki Nusra, Irak’taki El Kaide’nin Suriye koluydu. ABD Dışişleri Sözcüsü Victoria Nuland’a göre Nusra, Kasım 2011’den Aralık 2012’ye kadar en az 600 saldırı gerçekleştirdi. ABD’nin bu kararına karşı Nusra, 19 Kasım 2012’de 13 Selefi örgütle şeriat devleti kurma amacıyla güç birliği yaptı.</p>

  <p>Nusra, muhalifler arasında Esad’ın devrilmesine hizmet eden “devrimci unsur” muamelesi görüyordu. Türkiye ve Katar’a yakınlığı ile bilinen Tevhid Tugayı komutanı Abdulkadir Salih, 20 Ağustos 2011’de El Cezire’ye “Hedefimiz Esad rejimini devirmek. Nusra da bu hedef doğrultusunda çalışıyor. Esad’ı devirmek için çalışan herkesi memnuniyetle karşılıyoruz” dedi. Suudi Arabistan, Türkiye ve Katar bağlantılı muhalifler Nusra’nın terör örgütü ilan edilmesine tepkiliydi. ABD’nin yeni gözdesi Muaz el Hatib de kararın yanlış olduğunu belirterek Washington’ı kısa sürede mahcup etti!</p>

  <p>SUK Başkanı George Sabra, Nusra’nın Suriye devriminin bir parçası olduğunu savunurken İhvan lideri Riyad el Şukfa şu çıkışı yaptı:</p>

  <div class="girs2">
    <p class="p1">“Nusra, Esad’a karşı halkı koruyor, rejimle savaşıyor. ABD’nin onu terörist ilan etmesi bizi ilgilendirmiyor. Biz onu Esad’a karşı savaşan ve halkı koruyan bir grup olarak görüyoruz.”</p>
  </div>

  <p>İhvan Başkan Yardımcısı Faruk Tayfur da “ABD çok aceleci ve hatalı bir karar aldı. Amerika, Suriye’deki halk desteğini yitirecek çünkü Suriyeliler, Nusra Cephesi’ni seviyor” dedi.</p>

  <p>SMDGUK üyesi Edip Çiçekli “Nusra’yı terör örgütü listesine ekledikten sonra Beşşar Esad’ı da Nobel’e aday göstermek gerekiyor” diye çıkıştı.</p>

  <p>Halbuki Türkiye’de hükümet çevreleri “fanatik silahlı grupların başından beri devrede olduğuna” dair tespitleri reddederken “Esad devrimi kirletmek için Sednaya Hapishanesi’ndeki Kaidecileri bırakarak bu örgütleri kurdurttu, bunlar küçük ve önemsiz gruplar, devrim olduğunda bunlar kendiliğinden ortadan kalkacaklar” iddiasındaydı.</p>

  <p>Erdoğan’ın da Suriye’de El Kaide ve radikal grupların güçlendiğine dair yorumlara tahammülü yoktu. Erdoğan, Kasım 2012’de İspanya dönüşünde uçağındaki gazetecilerin “Batılı ülkeler sık sık Suriye muhalefetiyle ilgili endişeler dile getiriyor. Radikal hareketler vurgusu yapılıyor” hatırlatması üzerine “Saçma sapan” derken “El Kaide’nin Suriye’ye savaşmak için militan gönderdiği söyleniyor. Bu Suriye’yi yeni tehlikelere açık hale getirmez mi” sorusuna şu yanıtı verdi:</p>

  <div class="girs2">
    <p class="p1">“El Kaide’nin Suriye’de esamisi okunmaz. Muhalefet orada neticeye varsın, orada El Kaide filan diye bir şey kalmaz. Geçenlerde biliyorsunuz, Rasulayn’ı ele geçirme operasyonu yapmak istedi PYD, PKK filan. Koalisyon güçleri müdahale ederek hemen kendilerini Haseki’ye Kamaşlı’ya kadar sürdüler. Rasulayn şu anda tamamen onların kontrolünde.”</p>
  </div>

  <p>Aslında Erdoğan’ın son derece memnun olduğu Rasulayn (Serekaniye) operasyonunun arkasında başbakanın “esamisi okunmaz” dediği Nusra vardı.</p>

  <p>Nusra ve türevleri 2012 yazından itibaren Türkiye’nin lojistik desteğiyle sınır boylarında mevzi kazandı. Ceylanpınar’daki kaynaklarıma göre kuzeyde Kürtlerin kontrolüne son vermek için buraya giren Nusra ve Ahrar el Şam militanları Türkiye toprakları üzerinden Suriye sınırına özel bir firmaya ait otobüslerle taşındı. YPG güçlerini bölgeden çıkarma planı tutmadı ve savaşçılar birkaç gün sonra ağır kayıplarla Türkiye’ye döndü.</p>

  <p>Suriye’yi yakın plana alır almaz muhalif cephede Nusra’nın etki alanını minimize edecek ayarlamalara giden ABD’nin Özgür Ordu Birleşik Komutanlığı ile bu amacına ulaşması kolay değildi. Bu operasyonların hemen ardından görüşüne başvurduğum bir muhalif temsilcinin değerlendirmesi şu oldu: “SMDGUK’dan da Birleşik Komutanlık’tan da bir şey çıkmaz. Bunların hepsi hikâye.”</p>

  <p>Sahayı izleyenlerin vardığı sonuç da 2012 itibariyle savaşçıların % 10’unu oluşturan Nusra’nın oyun dışına itilemeyeceği yönündeydi. Bir kere her yeni çatı, kısa sürede çatırdıyor ve rakipler doğuruyordu. Zira 13 Aralık 2012’de beş örgüt “Hilafetin Yardımcıları” adlı tugayı kurup ÖSO’ya “Bize katılın” diye seslendi. Ayrıca ÖSO’da Nusra’yı bastıracak irade yoktu.</p>

  <p class="baslik3">Nusra’nın sırrı: Disiplin, para ve tecrübe</p>

  <p class="p1">Nusra küresel El Kaide ağı sayesinde büyüyordu. Bu ağla istihbarat örgütlerinin yolları illaki kesişiyordu. Ne para sorunları vardı ne de militan. Bu sayede güç, ÖSO’nun omurgasını oluşturan birliklerden Nusra’ya kayıyordu.</p>

  <p>AFP ve Reuters gibi ajansların haberlerinden Nusra’nın sırrına dair ilginç bir tablo çıkıyordu: Nusracılar Afganistan, Irak ve Çeçenya’da deneyim kazanmış savaşçılardı, ÖSO üyeleri ise toydu. Nusra modern silahları, ÖSO eline geçeni kullanıyordu. Nusra mangalda et pişirirken ÖSO’nun azığı sandviçti. Nusracılar kurşun geçirmez yelek kuşanırken ÖSO’cular ne bulsa giyiniyordu. Hatta Nusra, ÖSO birlikleri arasında çıkan ganimet kavgalarında arabuluculuk yapıp otorite sağlıyordu.</p>

  <p>ABD’nin kararı Türkiye başta olmak üzere muhalifleri destekleyen ülkelerin hareket alanını sınırlarken sahadaki işbirliğini çok da etkilemedi. El Kaide ile bağlantılı olmasalar da Nusra ile aynı ideolojiyi paylaşan başka gruplar da sahnedeydi. Birçoğu da rejim güçlerine karşı ortak operasyonlarda Nusra ile birlikte hareket ediyordu. Körfez-Batı ittifakı savaşı büyütmekte kararlı olduğu sürece muhatabı yine bu örgütlerdi. Bu Ahrar el Şam ya da Guraba el Şam’ın Nusra’dan fazla bir farkı yoktu. Amerikan hassasiyetinin kaynağı şuydu: Libya’da Katar eliyle silahlandırılan kişiler, 11 Eylül 2012’de Bingazi’de ABD Konsolosluğu’na saldırıp ABD’nin Trablus Büyükelçisi Christopher Stevens ile birlikte 4 Amerikalıyı öldürünce Washington, Suriye’de de silahların “yanlış” ellere geçmesinden endişe duyar oldu. Stevens’ın Libya’dan Suriye’ye militan ve silah kanalının oluşturulmasında emekleri az değildi. Dışişleri Sözcüsü Nuland’a göre Nusra’nın kara listeye alınmasıyla müttefiklere verilen mesaj şuydu: Yardım ettiğiniz gruplarla ilgili uyanık olun.</p>

  <p class="baslik3">ÇERKESLER ATEŞ ÇEMBERİNDE</p>

  <p class="p1">Çerkesler uzun zaman Arap isyanlarının pek konuşulmayan sayfası olarak kaldı. Çerkesler ilk kez Libya’da 2011’de Mısrata direnişi sırasında ses verdi. Suriye’de ise rejimlerle uyumlu çizgileri yüzünden pozisyonları çok kırılgandı. Çatışmaların ilk aylarında birkaç Çerkes silahlı gruplara katılırken ezici çoğunluk tarafsız kaldı. Kasım 2012’de ÖSO adını kullanan silahlı gruplar İsrail işgali altındaki Golan ile Suriye sınırı arasında BM denetimindeki tampon bölge üzerinden Çerkes köyü Bir Acem’in yanı başındaki ormanlık alana kamp kurdu. Silahlı grupların Golan’dan geçmesine İsrail göz yumdu. Muhaliflerin bölgede mevzilendiği istihbaratını alan Suriye ordusu sıfır noktasındaki köyü geri almak için tankları tampon bölgeye soktu. Muhammed Said Tsey “Biz tarafsızız, ne rejimin yanındayız ne de muhaliflerin. Lütfen gidin, savaşı köyümüze getirmeyin” dedi. Çerkeslerin “thamate”si, yani sözü dinlenen toplum lideriydi. Aynı zamanda tanınmış alim Cevdet Said’in kardeşiydi. Said’in yakarışını ne ordu dinledi ne de ÖSO. Korkulan oldu, iki ateş arasında kaldılar. Çatışma başlar başlamaz Çerkesler İsrail’le olası savaş için inşa edilmiş olan sığınaklara indi.</p>

  <p>Humus ve Halep’te olduğu gibi muhaliflerin mevzilendiği yerleşim yerlerini bombalamakta beis görmeyen rejim Çerkes köylerini de vurmaktan kaçınmadı. Top ateşiyle çok sayıda köy yıkıldı. Çatışma sırasında 5 Suriye tankı Golan’a geçince İsrail de Suriye tarafına toplarla misilleme yaptı. Dışişleri Bakan Yardımcısı Faysal Mikdad’a göre Suriye tampon bölgeye BM’nin izniyle geçti.</p>

  <p>Muhaliflerle rejim güçleri arasında üç gün süren çatışmaya 8 Çerkes kurban gitti; yerde kalanlardan biri de Muhammed Said’di. Ne gariptir ki Said’in “Köyümden uzak durun” talebi kendi öldükten sonra karşılık buldu; muhalifler çekildi, ordu da köye girmedi. Çerkesler ölüleriyle baş başa kaldı. Cenazeleri gömen köylüler Şam kırsalındaki daha güvenli yerlere kaçtı.</p>

  <p>Benzer trajedi eşzamanlı olarak Şam’a 15 km ötedeki Çerkes köyü Med Sultan’da başladı. 18 Kasım 2012’de Adana’ya gelen Med Sultanlı Bedreddin Kamalmaz’ın bana aktardığı bilgilere göre köydeki çatışmalarda ilk etapta 10-15 ev yıkıldı. Kamalmaz ölenlerin sayısını bilmiyordu. Bu 2 köy düne kadar Şam ve Halep’ten kaçan Çerkesler için güvenli sığınaktı.</p>

  <p>Suriye’de nüfusları 100 bin civarında olan Çerkesler tarafsız kalmalarına rağmen Kasım 2012’ye kadar 35 kurban verdi. Bu, Çerkesler arasından hiç ÖSO’ya katılım olmadığı anlamına gelmiyordu. Nitekim yaralı olarak Türkiye’ye getirildikten sonra ölen Bumbujlu Çerkes, Serekaniye’deki çatışmada ÖSO safındaydı.</p>

  <p>Çerkesler çatışmalar yüzünden yüzlerini bir kez daha 1864’te Rus Çarlığı tarafından sürüldükleri anavatanları Kafkasya’ya çevirdi. Yüzlerce Çerkes Rusya Federasyonu’na bağlı Adıgey, Kabardey Balkar ve Karaçay Çerkes cumhuriyetlerinin yanı sıra Abhazya Cumhuriyeti’ne sığındı. Türkiye’ye gelenler ise başlangıçta kamplara gitmeyip sınır köylerindeki Çerkes ailelerinin yanına yerleştirildi. Türkiye’nin geçici ikamet tezkeresi verdiği kişiler Kafkasya’ya gitmek üzere Rusya’dan daha kolay vize alabiliyordu. Yine de Kafkasya’ya büyük bir göç dalgası yaşanmadı.</p>

  <p>Temel sorun Rusya’nın kolay kolay oturma izni ya da vatandaşlık vermemesiydi. Rusya’nın Kafkas cumhuriyetlerine tanıdığı göçmen kotası yıllık ortalama 3 binle sınırlıydı. Anavatanlarına gidişlerinde Çerkeslere uygulanan prosedürler tüm yabancılara uygulanandan farklı değildi. Sadece vize almak 500 dolara patlıyordu. Aslında istikamet 1860’larda sürüldükleri anavatanları olsa da Suriye krizi nedeniyle yaşananlar bir nevi sürgün, altüst oluştu. Çoğu güvenli bir sığınakta bekleyip Suriye’deki gidişatı görmek istiyordu.</p>

  <p>Mart 2013’te Gaziantep-Nizip’te kurulan çadır kampları gezerken tesadüfen Türk Dışişleri’nin yardımıyla Dünya Çerkesleri Dayanışma Komitesi’nin Beyrut üzerinden 15 gün süren bir operasyonla getirdiği 178 Çerkes’in yerleşme telaşesine denk geldim. Komite yetkilisi Kenan Kaplan’a göre Çerkesleri ateş çemberinden çıkarmak için Facebook’tan çalışma yürütüldü. Kamp bilgileri paylaşıldı, kimlerin geleceği tespit edildi, güzergâh belirlendi, aileler Beyrut’ta buluştu ve özel uçakla getirildi. Kaplan daha önce 500 Çerkes’i farklı illerde Çerkes ailelerin yanına yerleştirdiklerini söyledi. Torpilli bir yerde olsalar da Çerkesler için kamp fikri biraz ürkütücü. Yemek kuyruğuna girmek bile psikolojik hazırlığı gerektiriyordu. Kuyruğun fotoğrafını çekmeye kalkıştığımda insanların ellerindeki kapları sakladığını gördüm.</p>

  <p>Kampa yerleştirilenler Golan’da ateşkes hattının dibindeki Bir Acem ve Barika köylerinden gelmişler. Daha önce Reyhanlı’ya gelen Çerkeslerin aktardığı hikâyenin biraz farklı versiyonunu onlardan dinledim. Çerkeslerin anlattıklarını Türkiye’nin ev sahipliğini, biz konuşurken yanımıza gelip İdlib’de nasıl yaralandığını anlatan Ahrar el Şam’dan Muhammed gibi muhalif savaşçıların burada barındığını dikkate alarak yani “kamp etkisi”ni hesaba katarak değerlendirmekte fayda var. Çerkeslerin anlattıkları şuydu:</p>

  <p>“Kasım’da Dera’ya gitmek isteyen 500-1.000 arasında ÖSO savaşçısı, rejim güçleri İsrail’den korkar ve saldırmaz diye Golan’daki ateşkes hattından geçti. Bir Acem’in yanındaki ormanlık alanda kamp kurdular. Bunu fark eden ordu bombardımana başladı. Çerkesler de iki ateş arasında kaldı. Bir Acem’de evlerin % 70’i, Barika’da da birkaç ev yıkıldı.”</p>

  <p>Barikalı Muhlis Ghış: “Çatışma oldu, evlerimiz bombalandı, kaçmak zorunda kaldık. Biz köyü boşalttıktan sonra evler askerler tarafından yağmalandı. Halbuki biz taraf değildik. Yaşlılar evler yağmalanmasın diye geride kaldı. Öncelikle delikanlıları ve kızları çıkardık, çünkü kızlara musallat olmaya, erkekleri de zorla askere almaya başladılar.”</p>

  <p>Bir Acemli Hukun Yusuf: “Bir Acem diye bir şey kalmadı. Üzerimdeki elbiselerle çıktım. Bombardıman başlayınca hep birlikte sığınaklara indik. Bir hafta aç susuz kaldık. Yiyecek getirmek için sığınaktan çıkan 5 genç öldürüldü.”</p>

  <p>Barikalı el sanatçısı Hişam Hacımaf: “Aylarca mahsur kaldık. 10 gün önce Barika’dan çıkmayı başardık. Önce rejimi destekliyordum ama artık rejime güvenim kalmadı. Askerler güya bizi korumak için geldi ama köyümüzü mahvetti.”</p>

  <p>Barikalı Ahmet Osman: “Barika’ya ÖSO değil askerler girdi. ÖSO’ya yardım ettiğimiz suçlamasıyla evleri yağmaladılar. Evin birinde ev sahibi evi terk etmemişti, görünce afalladılar, ellerini bağlayıp tokat attılar. Telefon ve televizyonu alıp çıktılar. Evde çalınacak bir şey yoksa duvarlara çirkin resimler çizip tahrip ettiler. Hatta Çerkes General Faruk İsa’ya Hafız Esad’ın ödül olarak verdiği evi yağmaladılar. Rejim artık Çerkeslerin eskiden rejim yanlısı olduğunu hatırlamıyor bile. Çerkes subaylar da bu köylere yapılanlar karşısında çaresiz kaldı. Güvenli çıkış bulurlarsa onlar da ülkeden ayrılabilirler.”</p>

  <p>Daha önce Çerkeslerden bir kısmı anavatanları Kafkasya’ya dönmüştü. Kampa gelenlere sordum, şimdilik Kafkasya’yı düşünen yoktu. Müteahhit Varoka Hami “Kafkasya’ya 4 kez gittim, beğenmedim. Savaş uzarsa Türkiye’de kalırım” yanıtını verdi. Hukun Yusuf “Henüz Kafkasya’ya gitmeyi düşünecek durumda değiliz” derken bir başkası “Orada yaşayamayız, pahalı, iş yok. Suriye’de halimiz iyiydi” ifadelerini kullandı.</p>

  <p>Diasporik bir azınlık olarak Çerkesler için patlak veren kriz ya da çatışmalarda taraf tutmak iki tarafı keskin bir kılıca sarılmaktan farksızdı. Tabii önceki dönemeçlere kıyasla doğrudan hedef oldukları söylenemez. Malum Çerkesler bu topraklarda 1860’lardan 1920’ye dek Osmanlı namına düzeni sağlayan neferlerdi. Golan’da Dürziler ve Bedevilere karşı tampon olarak 13 köy şeklinde tespih gibi dizilmişlerdi. Zeytun’da Ermenileri, Rasulayn’da (Serekaniye) Kürtleri ve Bedevileri gözetlemekti görevleri. Üstelik kendilerine verilen topraklar yüzünden yerel halklarla az savaşmadılar.</p>

  <p>Çerkesler, geçen yüzyılın başında Araplar isyan ettiklerinde Osmanlı’ya sadakatlerini sürdürünce Araplarla aralarında güvensizlik oluştu. Arapların güvenini Çerkes subayların Fransız işgaline karşı yürüttüğü savaş sayesinde kazandılar. Ancak Çerkeslerin önce direndikleri Fransız mandası sırasında Doğu Ordusu’na katılıp güvenliği üstlenmeleri üzerine güvensizlik yeniden nüksetti. Sonradan Doğu Ordusu’nda hizmet ettikleri Fransız manda yönetimi 1946’da sona ererken de düştükleri nazik durumdan ancak İsrail’e karşı kahramanlıkları sayesinde çıkabildiler.</p>

  <p>1947-1948’de Filistin’de, daha sonra 1967’de Golan Tepeleri’nde Yahudilere karşı kahramanlıklarıyla öne çıktılar. Baas rejimi sırasında yapılan tasfiyelerden nispeten nasiplerini aldılar ama bürokrasiden tamamen silinmediler. Güvenlik birimlerindeki varlıklarının son yıllarda daha da erimesi nedeniyle rejimle bağları zayıfladı. Ama konuştuğum Çerkesler iktidara kim gelirse gelsin azınlıklar açısından tehlikenin geçmeyeceğinden korkuyordu. O nedenle dünden daha fazla Kafkasya’ya geri dönüş herkesin yedeğinde tuttuğu seçenekti.</p>

  <p class="baslik3">MARAKEŞ TİYATROSU;<br/>SURİYE’NİN “BEYAZ” VE “SİYAH” KÜRTLERİ</p>

  <p class="p1">ABD’nin Kasım 2012’de İstanbul merkezli Suriye Ulusal Konseyi’nin (SUK) üzerini çizip yerine Doha’da Suriye Muhalif ve Devrimci Güçler Ulusal Koalisyonu’nu (SMDGUK) kurdurtması inisiyatifin Türkiye’den kayışının resmiydi. Buna karşın Dışişleri Bakanı Ahmet Davutoğlu, Marakeş’te muhaliflerin toplantısı sırasında <i>Radikal</i>’den Deniz Zeyrek’e verdiği röportajda hiç istifini bozmadı:</p>

  <p>“Türkiye şimdi istediği anda geniş bir koalisyon yaratıp, yürütüp, yönetebiliyor. Marakeş’teki koalisyonu da Türkiye oluşturdu.” Yeni koalisyon Marakeş’teki Suriye’nin Dostları toplantısında 113 ülke tarafından tanındı. Burada itici etken ABD’nin toplantı arifesinde SMDGUK’yı “tek meşru temsilci” ilan etmesiydi.</p>

  <p>Bu süreçte rejim devirme oyununda Türkiye’nin rolünün tam olarak nerelerde kendini gösterdiğine dair farklı bir hikâye vardı: Demokratik Birlik Partisi’nin (PYD) içinde yer aldığı Batı Kürdistan Halk Meclisi ile Kürt Ulusal Konseyi (KUK) Temmuz 2012’de Suriye’nin Kürt bölgesinde ortak hareket etmek için Kürt Yüksek Konseyi’ni (KYK) kurmuştu. Kürtler siyasal ve kültürel özerklik talepleriyle ilgili güvence verilmemesi nedeniyle SUK’a katılmamıştı. PYD’nin ayrıca Türkiye merkezli bir muhalif çatıda Kürtlerin olamayacağına dair rezervi vardı. Ancak iklim yılın sonuna doğru biraz değişti. Marakeş’teki toplantı öncesi Kürtler, yeni koalisyonun esnekliği ve Kahire merkezli olması nedeniyle SMDGUK’ya katılma kararı aldı. Ama toplantıya kadar birleşme bir türlü gerçekleşmedi.</p>

  <p>Kürt kaynaklara göre PYD, KYK’nın Kürtlerin talepleriyle ilgili taahhüt verilmesi şartıyla SMDGUK’ya katılmasını destekledi. Hatta Türkiye’nin PYD’ye itirazı nedeniyle KYK’nın katılımı mümkün olmazsa KUK’un tek başına SMDGUK’ya dahil olmasına karşı çıkmadı. Burada da Kürtlerin taleplerinin karşılanması şartı esastı. PYD sözcülerinden Şirvan İbrahim’e PYD’nin yeni tutumunu sorduğumda yanıtı şu oldu: “PYD’nin SMDGUK’ya katılım yönündeki kararı stratejik değil taktiksel. Aksi halde Türkiye’nin PYD’yi Kürt partilerden tecrit politikası başarılı olurdu.” SMDGUK’ya katılma kararı almasına rağmen KUK, Marakeş’e gözlemci gönderdi ama resmen katılmadı. Çünkü pazarlıklar bitmemişti.</p>

  <p>Kürtlerin 60 üyeli SMDGUK’da en az 12 koltuk, başkan yardımcılığı, Suriye Arap Cumhuriyeti adının “Suriye Cumhuriyeti” olarak değiştirilmesi gibi talepleri vardı. Ama bazı Kürt kaynaklara göre PYD’yi oyun içinde tutacak bir katılıma Türkiye taş koydu. Tabii kültürel haklara itiraz etmese de “siyasi özerklik” lafından alerji duyan SMDGUK’nın “Yeni Suriye kurulmadan özerklik garantisi olamaz, buna yeni meclis karar verir” yönündeki tutumunun değiştiğine dair bir emare yoktu. Bu tavır, Türkiye’nin bakışıyla da örtüşüyordu. Yine de taraflar pozisyonlarını yakınlaştırmaya çalışıyordu. Aralıkta 2012’de KYK adına 7 kişilik bir heyet SMDGUK ile müzakereleri nihayete erdirmek için Kahire’ye gitti. Yani PYD, KYK üzerinden sürecin bir parçasıydı.</p>

  <p>Davutoğlu ise PYD’ye karşı tutumlarına açıklık getirirken iki gerekçe sıraladı:</p>

  <div class="girs2">
    <p class="p1">“Bir, Suriye rejimiyle yaptığı işbirliği ve orada dökülen kan. Rejimin terk ettiği her yerde silahları PYD’ye bırakması. İki, terör bağlantısını reddetmemesi. Terörü reddettiği ve rejimle işbirliği yapmadığı sürece bizim için bir sorun yok.”</p>
  </div>

  <p>PYD’nin Kürtleri temsil eden en büyükyapı olduğu tezini reddeden Davutoğlu, bu örgüte karşı çıkma nedenlerinin Esad’ın Şebbiha’sına karşı çıkmakla aynı olduğunu savundu:</p>

  <div class="girs2">
    <p class="p1">“Kürt oldukları için değil rejimle işbirliği yaptıkları için. Başta Kürtler olmak üzere insanlara karşı terör estirdikleri için. Mişel Temo’yu, onun gibi birçok Kürt lideri kim öldürdü? Kürtleri korumak için de PYD’ye karşı çıkıyoruz. Haseki’de bir Kürt tugayı var, rejime destek olduğu için PYD ile de savaşan. PYD, 93-94’te PKK’nin yaptığını yapıyor. Saddam çekilirken silahlarını PKK’ya bırakmıştı. Biz bunun üzerine Barzani’yi destekledik. Şimdi de Esad’ın desteği ile Esad’a rağmen değil benzer bir gelişme yaşanıyor. O zaman safını belirlemiş. Esad’ın yanında olan bir unsura nasıl nötr yaklaşabiliriz?”</p>
  </div>

  <p>Davutoğlu’nun Kürtlere garanti verilmemesi konusundaki gerekçesi de şuydu:</p>

  <div class="girs2">
    <p class="p1">“Daha seçilmiş bir parlamento oluşmadan <i>de facto</i>, emrivaki oluşumlar başlarsa bunun sonu gelmez. Herkes kendi bölgesini ilan eder, bu da Suriye’yi bir arada tutmayı imkânsızlaştırır. Ama parlamento oluşur, kendinize en uygun yöntemi seçersiniz, memnuniyet duyarız.”</p>
  </div>

  <p>Tartışılan başka bir nokta; Kürtler SMDGUK’ya KUK olarak mı yoksa KYK olarak mı katılacaktı. Barzani, Türkiye gibi KUK’un katılımından yanaydı.</p>

  <p class="baslik3">İRAN’IN ÇÖZÜM ÖNERİSİ</p>

  <p class="p1">Suriye krizi yüzünden İran ile Türkiye arasındaki ilişkilere hiç bu kadar aynı anda tavan yapan iki zıt eğilim hâkim olmamıştı: Bir yanda diyalog kanalları görülmemiş düzeyde açık, diğer yanda gerilim hiç olmadığı kadar yüksekti. Suriye’deki olaylar komşuların komşularla ilişkilerini zehirledi. Türkiye’nin çizgisi ne denli tartışmalı hale geldiyse Suriye’ye desteği nedeniyle İran’ın Sünni âlemdeki yeri de o kadar hercümerç oldu. İran, bir taraftan Suriye’yi yalnız bırakmazken diğer taraftan krizin diyalogla çözümü için girişimlerde bulundu ama dikkate alınmadı. İranlı yetkililer Ekim 2011’de dış müdahale ve silahlı mücadeleye karşı çıkan Heysem Menna gibi bazı muhalif isimlerle bir araya gelerek krizin çözümü için konferans düzenleme girişiminde bulundu. Teklif “İran’a güvenmiyoruz” denilerek reddedildi.</p>

  <p>18 Aralık 2012’de Kahire’de Mısır, İran, Suudi Arabistan ve Türkiye’nin katılımıyla yapılan “temas grubu” toplantısında İran Dışişleri Bakanı Ali Ekber Salihi, 4 ülkenin Suriye’ye ortak gözlemci göndermesi, ateşkes sağlanması ve diyalogla çözüm önerirken muhaliflerle Suriye hükümetini Tahran’da masaya oturtmayı teklif etti. Salihi’nin Kahire ve Şam temaslarının ardından Dışişleri Sözcüsü Ramin Mehmanperest, 28 Aralık 2012’de İran’ın İstanbul Başkonsolosluğu’nda benim de aralarında bulunduğum bir grup gazeteci ile buluştu. Sözcü Suriye, NATO’nun Malatya-Kürecik’i konuşlandırdığı Patriot füze sistemi ve PKK konusunda İran’la ilgili Türk kamuoyunda oluşan berbat algıyı yıkmaya çalışıyordu. Bir süreden beri iki ülke arasında mesaj savaşı yaşanıyordu. Karşılıklı tedirgin edici demeçlere rağmen Mehmanperest “Bazen iki ülke dışişleri bakanları günde 3 kez görüşüyor. İlişkiler üst düzeyde ... Bizim için en iyi hükümet AKP hükümetidir; Türkiye’yi kalkındırdı ve bizimle ilişkileri geliştirdi” notunu düşse de Türkiye’nin Suriye’de Batı’nın oyununa geldiğini ima etti, hatta İran’ın PKK’ya nefes aldırdığını söyleyen İçişleri Bakanı İdris Naim Şahin ile “Kendisi 2.500 kilometrelik füzelere sahipken açıklama yapması kabul edilemez” diyen Başbakan Yardımcısı Ali Babacan’ı iğneledi:</p>

  <div class="girs2">
    <p class="p1">“Askerî yetkililer tedirgin. ABD hep bir plan peşinde. ABD’nin Irak ve Afganistan’daki varlığından kötü tecrübeler edindik. Şimdi yeni bir yere konuşlanmak istiyorlar. Bir taraftan da sürekli İran’a askerî müdahaleden bahsediyorlar. Bölge ülkeleri de bu planın farkına varmalı... Türk yetkililer de İran aleyhine konuşuyor. İran’ın füzelerinin kontrolü İran’ın elindedir. .. (PKK’ya destek suçlaması) Bu çok ilginç bir demeç. Bu konuda işbirliğinin düzeyini en iyi İçişleri Bakanı bilir. 5 düzeyde işbirliği mekanizmaları var. Bu meseleyi Türk Dışişleri ile konuştuk. ‘Bu şahsi görüştür, devletin yaklaşımı değildir’ dediler. Kamuoyunu böyle yönlendirmemek lazım.”</p>
  </div>

  <p>İran’ın Suriye krizinden çıkış senaryosunu sorduk. İran’ın 6 maddelik planını sıraladı:</p>

  <div class="girs2">
    <p>- Çatışmalara karşılıklı olarak son verilsin.</p>

    <p>- Tüm tarafların içinde yer alacağı milli diyalog sağlansın.</p>

    <p>- Tüm tarafların katılımıyla geçiş hükümeti kurulsun ve uluslararası denetim altında şeffaf ve adil şekilde seçim yapılsın.</p>

    <p>- İnsani krizin yaşandığı yerlere yardımlar ulaştırılsın.</p>

    <p>- Ayrım gözetilmeden halkın zararları tespit edilsin.</p>

    <p>- Basının sahadaki gerçeklere erişimi sağlansın.</p>
  </div>

  <p>Sözcü, Beşşar Esad’ın gitmesi şartına şu argümanla karşı çıktı:</p>

  <div class="girs2">
    <p class="p1">“Suriye’de halkın ne istediğini kim biliyor? Silahlı gruplar devletle savaşmanın meşruiyetini nereden alıyor? Kendilerini silah zoruyla halka kabul ettiriyorlar. Yarın Batılıların İran ve Türkiye’de silahlı grupları desteklediklerini ve resmen tanıdıklarını düşünün... Halkın iradesini ortaya koymasına yardım edelim. Ama bunun için önce çatışmalar durmalı. Türkiye ve İran birlikte bunun için çalışabilir. Çatışmalar sürdükçe masumlar ölüyor. Masumları düşünüyorlarsa neden çatışmanın sürmesini istiyorlar. Zira normal seçimlerde halkın silahlı gruplara oy vermeyeceğinden korkuyorlar. Halkların hukukunu koruyalım. Bunun istisnası olmasın. Bahreyn’de de halkı koruyalım.”</p>
  </div>

  <p>Mehmanperest Türkiye’ye 2012 sonu itibariyle 150 bin Suriyelinin sığındığına ilişkin soru üzerine “İran problem yaşayan tüm halklara yardım ediyor. Biz 30 yıl 3 milyon Afgana, 30 yıl 2 milyon Iraklıya ev sahipliği yaptık. 34 yıldır Filistin’i destekliyoruz. İran’ın yardımları olmasaydı İsrail daha büyük kıyım yapardı” dedi.</p>

  <p>Bir Kürt şeridinin yaratıldığı tespitine “Bölge ülkelerinin toprak bütünlüğünden yanayız. Batılıların planlarına izin vermemeliyiz” yanıtını veren sözcü, sıranın İran’a gelmesinden korkup korkmadıklarına ilişkin soru üzerine şunu söyledi:</p>

  <div class="girs2">
    <p class="p1">“Bu değişim 34 yıl önce İran’la başladı.”</p>
  </div>

  <p>Toplantı sonrası özel olarak sohbet ederken İranlı bir diplomat “İran için kırmızı çizgi Esad değil direniş hattı” dedi. “Hep halkın iradesi diyorsunuz, ya halk aksini seçerse” dedim, yanıtı şu oldu: “Yapacak bir şey yok, ona da saygı duyarız.” Diplomat, Mehmanperest’in Türkiye-İran ilişkilerinin geldiği yere dair dillendiremediği şu sözü de söyledi: “AK Parti iktidarı İslâmcı diye İran’a yakın bir hükümet olarak görülüyor. Ancak ilişkilerimizde hiç bu kadar gerilim ve güvensizlik olmamıştı. İnanmayacaksınız ama Türkiye’de laik iktidarlar döneminde bile bu kadar sıkıntı yaşamamıştık.”</p>

  <p class="baslik3">MEŞUM MİRAS: MEZHEBİ DÜŞMANLIK</p>

  <p class="p1">Ve 2012’nin sonu: Suriye krizi üçüncü yılına kasvetli bir mirasla girdi. Öyle bir miras ki çatışmadan başka bir gelecek vaat etmiyordu. İsyan coğrafyasında yaşananlar tüm aktörler için turnusol kâğıdı işlevi gördü. Suriye’den Irak’a, Mısır’dan Tunus ve Libya’ya, Bahreyn’den Yemen’e kadar birçok yerde ayrışmalar keskinleşti. Diktatörlerinden kurtulanlar kendi aralarında, kurtulamayanlar karşıt saflarda ayrıştı. Özellikle Suriye krizinin en berbat mirası herkese sirayet eden mezhepçilik virüsü oldu. Kriz, Sünni dünyanın önde gelen alimi Yusuf el Karadavi’yi Beşşar Esad’a şükran duyan bir çizgiden onu destekleyen sivillerin dahi öldürülmesine cevaz verecek noktaya savurdu. 2009’da Esad’ı ziyaret edip Filistinlilere desteğinden dolayı “Beşşar Esad’a tebriklerimizi sunuyoruz” diyen Karadavi, 2 Aralık 2012’de El Cezire’deki “Şeriat ve Hayat” programında “Rejimi destekleyenleri hedef almak caiz mi” sorusuna şu fetvayı verdi:</p>

  <div class="girs2">
    <p class="p1">“Rejimin saflarında duran herkese karşı ayrım gözetmeksizin savaşmalıyız. Asker, sivil, alim, cahil kim olursa olsun, bu rejimi destekleyen herkes zalimdir. Rejim için geçerli olan hüküm onlar için de geçerlidir. Rejim yanında savaşanlara karşı savaşılmalıdır. Rejimin yanında görünüp de öldürülenler içerisinde mazlum ya da masum biri varsa Allah ahirette ona hakkını verecektir.”</p>
  </div>

  <p>Bu fetvadan sonra Karadavi’yi fakih olarak görenleri kim nasıl dizginleyebilirdi?</p>

  <p class="baslik3">“Firavunlaşacaksınız”</p>

  <p class="p1">Buna karşı İslâmcıların el üstünde tuttuğu başka bir alim var ki, Suriye’nin Bir Acem köyünde kardeşini ve evini yitirdiği halde duruşundan taviz vermeyerek silahlı isyanı destekleyen cepheyi şoke etti. Bu kişi zulümden ziyadesiyle nasibini almış, rejimin tüm geçim kaynaklarını kurutması nedeniyle köyüne çekilip 2 ineğiyle birlikte kimseye minnet etmeden sivil isyanını sürdürmüş Cevdet Said’di. Kabil’e karşı Habil olmayı öğütleyen Said, Hilal TV’ye Türkiye skalasına birkaç numara büyük gelen şu değerlendirmeyi yaptı: “Muhalifler silahla mücadele ediyor. Silah pisliktir. Ellerine hiç silah almamaları gerekirdi. Kurşun atanlara gül atmalıydılar. Ben olsam karımı çocuklarımı öldürseler bile öyle yapardım. Devrim peşinde koşanlar iktidara gelince firavunlaşacaklar. Suudi Arabistan firavunlaştı, Katar, BAE de öyle. İran da firavunlaştı, tıpkı Osmanlı gibi. Osmanlı da Firavun yönetimiydi; silahla geldi, silahla yönetti ve silahla gitti.”</p>

  <p>Said “Halkın silahtan başka çaresi kalmadı” diye itiraz eden muhabire “Siz Türkler silahtan başka bir şey bilmiyorsunuz” sözleriyle çıkıştı.</p>

  <p>Ayrışmada bir yanda İran diğer yanda “Sünnilerin hamisi” diye adı öne çıkartılan Türkiye vardı. İran’ın 1979’daki devrimiyle edindiği ve Filistin’e yardımlarla güçlendirdiği Sünni dünyadaki müstesna prestijin yerinde nefret fokurdar hale geldi. Türkiye’nin bu mezhepçi tabloya nasıl sokulduğunu görmek için de 28 Aralık 2012’de lrak’ta olanlara bakmak kâfiydi: Maliye Bakanı Rafi el İsavi’nin korumalarını “terör”den tutuklatıp Sünnileri öfkelendiren Başbakan Nuri Maliki’ye karşı Felluce’de düzenlenen gösteride Başbakan Tayyip Erdoğan’ın posterleri taşındı. Necef’te ise Şiilerin gösterisi Erdoğan’a karşıydı.</p>

  <p>“Havada bulut yok bu ne dumandır; Mahlede ölü yok bu ne şivandır; Şu Yemen elleri ne yamandır” diye türkü yaktığımız uzak diyarda bile Türkiye algısı tepetaklaktı. Nedeni de Yemen’e giden silahlardı. 27 Aralık 2012’de Sana’dan gelen haberlerde Yemen meclisindeki oturumda yıl içinde 70’i aşkın üst düzey yetkili, istihbarat görevlisi ve askerî komutanın öldürüldüğüne dikkat çekilirken bazı vekiller bu saldırılardan açıkça Türkiye’yi de sorumlu tutuyordu. Aralık 2012 itibariyle Türk yapımı silahlarla dolu iki gemi yakalanmıştı. Oturumda Milletvekili Muhammed Roşli Razı, hükümete Ankara’yla diplomatik ilişkileri kesmesi çağrısı yaptı. Milletvekili Abdullah el Miklafi de “terör üçgeni” olarak nitelediği Türkiye, İran ve ABD’yi Yemen’de karışıklık yaratmakla suçladı.</p>

  <p>Kasım 2012’de Necef’te karşılaştığım Yemenli Zeydilerin de Türkiye’yi hayırla anmadıklarını gördüm. Türkiye’ye karşı kızgınlıklarının iki nedeni vardı: Türkiye’den gemilerle gönderilen ve yakalanan silahlar ile Ankara’nın Suriye’yi iç savaşa sürükleyen politikası.</p>

  <p>Suriye krizi sivil kayıpların arttığı, kafa kesme ve bombalı saldırıların görüntülerini Körfez’den gelen yardımlar için “makbuz” olarak kullanan fanatik İslâmcı grupların inisiyatifi ele aldığı 21 ayı geride bıraktığında BM-Arap Birliği Özel Temsilcisi El Ahdar el İbrahimi’nin uyarısı şuydu: “Siyasi çözüm olmazsa ülke Somalileşebilir.”</p>

  <p>Ortaya çıkan neticeyi bir de İsrailli eski komutan Moşe Elad’ın gözüyle görmek gerekiyordu: “Suriye, bizim için en çetin düşmandı. Şimdi parçalanıyor. Üstelik İsrail’e bir tek kurşun bile sıkmadan.”</p>

  <p>2012 karanlık bir koridordu, 2013 de halkların daha fazla acı çekmemesi için herkesin duruşunu revize ettiği bir yıl olmayacaktı</p>
</body>
</html>