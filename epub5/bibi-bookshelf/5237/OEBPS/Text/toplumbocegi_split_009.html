<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>toplumbocegi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="solbaslik" id="calibre_toc_16">5</h2>

  <p class="normal">Neredeyse bir ay boyunca aynı tempoda çalıştım. Sabah saat 09:00’da bilgisayarımın başına geçiyor, Alfa Bir’den yarım saat arayla gelen talimatları harfiyen uyguladıktan sonra kısa bir öğle yemeği molası veriyor ve hemen ardından paydos saatine kadar yine yarım saat arayla gelen yeni talimatları uyguluyordum. Bu süre zarfında Alaska’dan Fiji’ye uzanan bir coğrafyada arı sütünden tutun da bilgisayar ana kartına varıncaya değin geniş bir ürün yelpazesinde üretim yapan firmaların satın alma işlemlerinin tamamlanmasını sağladım. Bizzat sahada olup da canla başla çalışarak kurdukları firmalarının ellerinden kayıp gitmesini kendilerine yediremeyen eski patronlarla başlarına geleceklerden habersiz bir şekilde artık çok daha iyi şartlarda çalışacaklarını düşünen işçilerin acınacak hallerini görmediğim için her şey bir oyun gibi gelmeye başlamıştı. Satın alma işlemlerinin yanı sıra sorumluluklarım arasına ŞiBuMi’nin dört kıtaya yayılmış üretim tesislerindeki acil ihtiyaçların en hızlı şekilde karşılanması da eklenmişti. Sözgelimi Vietnam’daki rulman fabrikasında demir stoğu kritik düzeylere düştüğünde gerekli miktarı en uygun fiyata İtalya’dan temin edebiliyor yahut İngiltere merkez ofisinde Darjeeling çayı kalmadığında Hindistan’dan özel bir uçak kaldırarak çalışanların ertesi gün çay saatinde mümkün olan en kaliteli Darjeeling çayını yudumlamalarını sağlayabiliyordum. Günlerim hep aynı geçiyordu. Sabah aynı saatte uyanıyor, aynı saatte işyerine varıyor, aynı saatte kahve molası verip aynı saatte öğle yemeğine çıkıyordum. Kendimi bu tekdüze hayata öylesine kaptırmıştım ki her gün öğleden sonra merkez binadaki konferans salonunda gösterilen ve Roket’in ilham verici konuşmalarından derlenmiş etkileyici aforizmalar, tekerlemeler ve şarkı sözlerini içeren sunumları izledikten sonra karanlık salonda ayağa kalkıp avuç içlerimi çatlatırcasına alkışlıyor, hep bir ağızdan söylenen ŞiBuMi tekerlemelerinde başı çekiyordum. Artık yaptıklarımı da sorgulamaz olmuştum. Yalnızca gün boyu ekrana bakıyor, masasına kucak dolusu dosya getirip hepsini tek tek kokladıktan sonra uykuya dalan Kremlin’in horlamasına aldırış etmeden bana verilen talimatları harfiyen uyguluyordum.</p>

  <p class="normal">Doğrusunu isterseniz bu durumun ne kadar süreyle devam ettiğini kestirmem olanaksız. Artık ŞiBuMi kol saatimi hiç çıkarmadığım için dış dünyadan bağımsız bir zaman diliminde yaşıyor, acil durum ve toplantı çağrılarının yönlendirdiği bir başka evrende soluk alıp veriyordum. Ne gazete okuyor ne de televizyon izliyordum. Her gün envai çeşit evrak imzaladığımdan üç yıllık sözleşme sürem dolmuş ve ben farkına varmadan beni bir üç yıl süreyle daha ŞiBuMi’ye bağlayan yeni bir sözleşmeye imzamı atmış olabilirdim. Bu esnada yaptığım her görüşme, satın alınmasını sağladığım her firma ŞiBuMi’nin gücüne güç katıyor, avaz avaz tuhaf tekerlemeler söyleyip görünürde hiçbir iş yapmayan ŞiBuMi logolu çalışan ordusu dünyayı ele geçiriyordu. İçinde bulunduğum durumun ciddiyetini ancak Roket beni bizzat odasına çağırdığında kavrayabildim.</p>

  <p class="normal">Sıradan bir çarşamba sabahı –en azından kol saatime göre öyleydi– bakışlarımı bilgisayar ekranına dikmiş Alfa Bir’den gelecek talimatları beklerken telefonumun çalmasıyla irkildim. Kremlin uykusunda homurdanıp başını diğer tarafa çevirerek uyumaya devam etti. Telefona uzanıp yanıt verdim:</p>

  <p class="normal">“Alo.”</p>

  <p class="normal">Metalik bir ses ofisçe kullanarak derhal Roket’in odasına gitmem gerektiğini, Alfa Bir ve Roket’in beni orada bekliyor olduklarını söyledi. Ahizeyi yerine bıraktıktan sonra vakit kaybetmeden kalkıp Roket’in ofisine gittim. Telefonda belirtildiği gibi Roket ve Alfa Bir beni bekliyorlardı. Ben odaya girer girmez Alfa Bir gülümseyerek ayağa kalkıp şevkle elimi sıktı. Roket de ellerini çırparak müdür koltuğunda birkaç kez döndükten sonra oturmam için işaret etti.</p>

  <p class="normal">“Buyurun efendim,” dedim yüksek arkalıklı, deri misafir koltuğuna gömülürken.</p>

  <p class="normal">“Merhaba Kalipso,” dedi Roket gülümseyerek. “Öncelikle seni işe alarak ne kadar doğru bir karar vermiş olduğumuzu belirtmek istiyorum. Mülakat esnasında v-yaka yerine bisiklet yakayı tercih ettiğinde bunu zaten anlamıştım.”</p>

  <p class="normal">“Haklısınız, her zamanki gibi çok iyi bir karar verdiniz,” dedi Alfa Bir.</p>

  <p class="normal">“Teşekkür ederim,” dedim zoraki de olsa gülümseyerek.</p>

  <p class="normal">“Aylar boyunca sürüncemede kalan Burkina Faso maden ocağı sorununu başarılı bir şekilde çözdüğünden bu yana tamamladığın satın alma işlemlerinin sayısı 5000’e ulaşmış durumda.”</p>

  <p class="normal">“Harika!” dedi Alfa Bir el çırparak.</p>

  <p class="normal">Duyduklarıma inanamıyordum. Dile kolay! Tam 5000 satın alma işlemi.</p>

  <p class="normal">“İşte bu yüzden,” diye devam etti konuşmasına Roket, “ŞiBuMi’nin gelmiş geçmiş en büyük şirketlerden biri olma yolunda atacağı akıl almaz adımlardan birinde başı senin çekmeni istiyorum.”</p>

  <p class="normal">“Mükemmel!”</p>

  <p class="normal">Ne diyeceğimi bilemiyordum. ŞiBuMi’nin robotlaşan çalışanlarından biri olarak gururlanmalı mıydım yoksa bataklıktan farkı olmayan bu kurumda gitgide daha derine batmakta olduğumun ayırdına vararak endişeye mi kapılmalıydım? Hiçbir şey demeden öylece bakmaya devam ettim. Bir süre sonra Roket konuşmasına kaldığı yerden devam etti.</p>

  <p class="normal">“Dünyaca ünlü zenginler ve holding patronları artık gözlerini dünya dışına dikmiş durumdalar.”</p>

  <p class="normal">“Dünya dışı,” diye tekrarladı Alfa Bir gülümseyerek. Bense söylenenlere bir anlam veremediğim için sessiz kalmayı tercih ettim.</p>

  <p class="normal">“Son verileri incelediysen ŞiBuMi gayrimenkul firmalarının dünya emlak pazarının yaklaşık % 97’sini kontrol ettiğini biliyorsundur.”</p>

  <p class="normal">Bu tip verileri bilmeme imkân yoktu fakat yine de başımı aşağı yukarı salladım.</p>

  <p class="normal">“Yakın zamanda aydaki arazileri parselleyip satışa çıkararak bir ilke daha imza atacağız.”</p>

  <p class="normal">“Aydaki araziler mi?” diye sordum şaşkınlık içinde. Ben bilgisayarımın başında talimat üstüne talimat yerine getirirken ŞiBuMi dünyayı ele geçirmekle kalmayıp gözünü uzaya dikmişti.</p>

  <p class="normal">Roket, “Evet, aydaki araziler,” diyerek masasından destek alıp koltuğunu hızla döndürdü. “Senden bu arazilerin parsellenip satılmasıyla ilgili olarak destek almak istiyoruz. Butes ile birlikte altı aylık ön keşif programı dâhilinde arazi parselleme çalışmalarına bizzat eşlik etmeni istiyorum.”</p>

  <p class="normal">Boğazıma bir şeyler düğümlenmişti. Konuşamayacağımı düşünerek ağzımı aralayınca zar zor, “Bunu nasıl yapacağım?” diyebildim.</p>

  <p class="normal">“Aya giderek!”</p>

  <p class="normal">“Aya aya!” diye bağırdı Alfa Bir. Oturduğu yerden kalkıp koşarak Roket’in masasının etrafında dönmeye başladı.</p>

  <p class="normal">“Elbette ki hemen karar vermeni beklemiyoruz,” dedi Roket; bir yandan da gülümseyerek etrafında dört dönen Alfa Bir’i gözleriyle takip ediyordu. “İstersen yarına kadar düşün. Ama şunu unutma: ŞiBuMi’de değişmeyen tek şey değişimin kendisidir!”</p>

  <p class="normal">Betim benzim atmış vaziyette apar topar odadan dışarı çıkarken Alfa Bir’in bet sesi kulaklarımda çınlıyordu:</p>

  <p class="ortaitalik">ŞiBuMi’dir adımız<br class="chapter" />
  Anlı şanlı logomuz<br class="chapter" />
  Herkese satış yapmaktır<br class="chapter" />
  Daimi misyonumuz<br class="chapter" />
  Tra la la<br class="chapter" />
  Tra la la la</p>
</body>
</html>
