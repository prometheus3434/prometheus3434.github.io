<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>toplumbocegi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="solbaslik" id="calibre_toc_13">2</h2>

  <p class="normal">Hayatımda katıldığım en tuhaf iş görüşmesinin ardından yalnızca birkaç soruyla işe alındığımı duyan kalabalık galeyana gelerek yemekhanenin altını üstüne getirmeye başladığında ben çoktan iriyarı güvenlik görevlileri tarafından kordona alınarak çıkışa yönlendirilmiştim. Doğrusu saçma sapan bir görüşme sonucunda böylesine önemli bir göreve getirilmiş olduğuma ben de inanamıyordum fakat elbette ki durumdan son derece hoşnuttum. Görüşme çarşamba günü yapılmıştı ve pazartesiye kadar, işe başlamadan önce gerekli belgeleri hazırlayıp dinlenmek için önümde uzun bir zaman vardı. O an kendimi dünyanın en şanslı adamıymış gibi hissediyordum. Dolgun sayılabilecek maaşımla alınacaklar ve boş zamanlarımda arkadaşlarımla birlikte yapılacaklara dair zihnimde daha şimdiden listeler hazırlamaya başlamıştım.</p>

  <p class="normal">Dört gün bu şekilde göz açıp kapayıncaya kadar geçti. Pazartesi sabahı erkenden hazırlanıp ŞiBuMi’nin şehrin en gösterişli semtindeki görkemli merkez binasının yolunu tuttum. İçi lüzumsuz yığınla evrak (ikametgâh, nüfus cüzdanı fotokopisi, vesikalık resimler vs vs) dolu çantamı sallaya sallaya ŞiBuMi’nin ana kapısından geçerken güvenlik görevlisi beni durdurup kol saatimi kendisine vermemi istedi.</p>

  <p class="normal">“Kim olduğumu bilmemeniz normal...” burada yaka kartından adını öğrendim, ”Tevfik Bey. Ne de olsa bugün ilk...”</p>

  <p class="normal">“Kim olduğunuzu biliyorum Arif Bey,” diye araya girdi güvenlik görevlisi. “Fakat yine de saatinizi almam gerekiyor. Hilmi Bey’in talimatı var. Onun yerine şunu takmalısınız.” Tuhaf görünümlü, deri kayışlı bir saat uzattı.</p>

  <p class="normal">Daha ilk günden sorun çıkarmamak için istemeye istemeye kendi saatimi Tevfik Yaltacı’ya teslim edip onun uzattığını koluma taktım. Yeni bir saat takan herkes gibi kaçı gösterdiğine baktım. Onu on geçiyordu.</p>

  <p class="normal">“Pardon ama bu yanlış,” diyerek güvenlik görevlisine doğru ilerledim. “Saat daha sekizi on geçiyor fakat burada...”</p>

  <p class="normal">Tevfik Yaltacı tuhaf bir şekilde sırıtarak asansörü işaret etti. “Hilmi Bey size gerekli bilgiyi aktaracaktır.”</p>

  <p class="normal">Aklım karışmış bir vaziyette Hilmi Bey’in odasının bulunduğu en üst kata çıktım. Beni odasının kapısında bekliyordu.</p>

  <p class="normal">“Geç kaldın!” dedi sinirli bir ifadeyle duvar saatini işaret ederek.</p>

  <p class="normal">“Ama saat daha sekizi on geçiyor,” dedim şaşkınlık içinde. “Mesai sekiz buçukta başlamıyor mu?” Dönüp hâlâ işaret etmekte olduğu duvar saatine baktım. Onu çeyrek geçiyordu. Tekrar kol saatine baktım: 10:15.</p>

  <p class="normal">“Ama nasıl...”</p>

  <p class="normal">“ŞiBuMi’de gün içerisinde saatler işlerin yetişme durumuna göre düzenlenir. Örneğin bugün ihracat müdürümüzün saat on birde önemli bir toplantısı var fakat kendisinin hâlâ yetiştiremediği bazı raporlar mevcut. Bu nedenle saati mümkün olduğunca on bire yaklaştırarak iyice paniğe kapılmasını sağlıyoruz. Böylelikle saat gerçekten on bir olduğunda işlerini çoktan yetiştirmiş oluyor.”</p>

  <p class="normal">Dâhice bir buluştan bahsediyormuşçasına bir süre kasıla kasıla gülümsedikten sonra kendini toparlayıp hemen arkasındaki kapıyı işaret etti.</p>

  <p class="normal">“Şöyle geçin lütfen.”</p>

  <p class="normal">Altın harflerle Hilmi Tezcan yazılı kapıdan geçerek oldukça geniş ve muazzam bir manzaraya sahip odasına girdim.</p>

  <p class="normal">“Oturun lütfen.” Yüksek arkalıklı, kabarık deri koltuklardan birini işaret etti. Dediğini yaptım fakat aklım hâlâ şu saat meselesiyle meşguldü.</p>

  <p class="normal">“Pardon ama eğer saatler gün içinde değişip duruyorsa kendi işlerimizi neye göre ayarlayacağız?”</p>

  <p class="normal">“Endişe etmeyin lütfen. Uygulama yazılımı aracılığıyla önem sırasına koyarak kaydettiğiniz toplantı ve işlerinize göre sistemimiz yalnızca o toplantı ve işle ilgili olan kişilerin saatlerini ayarlar. O da geçici bir süreliğine. Yani dışarıda gördüğünüz duvar saati aslında yalnızca bu kat için geçerli çünkü ihracat müdürümüzle birlikte aynı toplantıya genel müdürümüz de katılacak. Başka katlarda yahut başka bölümlerde çalışanlar için şu an saat ikiyi beş geçiyor ya da gece on bir olabilir.”</p>

  <p class="normal">Hilmi Bey ayrıntılı bir şekilde anlattıkça konu daha da çetrefilleşiyordu. En iyisi bu duruma alışmayı zamana bırakıp susmaktı. Sessizce başımı aşağı yukarı salladım. Hilmi Bey arkasına yaslanıp gülümsedi.</p>

  <p class="normal">“Başka sorunuz var mı?”</p>

  <p class="normal">“Henüz yok.”</p>

  <p class="normal">“Güzel. O halde Engin Bey’e haber verebiliriz. Kendisi sizinle bizzat tanışmak istiyor.”</p>

  <p class="normal">İş görüşmesi esnasında yalnızca sesini duyabildiğimiz Engin Bey artık tam anlamıyla küresel bir şirketler topluluğu halini almış olan ŞiBuMi’nin yönetim kurulu başkanıydı. Hemen her gün farklı bir ekonomi kanalında ahkâm kesip, magazin programlarında elinde golf sopası ağzında puro boy gösterip, sanat camiasından birtakım insanlarla birlikte tuhaf isimli gece kulüplerinden çıkarken paparazzilere görüntü verdiğinden televizyonla biraz olsun haşir neşir olan herkes onu mutlaka tanırdı. Doğrusu programının yoğunluğuna rağmen benimle tanışmak için vakit ayıracak olması gururumu okşamıştı. Oturduğum koltuğa biraz daha yayılıverdim. Bu esnada Hilmi Bey telefon ahizesini kulağına dayamış muhtemelen Engin Bey’in yanıt vermesini bekliyordu. En sonunda telefona yanıt verilip de Hilmi Bey konuşmaya başladığında o günkü ikinci şaşkınlığımı yaşadım.</p>

  <p class="normal">“Alo. İge Roket. Arif şimbu. Ok!”</p>

  <p class="normal">Son derece hızlı bir şekilde sarf edilen bu anlamsız heceler topluluğu<sup class="calibre3"><a href="../Text/toplumbocegi_split_036.html#footnote-398-2" id="footnote-398-2-backlink">[2]</a></sup> bana göre unutulmaya yüz tutmuş kadim bir Afrika kabile dilinden farksızdı. Hilmi Bey yüz ifademden neler düşündüğümü anlamış olmalıydı ki gülmeye başladı.</p>

  <p class="normal">“Ah Arif Beyciğim, şimdi eminim bu adam nece konuştu böyle diye düşünüyorsunuzdur. Elbette ki çok haklısınız, tamamen benim hatam. Size ilk önce bundan bahsetmem gerekirdi.”</p>

  <p class="normal">Bahsedeceği şeyin ne olduğunu çok merak ettiğimden tek kelime dahi edip konuyu bulandırmak istemiyordum. Hilmi Bey gülümsemeye devam ederek masif çalışma masasının yan çekmecesinden bir kitap çıkartıp bana uzattı.</p>

  <p class="normal">“Buyrun lütfen.”</p>

  <p class="normal">“Bu... nedir acaba?” diye sordum çekinceli bir şekilde kitabı alırken. Kapağında ŞiBuMi Ofisçesi yazılıydı.</p>

  <p class="normal">“Bu ŞiBuMi ailesi olarak ofisçe diye adlandırdığımız bize özel bir dilin sözlüğü. Merak etmeyin; öğrenmesi son derece basit, kullanmasıysa bir o kadar eğlencelidir. Tamamen Engin Bey tarafından geliştirilmiştir. Kendisi her konuda olduğu gibi dil konusunda da akıl almaz bir dehaya sahiptir.”</p>

  <p class="normal">Kitabı evirip çevirdikten sonra merakıma yenik düşerek rastgele sayfalar açarak göz atmaya başladım. Gördüğüm yazılardan bir kısmını anımsıyorum:</p>

  <p class="indentmetin"><span class="ideitalik">FaÇe</span> – Faks Çekmek</p>

  <div class="clrb"></div>

  <p class="indentmetin"><span class="ideitalik">İmÇı</span> – İmzaya Çıkarmak</p>

  <div class="clrb"></div>

  <p class="indentmetin"><span class="ideitalik">ToGelNo</span> – Toplantıya Katılmayacağım</p>

  <div class="clrb"></div>

  <p class="indentmetin"><span class="ideitalik">ToGelYe</span> – Toplantıya Katılacağım</p>

  <div class="clrb"></div>

  <p class="indentmetin"><span class="ideitalik">BeBe</span> – Bekleyen Beyanname</p>

  <div class="clrb"></div>

  <p class="normal">Ben şaşkınlık içinde ofisçe sözlüğünü karıştırırken Hilmi Bey araya girdi.</p>

  <p class="normal">“Alışana kadar biraz güçlük çekebilirsiniz fakat bir kez alıştıktan sonra bunun ne kadar faydalı bir buluş olduğunu eminim siz de anlayacaksınız.” Söylediklerini sindirebilmemi beklermişçesine arkasına yaslanıp bir süre bana bakarak gülümsedikten sonra konuşmaya devam etti. “Diyelim ki acil bir işiniz var ve aynı zamanda sizden bir toplantıya katılmanız bekleniyor. Toplantıya katılamayacağınızı bildirmek için ilgili kişiyi arayıp önce şirket sisteminde kimliğiniz yerine kullanılan takma adı söyleyip ardındansa ToGelNo dedikten sonra telefonu kapamanız yeterli olur. Böylelikle manasız hatır sorma sohbetlerinden ve gereksiz uzun cümlelerden tamamen kurtularak yılda yaklaşık 10 güne varan bir tasarruf sağlamak mümkün oluyor. Ofisçe olmasa boşa gidecek olan 10 koca gün... Harika değil mi?”</p>

  <p class="normal">“Ben.. Şey...” Ne diyeceğimi bilemiyordum. Daha önce hiç buna benzer bir uygulamaya rastlamamıştım ve dil öğrenme konusundaki beceriksizliğim düşünülecek olursa beni zorlu bir sürecin bekliyor olacağını kestirmem güç değildi. Yine de onaylamaktan başka çarem yoktu. “Evet. Evet, gerçekten harika. Ama anlamadığım bir şey var.” Yalan söylüyordum. Anlamadığım çok şey vardı.</p>

  <p class="normal">“Nedir?”</p>

  <p class="normal">“Şu takma isimler. Sahiden gerekli mi?”</p>

  <p class="normal">“Elbette ki Engin Bey daha ayrıntılı bilgi verebilir ancak takma isim gerekliliğini en kısa yoldan şöyle anlatabilirim. ŞiBuMi gün geçtikçe büyüyüp gelişen bir yapıya sahip. Tüm çalışan alımları büyük bir gizlilik içinde yapıldığında başka bir şubenin başka bir bölümünde çalışan ve asla yüz yüze karşılaşmayacağınız bir şirket çalışanı sizin akrabanız ve hatta kardeşiniz bile olabilir. Bu durumun ortaya çıkarabileceği tatsızlıklara engel olmak için gerçek isim yerine takma isim kullanıyoruz. Örneğin benimki Alfa Bir. Bu takma isim sistemi sayesinde Bey ve Bayan yapmacıklıklarından kurtulup kime nasıl hitap etmenin daha doğru olacağını düşünmek yerine yalnızca yapacağımız işe odaklanabiliyoruz.” Hilmi Bey duraksayıp saatine baktı. “Engin Bey neredeyse gelmek üzeredir. Dilerseniz vakit kaybetmemek için kendisini kapıda karşılayalım.” Ayağa kalkıp ofisinin kapısını işaret etti. “Bu arada konusu açılmışken hemen belirteyim. Tüm ŞiBuMi çalışanlarının kimi temsil ettiğini bildiği tek takma isim Engin Bey’inkidir. Kendisi şirket camiasında Roket olarak bilinir.”</p>

  <p class="normal">“Roket, öyle mi?”</p>

  <p class="normal">“Roket.”</p>

  <p class="normal">“Roket,” diye tekrarladım ayağa kalkarken.</p>

  <p class="normal">“Roket,” diye yineledi Hilmi Bey kapıya doğru ilerlerken.</p>

  <p class="normal">Böylelikle ilkokul yıllarından bu yana kullanmadığım roket kelimesini birkaç saniye içinde iki kez kullanmış, üç kez de duymuş oldum.</p>

  <p class="normal">Tam önden gidip kapıyı açmak üzereyken koridordan şen şakrak kahkaha sesleri geldiğini duyunca dönüp Alfa Bir’e –bir an önce alışabilmek için takma isimleri kullanmaya başlamak en iyisi– baktım.</p>

  <p class="normal">“İşte geliyor. Roket geliyor!”</p>

  <p class="normal">Hilmi Bey çocuklar gibi şendi. Ellerini heyecan içinde çırparak benden önce uzanıp kapıyı açtığı gibi beni omuzlayarak kendini koridora attı. “Roket!” diye bağırarak çılgınca el sallarken boşta kalan eliyle ceketinin düğmelerini iliklemeye çabalıyordu.</p>

  <p class="normal">Engin Bey –yani Roket– boşluğa doğru bir kahkaha daha atıp bize yöneldi: “Ha ha ha hayyy!” Kalınca bir sargı beziyle sarılmış olan sağ elini de havada sallayıp duruyordu.</p>

  <p class="normal">“Merhaba Alfa Bir!”</p>

  <p class="normal">“Merhaba Roket!”</p>

  <p class="normal">Engin Bey bana bakıp gülümsedi. Elimi sıkmak istermişçesine sağ elini uzatıp hemen geri çekti.</p>

  <p class="normal">“Dalgınlık işte!” diyerek kahkahayı bastı. “Ha ha ha hayyy!”</p>

  <p class="normal">Bunun üzerine Hilmi Bey de kendini kapıp koyverdi. “Ha ha ha ha hayyyyy!”</p>

  <p class="normal">Henüz kim olduklarını bilmediğim takım elbiseli birkaç adam da yanımızdan geçerken başlarını geriye atıp kahkahalarla güldüler. Koridor bir anda panayır alanına döndü. Bense ne yapacağımı bilemeden öylece duruyordum. Sağıma dönünce iyice açılmış bir ağzın içindeki dolguları, sol yanıma baktığımdaysa göbeğini tutup kızarıncaya dek gülen birtakım insanları görüyordum. Bir tepki vermem gerektiğini düşünerek sırıtmakla yetindim. Orada öylece durup aptal gibi sırıtarak sağa sola bakmaya devam ettim.</p>

  <p class="normal">Bir süre sonra Engin Bey kendini toparlayıp bana baktı ve, “Siz Arif Bey olmalısınız,” dedi.</p>

  <p class="normal">“Evet.”</p>

  <p class="normal">“Çok güzel. Harika!” dedi Engin Bey.</p>

  <p class="normal">“Muhteşem,” diye onayladı Hilmi Bey.</p>

  <p class="normal">“Tam zamanında geldiniz,” dedi Engin Bey.</p>

  <p class="normal">“Tam zamanında,” diyerek başını aşağı yukarı salladı Hilmi Bey.</p>

  <p class="normal">“Bundan daha iyi bir zamanlama düşünülemezdi,” dedi Engin Bey.</p>

  <p class="normal">“Bundan daha iyi bir zamanlama olamazdı,” dedi Hilmi Bey.</p>

  <p class="normal">Kısa süren sessizliği bozan yine Engin Bey oldu.</p>

  <p class="normal">“Elinizi sıkmak isterdim fakat geçtiğimiz hafta yoğun bir toplantı trafiği oldu ve günde yaklaşık yedi yüz elli kişinin elini sıktığımdan avuç içlerim nasır tuttu.”</p>

  <p class="normal">“Anlıyorum,” dedim gülümsemeye gayret ederek.</p>

  <p class="normal">“Arif Bey sizi çok iyi anlıyor,” dedi Hilmi Bey.</p>

  <p class="normal">“Anlıyorum,” dedi Engin Bey. “Size öncelikle bir takma isim bulmalı. Sanırım Alfa Bir bundan bahsetmiştir.”</p>

  <p class="normal">“Bahsetti efendim,” diye yanıtladım.</p>

  <p class="normal">“Takma isimler...” diye mırıldandı Hilmi Bey.</p>

  <p class="normal">Engin Bey çok önemli bir şey düşünüyormuş gibi bir süre boşluğa baktıktan sonra bana dönerek, “Kalipso,” dedi.</p>

  <p class="normal">Hilmi Bey anında çılgınca bir alkış patlattı. “Harika! Bravo!”</p>

  <p class="normal">Yanımızdan geçen sarı ceketli bir kadın gülümseyerek, “Dâhiyane!” dedikten sonra yürümeye devam ederek uzaklaştı.</p>

  <p class="normal">“Tamam o halde! Size bundan böyle Kalipso diye hitap edeceğiz sevgili Arif Bey.”</p>

  <p class="normal">“Teşekkür ederim,” dedim alçak sesle.</p>

  <p class="normal">“Şimdi öncelikle sizi ofiste hızlıca dolaştırırken bir yandan da yapacağınız işin öneminden bahsetmek istiyorum. Böylelikle ilk gününüzde sizinle bizzat görüşmek istememin nedenini de anlayacaksınız. Buyrun,” diyerek az önce sarı ceketli kadının gözden kaybolduğu koridoru işaret etti. Birlikte yürümeye başladık.</p>

  <p class="normal">“Sanırım ŞiBuMi’nin başarılarından bahsetmeme gerek yoktur. Tekstilden ayakkabıya, metal sanayiinden ilaç endüstrisine kadar hemen her sektörde bir numarayız!”</p>

  <p class="normal">“Bir numara!” diye bağırdı Hilmi Bey yine heyecan içinde ellerini çırparak.</p>

  <p class="normal">“Elbette ki bu başarıyı devam ettirmek için çok çalışmamız gerekiyor.”</p>

  <p class="normal">“Çok çalış. Daha çok çalış!” dedi Hilmi Bey sırıtarak. Yürürken önüne bile bakmıyordu. Bakışları Engin Bey’in üzerindeydi.</p>

  <p class="normal">Engin Bey ise bir yandan yürüyor bir yandan da önünden geçtiği ofis kapılarından içeri başını uzatıp çalışanları esprili bir şekilde selamlıyordu. Kapıyı çalmadan içeri daldığımız bu ofislerden birinde az önce yanımızdan geçen sarı ceketli kadını bir tür tekerleme tutturmuş bir başka çalışanla karşılıklı ellerini çırparken bulduk. Hatırladığım kadarıyla şöyle bir şeydi:</p>

  <p class="indentmetinitalik">Ooo ŞiBuMi Bu</p>

  <div class="clrb"></div>

  <p class="indentmetinitalik">Ona Buna Ne Oldu</p>

  <div class="clrb"></div>

  <p class="indentmetinitalik">Ondan Bundan Bana Ne</p>

  <div class="clrb"></div>

  <p class="indentmetinitalik">ŞiBuMi Yine Birinci Oldu</p>

  <div class="clrb"></div>

  <p class="normal">Engin Bey gürültülü kahkahalar atarak odadan çıktıktan sonra koridorun devamında, üzerinde Satın alma Bölümü yazılı bir levha olan kapıyı tekmeleyip avazı çıktığı kadar “BÖÖÖÖÖ!” diye bağırdı. Kapının hemen karşısındaki masada oturan uzun saçlı, gözlüklü adam şaşkınlık içinde oturduğu yerde zıplayıp Engin Bey’i görünce kahkahayı bastı.</p>

  <p class="normal">“Ha ha ha!”</p>

  <p class="normal">Engin Bey’in omzunun üzerinden içeri bakmakta olan Hilmi Bey de “Ha ha ha hayyyyy!” diye bağırarak ona katıldı.</p>

  <p class="normal">Engin Bey sağ elindeki sargı bezini çekiştire çekiştire odaya girdi. “İşte geldik! Ofisiniz burası olacak. İş arkadaşınız Ali Bey’le tanışın. Kendisinin takma adı Kremlin’dir. Kremlin, bu da Arif Bey, yani Kalipso.”</p>

  <p class="normal">Kremlin ayağa kalkıp elini uzattı. Suratında yılışık mı yılışık bir gülümseme vardı. “Çok memnun oldum Kalipso.”</p>

  <p class="normal">“Ben de öyle... Kremlin,” dedim elini sıkarken.</p>

  <p class="normal">Engin Bey konuşmaya devam etti:</p>

  <p class="normal">“Kalipso yeni satın alma sorumlumuz olacak. Kendisine gereken her türlü desteği sağlamanızı istiyorum Kremlin.”</p>

  <p class="normal">“Elbette Roket!” diye bağırdı Kremlin.</p>

  <p class="normal">Engin Bey şöyle bir odada göz gezdirdikten sonra yeniden bana döndü.</p>

  <p class="normal">“Hazır ilgili herkes buradayken size kısaca yapmanızı istediklerimden bahsedeyim,” diyerek ellerini arkasında kavuşturup pencereye doğru ilerledi. “Göreviniz çok kritik sevgili Kalipso. Hatta diyebilirim ki ŞiBuMi’nin geleceği sizin ellerinizde.”</p>

  <p class="normal">“Sizin ellerinizde,” dedi Hilmi Bey.</p>

  <p class="normal">“Sizin,” dedi Kremlin.</p>

  <p class="normal">“Son üç yıl içinde kârlılık oranımız yüzde 90.8’den yüzde 90.5’e geriledi –”</p>

  <p class="normal">“Affınıza sığınarak bir şey soracağım,” diyerek araya girdim.</p>

  <p class="normal">“Buyurun Kalipso.”</p>

  <p class="normal">“Bu çok küçük bir azalma değil mi? Yani sadece yüzde 0,3; üstelik de kârlılıkta –”</p>

  <p class="normal">“Sanırım ŞiBuMi şirketler grubunun boyutlarını henüz tam kavrayamamışsınız Kalipso,” diye araya girdi Engin Bey bana dönerek.</p>

  <p class="normal">“Tam kavrayamamış,” dedi Hilmi Bey.</p>

  <p class="normal">“Tam,” dedi Kremlin.</p>

  <p class="normal">“ŞiBuMi’nin yıllık kârı öyle yüksektir ki yüzde 0,3’lük bir azalma bile küçük bir ülkenin yıllık bütçesine eşdeğerdir. Takdir edersiniz ki kâr olmayınca yeni yatırım, yeni yatırım olmayınca da kâr olmaz.”</p>

  <p class="normal">“Olmaz,” dedi Hilmi Bey.</p>

  <p class="normal">Kremlin bu kez sessiz kaldı.</p>

  <p class="normal">“İşte siz de burada devreye gireceksiniz sevgili Kalipso.” Engin Bey ellerini ovuşturarak odanın içinde volta atmaya başladı. “Alfa Bir’in gözetiminde şirketin kârlılığını artırmak için sahada gerilla satın alma taktikleri uygulayacaksınız.”</p>

  <p class="normal">“Gerilla mı?” diye sordum irkilerek.</p>

  <p class="normal">“Aynen öyle. Gerilla!” Bir süre daha ellerini ovuşturarak yürüdükten sonra durup konuşmasına kaldığı yerden devam etti. “ŞiBuMi grup firmaları üretim tesislerinde aklınıza gelebilecek her türlü malzemeyi kullanır. Parfümler için egzotik esanslardan gözlükler için merceklere, restoran zincirlerimiz için yemeklik yağdan kâğıt fabrikalarımız için selüloza varıncaya dek her gün tonlarca hammadde tüketiriz. İşte sevgili Kalipso, yapmanız gereken şey Alfa Bir’den gelecek bilgiler doğrultusunda gerekli yerlere gidip satın alma işlemini gerçekleştirmek olacak.”</p>

  <p class="normal">“Elbette,” dedim gülümseyerek.</p>

  <p class="normal">Başıma gelecekleri henüz bilmiyordum.</p>
</body>
</html>
