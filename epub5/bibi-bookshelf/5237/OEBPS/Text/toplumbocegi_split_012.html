<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>toplumbocegi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="solbaslik" id="calibre_toc_17">1</h2>

  <p class="normal">Size şimdi burada anlatacaklarım öyle pek gizli kapaklı kalması gereken kişisel şeyler değil. Bu metnin sonunda tuhaf bir aydınlanma, bir üçüncü göz durumu bekliyorsanız, vay halinize! Size yalnızca on bir yaşıma bastığımda yaşadıklarımın bir kısmını; zirzop, delidolu, kanı kaynayan bir gençken nasıl olup da şimdiki suspus, sinik, toplumsal tüm gerçeklere karşı vurdumduymaz kişiliğime büründüğümü anlatacağım.</p>

  <p class="normal">Büyümenin pek çok getirisi olacağını hayal etmiştim. Aile, akraba, toplum baskısından biraz olsun kurtulup kendi kimliğimi özgürce keşfedebileceğim ergenlik adı verilen yeni bir döneme adım atarken o ana dek yapmadığım, yapamadığım ne varsa yapacak, başıma gelen hiçbir şey –yahut gelmeyen her şey– için çevrede dört dönen yetişkinlere bir açıklama yapmak zorunda kalmayacaktım. Bunun nasıl sıkıntı verici bir durum olduğunu tahmin etmeniz zor olmasa gerek. Halen neden bahsettiğimi anlamamış olan amneziyaklar için henüz sekiz yaşımdayken kaleme aldığım bir denemem sanırım açıklayıcı olacaktır:</p>

  <p class="normal1">Yetişkinlerin Aşırı Derecede Kolay Bulunurluğu Üzerine</p>

  <p class="normal1">Bir Deneme Girişimi</p>

  <p class="indentmetin">Yetişkinler her yerdedir:</p>

  <div class="clrb"></div>

  <p class="indentmetin">Evde</p>

  <div class="clrb"></div>

  <p class="indentmetin">Salonda</p>

  <div class="clrb"></div>

  <p class="indentmetin"><span class="indentmetin1">Divanda</span></p>

  <div class="clrb"></div>

  <p class="indentmetin"><span class="indentmetin1">Yastıkta</span></p>

  <div class="clrb"></div>

  <p class="indentmetin"><span class="indentmetin1">Halıda</span></p>

  <div class="clrb"></div>

  <p class="indentmetin">Oturma odasında</p>

  <div class="clrb"></div>

  <p class="indentmetin"><span class="indentmetin1">Çekyatta</span></p>

  <div class="clrb"></div>

  <p class="indentmetin"><span class="indentmetin1">Kitaplıkta</span></p>

  <div class="clrb"></div>

  <p class="indentmetin"><span class="indentmetin1">Müzik setinde</span></p>

  <div class="clrb"></div>

  <p class="indentmetin"><span class="indentmetin1">VHS film koleksiyonunda</span></p>

  <div class="clrb"></div>

  <p class="indentmetin">Mutfakta</p>

  <div class="clrb"></div>

  <p class="indentmetin"><span class="indentmetin1">Fırında</span></p>

  <div class="clrb"></div>

  <p class="indentmetin"><span class="indentmetin1">Tabakta</span></p>

  <div class="clrb"></div>

  <p class="indentmetin"><span class="indentmetin1">Çanakta</span></p>

  <div class="clrb"></div>

  <p class="indentmetin"><span class="indentmetin1">Yağda</span></p>

  <div class="clrb"></div>

  <p class="indentmetin"><span class="indentmetin1">Balda</span></p>

  <div class="clrb"></div>

  <p class="indentmetin">Banyoda</p>

  <div class="clrb"></div>

  <p class="indentmetin"><span class="indentmetin1">Termosifonda</span></p>

  <div class="clrb"></div>

  <p class="indentmetin"><span class="indentmetin1">Lavaboda</span></p>

  <div class="clrb"></div>

  <p class="indentmetin"><span class="indentmetin1">Suda</span></p>

  <div class="clrb"></div>

  <p class="indentmetin"><span class="indentmetin1">Sabunda</span></p>

  <div class="clrb"></div>

  <p class="indentmetin">Sokakta</p>

  <div class="clrb"></div>

  <p class="indentmetin">Mahallede</p>

  <div class="clrb"></div>

  <p class="indentmetin"><span class="indentmetin1">Bakkalda</span></p>

  <div class="clrb"></div>

  <p class="indentmetin"><span class="indentmetin1">Kasapta</span></p>

  <div class="clrb"></div>

  <p class="indentmetin"><span class="indentmetin1">Manavda</span></p>

  <div class="clrb"></div>

  <p class="indentmetin">Otobüste</p>

  <div class="clrb"></div>

  <p class="indentmetin"><span class="indentmetin1">Koltukta</span></p>

  <div class="clrb"></div>

  <p class="indentmetin"><span class="indentmetin1">Ayakta</span></p>

  <div class="clrb"></div>

  <p class="indentmetin">...</p>

  <div class="clrb"></div>

  <p class="normal">Bu şekilde uzayıp giden incelikli denemem, bana sıkıntı veren meseleyle ilgili en azından aklınızda bir fikir oluşmasını sağlamış olsa gerek. Eğer oluşturmadıysa devam etmenize gerek yok fakat okuma alıştırması olması açısından faydalı olabilir.</p>

  <p class="normal">Bu durum –okumaya devam ettiğinize göre açıklama yapmak zorunda olduğumu hissediyorum: burada kast edilen yetişkinlerin her yerde olma durumu– özellikle yetişkinlik müessesesinde oldukça faal bir rol üstlenmiş olan babam Selçuk Duman için geçerliydi. Kendisi RTÜK<sup class="calibre3"><a href="../Text/toplumbocegi_split_037.html#footnote-398-3" id="footnote-398-3-backlink">[3]</a></sup> saymanı olmasının yanı sıra YÖK<sup class="calibre3"><a href="../Text/toplumbocegi_split_038.html#footnote-398-4" id="footnote-398-4-backlink">[4]</a></sup> başkanı ve KUYGDER<sup class="calibre3"><a href="../Text/toplumbocegi_split_039.html#footnote-398-5" id="footnote-398-5-backlink">[5]</a></sup> danışmanı olarak da görev yaptığından deyim yerindeyse her an her yerdeydi. Gazete sayfalarını verdiği demeçler, radyo dalgalarını bet sesi, televizyon ekranlarınıysa sağdan sola taradığı saçlarının saklayamadığı Mr. Spock kulakları kaplıyordu. Gün içinde katıldığı envai çeşit toplantının düzenlendiği salonlardan çıkarken kapıda televizyon muhabirlerinin sorularını yanıtlıyor, bu da yetmezmiş gibi muhabirler yeni sorular sormak için sıra beklerken yanından hiç ayrılmayan sekreterine gazetelerin yeni baskılarına yetiştirilmek üzere köşe yazıları dikte ettiriyordu. Hatta bir keresinde aynı anda iki ayrı televizyon kanalında canlı yayına katılmıştı. Nasıl mı? Elbette ki ikiye bölünerek. Rakip kanallardan biri babamın sol yarısını, diğeriyse sağ yarısını seyircilerin ekranlarının ilgili kenarlarına yerleştirecek şekilde kameralarını yan yana sıralamıştı. Babam her iki kanaldaki konuşma sırasına göre söz aldıkça reyting değerleri tavan yapan kanalın yetkilileri programı durumdan hoşnut bir şekilde sırıtarak izlemişlerdi. Sizin anlayacağınız babam için işler tıkırındaydı<sup class="calibre3"><a href="../Text/toplumbocegi_split_040.html#footnote-398-6" id="footnote-398-6-backlink">[6]</a></sup>.</p>

  <p class="normal">Tüm bunlar yetmezmiş gibi, dönemlik harç ücreti ortadirek bir ailenin yıllık gelirini aşan özel üniversitelerden birinde Yetişkinlik Kuramı üzerine ders veriyordu. Özel olarak ilgilendiği bu alanda kendini bir hayli geliştirmiş, söz sahibi akademisyenlerden biri haline gelmişti. Bu kurama göre yetişkinlerin gizemli, gizemli olduğu kadar da karmaşık dünyalarına adım atmak sanıldığı kadar kolay değildi. Her biri kendi içinde üç farklı evreye<sup class="calibre3"><a href="../Text/toplumbocegi_split_041.html#footnote-398-7" id="footnote-398-7-backlink">[7]</a></sup> ayrılan ergenlik ve çocukluk, kişinin bir dakikasını dahi boş geçirmeden yetişkinlikte ihtiyaç duyacağı bilgi ve becerileri edinmesi gereken önemli dönemlerdi. Sözgelimi çocukluk döneminin birinci evresindeki müfredat, iki yetişkin konuşurken hangi durumlarda ve nasıl söz istenmesi gerektiğinden tutun da her hafta düzenli olarak gerçekleştirilen ziyafetlerde hangi kaşığın ne zaman kullanılması gerektiğine varıncaya değin saçma sapan yığınla bilgi içeriyordu. Annem daha bebeklik yıllarımdan başlayarak uymak zorunda bırakıldığım kurallar silsilesini belirlerken babamın her gün bıkıp usanmadan kusursuz hale getirmeye çabaladığı bu kuramı temel aldığını anlatırdı. Bir özgüven ve otorite timsali olan babamın bu kuramı daha da uç noktalara taşıyarak hayatımızın değişmez parçalarından biri haline getirememesinin tek nedeninin geliştirmek için bunca uğraş verdiği düşüncelerden devlet erkânının bihaber oluşu olduğunu söylerdi.</p>

  <p class="normal">Kader denen madrabaz yüzüne gülmezden önce babam yıllar yılı her akşam, sessizce yemek yedikten sonra purosunu yakıp, salondaki bordo renkli kalın perdelerin arasından düşünceli düşünceli gecenin karanlığına bakardı. Çoğu zaman gürültü etmemeye özen göstererek ona yaklaşıp neler söylediğini duymaya çalışırdım. Bir keresinde yanına geldiğimi fark edip gri beyaz bir duman bulutunun içinde hışımla bana dönüp, “Gün yakındır evlat! Gün yakındır!” diye bağırmıştı da olduğum yerde öylece kalakalmış, bir köşede el el üstünde oturup artık tanımakta güçlük çektiği kocasının azametli omuzlarının üzerinden boşluğa bakan annem tarafından kurtarılıncaya değin hareket edememiştim.</p>

  <p class="normal">Babamın peşinde koştuğu fırsat on birinci yaş günüme bir hafta kala karşısına çıktı. Kendince etkili saydığı konumlarda görev yapan –yine kendince– nüfuzlu kişilerle kurduğu yakın dostluklar sayesinde katıldığı bir davette tanıştığı Milli Eğitim Bakanı’na, yetişkinliğe hazırlık çerçevesinde ortaokuldan başlayarak izlenmesi gerektiğini düşündüğü müfredat hakkında ayrıntılı bilgi vererek lafazanlığı ve neredeyse hiçbir açık vermeyen kuramının büyüleyiciliği sayesinde ortaokul ve lisede Yetişkinliğe Hazırlık kapsamında birtakım derslerin yürürlüğe alınması için gerekli çalışmaların başlatılmasına önayak oldu. Babamı hiç o kadar neşeli gördüğümü anımsamıyorum. Milli Eğitim Bakanı’yla yaptığı olumlu geçen görüşmenin ardından eve bir elinde şampanya, öbür elinde bir kutu çikolatayla dönmüş, erken gelmesiyle birlikte paniğe kapılan müştemilatı odalarına kovaladıktan sonra annemle beni mutfağa çağırıp bir yandan davudi sesiyle kahkahalar patlatarak görüşmenin ayrıntılarını anlatırken bir yandan da boğulurcasına şampanya içmişti. Her zaman olduğu gibi çikolata alerjimi unutup bir kilo sütlü çikolata doldurttuğu kırmızı kadife kaplı kutuya melül melül bakarken babamın kadehini döke saça havaya kaldırarak, “Bugün tarihi bir gün!” diye bağırdığını hâlâ anımsarım. Sonrasında içkisinden bir yudum daha alıp gözlerinde çakan yabanıl parıltıları bana doğrultarak şöyle demişti: “Bu iş çok büyük evlat. Ülkenin geleceğini kendi ellerimle hamur gibi yoğurma fırsatı verildi bana. Kanun tasarımızı Bakanlar Kurulu’na çıkabilecek hale getirmek için üç ayımız var. Bu üç ay içinde işe önce seni yoğurarak başlayacağım! Tasarladığım hızlandırılmış ders programıyla senden yetişkin olmaya hazır çakı gibi bir genç adam yaratacağız! Böylece üç ayın sonunda Bakanlar Kurulu müfredatın gerçek bir meyvesini görmüş olacak!”</p>

  <p class="normal">Bahsettiği üç ay, on bir yaşıma basacak olduğum 1984 yılının yaz tatilini oluşturan aylardı. Benim “hamur gibi yoğrulmaya” değil top peşinde koşup yorulmaya ihtiyacım vardı. Fakat o esnada aklım çikolata kutusunda olduğundan duyup da anlam veremediğim Bakanlar Kurulu, ülke geleceği gibi karmaşık kavramları babamın alışılageldik hezeyanlarına vermiş, çenemi ellerimin arasına alıp sırıtarak başımı aşağı yukarı sallamakla yetinmiştim. Şimdi geriye dönüp baktığımda başıma gelecekleri sezinleyememiş oluşuma şaşıp kalıyorum. Oysa tüm belirtiler tam da buna işaret ediyormuş: Bu gibi konular açıldığında sessiz kalmayı tercih eden annemin kendini tutamayıp oturduğu koltuktan alelacele kalkması, kucağındaki payet işlemeli yastığın yere düşüp babamın ayaklarının dibine kadar yuvarlanması, annemin belli belirsiz itirazları, babamın boşalan kadehini doldururken öfkeli gözlerle ona bakıp çenesini kapamasını ve benim için neyin doğru olup olmadığını en iyi kendisinin bileceğini söylemesi, anneme saygıdeğer bir yetişkin olmamı isteyip istemediğini sorduktan sonra eğer istemiyorsa beni şimdiden erkek kardeşi Olcay’ın yanına verebileceğini, böylelikle en azından “beş-para-etmez-serserilik” dersleri alabileceğimi ifade etmesi... İşte tüm bunlar olurken ben ağzımın suları aka aka çaktırmadan çikolata paketine yaklaşıp üst üste beş çikolatayı ağzıma tıkmakla meşguldüm. Annem yine günlerce kaşınmama sebep olacak oburluğumu fark edip müdahale etmeye kalkıştığındaysa artık her şey için çok geçti. Hem çikolataları bir güzel mideye indirmiş, hem de babamın benim için kurduğu yaz tatili planlarını hiç itiraz etmeden kabullenivermiştim.</p>

  <p class="normal">Ertesi gün yediğim çikolataların etkisiyle her yanım kaşınırken babam kahvaltı masasında bıyık altından gülümseyip anneme başıyla beni işaret ederek, “Hanım baksana bizim oğlan şimdiden yerinde duramıyor. Şu hızlandırılmış ders olayı iyi ki aklıma geldi. Yoksa bir an önce büyümek için deri değiştirmeye çalışacak maazallah,” demişti. Kahvaltı sonrasında annem böyle bir şeyi neden kabul ettiğimi sorduğunda başımı öne eğip sessizleşmiştim. Ok yaydan çıkmıştı bir kere. Sonraki sabah babam erkenden kalkıp ilk iş olarak katıldığı müfredat belirleme toplantısının ardından ders içerikleri hakkında meslektaşlarıyla tek tek görüşmüş, ilgili kişilere gerekli görevleri paylaştırdıktan sonra neredeyse tüm öğleden sonrasını harcayarak bana özel bir yaz tatili ders programı hazırlamıştı.</p>

  <p class="normal">Babam böyle biriydi işte. Yaz kış, yağmur çamur demeden giydiği takım elbiselerin içinde geliştirdiği olur olmaz proje ve kuramlara önce kendisi inanır, ardından sonuçları yalnızca kendisinin değerlendirebileceği kadar karmaşık olan bu fikirleri kabul ettirmek için öngörüsü –yahut hiç nasibimi almadığım o akıl almaz şansı– sayesinde doğru yerde, doğru zamanda, doğru kişinin karşısında tam davranılması gerektiği şekilde davranıp söylenmesi gerekenleri söyleyerek durumu bir şekilde lehine çevirirdi. Bense bu beklenmedik başarılarını, anlatmak istediklerini ifade ederken lafı uzatıp durmasına bağlardım. Örneğin evimizde düzenlenen toplantıların birinde ev ekonomisinin ergenlerin hayatındaki yeri hakkında verdiği vaazı öyle uzatmıştı ki konu bir şekilde dağılarak Roma hukukuna varmış, on beş dakika sonra salonda uyuklamayan kimse kalmadığında başlar yalnızca babam çenesini bir an önce kapasın diye şevkle aşağı yukarı sallanmaya başlamıştı. Babamsa her zamanki mağrur tavırlarıyla konuyu asıl hayata yani yetişkinliğe hazırlıklı olmak için en verimli şekilde değerlendirilmesi gereken çocukluk ve ergenlik yıllarına bağladıktan sonra yinelemekten sıkılmadığı o meşhur cümlesiyle konuşmasını sonlandırmıştı: <span class="ideitalik">Yetişkinlik eğitimden çok daha fazlasını gerektirir. Yetişkinlik bir yaşam biçimidir.</span></p>
</body>
</html>
