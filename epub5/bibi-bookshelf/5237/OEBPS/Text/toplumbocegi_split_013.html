<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>toplumbocegi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="solbaslik" id="calibre_toc_18">2</h2>

  <p class="normal">Babamın Milli Eğitim Bakanı’yla görüştüğü o tarihi gün’den bir hafta sonra, on birinci yaş günümün sabahında, kente çöken akkor sıcağın neden olduğu miskinlikle gözlerimi güç bela araladım. Halvete dönen odamın aralık perdelerinden sızan sapsarı ışıkta kendime gelmeye çabalarken dışarıdan birtakım sesler geldiğini duydum. Başucumdaki çalar saate göre henüz sabahın dokuzuydu ve babamın çoktan işe gitmiş olması gerekirdi. Oysa bana nedense sıra sıra dizilmiş askerleri düşündüren o gür sesini duyduğuma neredeyse emindim. Yavaşça yataktan kalkıp odamdan dışarı çıktım. Eski devlet büyüklerinin portrelerinin asılı olduğu koridor boyunca ilerleyip mutfağa yöneldim. Çalışma odasının önünden geçerken seslerin oradan geldiğini fark edip kapıya yanaştım. Evet, babam içeride hararetli bir şekilde konuşuyordu ve ara sıra soru sormak için sözünü kesen en az üç farklı ses daha vardı. Neler olup bittiğini anlayamamıştım fakat hakkımda hiç de olumlu şeyler düşünülmediği hissine kapılarak odama gitmek üzere arkamı dönecekken çalışma odasının kapısı açıldı. Karşımda annem duruyordu. Çökük avurtları, titreyen elleri, eğik başını görünce bir şeylerin ters gittiğini anlamıştım.</p>

  <p class="normal">“Arda!” diye seslendi babam aralık kapıdan her nasılsa beni görür görmez. “İçeri gelsene lütfen. Tanışmanı istediğim arkadaşlarım var.”</p>

  <p class="normal">Üzerimde pijamalar, gözlerimde çapaklarla yeni yeni geçmekte olan çikolata alerjimin kabarttığı kollarımı kaşıyarak çalışma odasına girdiğimde beni neyin beklediğini kestirememiştim. Babamın üye olduğu derneklerden birinin yönetim kurulu toplantısının bizim evin çalışma odasında yapılıyor olabileceği geldi aklıma. Ayaklarımı sürüye sürüye babamın yanına gittim. Yuvarlak maun masanın etrafında oturan tanımadığım iki adamla bir kadın gözlerini bana dikmiş öylece sırıtıyorlardı. Annem anlayamadığım bir şeyler mırıldanarak kapıyı çekip gözden kayboldu. Aslanların ortasına atılmış bakımsız bir eski zaman savaşçısından farksızdım. Gözlerimi ovuşturup başımı kaşıyor, bir babama bir masanın etrafında oturan yabancılara bakarken kahvaltıda ne olacağını düşünüyordum.</p>

  <p class="normal">Babam çok geçmeden, “Günaydın evlat,” diyerek ayağa kalktı. Muhtemelen henüz yüzümü yıkamamış olduğumdan gözüme olduğundan da iri görünüyordu. “Taci Bey, Tevfik Bey ve Aysun Hanım üniversiteden meslektaşlarım. Taci Bey aynı zamanda KUYGDER saymanı. Onlarla tanışmanı istiyorum. Ne de olsa yaz boyunca onlarla bolca vakit geçireceksin.”</p>

  <p class="normal">Yıl boyunca dört gözle beklediğim yaz tatilimi neden tanımadığım insanlarla geçirmem gerektiğini düşünürken üçü birden aynı anda başlarını hafifçe sağa eğip neredeyse aynı ses tonuyla, “Çok memnun olduk Arda Bey,” dediler. Bana “bey” diye hitap ettiklerini duyunca susmanın en akıllıca davranış olacağına karar verdim. Zaten babam yeniden konuşmaya başlamak için fazla beklemedi.</p>

  <p class="normal">“Aslında tüm bunları doğum günü hediyen olarak kahvaltıda açıklayacaktım fakat mademki şimdi buradasın daha fazla beklememin bir anlamı yok,” diyerek cebinden çıkardığı purosunu çalışma masasının üzerindeki kristal çakmakla yaktı. “Taci Bey, Tevfik Bey ve Aysun Hanım sana bahsettiğim Hızlandırılmış Yetişkinlik Kursu için bana yardım etmesini rica ettiğim dostlarım. Yaz sonunda Bakanlar Kurulu müfredatımızın sonuçlarını değerlendirmek istiyor. O güne kadar eğitim programını hızlandırılmış bir şekilde uygulamak için seçtiğimiz adayın sen olduğunu belirtmeme gerek yok sanırım. Kaybedecek vaktimiz olmadığından işe ders programını gözden geçirerek başlayabilirsin.”</p>

  <p class="normal">Başıyla masanın üzerindeki defteri işaret etti. Ucubeden farksız arkadaşlarıysa yüzlerinde aynı sevimsiz gülümsemeyle öylece bana bakmaya devam ediyorlardı. İstemeye istemeye masaya yanaşıp defteri aldım. Açık sayfanın üzerinde babamın düzgün el yazısıyla şunlar yazılıydı:</p>

  <p class="indentmetinitalik"><span class="idebold">Taci Bey:</span> Yetişkinlik 101 – Yetişkinlikte Diskur ve Yöntemleri</p>

  <div class="clrb"></div>

  <p class="indentmetinitalik">Pazartesi, Çarşamba günleri beşer saat.</p>

  <div class="clrb"></div>

  <p class="indentmetinitalik"><span class="idebold">Tevfik Bey:</span> Yetişkinlik 203 – Yetişkinlikte Bir İde Olarak Hayal Salı, Perşembe günleri üçer saat.</p>

  <div class="clrb"></div>

  <p class="indentmetinitalik"><span class="idebold">Aysun Hanım:</span> Ergenlik 301 – Ergenlikte Yaşanan Hezeyanların</p>

  <div class="clrb"></div>

  <p class="indentmetinitalik">Postmodern Çözümlemesi</p>

  <div class="clrb"></div>

  <p class="indentmetinitalik">Cuma günleri beş saat.</p>

  <div class="clrb"></div>

  <p class="normal">Tüm bunların ne anlama geldiği hakkında en ufak bir fikrim yoktu. Bir an önce kahvaltımı edip top oynamak üzere kendimi sokağın sıcak kucağına bırakmak için sabırsızlanıyordum. Oysa belli ki babamın başka planları vardı.</p>

  <p class="normal">“Merak etme evlat,” dedi purosundan bir nefes daha çekip ortalığı dumana boğarak, “bugünün sonunda o kâğıtta yazan her dersle ilgili en azından bir fikir edinmiş olacaksın.” Yavaş adımlarla yanıma gelip başımı okşadı. “Bugün Pazartesi olduğuna göre kahvaltının ardından Taci Bey’le ilk derse başlayabilirsin. Kendisi mükemmel bir eğitmendir, göreceksin.”</p>

  <p class="normal">Bu sözler üzerine Taci Bey tuhaf, hırıltıya benzer sesler çıkararak gülmeye başladı. Ufak başına birkaç boy büyük gelen kahverengi çerçeveli gözlüğünü sağ eliyle itekleyip dururken yan gözle de babamın söylediklerini olumlarcasına başını sallayan Aysun Hanım’a bakıyordu.</p>

  <p class="normal">Hayatımı kâbusa çeviren yaz tatili artık resmen başlamıştı.</p>

  <p class="ortayazi">* * *</p>

  <p class="normal">Aysun Hanım ve Tevfik Bey gittikten sonra annemin sessizce hazırladığı kahvaltı masasına geçtik. Babam Tevfik Bey’le ilk olarak hangi dersten başlamaları gerektiğini tartışırken ben yumurtalı ekmekleri birer ikişer mideme indirmekle meşguldüm. Mutfak penceresinden masmavi, bulutsuz bir gökyüzü görünüyordu. Arkadaşlarım bugünü ne tür aylaklıklar yaparak geçireceklerine karar vermek üzere çok geçmeden karşıki parkta buluşurlardı. Bense yusyuvarlak yüzüyle bilardo topundan farksız Taci Bey’i nasıl atlatabileceğimin hesaplarını yapıyordum. Annem benimle göz göze gelmemeye dikkat ederek sessizce boşalan çay bardaklarını dolduruyordu. Babamın bu planlarından daha önce haberdar olup olmadığını bilmiyordum fakat görünüşe bakılırsa bu kez beni annem de kurtaramayacaktı.</p>

  <p class="normal">Kahvaltının ardından babam arkasına yaslanıp purosunu yakarken başıyla anlamsız birkaç hareket yapınca Taci Bey ayağa kalkıp sağ eliyle mutfak kapısını işaret etti.</p>

  <p class="normal">“Hadi bakalım küçük bey. Derse başlama vakti geldi.”</p>

  <p class="normal">Üstümü değişmek için odama gidip sonrasında çalışma odasına dönerken tüm bunların bir kâbus olduğunu çok geçmeden uyanıp kendimi karşıki parkta top sektirirken bulacağımı düşünüyordum. Bu düşüncem Taci Bey ceketini çıkarıp kravatını gevşettikten sonra gömleğinin kollarını sıvayarak çalışma odasındaki kara tahtanın önüne geçene kadar devam etti. Tahtaya ilk yazdığı şey şuydu:</p>

  <p class="normal">YETİŞKİNLİK</p>

  <p class="normal">Kibirli bir şekilde bana dönüp şöyle dedi:</p>

  <p class="normal">“Bu kelime senin için ne ifade ediyor evlat?”</p>

  <p class="normal">Söyleyebileceğim pek çok söz, edebileceğim daha da çok küfür vardı fakat bana büyüklerime karşı saygılı olmam öğretildiğinden, “Hiçbir şey,” diye yanıtladım.</p>

  <p class="normal">“Güzel,” dedi Taci Bey ellerini arkasında kavuşturarak. “Çok güzel. İşte bu üç ayın sonunda yetişkinliğe en azından düşünsel olarak ilk adımı attığında aynı soruyu yineleyeceğim. Bakalım o zaman ne düşünüyor olacaksın.”</p>

  <p class="normal">Ardından Yetişkinlik kelimesinin altından iki ok çıkarıp sırasıyla Çocukluk ve Ergenlik yazdıktan sonra bunların da altına Birinci, İkinci ve Üçüncü yazarak babamın sevgili kuramının temellerini oluşturan düşünceyi tahtaya geçirmiş oldu.</p>

  <p class="normal">“Elbette ki sana bu kadar kısa bir süre içinde mükemmel bir yetişkin nasıl olunur öğretemeyiz. Bizim amacımız yaz sonunda gireceğin Bakanlar Kurulu sınavında olabilecek en yüksek notu alman. Bunun için çok çalışman gerekecek evlat. Sakın unutma,” dedi Taci Bey gülümseyerek; gülümsediğinde çarpık dişleri dudaklarının üstüne yaslanıyordu, “yetişkin olmak kolay değildir. Yetişkin şevkle çalışmalı, zevkle yorulmalıdır. Şimdi lafı daha fazla uzatmadan sana öncelikle derneğimiz KUYGDER ve faaliyetlerinden bahsedeyim.”</p>

  <p class="normal">Sonraki yarım saat boyunca Taci Bey yalnızca nefes alırken ve su içerken sustu. Boğazı kurudukça çatallaşan sesi kulaklarımı tırmalarken bana KUYGDER üyelerinden, derneğin iç tüzüğünden, ayda bir düzenli olarak yaptıkları toplantılardan, misyon ve vizyonlarından, düzenledikleri uluslararası sempozyumlardan, aldıkları ödüllerden, katıldıkları ödül törenlerinden ve daha bilumum saçmalıktan bahsetti. Anlattıklarına bakılırsa KUYGDER’in şimdiye dek yaptığı en büyük icraat Parmak Cezası adı verilen –bunu anlatırken Taci Bey’in gözleri parlıyordu– yeni bir ceza sistemini yürürlüğe sokmak olmuş. Buna göre KUYGDER tüzüğüne aykırı davranışlarda bulunan yetişkinler her nereye giderlerse gitsinler derneğin Ayçiçekleri adı verilen üyeleri tarafından parmakla işaret ediliyormuş. Ayçiçekleri ceza alan yetişkini takip etmekle yükümlü olup gittikleri her yerde bayrak direği gibi dikilip öne uzattıkları sağ ellerinin işaretparmağıyla suçlu yetişkini gösteriyor ve söz konusu kişi bulundukları mekânı terk edene kadar da oldukları yerde dönerek kendisini işaret etmeye devam ediyormuş.</p>

  <p class="normal">“Dâhice değil mi?” dedi Taci Bey sırıtarak.</p>

  <p class="normal">Esnememeye çalışarak başımı iki yana salladım. “Ne gibi suçlardan bahsediyorsunuz?”</p>

  <p class="normal">Taci Bey belli ki daha ilk dersten soru sormamı beklemiyordu. Kekeleyerek, “Bilirsin işte. Her zamanki şeyler...” derken o an orada olmayan insanlardan yardım istermişçesine sağa sola bakıyordu. “Göz dalması... Çekirdek kabuklarını yere atmak...” Aklı karışmış gibiydi. Tam bir soru daha sorarak üstünlüğü ele almak üzereyken Taci Bey tahtaya yazdıklarını apar topar silip tebeşiri kaptığı gibi bu kez şöyle yazdı:</p>

  <p class="normal">Yetişkinlik 101: Yetişkinlikte Diskur ve Yöntemleri</p>

  <p class="normal">Gözleri ışıldamaya başladı. Asıl uzmanı olduğu konuya bir can simidi gibi sarılarak böylelikle yanıtlayamayacağı sorulardan kurtulduğu anlaşılıyordu. O çarpık ağzını bir kez açtıktan sonra da susmak bilmedi. Yetişkinlerin kendi aralarında kullandıkları lisan ve beden dilinin çocukların hatta ergenlerinkinden bile farklı olduğunu daha ilk saatte bağıra çağıra kafama kazıyan Taci Bey bu sıkıcı ders boyunca yetişkinlerin farklı durumlar karşısında ne tür bir davranış sergileyip hangi kelimeyi nasıl bir vurguyla söylemeleri gerektiğinden bahsetti. Aslında hazırlanan müfredatta ergenliğin son dönemine dahil edilmiş olan bu dersi şimdiden almaya başlamış olmam babamın işgüzarlığından başka bir şey değildi. Katlanmak durumunda olduğum sıkıntının boyutlarını daha iyi kavrayabilmeniz adına size hemen şöyle bir örnek verebilirim:</p>

  <p class="normal">— Evet, benden sonra tekrarlayın lütfen: La-Ha-Na</p>

  <p class="normal">— Lah-A-Na</p>

  <p class="normal">— Lah-A-Na değil, La-Ha-Na. Dudaklarıma iyice bakın: La-Ha-Na. Söz konusu en basit nesneler dahi olsa bir yetişkin heceleme ve vurgusuna daima dikkat etmelidir. Hadi bir daha deneyelim: La-Ha-Na</p>

  <p class="normal">— Lah-ANA</p>

  <p class="normal">Evet, basit değildi. Hatta sanıldığından da karmaşıktı. İlk ders sona erdiğinde içten içe babamı takdir edip, yetişkinlerin acımasız dünyasında kendine bu denli iyi bir konum edinmiş olmasına hayranlık duymaya bile başlamıştım. Sürekli olarak fenomenoloji yahut iptidai gibi kelimelerle dolu cümleler kurulan bir dünyada başarılı olmak kolay olmamalıydı. Fakat benim için durum bambaşkaydı. Her şeyi başlatan o ilk dersten sonra içine sürüklendiğim durumun farkına varıp hayal dünyama daha sıkı sarılmaya başlamıştım. Babamın iş arkadaşları yaz boyunca her gün bana yetişkinlikle birlikte artan sorumluluklardan, bir yetişkin bir diğeriyle tanıştığında ortaya çıkan sonsuz potansiyelden bahsederken ben başımı sağ avcuma dayayıp kütüphane camından dışarı bakardım. Beynimin saçma sapan bilgilerle doldurulmasını engelleyebilmek için camdan dışarı bakarken rengârenk, dev bir balona binip uzak denizlerin, egzotik adaların, balta girmemiş ormanların yahut karlı dağların üzerinden usulca süzüldüğümü hayal ederdim. Bildiğim bilmediğim, öğrendiğim öğreneceğim her şeyi unutup yalnızca soluk alıp verdiğimi hissetmek, rüzgârın uğultusunu dinleyerek açık havada uyumak, dilediğimce yaşayıp canımın çektiklerini yapabileceğim günlerin hayalini kurardım.</p>
</body>
</html>
