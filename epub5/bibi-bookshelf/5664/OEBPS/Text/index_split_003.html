<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="en">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="block_14">II<br class="calibre2" />
  GİRİŞ</h1>

  <p class="block_5">Çocukluğumu görmek, ha? Elli yılı aşkın bir zaman var aramızda, feri sönmüş gözlerimle yine de seçebilirdim, ama hâlâ yansıttığı ışık çeşit çeşit engellerle perdeleniyor, gerçek ulu dağlar bunlar: yaşamımın tüm yılları ve bir kaç saati.</p>

  <p class="block_5">Doktor dedi ki ille de o denli uzaklara bakmakta ısrar etmemeliymişim. Geçmişim için yakın olaylar da değerliymiş, özellikle de bir önceki gecenin hayalleri, düşleri. Ama biraz çeki düzen de gerekli yine. Tâ başından başlayabilmek için, bugünlerde uzun süre Trieste’den ayrılan doktoruma Allahaısmarladık der demez, yalnızca onun işini kolaylaştırmak amacı ile, bir psikanaliz kitabı satın alıp okudum. Anlaması güç değil, ama pek sıkıcı.</p>

  <p class="block_5">Yemeğimi yedikten sonra şöyle rahatça bir koltuğa yerleştim, elimde kalemimle bir kâğıt parçası var. Alnım kırışıksız, çünkü zihnimden her türlü çabayı sildim. Düşüncem benden kopukmuş gibi gözüküyor gözüme. Görüyorum işte. Yükseliyor, alçalıyor... onun işi de bu zaten. Kendisinin düşünce olduğunu, görevinin dile gelmek olduğunu anımsatayım diye kaleme sarılıyorum. Ve işte alnım kırış kırış oluyor, çünkü sözcüklerin her biri bir alay harften oluşmuş ve buyurgan bugünüm yeniden canlanıp geçmişi gölgeliyor.</p>

  <p class="block_5">Dün kendimi alabildiğine koyvermeyi denedim. Deneyim deliksiz bir uyku ile noktalandı, elde ettiğim tek sonuç adamakıllı dinlenmek, bir de o uyku sırasında önemli birşeyler gördüğüm duygusuydu, garip bir duygu. Ama unutulmuş, sonsuza dek yitirilmişti.</p>

  <p class="block_5">Elimdeki kalem sayesinde uyanık kalıyorum bugün. Geçmişimle hiçbir bağıntıları olamayacak garip hayaller görüyorum, görür gibi oluyorum: bir lokomotif sonu gelmez vagonlarını ardından sürükleyerek oflaya puflaya bir yokuşu tırmanıyor; kimbilir nereden gelmiş, nereye gidiyor ve şimdi neden buradan geçiyor!</p>

  <p class="block_5">Uyku ile uyanıklık arasında aklıma geliyor: benim kitaba bakılırsa bu yöntemle insan ilk çocukluğunu, hatta kundaktaki dönemini bile anımsayabilirmiş. Gözümün önüne hemen bir kundak bebeği geliyor, ama neden ben olayım ki? Hiç de bana benzemiyor, sanırım birkaç hafta önce baldızımın doğurduğu bebek bu, elleri miniminnacık da gözleri koskocaman diye handiyse bir mucizeymiş gibi bize gösterdilerdi. Zavallı çocuk! Nerede kaldı çocukluğumu anımsamak! Şimdi kendi çocukluğunu yaşayan seni bile uyaramıyorum, onu ilerde anımsamanın zekân ve sağlığın açısından ne denli önemli olduğunu bile anlatamıyorum. Yaşamını, hatta yaşamının seni iğrendiren nice bölümlerini belleğine kazımanın yerinde bir iş olacağını ne zaman anlayabileceksin acaba? Sen bu arada dünyadan habersiz, zevk peşinde minimini bedenini araştırmaktasın ve o güzelim keşiflerin seni acıya, hastalığa iletecek, bunu hiç istemeyen kimseler bile yine aynı yola sürecekler seni. Elden ne gelir? Beşiğini esirgemenin yolu yok ki! Esrarlı bir karışım oluşmada senin bağrında, minicik bebek! Her geçen an bir kimyasal ayıraç katıyor içine. Binbir hastalık olasılığı ile karşı karşıyasın, tüm anların temiz olamaz çünkü. Hem sonra —minicik yavru!— tanıdığım kişilerin kanındansın sen. Şimdi akıp giden dakikalar temiz bile olsalar, seni hazırlamış olan nice yüzyıllar arı değildi kuşkusuz.</p>

  <p class="block_5">İşte uykudan önce üşüşen görüntülerin çok uzağındayım artık. Yarın yeniden deneyeceğim.</p>

  <p class="block_9"> </p>

  <h1 class="block_14" id="sigil_toc_id_1">III<br class="calibre2" />
  SİGARA TİRYAKİLİĞİ</h1>

  <p class="block_5">Derdimi açtığım doktor çalışmaya sigara tiryakiliğimin bir tarihsel çözümlemesini yaparak başlamamı öğütledi:</p>

  <p class="block_5">— Oturun, yazın! Bakın kendi kendinizi nasıl olduğunuz gibi göreceksiniz sonunda.</p>

  <p class="block_5">Sanırım, sigara tiryakiliğimi o koltukta düş görmeye gitmeksizin, burada masamda anlatabilirim. Nasıl başlayacağımı bilemediğimden, hepsi de şu elimdekine benzeyen sigaralardan yardım diliyorum.</p>

  <p class="block_5">Bugün ilk iş olarak unuttuğum bir şeyi keşfediyorum. İçtiğim ilk sigaralar piyasadan çekilmiş. 1870’lerde Avusturya’da üzeri iki başlı kartal damgalı karton kutularda satılan sigaralar vardı. İşte: o kutulardan birinin çevresine hemen bir kaç kişi toplaşıveriyor, adlarını anımsamama yeterli bazı özelliklerini de seçiyorum, ama beklenmedik karşılaşmadan ötürü beni duygulandırmaya yetmiyor bunlar. Daha fazlasını elde etmeye çalışıyor, koltuğa gidiyorum: insanlar soluklaşıyor, yerlerini benimle alay eden soytarılar alıyor. Cesaretim kırılıyor, yeniden masaya dönüyorum.</p>

  <p class="block_5">Görüntülerden biri, biraz çatlak seslisi Giuseppe’ydi, ben yaşlarda bir çocuk, öteki benden bir yaş küçük erkek kardeşimdi, yıllar önce öldü. Galiba babası Giuseppe’ye avuç dolusu para veriyor, o da bize o sigaraları armağan ediyordu. Ama kardeşime benden çok sigara verdiğine eminim. Bu yüzden kendime başka sigaralar da bulmak zorunda kalmıştım. Giderek işi hırsızlığa vardırdım. Yazın, babam yeleğini yemek odasında bir sandalyenin üzerine bırakırdı, cebinde de her zaman bozuk paralar bulunurdu: o değerli kutuyu almam için gereken on parayı oradan sağlıyor, hırsızlığımın sakıncalı ürününü uzun süre tutmamak için kutudaki on sigarayı peşpeşe içiyordum.</p>

  <p class="block_5">Bütün bunlar bilincimde el altında hazır bekliyordu. Kafamda ancak şimdi canlanışları önemli olabileceklerini daha önce bilmediğimdendir. İşte kötü alışkanlığımın kökenini saptadım, belki de iyileşmişimdir bile, kimbilir? Denemek için son bir sigara daha yakayım, belki de hemen iğrenir, fırlatıp atarım.</p>

  <p class="block_5">Sonra, bir gün babamın beni elimde yelekle yakaladığını anımsıyorum. Ben ise şimdi olsa hiç elimden gelemeyecek, şu anda bile beni iğrendiren bir yüzsüzlükle (kimbilir, belki de bu iğrenmem iyileşmeme çok yardımcı olur), merak ettim de düğmelerini sayıyordum, dedim. Babam matematik ve terzilik hevesime gülüp geçti, parmaklarımın yeleğin cebinde olduğunu da hiç farketmedi. Aslında artık yerinde yeller esen masumiyetime yönelen o gülüşün beni ondan sonra çalmaktan alıkoymaya yettiğini söyleyebilirim, kendi onuruma. Yani, aslında yine çaldım, ama bilmeden. Babam yarıya kadar içilmiş Virjinya purolarını evde şuraya buraya, masaların, dolapların üzerine iliştirip bırakırdı. İhtiyar hizmetçimiz Catina’nın onları kaldırıp attığını da sanıyorum. Gidip işte o puroları gizlice içiyordum. Beni ne denli rahatsız edeceklerini de bildiğimden, daha elimi atarken mide bulantısından tüylerim diken diken oluyordu. Sonra tâ alnım soğuk terlerle kaplanana dek, midem bulanana dek içiyordum onları. Çocukluğumda enerjiden yoksun olduğum söylenemez doğrusu.</p>

  <p class="block_5">Babamın beni bu alışkanlıktan da nasıl iyileştirdiğini çok iyi anımsıyorum. Bir yaz günüydü, bir okul gezintisinden eve yorgun ve terden sırılsıklam dönmüştüm. Annem soyunmama yardım etmiş, sonra beni bir bornoza sarıp uyuyayım diye sedire yatırmıştı, kendisi de aynı yere ilişip dikiş dikmeye koyuldu. Uyumak üzereydim, ama gözlerim hâlâ güneşle doluydu, bir türlü kendimden geçemiyordum. O çağda büyük bir yorgunluktan sonraki dinlenmenin tatlılığı başlı başına bir görüntüymüş gibi belleğimde capcanlı duruyor, artık yokolmuş o sevgili beden hâlâ yanımdaymışçasına açık seçik.</p>

  <p class="block_5">Biz çocukların oynadığımız, şimdi bu yer kıtlığında iki bölmeye ayrılmış olan, serin, kocaman odayı anımsıyorum. Kardeşim sahnede görünmüyor, bu garibime gidiyor, düşünüyorum da, aslında o geziye onun da katılmış olması, daha sonra da benimle birlikte dinlenmesi gerekirdi. Yoksa o kocaman sedirin öteki ucunda da o mu uyumuştu? O yere bakıyorum, ama boş gibi geliyor. Yalnız kendimi görüyorum, dinlenmenin tatlılığı, annem, sonra sözcüklerinin yankılandığını duyduğum babam. İçeri girmiş ve beni hemen görmemişti, çünkü yüksek sesle:</p>

  <p class="block_5">— Maria! diye çağırdı.</p>

  <p class="block_5">Annemin dudaklarından hafif bir ses döküldü, eliyle beni gösterdi, uykuya daldım sanıyordu, oysa tüm bilincimle uykunun üzerinde yüzüyordum ben. Babamın beni rahatsız etmemeye zorlanması öylesine hoşuma gidiyordu ki, hiç kımıldamadım.</p>

  <p class="block_5">Alçak sesle yakındı babam:</p>

  <p class="block_5">— Deli mi oluyorum ne! Yarım saat önce şu dolabın üstüne bir yarım puro bıraktığıma emin gibiyim, ama şimdi bulamıyorum. Her zamankinden de kötüyüm, kafam darmadağınık.</p>

  <p class="block_5">Annem de alçak sesle yanıtladı, ama beni uyandırmak korkusu ile neşesini güç tuttuğu belliydi:</p>

  <p class="block_5">— Ama yemekten sonra o odaya kimse girmedi ki.</p>

  <p class="block_5">— İşte ben de bunu bildiğim için deli olasım geliyor ya, diye mırıldandı babam.</p>

  <p class="block_5">Dönüp çıktı odadan.</p>

  <p class="block_5">Gözlerimi aralayıp anneme baktım. İşine dönmüştü, ama hâlâ gülümsüyordu. Babamın korkularına böyle gülümsüyordu kuşkusuz onun delirmek üzere olduğunu düşünmüyordu. O gülümseme belleğimde öylesine yer etmiş ki, günün birinde karımın dudaklarında görünce hemen tanıyıverdim.</p>

  <p class="block_5">Kötü alışkanlığımı parasızlık kösteklemedi, yasaklamalar büsbütün azdırdı.</p>

  <p class="block_5">Akla gelebilecek her deliğe gizlenip uzun uzadıya sigara içtiğimi anımsıyorum. Ardından tüm bedenimi saran bir iğrenme duygusu izlediğinden ötürü, karanlık bir mahzende yarım saat kadar kaldığımı da anımsıyorum; yanımda başka iki çocuk daha vardı, ama belleğimde giysilerinin çocuksu olduğundan başka bir şey bulamıyorum: kendi başlarına ayakta duran iki minik pantolon, içlerindeki bedeni zaman silip götürmüş. Bir yığın sigaramız vardı, kısa sürede kim daha çoğunu kül edecek, görmek istiyorduk. Yarışı ben kazandım ve bu garip eylemin verdiği rahatsızlığı kahramanca gizledim. Sonra güneşe, havaya çıktık. Sersemlemiştim, yere düşmemek için gözlerimi kapamak zorunda kaldım. Kendimi toparladım, zaferimle böbürlendim. İki küçük adamdan biri o zaman şöyle dedi:</p>

  <p class="block_5">— Ben yarışı kaybettiğime aldırmıyorum ki, ancak gerektiği kadar sigara içerim ben.</p>

  <p class="block_5">Sağlıklı sözleri anımsıyorum da, o anda bana dönük olması gereken ve sağlığı kuşku götürmeyen o küçük yüzü anımsamıyorum.</p>

  <p class="block_5">Oysa o zamanlar sigarayı, nikotin tadını, beni düşürdüğü durumu seviyor muydum, nefret mi ediyordum, bilmiyorum. Hepsinden nefret ettiğimi öğrenince daha da beter oldu. Öğrendiğimde yirmi yaşlarındaydım. O zamanlar bir kaç hafta şiddetli bir boğaz ağrısı çektim, ateşim de yükselmişti. Doktor yataktan çıkmamamı ve kesinlikle sigara içmememi öğütledi. O kesinlikle sözcüğünü anımsıyorum. Yüreğimde bir yara açıldı, ateşin rengine boyandı: koskoca bir boşluktu ve bu boşluğun çevresinde hemen oluşan ağır basınca dayanacak hiçbir şey yoktu.</p>

  <p class="block_5">Doktor çıkıp gittiğinde babam (annem yıllar önce ölmüştü), ağzında koskoca bir puro ile bir süre yanımda kalıp bana arkadaşlık etti. Giderken alev alev yanan alnımı usulca okşadı:</p>

  <p class="block_5">— Sigara yok, karışmam ha! dedi.</p>

  <p class="block_5">Korkunç bir tedirginliğe kapıldım. «Madem bana dokunuyormuş, bir daha hiç sigara içmeyeceğim,» diye düşündüm, «Ama son bir sigara içmek istiyorum.» Bir sigara tellendirdim, belki de ateşimin büsbütün yükselmesine, her solukta bademciklerimin sanki bir kor parçası değmiş gibi yanmalarına inat, tedirginliğimin yokolup gittiğini duydum. Sigarayı bir adağı yerine getirirmişçesine özenle sonuna kadar bitirdim. Yine korkunç acılar içinde, hastalığım boyunca birçok sigara daha içtim. Babam ağzında purosu ile gidip gelip:</p>

  <p class="block_5">— Aferin, diyordu, birkaç gün daha sigarasız dur, sapsağlam olacaksın!</p>

  <p class="block_5">Bu cümleyi duymak, onun çabuk, çabucak çekip gitmesini, sigarama sarılma olanağı vermesini dilememe yetiyordu. Daha çabuk uzaklaşsın diye uyur gibi yaptığım da oluyordu.</p>

  <p class="block_5">O hastalık ikinci illetime tutulmama neden oldu: birinci illetimden kurtulma çabasına yani. Giderek günlerim sigaralarla ve sigarayı bırakma kararları ile doldu; hemen söyleyeyim de içimde kalmasın bari, zaman zaman bugün bile öyle. Yirmi yaşımdayken tutulduğum son sigara debelenmesi hâlâ durdu sayılmaz. Kararım o denli güçlü değil artık, zayıflığım da ihtiyar ruhumda daha büyük bir hoşgörü ile karşılanıyor. İnsan ihtiyarladı mı, yaşama da, getirdiği her şeye de gülümseyip geçiyor. Hatta diyebilirim ki, bir süredir bol bol sigara içiyorum ve... bu son olsun diye niyetlenmiyorum.</p>

  <p class="block_5">Bir sözlüğün kapağına süslü püslü bir yazı ile şu kaydı düşmüşüm:</p>

  <p class="block_5">«Bugün, <span class="text_3">2</span> Şubat <span class="text_3">1886,</span> Hukuk öğreniminden Kimya öğrenimine geçiyorum. Son sigara!».</p>

  <p class="block_5">Çok önemli bir son sigaraydı. Ona eşlik eden tüm umutlar aklımda. Yaşamın çok uzağındaymış gibi gelen Kilise Hukukuna içerlemiştim, bir deney tüpüne sıkışmış da olsa, yaşamın tâ kendisi olan bilime koşuyordum. O son sigaranın tam anlamı etkinlik (hatta el işçiliği), sade, sağlıklı, huzurlu düşünceler dileğiydi.</p>

  <p class="block_5">İnanmadığım zincirleme karbon bileşimlerinden yakayı kurtarmak için Hukuka geri döndüm. Ne çare! Yanılmıştım, yanılgımı bir son sigara ile noktalayışımın tarihini de bir kitabın kapağına kaydetmişim. Bu da önemliydi, karbon zincirlerini sonunda kırmış, benim, senin, onun hakkının sonu gelmez karmaşıklığına en iyi niyetlerimle dönüyordum. Elişi yeteneğinden de pek nasibimi alamadığımdan, kimyaya yatkın olmadığım ortaya çıkmıştı. Bir yandan baca gibi sigara tüttürürken, nasıl yetenekli olsundu ellerim?</p>

  <p class="block_5">Şimdi burada kendi kendimi çözümlüyorum ya, bir kuşku düşüyor içime: yoksa ben sigaraya kendi yeteneksizliğimin ayıbını yükleyebilmek için mi öylesine tutkundum? Acaba sigara alışkanlığımdan vazgeçsem o umduğum güçlü, üstün adam olur muydum? Belki beni tiryakiliğime zincirleyen de o kuşku olmuştur, çünkü insanın kendisini gizli kalmış bir büyük adam sanması rahat bir yaşam biçimidir. Ben bu savı gençliğimdeki zayıflığımı açıklayabilmek için ileri sürüyorum, gelgelelim buna kesinlikle inandığımı söyleyemem. Şimdi ihtiyarladım, kimsenin benden bir şey beklediği yok, ama yine de sigara ile sigarayı bırakma kararı arasında mekik dokuyorum... O kararların bugün ne anlamı var ki? Acaba Goldoni’nin anlattığı o sağlık meraklısı ihtiyar gibi, ömrümü illetli geçirdikten sonra sağlıklı ölmek mi istediğim?</p>

  <p class="block_5">Bir kez öğrenciliğimde evden taşınmıştım da, odamın duvarlarını tarihlerle doldurmuşum diye parasını cepten verip duvar kâğıdını değiştirmek zorunda kalmıştım. Belki o odadan ayrılışımın nedeni de giderek kararlarımın gömütüne dönüşmesindendi, orada kaldıkça artık başka bir karar veremezmişim gibi geliyordu.</p>

  <p class="block_5">Galiba sigara son olunca tadı da bir hoş oluyor. Öteki sigaraların da kendilerine göre bir tadları var ama, öylesine lezzetli değiller. Son sigaranın tadı insanın kendi kendisini yendiği duygusundan, yakın bir gelecekte güçlü ve sağlıklı olacağı umudundan kaynaklanır. Öteki sigaraların da kendilerine göre bir önemleri vardır, çünkü onları yakarken özgürlüğümüzü ilân ederiz, güçlü, sağlıklı gelecek yine ufuktadır, birazcık ileriye itilmiştir, o kadar.</p>

  <p class="block_5">Odamın duvarlarındaki tarihler çok değişik renklerde, kimi yağlıboya ile yazılmıştı. En safça bir inanışla yinelenen karar, bir öncekini gölgede bırakan bir renkten güç almıştı. Kimi tarihleri sayıların uyuşmasından ötürü yeğlemiştim. Geçen yüzyıldan bir tarih kalmış aklımda, kötü alışkanlığımı kapatmak istediğim tabutu sonsuza dek mühürler sanmıştım: <span class="text_3">«1899</span> yılının dokuzuncu ayının dokuzuncu günü». Ne anlamlı, değil mi? Yeni başlayan yüzyıl da başka uyumlar yapan yeni tarihler getirmişti: <span class="text_3">«1901</span>’in birinci ayının birinci günü». Bana öyle geliyor ki, o tarih yinelenecek olsa bugün bile yeni bir yaşama başlamak elimden gelirdi.</p>

  <p class="block_5">Takvimde tarih kıtlığı yok ya, biraz düşgücü ile her gün bir karara uydurulabilir. Şu tarih aklımda kalmış, çünkü karşı durulmaz bir buyruk gibi geliyor: «Üçüncü gün, altıncı ay, yıl <span class="text_3">1912,</span> saat <span class="text_3">24»,</span> Sanki her sayı bir öncekinin masaya sürdüğü peyi iki katma yükseltir gibi.</p>

  <p class="block_5"><span class="text_3">1913</span> yılı bir an duraksatmıştı beni. Yıla eş düşecek bir onüçüncü ay yoktu. Ne var ki bir son sigaraya önem kazandırmak için tarihinin pek fazla uyum gerektirdiği sanılmasın. En sevdiğim kitaplarıma ya da defterlerime düştüğüm tarihlerden birçoğu biçimsizlikleri ile dikkati çekiyorlar. Örneğin şu: üçüncü gün, ikinci ay, yıl <span class="text_3">1905,</span> saat altı! İnsan düşündüğünde bir temposu olduğunu farkediyor, çünkü sayılar tek tek ele alınırsa, her biri öncekini yadsır gibi. Nice olaylar, hatta Papa IX. Pius’un ölümünden oğlumun doğuşuna dek tüm olaylar o her zamanki kesin kararlarla kutlanmaya lâyık görünmüştü gözüme. Ailede herkes neşeli ya da üzüntülü yıldönümlerini nasıl belleğimde böylesine tutabildiğime şaşar, üstelik çok iyi biri olduğuma inanmışlardır!</p>

  <p class="block_5">Görünüşün garipliğini hafifletmek için son sigara hastalığıma bir düşünsel içerik kazandırmaya çalıştım. «Bir daha asla» diye hava basması pek güzeldir. Ama insan sözünü tuttu mu ne kalır o güzellikten? Ancak kararınızı yinelemeniz gerektiğinde o havaya bürünebilirsiniz. Hem sonra zaman, benim için, o hiç dur durak bilmeyen, düşünülmesi olanaksız şey değil ki. Bana, yalnız bana gerisingeri dönüyor zaman.</p>

  <p class="block_9"> </p>

  <p class="block_9"> </p>

  <p class="block_5">Hastalık bir kanıdır, ben de o kanı ile doğmuşum. O zamanlar bir doktora açılmış olmasam yirmi yaşımdaki illetimi pek anımsamazdım. Ne tuhaf, söylenmiş sözleri, dile getirilmemiş duygulardan daha iyi anımsıyor insan.</p>

  <p class="block_5">O doktora sinirsel hastalıkları elektrikle iyileştirdiğini söyledikleri için gitmiştim. Sigarayı bırakmak için gereken gücü elektrikten sağlarım diye düşünmüştüm.</p>

  <p class="block_5">Doktorun koskoca bir göbeği vardı, astımlı soluması hemen ilk seansta çalıştırdığı elektrikti makinenin tıkırtısına eşlik ediyordu; doğrusu beni düşkırıklığına uğrattı, çünkü beni muayene ederken, kanıma sızmış olan zehri bulup çıkaracağını beklemiştim. Oysa bedenimi sapasağlam buldu, sindirimimim ve uykularımın iyi olmadığından yakındığımda, midemde asit yetersizliği olduğunu, peristaltik hareketin (bu lâfı o kadar çok yineledi ki bir daha unutmadım) pek hızlı olmadığını ileri sürdü. Çaredir diye kalktı bir de asit verdi, mahvetti midemi, o gün bu gündür asit fazlalığından yakınıyorum.</p>

  <p class="block_5">Kanımdaki nikotini kendi çabaları ile saptamayı asla başaramayacağını anlayınca yardımcı olmak istedim, belki de rahatsızlıklarımın sigaradan ileri geldiğinden kuşkulandığımı söyledim. Koskocaman omuzlarını zahmetle kaldırdı:</p>

  <p class="block_5">— Peristaltik hareket... asit... nikotinin bununla bir ilişkisi yoktur.</p>

  <p class="block_5">Elektrik uygulamalarının sayısı yetmişi buldu, günün birinde canıma yetmeseydi tedavi bugüne dek sürüp giderdi. O seanslara bir mucize beklediğimden çok, doktoru bana sigarayı yasaklamaya kandırırım umuduyla gidiyordum. Eğer o zaman kararlarım böylesi bir yasakla desteklenseydi kimbilir nasıl giderdi işler.</p>

  <p class="block_5">Hastalığımı doktora işte şu sözlerle anlatmıştım: «Derslerime çalışamaz oldum, kırk yılın başı erkenden yatmaya gitsem bile ilk çan seslerini duyuncaya kadar uyku tutmuyor. Hukukla Kimya arasında mekik dokumam da bu yüzden, çünkü bu bilim dallarının ikisi de belli bir saatte işe başlamayı gerektiriyor, gelgelelim saat kaçta yataktan kalkabileceğimi hiç bilemiyorum»».</p>

  <p class="block_5">— Elektrik her türlü uykusuzluğu iyi eder, diye kestirip attı Lokman Hekim, gözleri hastadan değil, kadrandan yana bakıyordu hep.</p>

  <p class="block_5">Sonunda benim karınca kararınca bilmeden uyguladığım psikanalizi anlayabilirmiş gibi kendisine açıldım. Kadınların karşısında nasıl çaresiz kaldığımı anlattım. Bir tanesi yetmiyordu bana, birçoğu bile yetmiyordu. Hepsini istiyordum! Sokağa çıktım mı kendimi kaybediyordum: yanımdan geçen tüm kadınlar benim oluyordu. Kendimi hayvansı duyma gereksinimi içinde tepeden aşağı terbiyesizce süzüyordum onları. Düşüncemle soyuyordum, yalnız çizmelerini çıkarmıyordum, sonra kollarımın arasına alıyordum, ancak hepsini iyiden iyiye tanıdığıma inandığımda salıveriyordum.</p>

  <p class="block_5">İçtenliğim de, soluğum da boşa gitmişti! Doktor soluk soluğaydı:</p>

  <p class="block_5">— Umarım elektrik uygulamaları sizin bu illetinizi iyi etmez. Tanrı korusun! Bu tür bir sonuç vereceği aklıma gelse bir daha bir Rumkhorff’a el sürmem.</p>

  <p class="block_5">Kendisine pek neşeli gelen gerçek bir olay da anlattı. Bu benim hastalığıma tutulmuş biri, ünlü bir hekime gitmiş, kendisini iyileştirsin diye yalvarmış, doktor tedavide çok başarılı olmuş, ama ülkeden göç etmek zorunda kalmış, yoksa hastası canına okuyacakmış.</p>

  <p class="block_5">— Böyle heyecanlanmam iyi şey değil, diye haykırıyordum. Damarlarımı tutuşturan zehrin marifeti hepsi!</p>

  <p class="block_5">Doktor üzüntüyle mırıldanıyordu:</p>

  <p class="block_5">— Bu dünyada kimse yazgısından memnun değildir.</p>

  <p class="block_5">Ben de onu inandırmak için kendisinin yapmaya yanaşmadığı şeyi yaptım, hastalığımı tüm belirtilerini bir araya getirerek inceledim: — Dalgınlığım! O da çalışmama bir engel. Graz’da ilk devlet sınavına çalışıyordum, son sınava kadar bana gerekli olan tüm metinleri özenle not etmiştim. Sonunda, sınava birkaç gün kala tâ yıllar sonra gerekli olacak şeyleri çalıştığımı farkettim. Bu yüzden sınavı ertelemek zorunda kaldım. Aslında o kadarını da pek çalışmış sayılmam ya, nedeni de benimle yüzsüzce cilveleşmekten öte bir hayrını görmediğim bir komşu kızıydı. O pencereye çıktı mı kitap gözümün önünden siliniyordu. Böyle bir derde çatana ahmak denmez de ne denir?</p>

  <p class="block_5">Penceredeki kızın ufacık, akça pakça yüzünü hiç unutmadım, bu beyzi yüz, renkleri bakıra çalan havalı buklelerle çevriliydi. O beyazlığı, o kızılımtrak sarılığı yastığımın üstüne bastırdığımı düşünerek bakardım kıza.</p>

  <p class="block_5">Lokman Hekim mırıldandı:</p>

  <p class="block_5">— Cilveleşmenin gerisinde hep iyi şeyler vardır. Benim yaşıma bir gelin de bakın, cilveleşmek gelir mi içinizden.</p>

  <p class="block_5">Bugün kesinlikle biliyorum ki doktor bey cilveleşmenin c’sini bilmiyormuş. Yaşım elliyedi, ama hiç kuşkum yok, sigarayı bırakmazsam ya da psikanalizle iyileşmezsem, ölüm döşeğimden son bakışımda gözlerimden hastabakıcımı arzuladığım okunacaktır, tabii eğer hastabakıcım karım değilse ya da karım hastabakıcımın güzel olmasına izin vermişse.</p>

  <p class="block_5">Günah çıkarır gibi yürekten konuştum: kadınlar bütünüyle hoşuma gitmiyorlardı aslında... parça parça hoşuma gidiyorlardı! Güzel ayakkabılar içinde oldu mu hepsinin ayacıklarını, birçoğunun ister incecik, ister şöyle güçlü kuvvetli olsun, boynunu seviyordum, göğüslerini de, eğer ufacıksa. Kadın anatomisinin çeşitli parçalarını sayıp döküyordum ki, doktorum sözümü kesti:</p>

  <p class="block_5">— Bu kadar parça ile kadın tamamlandı zaten.</p>

  <p class="block_5">O zaman önemli bir söz ettim:</p>

  <p class="block_5">— Sağlıklı aşk diye bir kadını huyu suyu ile, zekâsı ile, olduğu gibi kucaklayana denir.</p>

  <p class="block_5">O güne dek böylesi bir aşk tatmamıştım elbette, tattığımda o da beni iyileştirmedi, ama benim için önemli olan, bir bilge kişinin sağlıklı gördüğü yerde hastalığı bulup çıkarmış olmam, dahası, benim koyduğum tanının sonradan doğru çıkmış olmasıdır.</p>

  <p class="block_5">Doktorluğu olmayan bir arkadaş, beni de, hastalığımı da daha iyi anladı. Bundan önemli bir yarar sağladım denemez, ama yaşamımda bugün bile yankılanan yeni bir nota oldu.</p>

  <p class="block_5">Arkadaşım boş zamanlarını yazınsal incelemeler ve çalışmalarla süsleyen zengin bir bey evlâdıydı. Yazdığından çok daha iyi konuşurdu, bu yüzden dünya onun ne nitelikli bir yazın adamı olduğunu öğrenemedi. Şişman, iri kıyımdı, tanıştığımızda canla başla bir zayıflama rejimine girişmişti. Birkaç günde çok önemli sonuçlar elde etmişti, o kadar ki, sokakta herkes böylesi hastalıklı birinin yanında kendi sağlığını daha iyi ayrımsamak umudu ile ona yaklaşıyordu. İstediğini gerçekleştiriyor diye çok imrendim kendisine, tedavisi sürdüğü kadar yanından ayrılmadım. Her gün küçülen göbeğini yoklamama izin veriyordu, ben de, hasetim dilime vurduğundan, kesin kararını sarsmaya çabalıyordum.</p>

  <p class="block_5">— İyi de, tedaviniz bittiğinde bütün bu deri yığınını ne yapacaksınız?</p>

  <p class="block_5">Sıskası çıkmış suratını gülünçleştiren büyük bir sükûnetle şu yanıtı verdi:</p>

  <p class="block_5">— İki gün sonra masaj tedavisine giriyorum.</p>

  <p class="block_5">Tedavisi tüm ayrıntıları ile önceden belirlenmişti, tarihlerden hiç birini aksatmayacağı kesindi.</p>

  <p class="block_5">Bütün bunlar içimde büyük bir güven uyandırdı, oturup hastalığımı anlattım ona. Nasıl anlattığımı da anımsıyorum. Sayısını bilmediğim kadar sigara içmekten vazgeçmektense, günde üç öğün yemeğimden vazgeçmenin daha kolay olduğunu söyledim, üstelik o sigaraların her biri her an o zahmetli kararı vermemi gerektiriyordu. İnsan aklını böyle bir karara taktı mıydı başka şeye zamanı kalmıyordu, çünkü birkaç işi birden aynı anda yapabilmek Jül Sezar’dan başkasının harcı değildi. Gerçi mallarımı yöneten Olivi sağ kaldıkça bir baltaya sap olmamı bekleyen yoktu ama, nasıl olur da benim gibi biri bu dünyada düş görmenin ya da hiç yeteneği olmadan keman çalmanın dışında bir şeyler yapmayı beceremezdi?</p>

  <p class="block_5">Zayıflamış iri kıyım adam hemen yanıtlamadı. Bir yöntem adamıydı, ilkin uzun uzadıya düşündü. Sonra bu alandaki büyük üstünlüğünden kaynaklanan bilgelik havası içinde açıkladı: benim gerçek illetim sigara içmem değildi, bırakmaya niyetlenmemdi. O kötü alışkanlığımdan hiçbir karar vermeksizin yakayı kurtarmaya bakmalıydım. Ona kalırsa, içimde, yıllar geçtikçe iki kişilik birden gelişmişti, birisi buyruk veriyor, öteki de onun verdiği buyruklara baş eğiyordu, ama gözetim biraz hafifledi mi, köle özgürlük hevesine kapılıyor, efendisinin istemine başkaldırıyordu. Bu yüzden ona sınırsız özgürlük tanımalı, bu arada kötü alışkanlığımla sanki yepyeni, o zamana dek görmediğim, bir şeymiş gibi yüzleşmeliydim. Savaşmalıydım onunla, hiç uğraşmamalıydım, bana lâyık olmayan bir ahbaptan yüz çevirir gibi sırtımı dönmeliydim ona. Ne basit, değil mi?</p>

  <p class="block_5">Gerçekten basit göründü bana. Büyük bir çaba harcayıp içimden her türlü niyeti söküp atmayı başarınca bir kaç saat sigarasız durmayı başardığım da gerçek, ama ağzım tertemiz kalınca, yeni doğmuş bir bebeğin duyduğu türden masum bir tad aldım, canım bir sigara tellendirmek istedi, içince de pişman oldum, bu yüzden hemen o vazgeçip unuttuğum sigarayı bırakma kararımı yineledim. Daha uzun bir yoldu gerçi, ama aynı kapıya çıkıyordu.</p>

  <p class="block_5">Olivi olacak o alçak günün birinde bir fikir verdi: kararımı güçlendirmek için bahse girmek.</p>

  <p class="block_5">Bana öyle geliyor ki Olivi’nin dış görünümü hep şimdiki gibi olmuştur. Hep böyle gördüm onu, biraz beli bükülmüş, ama sapsağlam, gözüme de hep ihtiyar gözükmüştür. Bugün yaşı sekseni bulmuşken nasıl ihtiyar gözüküyorsa öyle. Benim yerime çalıştı, hâlâ da çalışıyor, ama sevmiyorum onu, sanki kendi yaptığı işi benim yapmamı engellemiş gibi geliyor.</p>

  <p class="block_5">Ve bahse girdik! İlk sigarayı içen parayı ödeyecekti, sonra ikimiz de özgürlüğümüze kavuşacaktık. Böylece, babamın mirasını har vurup harman savurmayayım diye başıma dikilen vekilharcım, özgürce harcadığım annemin mirasını kısıtlamaya çalışıyordu!</p>

  <p class="block_5">Bahisten son derece zararlı çıktım. Eskiden ara sıra efendilik ediyordum ya, şimdi tümüyle köle olmuştum, üstelik o hiç sevmediğim Olivi’nin kölesi! Hemen yaktım sigaramı. Sonra gizli gizli tiryakiliğimi sürdürerek onu dolandırmayı düşündüm. O zaman da bahse girmenin anlamı kalmıyordu. Bunun üzerine koşup bahsinkine uygun bir tarih buldum, son bir sigara içmek için, böylelikle o tarihi sanki Olivi kendisi saptamış gibi gelecekti bana. Ama başkaldırım sürüp gidiyordu, sigara içe içe tıknefes oluyordum. Yüreğimi o yükten kurtarabilmek için Olivi’ye gidip suçumu açıkladım.</p>

  <p class="block_5">İhtiyar parayı gülümseyerek cebine indirdi, hemen kocaman bir puro çıkarıp büyük bir hazla tüttürmeye koyuldu. Bahse uymamış olduğu kuşkusu hiç geçmedi içimden. Anlaşılıyor ki başkaları benden ayrı yaratılıştalar.</p>

  <p class="block_5">Oğlum üç yaşına bastığında karımın aklına parlak bir fikir geldi. Kötü alışkanlığımdan kurtulabilmem için bir süre bir sağlıkevine kapanmamı önerdi. Hemen, evet dedim, her şeyden önce oğlum beni yargılayacak yaşa vardığında dengeli, sakin bir baba ile karşılaşsın istiyordum, sonra daha ivedi bir neden de vardı: Olivi’nin sağlığı bozulmuştu, beni yüzüstü bırakmakla tehdit ediyordu, birden bire onun yerine geçmek durumunda kalabilirdim ve bedenimde onca nikotin varken önemli işlere girişemeyeceğimi düşünüyordum.</p>

  <p class="block_5">İlkin sağlıkevlerinin klâsik ülkesi İsviçre’ye gitmeyi düşündük, sonra doktor Muli diye birinin Trieste’de bir tesis açmış olduğunu öğrendik. Karımı gidip onunla konuşmakla görevlendirdim, doktor bana kapalı bir daire ayırmayı, orada başkalarının da yardımı ile bir hastabakıcının gözetiminde tutulmamı önermiş. Karım bunları anlatırken zaman zaman gülümsüyor, zaman zaman kahkahalar atıyordu. Beni bir yere kapatmak düşüncesi onu pek eğlendiriyordu, ben de onunla birlikte yürekten gülüyordum. İyileşme çabalarıma katıldığı bu ilk kezdi. O zamana dek hastalığımı hiç ciddiye almamıştı, sigara içmenin yalnızca biraz garip, ama pek sıkıcı sayılmayacak bir yaşama biçimi olduğunu söylerdi. Sanırım benimle evlendikten sonra eski özgürlüğümün ardından hayıflandığımı hiç duymaması onun için hoş bir sürpriz olmuştu; nasıl duysundu ki, ben başka şeylerin ardından hayıflanmakla meşguldüm.</p>

  <p class="block_5">Olivi’nin ertesi aydan sonra artık kesinlikle yanımda kalamayacağını söylediği gün sağlıkevine gittik. Evde bir kaç parça çamaşır hazırlayıp bir valize doldurduk, hemen o akşam doktor Muli’nin kapısını çaldık.</p>

  <p class="block_5">Bizi kendisi karşıladı. Doktor Muli o zamanlar yakışıklı bir delikanlıydı. Yaz ortasındaydık, o ufak tefek, sinirli kara gözlerinin büsbütün cin gibi parladığı, ufacık, güneşten yanmış yüzüyle, yakasından pabuçlarına değin bembeyaz giysilerinin içinde zarifliğin tâ kendisiydi. Hayran kaldım ona, ama hiç kuşkum yok, o da bana hayran kalmıştı.</p>

  <p class="block_5">Hayranlığının nedenini anladığımdan, biraz utanarak dedim ki:</p>

  <p class="block_5">— Galiba siz, ne tedavi gereğine, ne de benim bu işe ciddiyetle sarıldığıma inanmıyorsunuz.</p>

  <p class="block_5">Hafif olmakla birlikte beni yine de yaralayan bir gülümseme ile:</p>

  <p class="block_5">— Neden? diye yanıtladı doktor. Belki de sigara tiryakiliği gerçekten biz doktorların sandığımızdan daha zararlıdır. Yalnız anlamadığım şey, sigarayı tümüyle bırakmak yerine neden içtiğiniz sigaraların sayısını azaltmayı düşünmediğiniz. Sigaranın bir zararı yoktur, zararlı olan sigaraya aşırı düşkünlüktür.</p>

  <p class="block_5">Aslında sigarayı toptan bırakmak isteye isteye, içtiğim sigaraların sayısını azaltmak olasılığını hiç düşünmemiştim. Ama şimdi bu öğüt olsa olsa kararımı zayıflatmaya yarardı artık. Kesin konuştum:</p>

  <p class="block_5">— Madem bir kere karar verdim, bırakın da bu tedaviyi deneyeyim.</p>

  <p class="block_5">— Denemek mi? Bir üstünlük havası ile güldü doktor. Bir kez başladınız mı tedavinin başarılı olması zorunluğu var. Siz zavallı Giovanna’ya kaba kuvvet kullanmadıkça buradan dışarı çıkamazsınız. Sizi serbest bırakmak için o kadar çok belge düzenlemek gerekir ki bu arada siz de tiryakiliğinizi unutursunuz.</p>

  <p class="block_5">Bana ayırdıkları dairedeydik, ikinci kata çıktıktan sonra zemin kata dönerek gelmiştik buraya.</p>

  <p class="block_5">— Görüyor musunuz? Şu demir kapı, zemin katta çıkış kapısının bulunduğu öteki yan ile ilişkiyi kesiyor. Anahtarı Giovanna’da bile yoktur. Dışarı çıkabilmek için, o da ikinci kata ulaşmak zorundadır, o katta bizim için açılan kapının anahtarı yalnız onda bulunur. Zaten ikinci katta da her zaman gözetim vardır. Çocuklar ve lohusalar için yapılmış bir sağlıkevi olarak fena sayılmaz, değil mi?</p>

  <p class="block_5">Bunun üzerine güleceği tuttu, belki de beni çocukların arasına kapatmak düşüncesi gülünç gelmişti.</p>

  <p class="block_5">Giovanna’yı çağırıp bana tanıttı. Yaşı pek belli olmayan, kırk ile altmış arasında değişebilecek, ufak tefek bir kadıncağız. Baştanbaşa kırlaşmış saçlarının altında ufacık gözleri pırıl pırıl parlıyordu. Doktor dedi ki:</p>

  <p class="block_5">— İşte gerekirse dövüşeceğiniz bey bu.</p>

  <p class="block_5">Kadın beni tepeden tırnağa süzdü, kıpkırmızı kesildi, tiz bir sesle haykırdı:</p>

  <p class="block_5">— Ben görevimi yapacağım elbette, ama bununla boğuşamam doğrusu. Siz beni tehdit edecek olursanız erkek hastabakıcıyı çağırırım, güçlü kuvvetlidir, hakkınızdan gelir, hemen gelmezse de bırakırım nereye isterseniz gidin, canımı tehlikeye atamam artık!</p>

  <p class="block_5">Sonradan öğrendiğime göre doktor kendisine bu görevi verirken yüklü bir ödül sözü vermişti, bunun tek yararı kadını korkutmak olmuştu. Sözleri öfkemi başıma sıçrattı.</p>

  <p class="block_5">Kendi isteğimle pek güzel bir kapana kısılmıştım doğrusu.</p>

  <p class="block_5">— Can tehlikesi de ne demek oluyor! diye haykırdım. Kimmiş canınızı tehlikeye sokacak olan? Doktora yöneldim:</p>

  <p class="block_5">— Lütfen bu kadını uyarın da canımı sıkmasın! Yanımda birkaç kitap getirdim, kafamı dinlemek istiyorum.</p>

  <p class="block_5">Doktor Giovanna’ya bir şeyler tembihledi. O da özür dileyeyim derken bana saldırısını sürdürdü:</p>

  <p class="block_5">— Kızlarım var benim, iki küçük kızım, yaşamak zorundayım, ne yapayım?</p>

  <p class="block_5">— Ben sizi öldürmeyi kendime yakıştırmam bile, diye yanıtladım, sesimin tonu zavallıcığın içine su serpmekten çok uzaktı.</p>

  <p class="block_5">Doktor üst kata çıkıp bilmem neyi almasını söyleyerek onu uzaklaştırdı, beni yumuşatmak için de yerine başka birini koymayı önerdi:</p>

  <p class="block_5">— Kötü bir kadın değildir aslında, diye ekledi, daha saygılı davranmasını tembihlerim, bir daha canınızı <span class="calibre5">sıkmaz.</span></p>

  <p class="block_5">Beni gözetlemekle görevlendirilen kişiye hiç önem vermediğimi kanıtlamak istediğimden doktora kabul ettiğimi, dişimi sıkacağımı söyledim<span class="calibre5">.</span> Sakinleşmem gerekiyordu, cebimden sondan bir önceki sigaramı çıkarıp kıtlıktan çıkmış gibi içtim. Doktora yanımda yalnızca iki sigara getirdiğimi, tam geceyarısı sigarayı bırakmaya niyetlendiğimi söyledim.</p>

  <p class="block_5">Karım doktorla birlikte yanımdan ayrıldı.</p>

  <p class="block_5">— Mademki bu kararı verdin, güçlü ol bari, dedi gülümseyerek.</p>

  <p class="block_5">O kadar sevdiğim gülümsemesi alaylıymış gibi geldi ve tam o anda içimde yeni bir duygu filizlendi. Bu duygu, onca ciddiyetle giriştiğim denemenin kaçınılmaz bir iflâsla sonuçlanmasına neden olacaktı. Hemen fenalaştım, ama neden acı çektiğimi ancak beni yalnız bıraktıklarında anladım. Genç doktorun karşısında çılgınca, zehir gibi bir kıskançlığa kapılmıştım! Yakışıklıydı, özgürdü o! Doktorlar arasında bir ilâh diyorlardı onun için. Karım neden tutulmasındı ona? Giderken karımı izliyordu, o zarif ayakkabıları içindeki ayaklarına bakmıştı. Evlendim evleneli kıskançlık duygusunu ilk kez tadıyordum. Ne üzücü şeymiş! Bu aşağılık tutsaklık durumuma iyi uymuştu doğrusu! Kendimle savaştım! Karımın gülümsemesi her zamankinden farksızdı, beni evden uzaklaştırdığından ötürü alay ediyor değildi. Gerçi sigara tiryakiliğime hiç önem vermediği halde beni buraya tıktıran oydu, ama mutlaka hoşuma gitsin diye yapmış olmalıydı bunu. Hem sonra karıma tutulmak pek o kadar kolay değildir ki, unutmuş muydum yoksa bunu? Doktor onun ayaklarına baktıysa kuşkusuz sevgilisine ne biçim potin alması gerektiğini öğrenmek için yapmıştı. Ama hemen son sigaramı içtim; geceyarısı olmamıştı daha, saat yirmiüçtü, son bir sigara için hiç de elverişli olmayan bir saat.</p>

  <p class="block_5">Bir kitap açtım. Anlamadan okuyordum, gözümün önünde hayaller uçuşuyordu. Gözlerimi diktiğim sayfa doktor Muli’yi olanca yakışıklılığı ve zarafeti ile sergileyen bir fotoğrafı ile kaplanıyordu. Dayanamadım! Giovanna’yı çağırdım. Çene çalarsam sakinleşirdim belki.</p>

  <p class="block_5">Kadın geldi, hemen kuşkuyla baktı bana. Tiz sesiyle bağırdı:</p>

  <p class="block_5">— Sakın bana görevimi ihmal ettirebileceğinizi sanmayın.</p>

  <p class="block_5">Bense o an onu sakinleştirebilmek için yalan söyledim, bu aklımdan bile geçmez, dedim, yalnızca okumaktan bıkmıştım da kendisiyle iki çift lâf ederim diyordum. Alıp karşıma oturttum. O ihtiyar kadın görünümü, bütün zayıf hayvanlarınkine benzeyen oynak, genç gözleri, aslında iğrendiriyordu beni. Böylesi bir ahbaplığa eyvallah demek zorunda kaldığım için acıyordum kendi kendime! Gerçekte, özgürken bile kendime en uyan insanları seçememişimdir, çünkü genellikle, karımın yaptığı gibi, onlar beni seçer.</p>

  <p class="block_5">Giovanna’dan beni biraz oyalamasını rica ettim, dikkatime değen hiç bir şeyi olmadığını söyleyince, bana ailesinden söz etmesini istedim, bu dünyada herkesin hiç değilse bir ailesi vardır nasıl olsa, diye ekledim.</p>

  <p class="block_5">Peki, dedi, kızlarını Yoksullar Yurduna bırakmak zorunda kaldığını anlatmaya koyuldu.</p>

  <p class="block_5">Öyküsünü hevesle dinlemeye başlamıştım, çünkü o sekiz aylık hamilelikten böyle yakayı sıyırmış olması beni güldürüyordu. Ama kadında çataçat çekişme huyu vardı, ilkin bu kadarcık maaşla başka bir şey yapamayacağını, doktorun da birkaç gün önce bütün aileye Yoksullar Yurdu baktığından günde iki kuronun yeterli olduğunu söylediğinde haksızlık ettiğini kanıtlamaya kalkışınca dinleyemez oldum. Bas bas bağırıyordu:</p>

  <p class="block_5">— Ya başka şeyler? Karınlarını doyurup üstlerine bir şey giydirince her şeyleri tamam olmuyor ki! Ondan sonra kızlarına sağlamak zorunda olduğu bir sürü şey saymaya başladı, şimdi aklımda kalmamış, çünkü kulaklarımı kadının tiz sesinden koruyabilmek için düşüncemi başka şeylere yöneltiyordum. Ama yine de kulaklarım hırpalanmıştı, bir karşılık haketmişim gibi geldi:</p>

  <p class="block_5">— Bir sigara bulamaz mıydınız, bir tanecik? On kuron veririm, ama yarın, çünkü yanımda tek kuruş yok.</p>

  <p class="block_5">Önerim Giovanna’yı dehşete düşürdü. Çığlık çığlığa bağırmaya koyuldu; derhal erkek hastabakıcıyı çağırmak istiyordu, yerinden kalkıp odadan çıkacak oldu.</p>

  <p class="block_5">Sussun diye fikrimden hemen caydım, öyle rastlantı sonucu, bir şey söylemiş, kendime bir hava vermiş olmak için sordum;</p>

  <p class="block_5">— Peki, peki, bu hapishanede içecek bir şeyler bulunmaz mı bari?</p>

  <p class="block_5">Giovanna derhal cevabı yapıştırdı, beni şaşırtan kusursuz bir konuşma tonu ile, bağırıp çağırmadan:</p>

  <p class="block_5">— Bulunmaz olur mu! dedi. Doktor gitmeden önce bana bu konyak şişesini verdi. İşte şişe hâlâ kapalı. Bakın, kimse el sürmedi.</p>

  <p class="block_5">Öyle bir durumdaydım ki, sarhoş olmaktan başka çıkar yol yoktu. Karıma olan güvenim beni ne hale koymuştu!</p>

  <p class="block_5">O anda sigara düşkünlüğüm bunca zahmete değmez diye geçti aklımdan. Yarım saatten fazladır sigara içmiyordum, hiç de aklıma gelmiyordu, kafamı karımla doktor Muli’ye takmıştım çünkü. Yani tümüyle iyileşmiştim, ama maskara olup çıkmıştım!</p>

  <p class="block_5">Şişeyi açtım, altın rengi içkiden bir kadeh doldurdum kendime. Giovanna beni ağzı açık seyrediyordu, ama ona ikram etmekte biraz duraksadım.</p>

  <p class="block_5">— Bu şişeyi boşalttığımda başka içki alabilecek miyim? Yine en tatlı konuşma tonu ile güvence verdi Giovanna:</p>

  <p class="block_5">— İstediğiniz kadar! Sizin isteklerinizi yerine getirmek için kilere bakan hanım gerekirse geceyarısı yatağından kalkacak!</p>

  <p class="block_5">Ömrümde nekeslik ettiğim olmamıştır, Giovanna’nın kadehi de hemen ağzına kadar doldu. Daha teşekkürü tamamlamadan kadehi devirdi, cin gibi gözlerini hemen şişeye dikti. Yani onu sarhoş etme düşüncesini aklıma kendi getirdi. Ama pek kolay oldu da diyemem!</p>

  <p class="block_5">Birkaç kadeh yuvarladıktan sonra su katılmamış Trieste lehçesiyle bana söylediklerini tam olarak yineleyemem, ama eğer aklım kuruntularımda olmasa, yanında durup pekâlâ da zevkle dinleyebilirdim sanıyorum.</p>

  <p class="block_5">İlk iş olarak bir sır verdi bana, çalışmanın böylesini severmiş işte. Bu dünyada herkesin günde iki saat şöyle rahat bir koltuğa gömülüp, karşısına iyi cins, insana dokunmayan bir şişe içki dikerek oturma hakkı olmalıymış.</p>

  <p class="block_5">Ben de gevezelik etmeyi denedim. Kocası hayatta iken işini öyle mi ayarlıyormuş, diye sordum.</p>

  <p class="block_5">Kadın gülmeye koyuldu. Kocası hayattayken onu öptüğünden çok dövmüşmüş, o adam için öylesine saçını süpürge etmiş ki, şimdiki çalışması onun yanında, ben o sağlıkevinde tedaviye başlamadan önceki durumunda bile dinlenme sayılabilirmiş.</p>

  <p class="block_5">Sonra Giovanna’yı düşünceler aldı, ölülerin, canlıların ne yaptıklarını gördüklerine inanıyor muyum diye sordu. Kısaca evet diye yanıtladım. Bir de ölüler öteki tarafa vardıklarında, kendileri daha yaşıyorken bu tarafta ne olup bitmişse sonradan hepsini öğrenirler miymiş, onu da bilmek istiyordu.</p>

  <p class="block_5">Bir an için bu soru beni gerçekten kendi kaygılarımdan uzaklaştırdı. Üstelik gitgide tatlılaşan bir sesle sorulmuştu, çünkü Giovanna ölüler ne söylediğini duymasınlar diye sesini iyice alçaltmıştı.</p>

  <p class="block_5">— Demek kocanızı aldattanız, dedim.</p>

  <p class="block_5">Kadın bağırmayayım diye yalvardı, sonra da onu aldattığını itiraf etti, ama yalnızca evliliklerinin ilk aylarında aldatmamış. Sonra köteğe alışmış, erkeğini sevmişmiş.</p>

  <p class="block_5">Konuşmanın tadı kaçmasın diye sordum:</p>

  <p class="block_5">— Yani yaşamını öteki adama borçlu olan kızlarınızın büyüğü, öyle mi?</p>

  <p class="block_5">Yine alçak sesle, bazı benzerlikleri gördükçe bunu kendisinin de düşündüğünü kabul etti. Kocasını aldattığına pek üzülüyordu. Bunu söylerken bir yandan da gülüyordu, çünkü acı verdiklerinde bile gülünen şeylerdir bunlar. Ama yalnızca adam öldüğünden beri üzgünmüş, çünkü daha önce o bilmediğine göre, olayın önemi olamazmış.</p>

  <p class="block_5">Kardeşçe bir yakınlık duygusuna kapılarak acısını hafifletmeye çalıştım, ölülerin her şeyi bildiklerine inandığımı, ama bazı şeylerin onlara vız geldiğini söyledim.</p>

  <p class="block_5">— Yalnız yaşayanlara derttir bunlar! diye haykırdım yumruğumu masanın üzerine indirerek.</p>

  <p class="block_5">Elim fena halde acıdı, insana yeni düşünceler esinlemede bedensel acısının üzerine yoktur. Ben burada oturmuş acaba karım tutukluluk durumumdan yararlanıp beni aldatıyor mu diye kahırlanırken, doktorun belki de sağlıkevinde bulunabileceği aklıma gelir gibi oldu. Doktora bir şey söylemem gerektiğini ileri sürerek Giovanna’ya yalvardım, gidip bir baksın diye, karşılığında şişenin tümünü vâdettim. O kadar çok içmekten hoşlanmadığını söyleyerek olmaz dedi, ama istediğimi de hemen yerine getirdi, tahta merdivenlerden sallana sallana ikinci kata tırmanarak hücremizden çıktığını duydum. Sonra yeniden indi, inerken ayağı kaydı, paldır küldür, bağıra çağıra düştü.</p>

  <p class="block_5">— Hay Allah cezanı versin! diye mırıldandım coşku ile. Bir kafasını kırsa benim durumum çok basitleşecekti.</p>

  <p class="block_5">Oysa gülümseyerek döndü yanıma, çünkü acıların pek can yakmadığı bir aşamaya varmıştı. Erkek hastabakıcı ile konuştuğunu anlattı, adam yatmaya gitmişmiş, ama benim babalarım tutacak olursa yatağında hazır bekleyecekmiş. Elini kaldırdı, işaret parmağını uzatarak o sözlere bir gülümseme ile yumuşayan bir tehdit ekledi. Sonra daha kuru bir sesle doktorun karımla çıkıp gittiğinden beri dönmediğini söyledi. Tam da o zamandan beri! Hatta hastabakıcı birkaç saat döner diye beklemişmiş, çünkü muayene olacak bir hastası varmış. Şimdi artık bundan sonra döner mi, bilmezmiş.</p>

  <p class="block_5">Suratını kırış kırış eden gülümsemesinin kalıplaşmış bir gülüş mü, yoksa yepyeni, doktorun, hastası olan benim değil, karımın yanında olmasından ileri gelen bir gülüş mü olduğunu araştırarak baktım yüzüne. Öyle bir öfkeye kapıldım ki, beynim döndü. Şunu itiraf etmeliyim, her zamanki gibi içimde iki ayrı kişi savaşmaktaydılar, bir tanesi, daha aklı başında olanı, diyordu ki: «Ahmak! Karının seni aldattığı da nereden aklına geliyor? Eline fırsat geçmesi için seni bir deliğe kapatması gerekmezdi ki». Kuşkusuz canı sigara içmek isteyen öteki de bana ahmak diyordu ama şöyle haykırıyordu: «Kocanın yokluğu ne büyük bir rahatlık sağlar, unuttun mu? Şimdi o parası senin cebinden çıkan doktorun yanında!».</p>

  <p class="block_5">Giovanna kafayı çekiyordu hâlâ: — İkinci katın kapısını kapatmayı unuttum, dedi. Ama şimdi gidip o iki katı çıkmayı canım istemiyor. Zaten yukarısı hiç boş kalmaz, kaçmaya kalkışırsanız pek güzel olur doğrusu.</p>

  <p class="block_5">— Ya! dedim, artık zavallıcığı kandırmak için birazcık ikiyüzlülük yeterliydi. Sonra ben de bir yudum konyak yuvarladım, elimin altında onca içki varken, sigaranın umurumda bile olmadığını açıkladım. Hemen inandı sözüme, ben de tuttum, aslında sigarayı bırakmamı isteyenin kendim olmadığımı anlattım. Karımdı bunu isteyen. Bir şeyi açıklamamda yarar vardı, şöyle bir on tane sigara içtim miydi bomba gibi oluyordum. Elimin erişebileceği her kadın o zaman tehlikede sayılırdı.</p>

  <p class="block_5">Giovanna sandalyesinde gevşeyerek kahkahalarla gülmeye haşladı:</p>

  <p class="block_5">— Şu gereken on sigarayı içmenizi engelleyen de karınız mı yani?</p>

  <p class="block_5">— Tâ kendisi! Başkalarını bilmem ama, hiç değilse benim içmemi engelliyordu.</p>

  <p class="block_5">Damarlarında onca konyak dolaşırken hiç de aptal sayılmazdı Giovanna. Öyle bir gülme nöbetine tutuldu ki, az kalsın sandalyesinden aşağı yuvarlanacaktı, ama soluklandıkça, kırık dökük sözcüklerle, illetimden esinlenerek şahane bir tablo çizdi: — On sigara... yarım saat... çalar saati kurduk mu... sonra...</p>

  <p class="block_5">Ben düzelttim:</p>

  <p class="block_5">— On sigara içebilmem için aşağı yukarı bir saat ister. Sonra tam etkisini göstersin diye de bir saat daha, ya bir on dakika eksik, ya bir on dakika fazla...</p>

  <p class="block_5">Giovanna birdenbire ciddileşti, pek de zahmet çekmeden iskemlesinden kalktı. Yatmaya gittiğini söyledi, başına bir ağrı girmiş de. Şişeyi de yanına almasını söyledim, ben o içkiden bıkmıştım artık. İkiyüzlülükle bana ertesi gün iyi kalite bir şarap bulmasını tembihledim.</p>

  <p class="block_5">Ama şarabı fazla düşündüğü yoktu. Şişeyi koltuğunun altına kıstırmış çıkıp gitmeden önce bana öyle kötü kötü baktı ki ürktüm bayağı.</p>

  <p class="block_5">Kapıyı açık bırakmıştı, birkaç saniye sonra odanın orta yerine bir paket düştü, koşup aldım: içinde tam onbir sigara vardı. Zavallı Giovanna emin olabilmek için ölçüyü bol tutmuştu. Gelişigüzel sigaralardı, Macar sigaraları. Ama ilk yaktığım nefis geldi. Yüreğim ferahlayıverdi. İlkin, çocukları kapamak için çok iyi bir yer olsa bile, bana uygun düşmeyen o sağlıkevine bir oyun oynadığımdan dolayı kendi kendimle övündüğümü düşündüm. Sonra karıma da bir oyun oynamış olduğumu farkettim, bana ettiğinin tam karşılığını vermişim gibi geliyordu. Öyle olmasa neden kıskançlığım şimdi pekâlâ dayanılır bir meraka dönüşmüştü? O mide bulandırıcı sigaraları içerek sakin sakin oturdum yerimde.</p>

  <p class="block_5">Aradan bir yarım saat geçtikten sonra Giovanna’nın da verdiğinin karşılığını beklediğini, o sağlıkevinden tüymem gerektiğini anımsadım. Ayakkabılarımı çıkarıp koridora çıktım. Giovanna’nın odasının kapısı aralıktı, hırıltılı ve düzenli soluğunu duyunca uyuduğunu düşündüm. Ayaklarımın ucuna basa basa ikinci kata kadar çıktım, o kapının — hani doktor Muli’nin pek böbürlendiği kapı— ardında ayakkabılarımı giydim. Bir merdiven sahanlığına çıktım, kimseyi kuşkulandırmamak için ağır ağır basamakları inmeye başladım.</p>

  <p class="block_5">Birinci katın sahanlığına varmıştım ki, hastabakıcı kılığında, ama özenle giyinmiş bir hanımkız arkamdan gelip nazikçe sordu:</p>

  <p class="block_5">— Birini mi aramıştınız?</p>

  <p class="block_5">Şirin kızdı, on sigaramı onun yanında bitirsem hiç de fena olmazdı. Biraz saldırganlıkla gülümsedim:</p>

  <p class="block_5">— Doktor Muli yok mu? Gözlerini faltaşı gibi açtı:</p>

  <p class="block_5">— Bu saatte hiçbir zaman burada bulunmaz.</p>

  <p class="block_5">— Bu saatte kendisini nerede bulabilirim, söyler misiniz? Evde bir hastam var da onun için arıyordum.</p>

  <p class="block_5">Doktorun adresini verdi nezaketle, ben de aklımda tutmak istediğime onu inandırmak için bir kaç kez yineledim. Doğrusu çekip gitmeye hevesli değildim, ama kız sıkılıp arkasını döndü. Tutukevinden handiyse dışarı atıyorlardı beni.</p>

  <p class="block_5">Aşağıda bir kadın koşup kapıyı açtı. Cebimde metelik yoktu.</p>

  <p class="block_5">— Bahşişi bir dahaki sefere veririm, diye mırıldandım.</p>

  <p class="block_5">Gelecekte neler olacağını kimseler bilemez. Benim yaşamımda kimi olaylar yinelenir: kimbilir, belki bir daha uğrardım oraya.</p>

  <p class="block_5">Berrak, sıcaktı gece. Özgürlük meltemini daha iyi duyabilmek için şapkamı çıkardım. Sanki az önce fethetmişim gibi hayranlıkla seyrettim yıldızları. Ertesi gün, sağlıkevinden uzakta, sigarayı da bırakacaktım. Bu arada henüz kapanmamış bir tütüncüden iyi kalite sigaralar aldım, çünkü tiryakilik kariyerimi zavallı Giovanna’nın sigaraları ile sona erdirmek olanaksız şeydi. Sigaraları getiren garson beni tanıdığı için veresiye verdi.</p>

  <p class="block_5">Villâma vardığımda çılgınca bir öfkeyle zile asıldım. İlkin hizmetçi pencereye çıktı, pek kısa sayılmayacak bir süre sonra, karım. Kendisini beklerken kusursuz bir soğukkanlılıkla «Galiba doktor Muli içerde» diye düşünüyordum. Ama karım beni tanıyınca bomboş sokağı öylesine içten bir kahkaha ile çınlattı ki, içimdeki tüm kuşkular süprüldü, gitti.</p>

  <p class="block_5">Evde biraz soruşturma yaptım. Karıma serüvenlerimi ertesi günü anlatacağımı söyledim, zaten o da tahmin ettiğini sanıyordu:</p>

  <p class="block_5">— İyi de, neden yatmıyorsun? diye sordu. Bir özür bulmuş olmak için:</p>

  <p class="block_5">— Yokluğumdan yararlanıp şu gardrobun yerini değiştirmişsin galiba, dedim.</p>

  <p class="block_5">Şurası bir gerçek ki ben hep evde eşyamın yerlerinin değiştiğini sanırım, karımın eşyanın yerlerini çok sık değiştirdiği de bir başka gerçektir, ama ben o sırada her yanı araştırmakla meşguldüm, acaba doktor Muli’nin ufak tefek, zarif bedeni bir yerlere gizlenmiş midir diye.</p>

  <p class="block_5">Karımdan hemen güzel bir haber aldım. Sağlıkevinden dönerken Olivi’nin oğluna rastlamış, delikanlı yeni buldukları bir doktorun verdiği ilacı alır almaz ihtiyarın hayli iyileşmiş olduğunu söylemişti.</p>

  <p class="block_5">Uyumak üzereyken sağlıkevinden ayrıldığıma iyi ettim diye düşünüyordum, yavaş yavaş iyileşmek için dilediğim kadar zaman vardı önümde. Bitişik odada yatan oğlum da beni yargılamaya ya da taklit etmeye hazırlanmıyordu kuşkusuz. Telâşa hiç, ama hiç gerek yoktu.</p>

  <p class="block_13" id="calibre_pb_3"> </p>
</body>
</html>
