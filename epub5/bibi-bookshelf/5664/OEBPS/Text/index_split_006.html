<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="en">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="block_14">VI<br class="calibre2" />
  KARIM VE METRESİM</h1>

  <p class="block_5">Yaşamımda öyle dönemler olmuştur ki, sağlığa ve mutluluğa doğru ilerlediğimi sanmışımdır. Ama bu inanç hiçbir zaman balayı yolculuğum sırasında, bir de döndükten sonraki birkaç hafta içindeki kadar güçlü olmamıştır. İlkin beni şaşkınlığa düşüren bir keşif: Augusta’nın beni sevdiği gibi ben de onu seviyordum. Önce pek güvenemeden elime geçen günden yararlanmaya bakıyor, onu izleyen gün bambaşka olacak diye bekliyordum. Ama günler birbirini izliyor, birbirine benziyordu, apaydınlıktı, Augusta’nın yumuşaklığı ile dopdoluydu, buna ben de katılıyordum —ki büyük bir sürprizdi—. Onu her sabah aynı sımsıcak sevgi ile uyanmış buluyordum, bende de aşk değilse bile onu çok anımsatan hep aynı minnet duygusu vardı. Ada’dan Alberta’ya topallayıp sonunda Augusta’da karar kıldığım sıralar kimin aklından geçerdi bu? Başkalarının güdümünde, kör bir aptal gibi değil de, son derece basiretli bir adam gibi davranmış olduğumu keşfediyordum. Benim şaştığımı gördükçe Augusta şöyle diyordu:</p>

  <p class="block_5">— İyi ama neden şaşıyorsun? Evliliğin böyle olduğundan haberin yok muydu? Ben senin yanında pek bilgisiz sayılırım ama bunu biliyordum.</p>

  <p class="block_5">Bilmem sevgiden önce miydi, sonra mı, içime bir umut doğdu, kocaman bir umut: canlı bir sağlık simgesi gibi dolaşan Augusta’ya benzemek. Nişanlılığımız sırasında o sağlığın farkına bile varmamıştım, çünkü ilkin kendi kendimi, sonra Ada ile Guido’yu incelemeye dalmış gitmiştim. O salondaki petrol lambası Augusta’nın seyrek saçlarına hiç ışık düşürmemişti.</p>

  <p class="block_5">Kızarmak da nesiymiş! Güneş parlattığında şafağın renkleri nasıl yok oluverirse o kızarıklık da öyle siliniverince, Augusta yeryüzünde büyük ablalarının geçmiş oldukları yola güvenle saptı, her şeyi yasada ve düzende bulan, yoksa her şeyden vazgeçen ablalarının yoluna. Gerçi bana dayandığından ötürü temelinin çürük olduğunu biliyordum ama, o güveni seviyordum, tapıyordum o güvene. Onun karşısında hiç değilse ispritizma konusundaki alçak gönüllülüğümle davranmam gerekiyordu. Bu da olmayacak bir şey değildi, bu yüzden yaşama bile inanılabilirdi.</p>

  <p class="block_5">Ama şaşırtıyordu beni: her sözünden, her davranışından aslında yaşamı sonsuz sandığı sonucu çıkıyordu. Böyle demiyordu elbette: hatta onunkileri sevmeden önce yanlışlıklardan tiksinen ben, ona yaşamın kısalığını anlatmak gereğini duyunca pek hayret etti. Yok canım! Hepimiz ölecektik ölmesine, bunu bilmiyor değildi elbet, ama şimdi evlenmiştik ya, bu birlikte, birlikte, birlikte kalmamızı engellemezdi ki. Demek ki bu dünyada insanlar birleşince, bunun kısacık, kısacık, kısacık bir süre için olduğundan habersizdi: öyle ki, tanışmadan geçen sonsuz bir zamandan sonra, bir başka sonsuzluk boyunca bir daha görüşmemeye hazırlanırken nasıl olup da içli dışlı olunduğuna şaşıyordu insan Kusursuz sağlığın ne olduğunu, ancak karımın gözünde bugünün içine sığınıp dünyadan kopabileceğimiz, sıcacık yumulabileceğimiz, elle tutulur bir gerçek olduğunu sezince anlayabildim. O sığınağa sığınmaya çalıştım, onunla da, kendimle de alay etmeksizin orada kalmayı denedim, çünkü benim bu çırpınmam hastalığımın belirtisinden başka bir şey olamazdı, ben de hiç değilse bana yüreğini açmış olanlara hastalığımı bulaştırmaktan sakınmalıydım. Biraz da bu yüzden, karımı koruyayım derken, bir süre için, sağlıklı bir insan gibi davranmayı başardım.</p>

  <p class="block_5">İnsanı umutsuzluğa sürükleyen şeylerin tümünden haberi vardı aslında, gelgelelim bütün bunlar onun karşısına çıktı mı, tabiatımı değiştiriyordu. Mademki dünya dönüyordu insanı deniz tutmaması gerekirdi! Tam tersine! Dünya dönüyordu ama, başka her şey yerli yerinde duruyordu. Ve bu, kımıldamadan duran şeylerin önemi büyüktü: nikâh yüzüğü, bütün takıları ve giysileri, yeşili, siyahı, eve geldiğinde dolaba giren gezinti giysisi, asla ne gündüzün ne de ben frak giymemek için ayak dirediğim zamanlar giyilmeyecek olan akşamüstü giysisi. Yemek saatlerine de sıkı sıkıya uyulurdu, uyku saatlerine da. O saatler vardılar ve hep yerli yerlerinde dururlardı.</p>

  <p class="block_5">Pazarları kiliseye, ayine gidiyordu, kimi kez ben de ona eşlik ettim, acının ve ölümün görüntüsünden nasıl etkileniyor diye görmek için. Onun için yoktu bunlar, o ziyaret bütün hafta içine su serpiyordu. Ezbere bildiği kimi yortu günlerinde de gidiyordu kiliseye. Hepsi o kadar, oysa ben dindar olsam sabahtan akşama kadar kiliseden ayrılmaz, mutluluğu böylece garantilerdim.</p>

  <p class="block_5">Bu dünyada da karımın içine su serpmeye yarayan nice makamlar vardı. Her şeyden önce sokaklarda ve evlerde güvenliğimizi sağlayan Avusturya ya da İtalyan makamları ki bu saygısına katılmak için elimden geleni yapmışımdır. Sonra doktorlar vardı, —Allah korusun— başımıza bir hastalık geldiğinde bizi kurtarmak için gereken tüm düzenli eğitimi görmüşlerdi onlar. Ben o yetkilere her gün başvuruyordum, o ise hiçbir zaman. Ama işte o yüzdendir ki, ben ölümcül hastalık kapımı çaldığında beni ne tüyler ürpertici bir son beklediğini biliyordum, o ise, öbür dünyada da, bu dünyada da sağlam bir arkası olduğundan, o zaman da yakayı kurtarabileceğini sanıyordu.</p>

  <p class="block_5">Ben şimdi karımın sağlığını çözümlemekteyim, ama elimden gelmiyor, çünkü çözümleyeyim derken onu hastalığa dönüştürdüğümü farkediyorum. Ve, yazarken, o sağlığın iyileştirilmesi için acaba bir tedavi ya da eğitim gerekmiyor mu, diye bir kuşku düşüyor içime. Ne var ki, yıllar yılı karımın yanında yaşarken böyle bir kuşkuya asla kapılmadım.</p>

  <p class="block_5">O küçük dünyada ne büyük bir önem verilmişti buna: ister yiyeceklerin ve giysilerin, ister arkadaşların ve okunacak kitapların seçilmesinde olsun, her konuda istemimi açıklamam gerekiyordu. Beni hiç de sıkmayan arasız bir etkinliğe zorlanıyordum. Ataerkil bir ailenin kurulmasında işbirliği ediyordum ve o bir zamanlar tiksindiğim, şimdi de bir sağlık anıtı gibi gözüken aile babasına dönüşmekteydim. Aile babası olmak başka şeydir, bu onuru kendine maletmek küstahlığında bulunan birine tapmak zorunda kalmak başka şey. Ben kendim için sağlıklı olmak dileğindeydim ve özellikle yolculuk sırasında, aile babası olmayanlara hastalık bulaştırmak pahasına da olsa, kimi zaman isteyerek, atlı heykel pozunda dolaştım.</p>

  <p class="block_5">Ama daha yoldayken niyet ettiğim gibi öykünmek her zaman kolay olmadı. Augusta sanki bir eğitim gezisindeymiş gibi her şeyleri görme sevdasındaydı. Pitti Sarayına girmiş olmak yetmiyordu, o sayısız salonların tümünden geçmek, her sanat yapıtının önünde en azından birkaç saniye duraklamak gerekliydi. Ben ilk salondan ayrılmam diye ayak diredim, girdiğim tek zahmet tembelliğime bir özür bulmak oldu. Medici hanedanının kurucularının portrelerinin önünde yarım gün harcadım ve Carnegie ile Vanderbilt’e benzedikleri keşfinde bulundum. Olağanüstüydü bu! Oysa benim soyumdandılar! Augusta şaşkınlığımı paylaşmıyordu. Yankee’lerin kim olduklarını biliyordu ama benim kim olduğumu henüz öğrenmiş değildi.</p>

  <p class="block_5">Sağlığı burada yaya kaldı, müzelerden vazgeçmesi gerekti. Bir kez Louvre’da onca sanat yapıtının ortasında öylesine kendimi şaşırmıştım ki, az kalsın Venüs heykelini paramparça edecektim, dedim. Augusta boyun eğdi:</p>

  <p class="block_5">— Bereket versin, dedi, müzelere yalnız balayında gidilir, sonra bir daha ayak atılmaz!</p>

  <p class="block_5">Gerçekten de, yaşamda, müzelerin tekdüzeliği eksiktir. Çerçevelenecek güzellikte günler gelir geçer, insanı serseme çeviren seslerle doludur, renkleri, çizgileri bir yana, gerçek bir ışıkla parlar, yakan bir ışıkla.</p>

  <p class="block_5">Sağlık insanı etkinliğe ve bir yığın derdi üstlenmeye sürükler. Müzeler bitince alışveriş başladı. İçinde hiç oturmamıştı ama, villamızı benden iyi tanıyordu Augusta, odalardan birinde bir ayna, başkasında bir halı eksik olduğunu, bir üçüncüsünde ufak bir heykele uygun bir yer bulunduğunu biliyordu. Komple bir salon takımı satın aldı, kaldığımız her kentten eve en az bir koli gönderildi. Bana bütün o alışverişleri Trieste’de yapsak daha yerinde ve zahmetsiz olurmuş gibi geliyordu. Bak, işte nakliyeyi, sigortayı, gümrük işlemlerini düşünmek zorunda kalıyorduk.</p>

  <p class="block_5">— Ama bütün malların bir yerden bir yere gönderilmeleri gerektiğini bilmiyor musun sen? Ne biçim tüccarsın? diye güldü.</p>

  <p class="block_5">Haksız sayılmazdı hani. Yine de itiraz ettim:</p>

  <p class="block_5">— Mallar satılıp kâr edilmek için nakledilir! O amaç olmadı mı rahat bırakılır, insan da kafasını dinler!</p>

  <p class="block_5">Gelgelelim, girişimciliği en sevdiğim yanlarından biriydi. Böylesine safdil bir girişimcilik pek sevimli oluyordu! Safdil diyorum, çünkü bir eşyayı yalnız satın almakla iyi bir iş yaptığını sanmak için dünya tarihinden habersiz olmak gerekirdi: satın almakla iyi mi ettik, kötü mü, o ancak satarken anlaşılır.</p>

  <p class="block_5">Tam bir nekahet halindeydim sanıyordum. Yaralarım o denli sızlamıyordu artık. Benim o değişmez şen halim o zamandan başladı. O unutulmaz günlerde Augusta’ya verdiğim bir söz gibiydi bu, yalnız birkaç kısa saniye, yani yaşam benden daha kuvvetle güldüğü zamanlar tutamadığım tek söz bu oldu. Bizim ilişkimiz gülümseyen bir ilişkiydi, öyle de kaldı, çünkü ben hep karımın arkasından gülümsedim —bunu bilmediğini sanıyordum—; o da benim arkamdan gülümsüyordu, pek çok şey bildiğimi sanıyor, kendisinin düzelteceğini sandığı —böyle avutuyordu kendini işte— birçok yanlışlarımı görüyordu. Hastalık beni tümüyle pençesine aldığında bile görünürde şen kaldım. Sancı çekiyor gibi değil, gıdıklanıyormuşum gibi şen.</p>

  <p class="block_5">İtalya’daki uzun yolculuğum sırasında, yeni yeni sağlığımı kazanmama karşın, birçok acılar da çekmedim diyemem. Tanıtma mektubu almadan yola çıkmıştık, çoğu yerde çevremizdeki yabancıların çoğu bana düşmanmışlar gibi geldi. Gülünç bir korkuydu, ama yenemiyordum işte. Bir saldırıya uğrayabilir, hakaret görebilir, en önemlisi, bir iftira ile karşılaşabilirdim, kim korurdu bu ellerde beni?</p>

  <p class="block_5">Bir kez korkum gerçek bir bunalıma dönüştü, bereket hiç kimse, Augusta bile, farkına varmadı. Yol boyunca önüme uzatılan hemen tüm gazeteleri alırdım. Bir gün bir gazete bayiinin önünde durunca bir kuşku düştü içime: benden nefret ettiğinden ötürü kolaylıkla beni hırsız diye yakalatabilirdi, öyle ya, kendisinden bir tek gazete almıştım, koltuğumun altında ise başka başka yerlerden satın alıp da henüz açmadığım bir yığın gazete vardı. Koşa koşa çekip gittim oradan, Augusta da peşimden seğirtti, telâşımın nedenini hiç söylemedim.</p>

  <p class="block_5">Bir arabacı ve bir rehberle arkadaşlık ettim, hiç değilse onların yanında saçma sapan hırsızlıklarla suçlanmazdım.</p>

  <p class="block_5">Arabacı ile çok belirgin ortak noktalarımız vardı. Castelli şarabını pek seviyordu, ayaklarının birdenbire kütük gibi şiştiğini anlattı. O zaman hastahaneye gidiyormuş, iyileşince sakın bir daha şaraba el sürmesin diye sıkı sıkı tembihleyip taburcu ediyorlarmış. O da kesin karar veriyormuş, demir gibi sağlam olsun diye de saatinin zincirine bir düğüm atıyormuş. Ne var ki, ben tanıdığımda kösteği düğümsüz, cepkeninin üzerine sarkmıştı. Gelip Trieste’de yanımda otursun diye çağırdım. Şarabımızın tadını anlattım, memleketininkinden çok farklıydı, tedavisinin kesin sonuç vereceğine inanabilirdi. Hiç kulak asmadı, özlemi yüzünden okunuyordu, ama hayır dedi.</p>

  <p class="block_5">Rehberle arkadaşlığım meslektaşlarından üstünmüş gibi gözüktüğündendi. Benden çok daha iyi tarih bilmek güç bir şey değildir, ama Augusta da, elinde Baedeker’i, adamın verdiği bilgilerin doğruluğunu olanca titizliğiyle denetledi. Üstelik de gençti rehber, heykeller serpili bahçelerin yollarında koşar adım ilerliyorduk.</p>

  <p class="block_5">O iki arkadaşımı yitirince Roma’dan ayrıldım. Arabacı benden bol bol para koparınca tutup şarabın nasıl başına vurduğunu da gösterdi, bizi sapasağlam bir eski Roma kalıntısına fırlattı. Rehber ise günün birinde kalktı eski Romalıların elektrik enerjisini çok iyi bildiklerini, hatta ondan bol bol yararlandıklarını ileri sürdü. Kanıt olarak da bir takım Latince dizeler okudu.</p>

  <p class="block_5">O zaman da beni, küçük, ama bir daha iyileşmeyecek bir illet yakaladı. Varla yok arası bir şey: ihtiyarlamak, en çok da ölmek korkusu. Özel bir kıskançlık türünden kaynaklandığını sanıyorum.</p>

  <p class="block_5">İhtiyarlamaktan korkmamın tek nedeni beni ölüme yaklaştırmasıydı. Ben yaşadıkça Augusta’nın ihanet etmeyeceğine kuşkum yoktu, ama ben ölüp de gömülür gömülmez, mezarımın derli toplu tutulmasını, gereken ayinlerin yapılmasını da sağladıktan sonra, hemen yerimi alacak birini araştıracak, şimdi beni mutlu eden sağlıklı, düzenli dünyayı onun çevresine saracaktı. Ben öldüm diye onun o güzelim sağlığı da ölecek değildi ya. O sağlığa öylesine inanmıştım ki, ölmesi için üzerinden koskoca bir trenin geçip paramparça etmesi gerekir diye düşünüyordum.</p>

  <p class="block_5">Hiç unutmam, bir akşam Venedik’te, birdenbire açılıveren bir sokağın ışığı ve gürültüsü ile yer yer bozulan bir sessizliğe gömülmüş kanalların birinden geçiyorduk. Augusta, her zamanki gibi her şeye bakıyor, özenle kayda geçiriyordu: çekilen suların açıkta bıraktığı kirli bir temelden yükselen yemyeşil, serin bir bahçe; bulanık sularda yansıyan bir çan kulesi; dibinde ışıklardan ve kalabalıktan bir nehir akan, upuzun, karanlık daracık bir sokak. Ben ise, o karanlıkta, yüreğim üzüntülere gömülmüş, kendi kendimi dinliyordum. Zaman geçiyor, dedim karıma, çok geçmeden o balayı yolculuğunu, yanında bir başkası ile yineleyecekti. Buna öylesine emindim ki olmuş bitmiş gibi söz ediyordum. O masalın uydurma olduğunu kanıtlamak için tutup ağlamaya başlaması da çok yersiz kaçtı. Belki yanlış anlamıştı, beni öldürmek istediğini sandığımı düşünmüştü. Yok canım, daha neler! İyice anlatabilmek için nasıl öleceğimi de açıkladım: dolaşımı zaten güçsüz olan bacaklarım kangren olacaklardı, kangren yayılacak, yayılacak, gözlerimi açık tutabilmem için çalışması gereken herhangi bir organımı saracaktı, O zaman ben gözlerimi yumacaktım, elveda aile babası! Kalıptan bir yenisini dökmek gerekecekti artık.</p>

  <p class="block_5">Augusta’nın hıçkırıkları dinmiyordu, kanalın olağanüstü sessizliğinde o ağlama çok önemli geldi bana. Yoksa, kendi korkunç sağlığını açık seçik görüp de umutsuzluğa mı kapılmıştı? Öyleyse tüm insanlıktı o ağlayışla sarsılan. Daha sonra öğrendim ki, tam tersine, sağlığın neyin nesi olduğunu bile bilmezmiş. Sağlık kendi kendisini çözümlemeye kalkışmaz, aynaya bile bakmaz. Yalnız biz hastalar kendimizi biliriz.</p>

  <p class="block_5">İşte o zaman beni daha tanımadan sevmiş olduğunu anlattı. Daha babasından adımı duyduğunda sevmişmiş. Şöyle tanıtmış beni babası: Zeno Cosini, en uluorta bir piyasa kurnazlığını duyduğumda gözlerini faltaşı gibi açıp defterine not etmeye kalkışan, ama sonunda defteri yitiren safdilin biri. Eğer daha ilk karşılaşmamızda nasıl sıkılgan olduğunu anlamamışsam, demek ki ben de pek sıkılganmışım.</p>

  <p class="block_5">Augusta’yı ilk gördüğümde çirkinliğine şaştığımı anımsadım, hani o evde adları A harfi ile başlayan hepsi birbirinden güzel dört kız bulacağımı ummuştum ya. Şimdi de onun bana ne zamandır tutkun olduğunu öğreniyordum, gelgelelim neyi kanıtlardı bu? Yanıldığımı kabullenip sevindirmedim karımı. Ben ölünce nasıl olsa bir başkasına varırdı. Ağlaması hafifleyince bana biraz daha yaslandı, hemen gülerek sordu:</p>

  <p class="block_5">— İyi de, senin yerine koyacak birini nereden bulacağım? Ne kadar çirkinim, görmüyor musun?</p>

  <p class="block_5">Doğru söze ne denir? Gerçekten de herhalde bir süre rahat rahat kokuşabilecektim.</p>

  <p class="block_5">Ama hep o karımı başkalarının eline teslim etme korkusu yüzünden, ihtiyarlama korkusu yakamı bir daha bırakmadı. Korkum karımı aldattığımda hafiflemedi, aynı yoldan sevgilimi yitirmek düşüncesi ile de artmadı. Bu apayrı bir şeydi, öteki ile hiçbir benzerliği yoktu ki. Ölüm korkusu üzerime çullandığında, eli uf olunca anneleri öpsün isteyen küçücük çocuklar gibi Augusta’dan yardım diliyordum. O da yüreğime su serpecek yeni yeni lâflar etmesini beceriyordu. Balayı yolculuğumuzda önümde hâlâ otuz yıllık bir gençlik uzandığını söylüyordu, hâlâ da o düşüncededir. Bense, daha balayı yolculuğumun sevinçli haftalarında bile zamanın beni can çekişmenin korkunç yüz kasılmalarına enikonu yaklaştırdığını biliyordum. Augusta dilediğini söyleyebilirdi, hesaplaması kolaydı: her geçen hafta o noktaya bir hafta daha yaklaşıyordum.</p>

  <p class="block_5">Hep aynı sancının sık sık musallat olmaya başladığını farkedince hep aynı şeyleri söyleyerek karımı bezdirmemeye çalıştım, beni avutmasına gereksinim duyduğumu anlatmak için «Vah zavallı Cosini!» diye mırıldanmam yetiyordu. O zaman karım beni tedirgin eden şeyin ne olduğunu hemen anlıyor, koşup o büyük sevecenliğine sarıp sarmalıyordu beni. Böylelikle bambaşka acılara düştüğümde de avuttu beni. Bir gün kendisini aldattığımdan ötürü rahatsızdım, dalgınlıkla «Vah zavallı Cosini!» diye hayıflandım. Çok yararlı oldu doğrusu, karımın avutması yine pek makbule geçti.</p>

  <p class="block_5">Balayı yolculuğumdan döndüğümde hiç bu denli rahat, bu denli sıcak bir evde oturmamış olduğumu görüp şaştım. Augusta, kendi evindeki tüm konforu villama taşımış, üstüne de bazı şeyler bulup buluşturmuştu. Ben beni bildim bileli yatak odamdan yarım kilometre uzakta bulunan banyo böylece odamıza yaklaştı, muslukların sayısı arttı. Eşya odasının bitişiğindeki köhne odacık kahve odasına dönüştürüldü. Halılar döşenmiş, deri kaplı iri koltuklarla süslenmişti, her gün yemekten sonra şöyle bir yarım saat oyalanıyorduk orada. Ben istemediğim halde sigara içmek için gereken her şey vardı. Küçük yazıhanem de, tüm savunmalarıma karşın, bir takım değişikliklere uğradı. Değişince hiç sevmem sanıyordum ama, ancak o zaman yaşanır hâle geldiğini hemen ayrımsadım. Aydınlatma, hem masada otururken, hem koltuğa gömülerek ya da divana uzanarak okuyabileceğim biçimde ayarlandı. Keman için bile bir nota sehpası düşünülmüştü, gözümü kamaştırmadan notaları aydınlatan bir minicik ampulü bile vardı. Orada da, yine istediğimin tersine, rahat rahat sigaramı tellendirebilmem için gereken her şey eşlik ediyordu bana.</p>

  <p class="block_5">Bu yüzden evde yapı işlerinin sonu gelmiyor, huzurumuzu berbat eden düzensizliklerin ardı arkası kesilmiyordu. Sonsuzluğa hizmet eden Augusta için kısa süreli bir tedirginliğin önemi olmayabilirdi, ama ben olaylara başka gözle bakıyordum. Bahçemizde kocaman bir kulübe yapılmasını gerektiren bir çamaşırhane kurdurmaya kalktığında şiddetle karşı çıktım. Augusta evde bir çamaşırhane bulunmasının bebeklerin sağlığının güvencesi olduğunu ileri sürüyordu. Ama ortada henüz bebek falan yoktu, ben de onlar gelmedikçe kendi rahatımı bozmaya hiç gerek duymuyordum. Karım ise, benim eskimiş evime açık havadan kaynaklanan bir içgüdü getiriyor, aşkta hemen yuvasını düşünen bir dişi kırlangıcı andırıyordu.</p>

  <p class="block_5">Ama aşka ben de katılmıyor değildim, eve çiçekler, mücevherler taşıyordum. Evlendikten sonra yaşantım tümüyle değişmişti. Cılız bir direnme girişiminden sonra zamanımı gönlümce harcamaktan vazgeçtim, kaskatı bir programa ayak uydurdum. Eğitimim bu açıdan son derece parlak bir sonuç verdi. Bir gün, balayı yolculuğumuzdan hemen sonra, çok masumca bir nedenle öğle yemeğine eve gitmedim, bir büfede bir şeyler atıştırdıktan sonra akşamı dışarda ettim. Geceleyin eve döndüğümde baktım, Augusta yemek yememiş, açlıktan perişan. Bana hiç sitem etmedi, ama kötü ettiğine de bir türlü inandıramadım. Tatlılıkla, ama kararlılıkla bildirdi, eğer önceden haber vermezsem, tâ akşam yemeği saatine kadar beni öğle yemeğine bekleyecekti. İşin şakası yoktu! Bir başka kez de bir arkadaşım gecenin ikisine kadar dışarda oyaladı beni. Augusta’yı beni bekler buldum, sobaya da bakmadığından soğuktan çeneleri birbirine vuruyordu. Hatta hemen sonra biraz rahatsızlandı da, verdiği dersi bir daha unutmadım.</p>

  <p class="block_5">Bir gün ona bir başka büyük armağan vermek istedim, çalışmaya kalkıştım! Karım böyle istiyordu, ben de çalışmak sağlığıma yararlı olur diye düşünüyordum. İnsanın hastalanacak zamanı kıt olursa daha az hastalanır elbet. İşe gittim, gittiğim yerde kalmadımsa suçun benim olmadığını kesinlikle söyleyebilirim. En iyi niyetle, büyük bir alçakgönüllülükle gittim çalışmaya. Yönetime katılmak istiyorum falan da demedim, büyük defteri tutmakla başlayayım dedim. Kayıtların sokaklar, evler gibi düzenle sıralandığı koskocaman defterin karşısında yüreğim saygı ile doldu, ellin titreyerek yazmaya koyuldum.</p>

  <p class="block_5">Olivi’nin oğlu eğitimimi üstlendi, sade ama zarif giyimli, gözlüklü, ticaret bilgisi engin bir delikanlıydı, kendisinden yakınmam için hiçbir neden yok doğrusu. Gerçi birkaç kez ekonomi bilgisi ve kuramları ile düşündüğümden fazla sıktı canımı. Ama patronuna saygıdan yoksun değildi, bunu babasından öğrenmiş olduğunu sanmadığımdan, büsbütün minnettar oldum. Mülkiyete saygı ekonomi biliminin bir parçası olmalıydı. Sık sık yaptığım kayıt hatalarını hiç yüzüme vurmadı; yalnızca bilgi eksikliğinden kaynaklandıklarını düşünmeye eğilimliydi ve bana aslında gereksiz saydığım yığınla açıklamada bulunuyordu.</p>

  <p class="block_5">İşin kötüsü, işleri seyrede seyrede ben de heveslendim. Defteri düpedüz kendi cebim gibi görmeye başladım, elimde kalem yerine, kumar masasına dağılmış paraları toplayan krupiyenin sopasını tutuyormuşum gibi geliyordu.</p>

  <p class="block_5">Genç Olivi gelen postayı da gösteriyordu, ben de dikkatle ve —şunu belirtmem gerek— başlangıçta başkalarından daha iyi anlarım umuduyla, okuyordum. Günün birinde her zaman rastlanan türden bir mal satışı dikkati çekti, tutkumu uyandırdı. Daha okumadan göğsümün içinde bir şeyler kıpırdandı, kumar masasındayken kimi kez duyduğum belli belirsiz önseziydi, hemen tanıdım. Bu önseziyi açıklaması güçtür. İnsanın ciğerleri birazcık genişlemiş gibidir, ne kadar tütsülü olursa olsun, havayı hırsla içine çeker. Dahası var: koyduğunuz parayı iki katına yükseltirseniz kendinizi daha da iyi duyacağınızı bilirsiniz hemen. Ama bütün bunları anlamak için insanın çok alışkın olması gerekir. Kumar masasından cepleri boşalmış, önsezisine kulak vermediğine üzülerek ayrılmış olması gerekir; o zaman bir dahaki fırsatı kaçılmazsınız. Bir de kaçırdınız mı, o gün bir daha kurtuluş yoktur, kâğıtlar öcünü alır. Gelgelelim yeşil çuha kaplı masanın başında önsezisini duymamış olmak, sessiz sedasız duran ticaret defterlerinin karşısında duymamaktan çok daha kolay bağışlanabilir bir suçtur, ben de içimden açık seçik haykıran o sese kulak verdim: «O kuru yemişleri derhal satın al!» diyordu.</p>

  <p class="block_5">Bundan büyük bir uysallıkla Olivi’ye söz ettim, içime doğduğunu söylemedim elbette. Olivi o tür işlere ancak bir üçüncü kişi hesabına, ufak bir kâr sağlamak üzere girdiğini söyledi. Böylelikle önsezi olanağını benim elimden alıyor, üçüncü kişilere saklıyordu.</p>

  <p class="block_5">Gece kanımı pekiştirdi: demek önsezi bendeymiş. O kadar iyi soluk alıyordum ki, uyuyamıyordum. Augusta tedirginliğimi farkedip nedenini sordu. Hemen onun içine de aynı şey doğdu, uyku arasında şöyle mırıldandı:</p>

  <p class="block_5">— Patron sen değil misin canım?</p>

  <p class="block_5">Doğrusu ertesi sabah, ben evden çıkmadan düşünceli bir yüzle:</p>

  <p class="block_5">— Aslında Olivi’yi kızdırmamakta yarar var. Babamla konuşayım, ister misin? diye sormadı değil.</p>

  <p class="block_5">Ben istemedim, çünkü Giovanni’nin öyle önsezilerle iş görmediğini bilirdim.</p>

  <p class="block_5">Biraz da çektiğim uykusuzluktan ötürü, büroya inandığım şey uğrunda çarpışmaya hazırlanmış olarak gittim. Çarpışma satış için konulan sürenin sona erdiği öğleye kadar sürdü. Olivi, Nuh dedi Peygamber demedi, her zamanki gözlemini ileri sürerek sözümü ağzıma tıktı:</p>

  <p class="block_5">— Yoksa merhum pederinizin bana verdiği yetkileri kısıtlamak niyetinde misiniz?</p>

  <p class="block_5">Gücendim, bir daha işlere burnumu sokmamaya kararlı defterlerime geri döndüm. Ama kuru üzümün tadı ağzımdan gitmedi, her gün Tergesteo’daki fiyatını öğreniyordum. Başka hiçbir şeyle ilgilendiğim yoktu. Yavaş yavaş tırmandı, sanki sıçramak için bir toparlanması gerekirmiş gibi. Sonra günün birinde yükseklere sıçrayıverdi. Ürün pek kıt olmuştu ve durum yeni öğrenilmişti. Ne garip önseziymiş! Ürünün kıt olacağını değil, yalnızca fiyatının artacağını haber vermişti.</p>

  <p class="block_5">Öcüm kendiliğinden alınmıştı. Ben ticaret defterlerine kısıtlı kalacak adam değildim, hocalarıma olan tüm saygımı yitirdim, zaten Olivi de artık iyi ettiğine o kadar inanır görünmüyordu. Ben güldüm, alay ettim, başka şeyle uğraşmaz, oldum.</p>

  <p class="block_5">İkinci bir parti mal daha geldi, fiyatı neredeyse öncekinin iki katıydı. Olivi beni yumuşatmak için öğüt istedi, ben de zaferi kazanmıştım ya, o fiyata üzüm yemem, diye ayak diredim. Olivi alınmıştı:</p>

  <p class="block_5">— Ben ömrüm boyunca izlediğim düzene bağlı kalıyorum, diye mırıldandı.</p>

  <p class="block_5">Gitti, alıcı aradı. Çok ufak bir miktarı için alıcı buldu, yine büyük bir iyi niyetle bana döndü, kararsızlıkla sordu:</p>

  <p class="block_5">— Ne dersiniz, bu ufak satışı karşılayayım mı? Yine suratım bir karış asık, yanıtladım:</p>

  <p class="block_5">— Ben olsam satışı yapmadan karşılardım. Sonunda Olivi’nin kendine olan güveni zayıfladı, satışı karşılamadı. Üzüm fiyatları yükseldikçe yükseldi, biz de o ufak miktara üzerinden ne kadar zarar edebilirsek ettik.</p>

  <p class="block_5">Gelgelelim Olivi bana kızdı, ille de benim gönlümü etmek için kumar oynadığını söyledi. Kurnaz herif, unutuyordu ki ben ona kırmızıya koysun demiştim, o bana inat, siyaha oynamıştı. Hır gürümüzün sonu gelmedi. Olivi, kayınpederime başvurdu, ikimizin arasında şirketin zararlı çıkacağını söyledi, ailem isterse kendisinin ve oğlunun çekilip meydanı bana bırakacaklarını bildirdi. Kayınpederim hemen Olivi’den yana çıktı:</p>

  <p class="block_5">— Kuruyemiş işi açıkça ortaya koymuş, dedi. Siz ikiniz bir arada olamazsınız. Peki şimdi kim çekilsin aradan? Kuşkusuz bir tek kez kârlı bir iş yapacak olan mı, yoksa elli yıldır ticarethaneyi bir başına çekip çeviren mi?</p>

  <p class="block_5">Babası Augusta’yı da kandırmıştı, karım artık kendi işlerine burnumu sokmamamı tembihledi:</p>

  <p class="block_5">— Galiba, dedi, piyasada tutunamayacak kadar temiz ve safsın. Evde dizimin dibinde otur bari.</p>

  <p class="block_5">Ben kafa tuttum, çadırıma, daha doğrusu yazıhaneme çekildim. Bir süre, şunu bunu okudum, keman çaldım, sonradan daha ciddi bir uğraş istedi canım, az kalsın kimyaya, sonra da hukuka geri dönüyordum. Sonunda, bilmiyorum neden, bir süre din konusunda incelemelere daldım. Babamın ölümünde başladığım çalışmaya dönmüşüm gibi geldi. Belki de bu kez Augusta’ya ve sağlığına yaklaşabilmek yolunda güçlü bir girişimdi bu. Onunla ayine gitmek yetmiyordu bana; başka türlü gitmem gerekliydi, yani Renan ile Strauss’u okuyarak, birincisini severek, ikincisini bir ceza gibi çekerek. Burada bunu söyleyişim, yalnızca Augusta’ya nasıl bir istekle bağlı olduğumu belirtmek içindir. Oysa karım elimde İncil’in eleştirili basımlarını görünce bu isteği anlayamadı. Umursamazlığı bilime yeğliyordu, bu yüzden kendisine gösterdiğim en büyük sevgi belirtisini değerlendiremedi. Kimi zaman yaptığı gibi tuvaletine ya da ev işlerine ara vererek odamın kapısına uğrayıp bir merhaba dediğinde başımı o kitaplara eğilmiş görünce dudak büküyordu:</p>

  <p class="block_5">— Hâlâ o şeylerin başında mısın?</p>

  <p class="block_5">Augusta’nın gereksindiği din inanılmak ya da izlenmek için zaman gerektirmiyordu. Şöyle bir diz çöküyor, sonra hemen yaşantısına geri dönüyordu! İşte oldu bitti. Benim için din bambaşka bir şeydi. Eğer bu dünyada gerçek inancı bulabilseydim, başka hiçbir şeye el atmazdım.</p>

  <p class="block_5">Sonra o kusursuz düzenlenmiş odacığımda zaman zaman sıkılmaya başladım. Daha çok kaygı diyebilirim buna, çünkü çalışacak gücü, aslında, tam o sıralar buluyorum gibi geliyordu, ama yaşantım bana bir takım görevler yüklesin diye bekliyordum. Beklerken de sık sık evden çıkıyor, saatlerimin çoğunu Tergesteo’da ya da kahvehanelerde geçiriyordum.</p>

  <p class="block_5">Bir etkinlik görüntüsü içinde yaşıyordum. İnsanı sıkıntıdan patlatan bir etkinlik.</p>

  <p class="block_5">Stiria’nın küçük bir ilçesinden ağır bir hastalığının acil tedavisi için gelen bir üniversite arkadaşım bana Tanrının cezası oldu, oysa hiç de öyle görünmüyordu. Yanıma gelmeden önce Trieste’de bir ay yatmıştı, nefrit tanısı koydukları hastalığı böylece akutken kronikleşmiş, belki de iyileşmesi olanaksızlaşmıştı. Ama biraz iyileştiğini sanıyordu ve hemen ilkbahar gelince daha yumuşak iklimli bir yere gidip sağlığını yeniden kazanmayı bekliyordu neşeyle. Doğduğu yerin çetin ortamında fazla oyalanması sonun gelmesine neden oldu.</p>

  <p class="block_5">O hastalıktan bitkin düşmüş, ama neşeli, güleryüzlü adamın ziyaretinin bana çok zarar verdiğini düşünmüşümdür; ama belki de yanılıyorum, belki de yaşantımın zorunlu bir geçidiydi, o kadar.</p>

  <p class="block_5">Arkadaşım Enrico Copler, ne kendisinden, ne de Giovanni’nin bilmesi gereken hastalığından hiç haberim olmayışına şaştı. Ama Giovanni kendi hastalandığından beri hiç kimseye zaman ayırdığı yoktu, güneş açtığı her gün villama gelip birkaç saat açık havada uyuyordu, ama bana hiçbir şey söylememişti.</p>

  <p class="block_5">İki hasta arasında çok şenlikli bir ikindi geçirdik. Hastalıklarından konuştuk, bir hasta için en büyük eğlence budur, durup dinleyen sağlamlar için de pek üzücü sayılmaz. Bir tek noktada anlaşamadılar, Giovanni’nin açık havaya gereksinimi vardı, ötekine açık hava yasaktı. Biraz rüzgâr çıkıp da Giovanni’yi bizimle birlikte sıcak odada kalmaya zorlayınca uyuşmazlık sona erdi.</p>

  <p class="block_5">Copler, bize hastalığını anlattı, ağrısı sızısı yokmuş ama, güçsüz kalmışmış. Şimdi biraz iyileşmiş ya, ne kadar ağır hastalanmış olduğunu yeni yeni anlıyormuş. Kendisine verdikleri ilâçlardan söz etti, o zaman ilgim büsbütün arttı. Bu arada doktor onu gerçek uyku ilâçları ile zehirlemeksizin uzun uzun uyutmak için etkili bir yol göstermişti. Bana şimdi en gerekli olan buydu işte!</p>

  <p class="block_5">Zavallı dostum ilâç gereksinimim olduğunu işitince bir an kendi hastalığına tutulmuş olabileceğimi sanıp umutlandı, gidip göstermemi, muayene olmamı, tahliller yaptırmamı öğütledi.</p>

  <p class="block_5">Augusta kahkahalarla gülmeye başladı, benim, olsa olsa bir hastalık hastası olduğumu söyledi. O zaman Copler’in avurdu avurduna geçmiş yüzünde öfkeye benzer bir şey belirdi, hemen bana var gücüyle saldırarak düştüğü aşağılık durumundan erkekçe sıyrıldı:</p>

  <p class="block_5">— Hastalık hastası mı? Vallahi ben gerçekten hasta olmayı yeğ tutarım. Her şeyden önce, hastalık hastası olan biri, gülünç, canavar gibi bir şeydir, sonra onu rahatlatacak hiçbir şey bulunmaz eczahanelerde, oysa, bende gördüğünüz gibi, biz sahici hastaları ferahlatacak bir şeyler bulunur her zaman.</p>

  <p class="block_5">Sözleri sağlıklı birinin sözlerine benziyordu, buna —içtenlikle söyleyeyim— çok üzüldüm.</p>

  <p class="block_5">Kayınpederim de olanca gücüyle ona katıldı, ama sözlerinden hastalık hastasını küçümsediği anlamı çıkmıyordu, çünkü sağlıklı olanlara duyduğu imrenmeyi açıkça ele veriyordu. Dedi ki, eğer benim gibi sapasağlam olsaymış, vır vır edip başkalarının kafasını ağrıtmak yerine o pek sevdiği kârlı işlerinin başına koşarmış, hele hazır göbeğini de eritebilmişken. Zayıflamasının hiç de iyi bir belirti sayılmadığından haberi yoktu.</p>

  <p class="block_5">Copler’in saldırısı yüzünden gerçekten hastaya, hem de hırpalanan bir hastaya dönmüştüm. Augusta yardımıma koşmak gereğini duydu. Masanın üzerine koyduğum elimi okşayarak dedi ki benim hastalığım hiç kimseyi rahatsız etmiyormuş, hatta aslında, o kendimi hasta sandığıma bile pek inanmıyormuş, öyle olsam yaşamayı bu kadar çok sevmezmişim. Ve Copler alınyazısının onu düşürdüğü aşağılık durumuna yeniden dönmüş oldu. Yeryüzünde yapayalnızdı, sağlık bakımından benimle aşık atabilse bile, Augusta’nın bana sunduğuna benzer bir sevgi çıkaramazdı karşıma. Bir hastabakıcıya ne denli gereksinimi olduğu, bana ne kadar imrendiğini itiraf etmeye razı oldu sonunda.</p>

  <p class="block_5">Sonuç olarak iki hastanın da vur aşağı tut yukarı eş durumda olduğuna vararak anlaştık. Onun nefritinde sinirleri hiçbir uyarı vermemişti, vermiyordu; benim sinirlerimse öylesine duyarlıydılar ki, Allah bilir, kırk ya da altmış yıl sonra beni öldürecek olan illetim için şimdiden uyarıyorlardı. Demek ki kusursuz sinirlerdi, tek terslikleri bana ömrümün her gününü haram etmeleriydi. Beni hastalar safına geçirmeyi başarınca Copler son derece sevinmişti.</p>

  <p class="block_5">Zavallı hasta, bilmem neden, kadınlarla bozmuştu, karım yokken ağzından başka lâf çıkmıyordu. Gerçek hastalarda, hiç değilse bildiğimiz hastalıklara uğramış olanlarda cinsel gücün azaldığını iddia ediyordu, organizmanın kendisini savunmak için başvurduğu iyi bir yolmuş bu, sinirlerimin fazla işgüzarlık etmesinden gayrı (bizim tanımız buydu) derdi olmayan hastalık hastasında ise cinsel güç patolojik bir canlılık gösterirmiş. Onun kuramım deneyimlerimle doğruladım, birbirimize karşılıklı acındık. Bilmem neden, hiçbir düzensizliğim olmadığım, hem de uzun zamandır olmadığını ona söylemekten çekindim. Hiç olmazsa kendimi sağlam değilse bile nekahette saydığımı falan söyleyebilirdim, çok alınmasın diye, hem sonra organizmamızın tüm karmaşıklığını bilince insanın kendisine sağlıklı demesi güçtür.</p>

  <p class="block_5">— Gördüğün tüm kadınları istiyor musun? diye soruşturdu Copler.</p>

  <p class="block_5">— Tümünü değil! diye mırıldandım, pek de hasta olmadığımı belirtmek için. Örneğin, her akşam gördüğüm Adayı istediğim yoktu. Oysa benim için yasaklanmış bir kadın varsa o da Ada’ydı. Eteklerinin hışırtısı bana hiçbir şey söylemiyordu, ellerimle tutup kaldırmama izin verseler de <span class="calibre5">bir şey değişmezdi.</span> Bereket evlenmemiştim onunla. Bu umursamazlık sapasağlam olduğumun kanıtıydı ya da öyleymiş gibi geliyordu. Belki ona olan isteğim fazla şiddetli gelmiş de kendiliğinden tükenmiş miydi? Ama o tertipli, ciddi okul giysileri içinde pek şeker olan Alberta da umursamazlığımın kapsamına giriyordu. Acaba Augusta’nın benim olması tüm Malfenti ailesine olan isteğimi gidermeye yetmiş miydi? Pek ahlaksal olurdu doğrusu!</p>

  <p class="block_5">Belki de erdemli olduğumdan söz etmeyişimin nedeni düşüncemle Augusta’yı hep aldatmamdı, şimdi de, Copler ile konuşurken, onun yüzünden ilgi göstermekten vazgeçtiğim tüm kadınları içim titreyerek düşündüm. Sokaklarda her yanları örtülü dolaşan, bu yüzden ikincil cinsel organları hayalimizde onca önem alan kadınları düşündüm, oysa insan bir kadını elde etti mi, bu elde edişle sanki işlevlerini yitirmiş gibi yokoluyordu bu organlar. Serüven isteğim hâlâ capcanlıydı; şu, bir potine, bir eldivene, bir etekliğe, biçimleri örtüp değiştiren her şeye tutulmakla başlayan türden serüvenler. Ne var ki, bu istek başlı başına bir suç sayılmazdı. Ama Copler beni çözümlemekle iyi etmiyordu. Birine ruh yapısının ne biçim olduğunu açıklamak dilediği gibi davranmasına izin vermenin bir yoludur. Copler daha sonraları daha beter bir şey de yaptı. Ancak bunun bana nelere malolacağını önceden kestiremezdi.</p>

  <p class="block_5">Copler’in sözü belleğimde öylesine önemli yer etmiş ki, anımsadığımda, ona bağlı tüm duyuşları, eşyaları ve insanları da birlikte getiriyor. Güneş batmadan önce eve dönmesi gereken arkadaşımı bahçeye kadar geçiriyordum. Bir tepede bulunan villamdan o zamanlar Uman ve deniz gözükürdü, şimdi yeni yapılar bu görüntüyü yer yer kapadı. Hafif bir meltemle kırışarak, gökyüzünün durgun ışığını binlerce kırmızı ışığa bölüp yansıtan denize durup uzun uzun baktık. Kaskatı kesilmiş bir gölge gibi denizde kocaman bir yay halinde ilerleyen yumuşacık yeşili ile İstria yarımadası gözü dinlendiriyordu. Rıhtımlar, dalgakıranlar sert çizgileri ile ufacık, anlamsızdı, havuzların suyu kıpırtısızlıktan kararmış mıydı, yoksa kendinden mi bulanıktı öyle? Bu geniş görüntüde, durgunluk, suyun bütün o kıpır kıpır kırmızısına kıyasla az yer tutuyordu, biz de bir süre sonra gözlerimiz kamaşarak denize sırt çevirdik. Onunla karşılaştırılacak olursa, evin önündeki küçük düzlüğe gece basıyor denebilirdi.</p>

  <p class="block_5">Kemerin önünde, geniş bir koltukta, başında beresi, üşümesin diye kürkünün yakası kaldırılmış, bacakları bir battaniyeye sarılmış, kayınpederim uyuyordu. Durup seyrettik. Ağzı iyice açılmıştı, alt çenesi ölmüş gibi sarkıyordu, soluğu hırıltılı ve fazla sıktı. Arasıra başı göğsüne düşüyor, o da uyanmaksızın kaldırıyordu. O zaman gözkapaklarında bir kıpırdanma seziliyordu, sanki dengesini daha kolay bulmak için gözlerini açmak istermiş gibi, soluğunun temposu da değişiyordu. Uykusu düpedüz kesiliyordu.</p>

  <p class="block_5">Kayınpederimin hastalığının olanca ağırlığıyla önüme bu ilk kez serilişiydi, yüreğim sızladı. Copler alçak sesle:</p>

  <p class="block_5">— Tedavisi gerek, dedi. Belki de nefriti vardır. Böyle uyku olmaz: ne durumda olduğunu ben bilirim. Zavallıcık!</p>

  <p class="block_5">Kendi doktorunu çağırmamı söyleyerek bitirdi sözlerini.</p>

  <p class="block_5">Giovanni bizi işitti, gözlerini açtı. Hastalığı hemen biraz hafiflemiş gibi oldu. Copler ile şakalaştı:</p>

  <p class="block_5">— Hani açık havada durmayacaktınız siz? Sakın dokunmasın?</p>

  <p class="block_5">Şöyle güzel bir uyku çektim sanıyordu, onca hava gönderen açık denizin karşısında havasız kaldığı aklından geçmiyordu? Ama sesi cılız çıkıyordu, tıknefes olduğundan sık sık sözünü kesiyordu; benzi kül gibiydi, koltuktan kalktığında donuyorum sandı. Eve sığınmak zorunda kaldı. Battaniyesi koltuğunun altında, düzlükte, soluk soluğa, ama gülerek yürüdüğünü, bize el salladığını görür gibiyim hâlâ.</p>

  <p class="block_5">Copler kafasındaki saplantıdan kurtulamıyordu.</p>

  <p class="block_5">— Gördün mü nasıl olurmuş sahici hasta? dedi. Ölmek üzeredir de hasta olduğunu bile bilmez.</p>

  <p class="block_5">Bana da gerçek hastalar pek acı çekmiyorlarmış gibi geldi. Kayınpederim de, Copler de yıllardır Sant’ Anna’da son uykularını uyuyorlar, bir gün mezarlarının yanından geçtim de, yıllar yılıdır o taşların altında yatmaları içlerinden birinin savının geçersizliğini kanıtlamadı diye düşündüm.</p>

  <p class="block_5">Eskiden oturduğu yerden ayrılmadan önce Copler işlerini tasfiye etmişti, bu yüzden benimle hiçbir işi olmadı. Ama yataktan kalkar kalkmaz rahat duramadı, kendi işi de olmadığından, ona çok daha ilginç gelen başkalarının işleri ile uğraşmaya kalktı. O zamanlar gülüp geçtim, ama daha ilerde ben de başkalarının işinin ne denli tatlı geldiğini öğrenecektim. Kendini hayır işlerine adamıştı Copler, yalnızca anaparasının faizleri ile geçinmeyi aklına koyduğundan da, hayır işlerini kendi hesabına gerçekleştirmek gibi bir lüks yapamıyordu. Bu nedenle sağdan soldan para topluyor, dostlarını, tanıdıklarını haraca kesiyordu. Titiz bir iş adamı olduğundan her şeyi kayda geçiriyordu, ben o defteri son yolculuğunun yolluğu gibi görüyor, eğer yerinde olsam, yani ömrümün kısaldığını bilsem ve onun gibi ailesiz olsam anaparamı da harcardım diye düşünüyordum. Ama o sağlıklı olduğunu düşlüyordu, geleceğinin kısalığına razı olmaktansa anaparaya el sürmemeyi yeğliyordu.</p>

  <p class="block_5">Günün birinde yoksul bir kıza bir piyano almak için birkaç yüz kuron ver diye tutturdu, kıza zaten onun aracılığıyla başkaları da ben de aydan aya ufak bir yardım yapıyorduk. Şimdi de elimizi çabuk tutmalıymışız, çünkü iyi bir piyano düşürmüşmüş. Hayır, demek elimden gelmedi, ama biraz kabaca, o gün evden çıkmasaymışım iyi edermişim, diye yanıtladım. Zaman zaman böyle nekeslik krizlerim tutar işte.</p>

  <p class="block_5">Copler, parayı alıp, kısa bir teşekkürle gitti, ama sözlerimin etkisi birkaç gün sonra kendini gösterdi, ne yazık ki önemli de oldu bu. Piyanonun yerine teslim edildiğini, bayan Carla Greco ile annesinin bir ziyaretimi beklediklerini bildirdi, teşekkür edeceklermiş. Copler, müşterisini yitirmekten korkuyordu, hayır yaptığım kimselerin minnetini tattırarak beni bağlamak istiyordu. İlkin o sıkıntıya katlanmamak için kendisine hayır işini en kibar biçimiyle yaptığına inandığımı söyledim, ama o kadar ayak diredi ki, sonunda boyun eğmek zorunda kaldım:</p>

  <p class="block_5">— Kız güzel mi bari? diye sordum gülerek.</p>

  <p class="block_5">— Güzel de söz mü, diye yanıtladı, ama bizim dişimize göre değil.</p>

  <p class="block_5">Benim dişlerimi kendisininkilerle bir tutarak çürüklerini bulaştırma tehlikesi yaratması garipti doğrusu. Birkaç yıl önce babasını yitirmiş olan o talihsiz ailenin dürüstlüğünü anlattı, bir lokma ekmeği güç bulmuşlar, ama namus yolundan ayrılmamışlarmış.</p>

  <p class="block_5">Tatsız bir gündü. Buz gibi bir rüzgâr esiyordu, kürkünü giymiş olan Copler’i kıskanıyordum. Şapkamı elimle bastırmasam uçup gidecekti. Ama keyfim yerindeydi, çünkü insancıllığımın meyvası olan minneti tatmaya gidiyordum, Corsia Stadion’u yaya geçtik, Parkı geride bıraktık. Kentin hiç görmediğim bir kesimiydi. Şu spekülasyon evleri denilen evlerden birine daldık. Atalarımız kırk yıl önce bunları kentten uzak yerlere yapmış, kent de çok geçmeden oraları istilâ etmişti; evin kendi halinde bir görünümü vardı, ama bugün aynı amaçla yapılanlardan yine daha halliceydi. Merdiven daracık bir yere sıkıştırıldığından dimdikti.</p>

  <p class="block_5">Birinci katta durduk, ben hayli yavaş ilerleyen arkadaşımdan çok önce vardım. Sahanlığa açılan üç kapıdan ikisinde, yanlardakilerde, Carlo Greco’nun kartvizitinin çivilerle tutturulmuş olduğunu görerek şaştım, üçüncüsünde de bir kartvizit vardı ama başka bir ad yazılıydı. Copler bana ana-kız Greco’ların sağda mutfak ve yatak odalarının bulunduğunu anlattı, solda bir tek oda varmış, bayan Carla’nın stüdyosu. Apartmanın ortasındaki bölümü bir başkasına kiralamışlarmış, böylece kendi kiralarının çok ucuza getiriyorlarmış, ama bir odadan ötekine geçmek için sahanlıktan dolaşmak külfetine katlanıyorlarmış.</p>

  <p class="block_5">Soldaki kapıyı, ziyaretimizi haber almış olan ana-kızın bekledikleri stüdyonun kapısını çaldık. Copler, bizi tanıştırdı. Hanım eski püskü bir siyah elbiseye sarınmış, utangaç mı utangaçtı, saçları bembeyazdı, ufak bir söylev verdi bana, önceden hazırlamış olmalıydı: ziyaretimden onur duyuyorlarmış ve kendilerine verdiğim pahalı armağana teşekkür ediyorlarmış. Sonra bir daha ağzını açmadı.</p>

  <p class="block_5">Copler, bir devlet sınavında öğrencisine binbir zahmetle bellettiği dersi dinleyen bir hoca gibi izliyordu durumu. Bir ara hanımı düzeltti, yalnız piyanosunun parasını ödemekle kalmadığımı, onlara aktardığı aylık yardımda da katkım bulunduğunu söyledi. Her şeyin yerli yerince belirtilmesini istiyordu.</p>

  <p class="block_5">Bayan Carla ise piyanonun yanında oturduğu tabureden kalktı, bana elini uzattı ve bir tek söz söyledi:</p>

  <p class="block_5">— Teşekkürler!</p>

  <p class="block_5">Hiç değilse fazla uzatmamıştı. Hayırseverlik görevim ağır gelmeye başlamıştı. Tıpkı gerçek bir hasta gibi ben de başkalarının işleri ile uğraşmaya başlamıştım! O şirin genç kız bende ne görüyor olmalıydı? Pek saygıdeğer biri, ama bir erkek değil! Şirin olmasına kız pek şirindi doğrusu! O çağın modasına göre biraz fazla kısa kalan etekliğiyle sanırım olduğundan da genç görünme çabasındaydı; ama belki de evin içinde küçüklüğünden kalma bir eteklik giyiyordu. Gelgelelim, başı tam bir kadın başıydı, hem de o özenli saç tuvaletiyle, hoşa gitmek çabasında bir kadının başı. Gür siyah örgüleri, kulaklarını, hatta boynunun birazını örtecek biçimde yerleştirilmişlerdi. Ağırbaşlılığıma öylesine gömülmüştüm, Copler’in o insanın içini okuyan gözlerinden öylesine ürküyordum ki, başlangıçta kıza alıcı gözle bakamadım bile; ama şimdi bilmediğim yanı yok. Konuşurken sesinde bir tür müzik seziliyordu, artık doğallaşmış bir yapaylıkla heceleri ağzında uzatıyordu, sanki çıkardığı sesleri okşamak istermiş gibiydi. Bu yüzden, bir de Trieste için bile fazla geniş kaçan bazı ünlülerinden ötürü konuşmasında bir yabancılık seziliyordu. Daha sonra öğrendim ki bazı müzik hocaları ses çıkarmayı öğretirken ünlülerin değerini değiştirirlermiş. Ada’nınkine hiç mi hiç benzemeyen bir seslendirme biçimiydi bu. Çıkardığı her ses sevişmek içinmiş gibi geliyordu.</p>

  <p class="block_5">O ziyaret sırasında bayan Carla hep gülümsedi, belki de böylelikle bir minnet görüntüsünü yüzünde kalıplaştıracağını umuyordu. Birazcık zoraki bir gülümseyişti bu, minnetin gerçek yüzü yani. Sonra, aradan birkaç saat geçip de ben Carla’yı düşlemeye başlayınca, o yüzde neşe ile acının çarpıştığını görür gibi oldum. Daha ilerde o kızda buna benzer hiçbir şey bulamadım ve bir kez daha öğrendim ki, kadın güzelliği insana kendisiyle ilintisi olmayan duygular esinler. Tıpkı üzerine bir savaş tablosu yapılan bir tuvalin hiçbir yiğitlik duygusu taşımadığı gibi.</p>

  <p class="block_5">Copler, bu tanıştırmadan sanki iki kadını kendisi yaratmış gibi kıvançlıydı. Onları bana uzun uzun anlatıyordu: alınyazılarından hiç yakınmıyorlar, durup dinlenmeden çalışıyorlarmış. Sanki bir okuma kitabından alınmışa benzeyen lâflar ediyordu, ben de bir otomat gibi onaylıyordum, sanki konuyu enine boyuna incelemiş de parasız namuslu kadınların nasıl olmaları gerektiğini pek iyi bitirmişim gibi.</p>

  <p class="block_5">Ardından Carla’dan bize bir şarkı söylemesini istedi Kız nazlandı, soğuk almışmış. Bir başka gün olsun, dedi. Ben sempati ile, beğenmeyeceğimizden korktuğunu seziyordum, ama ziyareti uzatmak dileğindeydim, Copler’in ricalarına katıldım. Beni bir daha görüp görmeyeceğini bilmediğimi, çünkü çok meşgul olduğumu söyledim. Benim bu dünyada boş gezenin boş kalfası olduğumu pek iyi bilen Copler de büyük bir ciddiyetle sözlerimi doğruladı. Sonradan, benim Carla’yı bir daha görmemi istemediğini anlamam güç olmadı.</p>

  <p class="block_5">Kız biraz daha nazlandı, ama Copler buyruğa benzer bir sözle üsteledi, o da boyun eğdi: ne kadar da kolaymış onu zorlamak!</p>

  <p class="block_5">«Bayrağım» şarkısını söyledi. Oturduğum yumuşacık divandan şarkısını izliyordum. Ona hayran kalmak isteğiyle yanıyordum. Birdenbire olağanüstü bir yeteneğe dönüştüğünü görmek ne kadar güzel olurdu! Tam tersine, şaşırıp kaldım: sesi, şarkı söylediğinde, tüm o müziğini yitiriyordu. Zorlandı mı, değişiveriyordu sesi. Carla, piyano çalmasını da bilmiyordu, kırık dökük çalışı ile o biçare müzik büsbütün zavallılaşıyordu. Karşımdakinin bir öğrenci olduğunu anımsadım ve sesinin hacmi yeterli mi, diye baktım. Fazlaydı bile! O küçük odada kulaklarımı tırmalamıştı. Kıza cesaret vermeyi sürdürebilmek için yalnızca öğreniminin yetersiz olduğunu düşündüm.</p>

  <p class="block_5">Şarkı bittiğinde, Copler’in cömert alkışlarına, ağız kalabalığına katıldım.</p>

  <p class="block_5">— Düşün bir kez, diyordu, iyi bir orkestra eşliğinde nasıl etkili olur bu ses.</p>

  <p class="block_5">Bunun doğruluğuna diyecek yoktu. O sesi örtmek için tam takım, güçlü bir orkestra gerekirdi. Ben büyük bir içtenlikle küçükhanımı birkaç ay sonra yine dinlemek istediğimi, öğrenimini ancak o zaman değerlendirebileceğimi söyledim. O sesin birinci sınıf bir hoca hakettiğini eklerken o denli içten değildim. Sonra, ilk söylediklerimde tatsız kaçan bir şey varsa kapatmak için olağanüstü bir sesin, olağanüstü bir hocaya lâyık olduğu üstüne felsefe yürüttüm. Bu olağanüstü sıfatı her şeyi örttü, Ne var ki sonradan, yalnız kalınca, Carla’ya içten davranmak gereğini duymuş olduğuma şaştım. Yoksa ona şimdiden tutulmuş muydum? Ama daha doğru dürüst görmemiştim bile!</p>

  <p class="block_5">Ne idüğü belirsiz bir koku ile dolu merdivenlerde Copler yine başladı:</p>

  <p class="block_5">— Sesi fazla güçlü. Tiyatroya uygun bir ses.</p>

  <p class="block_5">O, bilmiyordu ki, benim o anda bildiğim bir şey daha vardı: o ses küçücük bir çevrenindi, orada, o sanatın verdiği saflık izleniminin tadına varabilir, oraya sanatı, yani yaşamı ve acıyı getirmeyi düşleyebilirdiniz.</p>

  <p class="block_5">Copler, benden ayrılırken, Carla’nın hocası halka açık bir konser düzenleyeceği zaman bana bildireceğini söyledi. Henüz kentte pek tanınmayan bir hocaydı, ama ilerde büyük bir ün kazanacaktı. Adam hayli ihtiyarlamıştı gerçi, ama Copler emindi bundan; ününe, şimdi, kendisini tanıdıktan sonra ulaşacakmış gibiydi. Ölmeye hazırlanan iki kişinin, Copler ile müzik hocasının çifte zayıflığıydı bu.</p>

  <p class="block_5">İşin garibi şu ki, ziyaretimi Augusta’ya anlatmak gereğini duydum. İlk akla gelen bunun ihtiyatlı bir davranış olduğu, çünkü Copler ziyaretimi biliyordu, ben de çenesini tutmasını rica etmek istemiyordum. Gelgelelim pek seve seve söz ettim bundan. Olduğu gibi içimi döktüm. O zamana değin Augusta’nın karşısında susmuş olmamdan başka kendimi suçlamamı gerektirecek bir şeyim yoktu. Ve işte şimdi tümüyle temize çıkmıştım.</p>

  <p class="block_5">O, bana, kıza ilişkin bir şeyler sordu, güzel mi, dedi. Yanıtlaması güç geldi: kızcağız pek de kansız gözüküyor, dedim. Derken aklıma parlak bir düşünce geldi:</p>

  <p class="block_5">— Acaba sen onunla biraz ilgilenemez miydin?</p>

  <p class="block_5">Augusta’nın yeni evinde ve hasta babasının bakımına yardımcı olmak için çağrıldığı eski ailesinde işi başından aşkındı, bir daha aklına bile gelmedi bu. Ama düşüncem gerçekten parlak çıktı.</p>

  <p class="block_5">Copler, daha sonra Augusta’dan ziyaretimi anlatmış olduğumu öğrendi, bu yüzden hastalık hastasına yakıştırdığı nitelikleri unuttu gitti. Augusta’nın yanında, yakında Carla’ya bir ziyaret daha yapacağımı söyledi. Bana eksiksiz bir güveni vardı artık.</p>

  <p class="block_5">Durgunluğumun içinde, hemen Carla’yı yeniden görme dileği yakama sarıldı. Sonra Copler’in kulağına gider diye kalkıp kızın yanına koşmaya cesaret edemedim. Ama istesem, özür mü yoktu. Copler’den habersiz, daha büyük bir yardım önermeye gidebilirdim, ama ilkin kız kendi yararına çenesini tutmaya razı olur mu, bundan emin olmam gerekiyordu. Peki ya o gerçek hasta zaten kızın aşığıysa? Benim gerçek hastalar konusunda bilgim yoktu, metreslerinin parasını başkalarına ödetme alışkanlıkları olabilirdi pekâlâ. Bu durumda kendimi tehlikeye düşürmek için Carla’ya bir tek ziyaretim yeterdi. Küçük ailemin huzurunu tehlikeye sokamazdım; daha doğrusu, Carla’ya duyduğum istek artmadığı sürece atmadım.</p>

  <p class="block_5">Ama o istek arttıkça arttı. Daha şimdiden kızı, allahaısmarladık demek için elini sıktığımdakinden çok daha iyi tanıyordum. Özellikle de kar beyazı boynunu örten, insanın gizlediği teni öpebilmek için burnuyla bir yana itmesi gereken o siyah saç örgüsünü aklımdan çıkaramıyordum. İsteğimi kamçılamak için benimle aynı küçücük kentte, bir merdiven sahanlığında güzel bir genç kızın bulunduğunu, kısa bir yürüyüş yaptım mı gidip onu alabileceğimi düşünmem yetiyordu! Günahla savaşma böyle koşullarda çok güçleşir, çünkü her saat, her gün yeniden başlamak gerekir, genç kız o sahanlıkta durdukça yani. Carla’nın o uzun ünlüleri çağırıyordu beni, belki de o ünlülerin tınlaması içimde şöyle bir kanı uyandırmıştı; kendi direnmem yokolduğunda, başka bir direnme ile karşılaşmayacaktım. Ama kuşkusuz yanılıyor da olabilirdim, belki de Copler her şeyi daha açık seçik görüyordu; bu kuşkunun da direnişimi yenmeye yararı oluyordu, öyle ya, zavallı Augusta’yı benim ihanetimden olsa olsa Carla kurtarabilirdi, kadın olarak direnmek onun kutsal göreviydi.</p>

  <p class="block_5">Peki, tam da o sıralarda beni tehdit eden sıkıntıdan kurtarmak için zamanında gelen isteğim, neden içime bir pişmanlık düşürsündü? Augusta ile olan ilişkilerime bir zararı yoktu, tam tersine. Ona artık yalnız kendisi için her zaman beslediğim sevginin esinlediği sözleri söylemekle yetinmiyordum, içimde öteki kadın için uyanan sözleri de söylüyordum. Evimde hiç böylesi bir sevgi bolluğu görülmemişti. Augusta da bundan büyülenmiş gibiydi. Aile tarifesi dediğim saatlere kılı kırk yararak uyuyordum hep. Vicdanım öylesine naziktir ki davranışımla daha o zamandan gelecekteki pişmanlığımı hafifletmeye hazırlık yapıyordum.</p>

  <p class="block_5">Hiçbir direnme göstermediğim de söylenemez. Carla’ ya bir atılışla değil de bir takım aşamalardan geçerek varışım bunun kanıtı. İlkin, birkaç gün, ancak Parka kadar ulaşabildim, çevresindeki sokakların ve evlerin grisinin ortasında öylesine saf duran o yeşilliğin tadını çıkarmak gibi içten bir niyetim vardı. Sonra umduğum gibi şansım yaver gidip Carla ile karşılaşamayınca Parktan çıkıp pencerelerinin altında dolanmaya başladım. Yüreğimi büyük bir heyecan sarmıştı, aşkı ilk kez tadan bir yeni yetme delikanlınınkini andıran doyulmaz bir heyecan. Nice zaman vardı ki aşktan değil, ama, aşka ileten şeylerden yoksun kalmıştım.</p>

  <p class="block_5">Tam Parktan çıkmıştım ki kiminle yüzyüze gelsem beğenirsiniz? Kayınvalidemle. İlkin garip bir kuşku geçti içimden: sabahın köründe, bizim mahalleden onca uzak bir yerde ne işi vardı? Allah bilir, o da hasta kocasını aldatıyordu. Sonra hemen boş yere günahını aldığımı öğrendim, çünkü Giovanni’nin başucunda kötü bir gece geçirdikten sonra doktoru görmeye gitmişti. Doktor onu avutmak için iyi şeyler söylemişti, ama kendisi öyle telaşlıydı ki, genellikle ihtiyarların, çocukların, dadıların gittiği o yerde benimle karşılaştığına şaşmayı bile unutarak ayrıldı.</p>

  <p class="block_5">Onu görmem yeniden ailemin pençesine düşmeme yetti. Kararlı adımlarla evime doğru ilerledim, bir yandan da «Bir daha mı, asla! Bir daha mı, asla!» diye mırıldanarak adımlarıma tempo tutuyordum. Augusta’nın annesi o anda kendi acısı ile bana tüm görevlerimi duyurmuştu. İyi bir ders oldu ve o güne yetti.</p>

  <p class="block_5">Augusta evde değildi, babasına koşmuştu, bütün sabahı onun yanında geçirdi. Sofrada, Giovanni’nin durumunu gözönüne alarak Ada’nın gelecek hafta için saptadıkları düğününü ertelemek gerekip gerekmediğini tartıştıklarını söyledi. Giovanni bir parça iyileşmişti aslında. Galiba akşam yemeğinde başkalarının sözüne kanıp fazla yemişmiş de sindirim bozukluğunu hastalık sanmışlarmış.</p>

  <p class="block_5">Ben ona sabahleyin annesine Parkta rastladığımı, o havadisleri ondan aldığımı anlattım. Gezintim Augusta’yı da şaşırtmadı, ama ben ona açıklamalarda bulunmak gereğini duydum. Bir süredir gezintilerim sırasında Parka kadar uzandığımı anlattım. Banklara oturup gazetemi okuyordum. Sonra ekledim:</p>

  <p class="block_5">— Ah şu Olivi! Beni boş gezenin boş kalfası yaptı çıktı.</p>

  <p class="block_5">O açıdan kendisini biraz suçlu duyan Augusta, üzülür, hayıflanır gibi bir tavır takındı. Ben de o zaman kendimi çok iyi duydum. Ama gerçekten de alnım aktı, çünkü bütün öğleden sonra yazıhanemden çıkmadım, her türlü fesatlıktan tümüyle arındığımı sanabilirdim. Yine Apokalips’i<sup class="calibre7"><sup class="noteref" id="back_note_7"><a class="calibre4" href="../Text/index_split_016.html#note_7" title="7">7</a></sup></sup> okumaya koyuldum.</p>

  <p class="block_5">Artık her sabah Parka gitmeme izin çıktığı kesindi ama, içimdeki şeytana direnme isteği öylesine büyüktü ki, ertesi gün evden çıktığımda tam ters yönde ilerledim. Bana salık verdikleri yeni bir keman yöntemini denemeye niyetlenmiştim, nota aramaya gidiyordum. Sokağa çıkmadan önce kayınpederimin çok iyi bir gece geçirdiğini, öğleden sonra araba ile bize geleceğini öğrendim. Kayınpederim için olduğu kadar Guido için de sevindim, sonunda evlenebilecekti. Her şey yolundaydı: ben kurtulmuştum, kayınpederim de öyle.</p>

  <p class="block_5">Gelgelelim beni yeniden Carla’ya yönelten müzik oldu! Satıcının önüme serdiği metotlar arasında biri yanlışlıkla keman değil, şan içindi. Başlığını dikkatle okudum: «A’dan Z’ye Şan Sanatı (Garcia Okulu), yazan E. Garcia (oğul), Paris Bilimler Akademisine sunulmuş İnsan Sesi konulu inceleme üstüne bir Rapor da içerir».</p>

  <p class="block_5">Bıraktım satıcı başka müşterilerle ilgilensin diye, o ufak yapıtı okumaya koyuldum. Şunu söylemem gerekir ki, yolundan çıkmış bir delikanlının açık saçık kitaplara yanaştığı zamanki telâşını andırır bir durumdaydım. İşte: Carla’ya ulaşmanın yolu buydu; o yapıt kıza gerekliydi, götürüp göstermesem suç işlemiş sayılırdım. Alıp eve döndüm.</p>

  <p class="block_5">Garcia’nın yapıtı iki bölümden oluşuyordu: biri kuramsal öteki uygulamalı. Okumayı sürdürdüm: Copler ile birlikte Carla’ya gittiğimde öğütler verecek kadar iyi anlamaktı niyetim. Bu arada zaman kazanacaktım, hep beni bekleyen serüvenin düşüncesi ile avunarak rahat rahat uyuyabilirdim.</p>

  <p class="block_5">Gelgelelim Augusta olayları hızlandırdı. Bana bir merhaba demeye geldi, üzerime eğildi, dudaklarını yanağıma değdirdi. Ne yaptığımı sordu, yeni bir metot deyince keman için sandı, ötesini soruşturmadı. Benden ayrıldığında geçirdiğim tehlikeyi gözümde abarttım, güvenliğim için en iyisinin o kitabı yazıhanede tutmamak olduğunu düşündüm. Derhal gideceği yere götürmek gerekiyordu, işte böyle dosdoğru serüvenimin içine sürüklendim. Dilediğimi yapmak için artık birden fazla özür geçmişti elime.</p>

  <p class="block_5">Bundan sonra duraksamadan. O sahanlığa vardığımda hemen soldaki kapıya yöneldim. Ama kapının önünde, merdivenlerde zaferle yankılanan «Bayrağım» baladını dinlemek için bir an duraladım. Galiba bütün o zaman boyunca Carla aynı şarkıyı söyleyip durmuştu. Böylesi bir çocukluğa sevecenlik ve istekle gülümsedim. Sonra kapıyı vurmadan, usulca açtım, ayaklarımın ucuna basa basa odaya girdim. Onu hemen görmeyi istiyordum. Küçücük odada sesi gerçekten kulakları tırmalıyordu. Canla başla, ilk ziyaretimdekinden daha büyük bir hevesle söylüyordu şarkısını. Ciğerlerindeki tüm soluğu salabilmek için kendini sandalyesinin arkalığına bırakmıştı. Ben yalnız kalın örgülerle çevrili güzel başını gördüm, böylesi bir cesaret gösterdiğimden ötürü heyecandan yüreğim titreyerek geri çekildim. O bu arada son notaya gelmişti, ama bitirmek istemiyordu, ben de merdiven sahanlığına geri dönüp, varlığımı farkettirmeden kapıyı arkamdan kapatmayı başardım. O son nota da güvenle yerine oturmadan önce aşağı yukarı bocalayıp durmuştu. Demek ki Carla doğru notayı sezmiyor değildi şimdi onu daha çabuk bulmasını öğretmek artık Garcia’ya düşüyordu.</p>

  <p class="block_5">Biraz yatışınca kapıyı çaldım. Hemen koşup açtı. Kapı pervazına yaslanmış, karanlıkta beni tanıyamadan önce kocaman gözleri ile bakan o incecik kızı hiç unutmayacağım.</p>

  <p class="block_5">Ama bu arada tüm duraksamaları ardımda bırakacak kadar toparlanmıştım. Augusta’yı aldatma yolundaydım, ama daha önceki günlerde nasıl Parka kadar varmakla yetindiysem, şimdi de çok daha kolaylıkla o kapıda durabilir, o sakıncalı kitabı teslim edip, yüreğim rahat ayrılabilirdim oradan. İyi niyetlerle dolu bir an geçti. Hatta sigara alışkanlığından kurtulmak için kendi kendime verdiğim tuhaf bir öğüdü bile anımsadım, şimdi de geçerli olabilirdi: kimi kez insan kibriti yakmakla yetinebilir, ardından sigarayı da, kibriti de kaldırıp atabilir pekâlâ.</p>

  <p class="block_5">Böyle yapmam kolay da olurdu, çünkü Carla beni tanıyınca kıpkırmızı kesildi, kaçıp gidecek oldu, —sonradan öğrendiğime göre— sırtında eski püskü bir ev giysisi ile yakalandığından ötürü utanmıştı.</p>

  <p class="block_5">— Size bu kitabı getirdim, ilgileneceğinizi sanıyorum. İsterseniz kapıdan bırakıp hemen gidebilirim.</p>

  <p class="block_5">Bu sözleri oldukça sert bir tonla söylemiştim —ya da öyle sandım—, ama sözlerimin anlamında bir kabalık yoktu, kararı aslında kendisine bırakıyordum, çekip gidebilirdim de, kalıp Augusta’yı aldatabilirdim de.</p>

  <p class="block_5">Kız kararı hemen verdi, kaçmayayım diye elimden yakalayıp içeri aldı. Heyecandan gözlerim karardı, nedeni sanırım o elin yumuşacık dokunuşu değil, benim ve Augusta’nın yazgısını çiziyora benzeyen o sıcaklıktı. Bu yüzden içeriye girerken sanırım biraz ayaklarım geri geri çekti, ilk ihanetimin anısını düşündüğümde o işe sanki zorla sürüklenmişim gibi duyuyorum kendimi.</p>

  <p class="block_5">Carla böyle yüzü kızardığında gerçekten güzel oluyordu. Beni beklemiyorduysa bile, ziyaretimi umduğunu farketmek çok hoş bir sürpriz oldu. Sımsıcak bir hali vardı:</p>

  <p class="block_5">— Demek beni yeniden görmek gereksinimini duydunuz dedi. Size onca şey borçlu olan zavallı yoksul kızı yeniden görmek istediniz demek?</p>

  <p class="block_5">Sanırım istesem onu hemen kollarımın arasına alabilirdim, ama aklımın kıyısından bile geçmiyordu bu. O kadar geçmiyordu ki, bana pek sakıncalı gibi gelen sözlerini yanıtlamadım bile. Garcia’dan ve o kitabın kendisi için ne denli gerekli olduğundan dem vurmaya başladım. Öylesine telâşla konuştum ki birkaç hesapsız söz de çıktı ağzımdan. Garcia, notalarını demir gibi sağlam, meltem kadar yumuşak çıkarmanın yolunu öğretecekti ona. Bir notanın nasıl düz bir çizgi gibi değil, bir düzlem, ama üstü iyice perdahlanmış bir düzlem olduğunu anlatacaktı.</p>

  <p class="block_5">Bu coşkum ancak acı bir kuşku ile sözümü kestiğinde kayboldu:</p>

  <p class="block_5">— Demek şarkı söyleyişimi beğenmediniz?</p>

  <p class="block_5">Sorusu şaşkına çevirdi beni. Kaba bir eleştiride bulunmuştum, ama hiç farkına varmaksızın yapmıştım bunu, iyi niyetle, hayır, dedim. İtirazımda o denli başardı oldum ki, yalnızca şarkısından söz ederek, öylesine bir buyurganlıkla beni o eve sürükleyen tutkuya yeniden kapılmışım gibi geldi. Sözlerimden öylesine bir sevgi taşıyordu ki, yüreğimdekinin birazını açığa vurmuş oldum:</p>

  <p class="block_5">— Böyle bir şeyi nasıl düşünebilirsiniz? Beğenmesem burada işim ne? Ben, işte şuracıkta, sahanlıkta durdum, şarkınızı yudum yudum içtim, o ne saflık, ne nefaset, ne yücelikti Tanrım. Yalnız demek istiyorum ki kusursuz olması için bir şeycik daha gerek, ben de size onu getirdim işte.</p>

  <p class="block_5">Yine de Augusta düşüncesi yüreğimde ne denli kök salmış ki hâlâ oraya kendi isteğimin peşine takılıp sürüklendiğimi kabullenmiyordum!</p>

  <p class="block_5">Carla, bu iltifatlarımı öylece durup dinledi, çözümlemek aklından bile geçmedi. Pek kültürlü sayılmazdı, ama sağduyudan yoksun olmadığını farkedip pek şaşırdım. Kendi yeteneği ve sesi konusunda kendisinin de bir takım kuşkuları olduğunu söyledi: ilerlemediğini seziyormuş. Çoğu zaman birkaç saat sonra dinlenmek ve kendi kendisini ödüllendirmek için «Bayrağım»ı söylüyor, kendi sesinde yeni yeni nitelikler bulmayı umuyormuş. Ama hep aynıymış sesi: gerçi kötüleşmiyormuş, hatta belki dinleyenlerin, bir de benim söylediğimiz gibi (bu noktada güzelim kara gözlerinden hafif bir soru ışığı geçti, sözlerimden yana hâlâ kuşkuluydu, bir güvence aradığı belliydi) iyi de denebilirmiş, gelgelelim öyle tam bir ilerleme olmuyormuş, olmuyormuş işte. Hocası diyormuş ki, sanatta yavaş yavaş ilerleme diye bir şey yokmuş, hedefe ulaştıran büyük sıçramalar olurmuş, günün birinde uyandığında kendini büyük bir sanatçı bulacakmış.</p>

  <p class="block_5">— Ama pek uzun sürüyor, diye ekledi boşluğa bakarak, bütün o sıkıntılı, acı dolu saatlerini görür gibiydi.</p>

  <p class="block_5">Dürüstlük demek her şeyden önce içtenlik demektir, benim açımdan en dürüstü zavallı kıza şan derslerini bir yana bırakıp metresim olmasını önermekti. Ama bir kere ben henüz Parktan çok uzağa gitmiş sayılmazdım, hem sonra, her şey bir yana, şan sanatı üstüne yargımdan da pek emin değildim. Birkaç dakikadır beni kaygılandıran bir tek kişi vardı kafamda; her bayram ve tatil gününü villamda benimle ve karımla birlikte geçiren o Copler denen sıkıcı yaratık. Genç kızdan ziyaretimden Copler’e söz etmemesini istemek için bir özür bulmanın tam sırasıydı. Ama isteğime bir gerekçe uyduramadığımdan yapmadım bunu, iyi de ettim yapmadığıma, çünkü birkaç gün sonra zavallı dostum hastalandı, çok geçmeden de öldü.</p>

  <p class="block_5">Bu arada, Carla’ya aradığı her şeyi Garcia’nın kitabında bulabileceğini söyledim, bir an için, ama yalnızca bir an için heyecanlanarak o kitaptan mucizeler bekledi. Gelgelelim, hemen ardından, bir yığın lafla karşılaşınca, tılsımın etkisinden kuşkuya düştü. Garcia’nın kuramlarından bir şeyler okuyordum İtalyanca, sonra yine İtalyanca olarak ona anlatıyordum, yeterli olmadığında Trieste lehçesine çeviriyordum, ama o gırtlağında hiçbir kıpırtı duymuyordu, kendini o noktada belli etmeyen hiçbir etkiyi de geçerli sayacak değildi. İşin kötüsü, az sonra ben de o kitabın benim elimde pek işe yaramadığına inandım. Cümleleri tam üç kez yineleyip de ne halt edeceğimi bilemeyince, yeteneksizliğimin öcünü almak için ileri geri eleştirdim. Bak işte Garcia hem kendi zaman yitiriyor, hem bizim zamanımızı ziyan ediyordu: yok bilmem insan sesi çeşitli kalıplara girebilirmiş de tek çalgı olarak düşünülmesi doğru olmazmış. Öyleyse kemanın da birçok çalgının toplamı olarak düşünülmesi gerekirdi. Belki de bu eleştirimi Carla’ya bildirmekle iyi etmedim, ama insan avucuna düşürmek istediği bir kadının yanındayken, üstünlüğünü kanıtlamak için eline geçen bir fırsattan yararlanmaktan geri durması çok güçtür. Gerçekten kız bana hayran kaldı ama, kitabı kendinden uzaklaştırdı: Galeotto’muz<sup class="calibre7"><sup class="noteref" id="back_note_8"><a class="calibre4" href="../Text/index_split_017.html#note_8" title="8">8</a></sup></sup> olmuştu ama, günaha kadar iletmemişti bizi. Ben yine de Garcia’dan el çekmeye razı olmadım, bir başka ziyaretime erteledim. Copler ölünce de ona artık gerek kalmadı. O evle benimki arasında hiçbir bağlantı kalmamıştı, yolumu köstekleyecek vicdanımdan başka şey yoktu.</p>

  <p class="block_5">Ama bu arada biz birbirimize hayli yaklaşmıştık, o yarım saatlik konuşmadan beklenebileceğinden çok fazla. Bir eleştirisel yargıda uzlaşmanın insanları birbirlerine çok yaklaştırdığına inanıyorum. Zavallı Carla bana kendi acıklı durumunu açmak için bu yakınlıktan yararlandı. O evde pek kendi halinde bir yaşam sürülüyormuş ama, Copler el uzattığından beri en önemli gereksinimler giderilmiş sayılırmış. İki kadın için en ağırı geleceği düşünmekmiş, çünkü Copler yardımı belli tarihlerde getirip veriyormuş ama güvence veremiyormuş: kendisi dert edinmek istemiyormuş, derdi onlara çektiriyormuş. Hem sonra o paraları karşılıksız veriyor da değilmiş: o evin ali kıran başkeseni olmuşmuş, en ufak şeyler bile haber verilsin istiyormuş. Eğer kendisinin önceden onaylamadığı bir harcamaya girişecek olurlarsa vay hallerine! Bir süre önce Carla’nın annesi rahatsızlanmış, kız da ev işlerine bakabilmek için birkaç gün şan çalışmalarına ara vermiş. Hoca bunu açığa vurunca Copler ortalığı birbirine katmış, böyle olacaksa saygıdeğer insanları sıkıştırıp onlara yardım toplamaya değmediğini söyleyerek çekmiş gitmiş. Birkaç gün alınyazıları ile başbaşa bırakıldıklarını sanıp dehşete düşmüşler. Derken Copler geri dönmüş, anlaşmayı ve koşulları yeniden düzenlemiş, Carla’nın her gün kaç saat piyano başında oturacağını, kaç saatini ev işlerine ayırabileceğini tam olarak saptamış. Üstelik günün her saatinde baskın yapmakla tehdit etmiş ana-kızı.</p>

  <p class="block_5">— Elbette, diyordu kızcağız, onun bizim iyiliğimizden başka düşündüğü yok, ama incir çekirdeğini doldurmayacak şeyler yüzünden öylesine öfkeleniyor ki, günün birinde kanı beynine sıçrayınca bizi sokağa atıverecek. Ama şimdi siz de ilgileniyorsunuz ya, bu tehlikeyi atlattık artık, değil mi?</p>

  <p class="block_5">Yeniden elimi sıktı. Ben hemen yanıtlamayınca da Copler ile birlik olduğumu sanıp ekledi:</p>

  <p class="block_5">— Bay Copler de sizin çok iyi biri olduğunuzu söylüyor! Bu sözler bana olduğu kadar Copler’e de bir iltifattı. Carla’nın çizdiği sevimsiz görüntü benim için yeniydi ve bende, tersine, sempati uyandırıyordu. Ona benzeyeyim isterdim, oysa beni o eve sürükleyen istek beni ondan öylesine ayırıyordu ki! Demek iki kadına başkalarının parasını taşıyormuş, ama kendi tüm çabasını, yaşamının bir parçasını veriyormuş. Onlara gösterdiği o öfke gerçekten babacaydı. Aklıma yine de bir kuşku takıldı: yoksa o işlere kıza karşı duyduğu istekten ötürü mü girişmişti? Hiç duraksamadan sordum Carla’ya:</p>

  <p class="block_5">— Copler sizi hiç öpmeye kalktı mı?</p>

  <p class="block_5">— Nerede o günler! diye çınladı Carla’nın sesi. Yaptıklarımdan memnun kalınca kuru bir aferin çeker, şöyle bir elimi sıkar, arkasını döner gider. Başka seferler, kızdı mıydı, elimi de sıkmaz, benim korkudan ağladığımı bile farketmez. O anda bir öpücük istese dünyalar benim olurdu.</p>

  <p class="block_5">Baktı ki ben gülüyorum, bir ufak düzeltme yaptı:</p>

  <p class="block_5">— Yani, onca şey borçlu olduğum öyle yaşlı bir adamın öpmesine hiç de hayır demezdim!</p>

  <p class="block_5">İşte sahici hasta olmanın avantajı: olduğundan yaşlı görünmek.</p>

  <p class="block_5">Copler’e benzemek için ufak bir girişimde bulundum. Zavallı kızcağızı ürkütmemek için gülümseyerek, dedim ki, biriyle uğraşmaya başlarsam ben de pek buyurgan olurdum. Hem sonra insan kendini bir sanata verdi mi ciddi çalışması gerektiğini ben de düşünüyordum. Ardından rolümü öyle benimsedim ki gülümsemekten bile vazgeçtim. Copler zamanın değerini anlamayan gencecik bir kıza sert davranmakta yerden göğe haklıydı: ayrıca ona yardım edebilmek için kaç kişinin özveride bulunduğunu aklından çıkarmamalıydı. Tam anlamıyla ciddi ve serttim.</p>

  <p class="block_5">Böyle böyle, yemek zamanı geldi, özellikle o gün Augusta’yı bekletmek istemezdim. Carla’ya el verdim, renginin nasıl solmuş olduğunu o zaman farkettim. Avutayım dedim:</p>

  <p class="block_5">— Copler’in karşısında da, ötekilerin karşısında da sizi desteklemek için elimden geleni yapacağımdan kuşkunuz olmasın.</p>

  <p class="block_5">Teşekkür etti, ama yine de pek bozulmuş gibiydi. Sonradan öğrendim ki geldiğimi görünce neredeyse gerçeği sezmiş, kendisine abayı yaktığımı, yani kurtulmuş olduğunu sanmıştı. Oysa sonra —tam öyle gitmek üzere ayağa kalktığımda— ben de yalnızca şan sanatına tutkunum, yani iyi şarkı söylemez, ilerlemezse kendisini bırakır giderim diye korkmuştu.</p>

  <p class="block_5">Pek pek üzülmüş gözüktü. Yüreğim sızladı, yitirecek zaman da olmadığından, kendisinin en etkin çare olarak gösterdiği yola başvurdum. Kapıya varmıştım ki onu kendime çektim, kalın saç örgüsünü burnumla özenle bir yana ittim, dudaklarımla boynuna ulaştım, hatta dişlerimi değdirdim. Şakaya getirmiştim, kız da sonunda güldü, ama ancak onu koyverdiğimde. O ana değin kollarımın arasında kımıldamadan, şaşkın, kalakalmıştı.</p>

  <p class="block_5">Sahanlığa kadar peşimden geldi, basamakları inmeye başladığımda gülerek sordu:</p>

  <p class="block_5">— Ne zaman döneceksiniz?</p>

  <p class="block_5">— Yarın, belki de daha sonra! diye yanıtladım, şimdiden kararsızdım. Sonra daha kararlı olarak: —Yarın mutlaka gelirim! dedim. Ardından fazla açık etmemeye çalışarak: —Yine Garcia’yı okuruz.</p>

  <p class="block_5">O kısa süre içinde yüzünde bir değişiklik olmadı: ilk kararsız vaadime, evet dedi, ikincisine minnetle evet dedi, üçüncü önerime de, hep gülerek, evet dedi. Kadınlar ne istediklerini her zaman bilirler. Ne bana hayır diyen Ada, ne beni alan Augusta, ne de isteklerime boyun eğen Carla ne yapacaklarını hiç şaşırmadılar.</p>

  <p class="block_5">Sokağa çıkar çıkmaz kendimi Carla’dan çok Augusta’ ya yakın buldum. Temiz açık havayı ciğerlerime çektim, özgürlüğümü alabildiğine duydum. Aslında yaptığım yalnızca bir şakaydı, ama gide gide, o boyna, o örgünün altına vardığı için bu niteliğini yitirebilirdi. Zaten Carla da o öpücüğü bir sevecenlik, en önemlisi bir yardım vaadi olarak almıştı.</p>

  <p class="block_5">Gelgelelim, o gün sofrada gerçekten acı çekmeye başladım. Augusta ile aramızda serüvenim vardı, onun da görmemesi olanaksız, koskocaman bir kara gölge gibiydi. Kendimi küçülmüş, suçlu, hasta duyuyordum, böğrümdeki sancıyı vicdanımdaki ağır yaradan, kaynaklanan sevimli bir acı gibi duyuyordum. Dalgın dalgın yemek yemeğe kendimi zorlarken, demir gibi sağlam bir karar vererek yüreğimdeki yükü atmaya çalıştım: «Bir daha görmeyeceğim onu —diye düşündüm—, eğer ayıp olmasın diye bir görsem bile son olacak.» Benden çok fazla bir şey istenmiyordu ki: bir tek çaba topu topu, Carla’yı bir daha görmeme çabası.</p>

  <p class="block_5">Gülerek sordu Augusta:</p>

  <p class="block_5">— Hayrola, Olivi’ye mi gittin ki suratın bu kadar asık?</p>

  <p class="block_5">Ben de gülmeye başladım. Konuşabilmek büyük bir ferahlık veriyordu. Söylediklerim tümüyle ferahlatacak sözler değildi, çünkü o sözleri söylemek için ilkin sırrımı açığa vurmak, sonra söz vermek gerekirdi, ama başka şey yapamayınca değişik şeyler söylemek bile hayli ferahlatıcıydı. Hep öyle şen, iyicil, çenem adamakıllı açıldı. Derken aklıma daha parlak bir düşünce geldi: Augusta’nın o kadar çok istediği, benim de o güne değin hep hayır dediğim çamaşırhaneden söz ettim, hemen yaptırma iznini verdim. Böyle kendi üstelemeden izin vermeme o kadar duygulandı ki, kalktı, gelip bana bir öpücük verdi. Bir öncekini toptan silip süpüren bir öpücüktü bu, kendimi hemen daha iyi duydum.</p>

  <p class="block_5">Çamaşırhanemiz böyle yapıldı, bugün hâlâ o minicik yapının önünden geçtiğimde, isteyenin Augusta, gerçekleşmesini sağlayanın Carla olduğunu düşünürüm.</p>

  <p class="block_5">Sevgimizle dopdolu, doyulmaz bir öğleden sonra izledi bunu. Yalnızlıkta vicdanım daha da boğuyordu beni. Augusta’nın sözleri ve sevgisi ise yatıştırıyordu. Birlikte çıktık. Sonra annesine götürdüm, bütün akşamı birlikte geçirdik.</p>

  <p class="block_5">Uykuya dalmadan önce, sık sık yaptığım gibi, hafif soluğu ile derli toplu uyuyan karıma baktım uzun uzun. Uyurken bile düzenliydi, yorganını çenesine kadar çekmiş, seyrek saçlarını ensesinde kısa bir örgü yapmıştı. Aklımdan şöyle geçti: «Ona acı çektirmek istemiyorum. Asla!» Rahatlayarak uyuyakaldım. Ertesi gün Carla ile olan ilişkime açıklık getirecek, kızcağıza öpücükler vermek zorunda kalmadan güvence vermenin yolunu bulacaktım.</p>

  <p class="block_5">Garip bir düş gördüm: Carla’nın boynunu öpmekle kalmıyor, yiyormuşum. Ama öyle bir boynu varmış ki kızgın bir şehvetle açtığım yaralar kanamıyor, o bembeyaz cilt hiç bozulmuyormuş, o hafif büklümüne el değmemiş gibiymiş. Kollarımın arasına kendini bırakmışmış Carla, ben ısırdıkça canı acımaz gibiymiş. Acıyı birdenbire çıkagelen Augusta çekiyormuş. Yüreği rahat etsin diye de ben diyormuşum ki: «Hepsini yemeyeceğim canım, bir parça da sana bırakırım.»</p>

  <p class="block_5">Düş karabasana ancak gecenin köründe uyanıp da ayık kafayla anımsayınca dönüştü, daha önce hayır, çünkü sürdüğü kadar beni öylesine zevklendirmiş ti ki, Augusta’nın varlığı bile yokedememişti.</p>

  <p class="block_5">Uyanır uyanmaz isteğimin ne denli güçlü olduğunun, Augusta ile benim için ne büyük bir tehlike oluşturduğunun tam bilincine vardım. Belki de yanımda uyuyan kadının karnında sorumluluğu bana düşen bir yeni yaşam filizlenmişti bile. Kim bilir Carla metresim olduğunda neler isteyecekti benden? Bana öyle gelmişti ki, o zamana değin kendinden esirgenen zevklerin peşindeydi, iki evi birden nasıl geçindirirdim ben? Augusta pek yararlı bulduğu çamaşırhaneyi istiyordu, öteki kalkıp bir başka şey isteyecekti, ama o da bir o kadar pahalıya patlayacaktı. Ben öptükten sonra gülerek merdiven sahanlığından uğurlayan Carla geldi gözümün önüne. Beni ağına düşüreceğini daha o zamandan biliyordu. Bu düşünce ürküttü beni, oracıkta, karanlığa gömülmüş dururken, iniltimi tutamadım.</p>

  <p class="block_5">Karım hemen uyandı, neyim olduğunu sordu, kısa bir yanıtla geçiştirdim; sanki bağıra çağıra itiraf etmişim gibi duyduğum bir anda, sorguya çekilme korkusunu yener yenmez aklıma gelen ilk yanıttı bu:</p>

  <p class="block_5">— İhtiyarlık kapıyı çalıyor da, ona tasalanıyordum! Augusta güldü, bir yandan sıkı sıkı tuttuğu uykusunu elden kaçırmadan beni avutmanın yolunu aradı. Zamanın akıp gitmesinden korktuğumu her görüşünde sokuşturduğum cümleyi önüme sürdü yine:</p>

  <p class="block_5">— Boş ver canım, şimdi genciz ya... güzel güzel uyumana bak!</p>

  <p class="block_5">Öğüdü işe yaradı: boşverdim ve yeniden uyuyakaldım. Gecenin içinde söz bir ışın gibidir. Gerçeğin öyle bir noktasını aydınlatır ki, düşgücünün kurduğu yapılar ona kıyasla pek sönük kalır. Hem sonra, henüz dostu olmadığım zavallı Carla’dan o denli korkacak ne vardı ki? Düştüğüm durumdan kendi kendimi korkutmak için elimden geleni yapıyordum. Ayrıca Augusta’nın karnında olabileceğini sandığım bebek de, henüz çamaşırhanenin yapımından başka bir yaşam belirtisi vermemişti.</p>

  <p class="block_5">En iyi niyetlerle dolu kalktım. Yazıhaneme koştum, bir zarfın içine Carla’ya kendisini bırakacağımı bildireceğim anda sunmak üzere biraz para hazırladım. Ayrıca vereceğim bir adrese yazıp her isteyişinde posta ile yine para göndermeye hazır olduğumu da bildirecektim. Tam ben çıkmaya hazırlanırken Augusta tatlı bir gülümseme ile, kendisini babasının evine götürür müyüm diye sordu. Guido’nun babası Buenos Aires’den gelmişmiş düğüne katılmak için, bizim de gidip tanışmamız gerekirmiş. Aslında Guido’nun babasından çok benimle ilgilendiği kesindi. Bir önceki günün tatlı havasını yenilemek dileğindeydi. Ama aynı şey değildi ki artık, iyi niyetle aldığım kararı uygulamaya koymadan zaman geçirmek iyi olmaz diye düşünüyordum. Biz sokakta yanyana, görünürde sevgimize güvenerek yürürken öteki kadın beni şimdiden kendisine tutkun sanıyordu. İyi şey değildi bu. O gezinti tam bir zorlama oldu benim için.</p>

  <p class="block_5">Giovanni’yi gördüğümüzde gerçekten iyileşmişti. Yalnızca ayakları şişmişti de çizme giyemiyordu, ama buna pek kulak astığı yoktu, ben de üzerinde durmadım. Guido’nun babası ile birlikte salondaydı, beni ona tanıttı. Augusta hemen yanımızdan ayrıldı, annesi ile kızkardeşini aramaya gitti.</p>

  <p class="block_5">Bay Francesco Speier hiç de öyle oğlu gibi okumuş birine benzemiyordu. Ufak tefek, tıknazdı, altmış yaşlarındaydı; kafası pek çalışmıyordu, belki de geçirdiği bir hastalıktan sonra kulağının ağır işitmesindendi bu. İtalyancasının arasına bir İspanyolca lâf sıkıştırıyordu:</p>

  <p class="block_5">— <i class="calibre3">Cada</i> (her) Trieste’ye geldiğimde...</p>

  <p class="block_5">İki ihtiyar iş konuşuyorlardı, Giovanni kulağını dört açmış, dinliyordu, çünkü o işler Ada’nın alınyazısı bakımından büyük önem taşıyordu. Dalgın dalgın dinledim. İhtiyar Speier’in Arjantin’deki işlerini tasfiye etmeyi, tüm parasını Trieste’de bir şirket kursun diye Guido’ya vermeyi kararlaştırdığı kulağıma çalındı; sonra kendisi Buenos Aires’e dönecek, karısı ve kızı ile elinde kalan ufak bir toprak parçasından geçimini sağlayacakmış. Giovanni’ye bütün bunları benim yanımda neden anlattığını anlamadım, bugün de bilmiyorum.</p>

  <p class="block_5">Bir an ikisi de konuşmayı kesmişlerdi, öğüt beklermiş gibi bana bakıyorlar sandım, nezaket göstermiş olmak için bir gözlemde bulundum:</p>

  <p class="block_5">— Geçiminizi sağlamaya yetecekse araziniz pek ufak değildir herhalde!</p>

  <p class="block_5">Giovanni derhal kıyameti kopardı:</p>

  <p class="block_5">— Sen ne diyorsun yahu? Sesinin gürlemesi iyi zamanlarını andırıyordu, ama eğer öylesine bağırmış olmasaydı, bay Francesco’nun da benim gözlemimi farketmeyeceği kesindi. Ama farkedince rengi soldu:</p>

  <p class="block_5">— Guido bana anaparamın faizini göndermekten kaçınmayacaktır umarım, dedi.</p>

  <p class="block_5">Giovanni yine bağıra çağıra güvence verdi:</p>

  <p class="block_5">— Faiz ne demek! Gerekirse iki katını! Oğlunuz değil mi, yapacak elbet!</p>

  <p class="block_5">Yine de bay Francesco pek yatışmışa benzemiyordu, kendisine ben bir-iki söz söyleyip güvence vereyim istiyordu. Ben de hemen verdim, fazlasıyla verdim, çünkü ihtiyarın kulağı şimdi eskisinden de ağır işitiyordu.</p>

  <p class="block_5">İki iş adamıma konuşmaları sürüp gitti, ama ben bir daha araya karışmaktan kaçındım. Giovanni arasıra beni denetlemek için gözlüğünün üstünden bir göz atıyordu, ağır soluğu tehdit eder gibiydi. Uzun uzadıya konuştu, bir ara sordu bana:</p>

  <p class="block_5">— Öyle değil mi, ha?</p>

  <p class="block_5">Canla başla doğruladım.</p>

  <p class="block_5">Onayım pek içten gözükmüş olmalı, çünkü her davranışım, gitgide yüreğimi saran öfkenin etkisiyle daha bir anlam kazanmaktaydı. Ne işim vardı benim orada? İyi niyetle aldığım kararları uygulamaya koymak için yararlanabileceğim zamanı boşa harcıyordum. Hem kendim, hem Augusta için pek yararlı olacak bir işi bir yana bırakmama neden oluyorlardı! Gitmek için bir özür hazırlıyordum ki, tam o anda salon yanlarında Guido ile kadınların baskınına uğradı. Adam, babası gelir gelmez nişanlısına nefis bir yüzük armağan etmişti. Bana bakan ya da merhaba diyen olmadı, küçük Anna bile. Ada pırıl pırıl mücevheri parmağına geçirmiş, kolu hep öyle nişanlısının omuzunda, babasına gösteriyordu. Kadınlar da hayran hayran bakıyorlardı.</p>

  <p class="block_5">Yüzüklerle de başım hoş değildi. Kan dolaşımını engeller diye nikâh yüzüğü bile takmıyordum! Hiç kimseye selâm vermeden salonun kapısını buldum, dış kapıya yöneldim, çıkmak üzereydim. Gelgelelim Augusta tüydüğümü farketti, tam zamanında yakaladı beni. Baktım allak bullak olmuştu, şaşırdım kaldım. Dudakları evlendiğimiz gün o kiliseye gitmeden önceki gibi solmuştu. Acele bir işim çıktığını söyledim. Sonra tam zamanında aklıma geldi: birkaç gün önce, iş olsun diye, çok hafif bir presbit gözlüğü almıştım, şimdi de yeleğimin cebindeydi, bir süredir gözlerim zayıfladı gibi geldi de doktordan randevu almıştım dedim. Hemen gidebileceğimi söyledi, ama ilkin Guido’nun babasına gidip doğru dürüst allahaısmarladık demeliymişim. Ya sabır çektim, ama yine de dileğini yerine getirdim.</p>

  <p class="block_5">Salona dönüp, hepsi beni nezaketle selâmladılar. Bana gelince, artık yakayı kurtardığıma emindim ya, bir an keyfim yerine gelir gibi oldu. O kalabalık ailenin ortasında kendimi pek toparlayamadan Guido’nun babası sordu:</p>

  <p class="block_5">— Ben Buenos Aires’e dönmeden önce görüşebilecek miyiz?</p>

  <p class="block_5">— Elbette! dedim. Bu eve <i class="calibre3">cada</i>... şey, yani her gelişinizde, herhalde!</p>

  <p class="block_5">Hepsi güldüler, ben de Augusta’nın oldukça neşeli bir gülegülesinin eşliğinde zaferle çekip gittim. Tüm yasal işlemleri tamamlamış olarak öylesine düzenle ilerliyordum ki, güvene güvene yürüyebilirdim. Ama beni o ana kadar durduran kuşkulardan kurtaran bir nedenim daha vardı: kayınpederimin evinden elden geldiğince uzaklaşmak, yani Carla’ya varmak için kaçıyordum. O evde Guido’nun arkasından alçakça komplolar hazırlamakla suçluyorlardı beni, üstelik ilk kez olmuyordu bu (bana öyle geliyordu hiç değilse). Arjantin’deki o araziden öyle iş olsun diye, hiç düşünmeden söz etmiştim, Giovanni hemen Guido’yu babasının önünde aşağılamak için önceden tasarlanmış sözlermiş gibi yorumlamıştı. Gerekirse Guido’ya derdimi anlatmakta güçlük çekmezdim; beni böyle saman altından su yürütmekle suçlayan Giovanni ile ötekilerden öcümü alsam yeterdi. Ben koşup Augusta’yı aldatmayı falan tasarlamış değildim. Ne istiyorsam güpegündüz yapıyordum işte. Carla’yı ziyaretin hiç bir kötülüğü yoktu, hatta o taraflarda kayınvalideme bir kez daha rastlayacak olsam, o da bana nereye gittiğimi sorsa hemen lâfı ağzına tıkardım:</p>

  <p class="block_5">— İyi ki sordunuz! Carla’ya gidiyorum işte! Bu yüzden o Augusta’yı düşünmeden Carla’ya gittiğim tek sefer oldu. Kayınpederimin davranışına öylesine içerlemiştim!</p>

  <p class="block_5">Sahanlıkta Carla’nın sesinin yankılandığını duymadım. Bir an dehşete kapıldım; dışarı mı çıkmıştı yoksa? Kapıyı tıklattım, girmeme izin verilmeden girdim. Carla orada olmasına oradaydı ama, annesi de oradaydı. Elbirliğiyle bir şey dikiyorlardı, belki sık yaptıkları bir işti ama daha önce hiç görmemiştim. İkisi birden bir büyük çarşafın iki ucunda çalışıyorlardı, birbirlerinden çok uzaktılar. İşte Carla’ya koşmuştum, ama Carla’ya ulaşınca yanında annesini bulmuştum. Bambaşka bir şeydi bu. Ne iyi ne kötü hiçbir kararımı uygulamaya koyamazdım. Her şey hâlâ askıdaydı.</p>

  <p class="block_5">Carla, kıpkırmızı olarak ayağa kalktı, yaşlı kadın gözlüğünü çıkarıp kılıfına yerleştirdi. Bu arada içimdekileri hemen aydınlığa kavuşturmamın engellendiğini görmekten başka bir şeye kızdığımı sandım. Copler’in çalışmaya ayırdığı saatler değil miydi bunlar? Yaşlı hanımı nezaketle selâmladım, bu kadarcık nezakete katlanmak bile ağır geldi. Carla’yı da hemen hemen yüzüne bakmadan selâmladım. Dedim ki:</p>

  <p class="block_5">— Bu kitaptan işe yarar bir şeyler çıkarabilecek miyiz diye bakmaya geldim. Ve masanın üzerinde koyduğum yerde öylece duran Garcia’yı gösterdim.</p>

  <p class="block_5">Bir önceki yerime oturdum, hemen kitabı açtım. Carla ilkin bana bir gülücük yapmaya çabaladı, ama nezaketi karşılıksız kalınca hemen boyun eğmeye gayret ederek bakmak için yanıma oturdu. Ne yapacağını kestiremiyordu; kavrayamıyordu. Copler’in azarlamalarına da böyle boyun eğdiğini düşündüm. Şu da var ki, benim azarlamalarımın Copler’inki ile eşdeğerli olduğundan henüz pek emin değildi, çünkü —sonradan söylediğine göre— bir gün önce kendisini öptüğümü anımsıyordu, bu yüzden öfkemden artık hiç çekinmemesi gerektiği kanısındaydı. Bu yüzden o aksi suratını hemen dostça bir gülümseme ile aydınlatmaya da hazırdı. Burada şunu da belirteyim —sonradan vaktim olmayacak—, o bir tek öpücükle beni tümüyle evcilleştirmiş olduğuna inanması pek sıktı canımı: böyle düşünen bir kadının yapmayacağı şey yoktur!</p>

  <p class="block_5">Ama o anda, benim yüreğimin de Copler’inkinden farkı yoktu, öfke ve kırgınlıkla doluydu. Tam bir gün önce okumuş olduğumuz ve benim eleştirilerimle çökertmiş olduğum bölümü kılı kırk yararak okumaya koyuldum, başka yorum getirmiyor, daha anlamlı gelen kimi sözcüklerin üstüne bastırıyordum.</p>

  <p class="block_5">Carla, sesi biraz titreyerek kesti sözümü:</p>

  <p class="block_5">— Burasını okumuştuk galiba!</p>

  <p class="block_5">Böylelikle sonunda kendi sözümü söylemek zorunda kaldım. İnsana kendi sözü de ferahlık verebilir. Benim sözlerim yüreğimden ve davranışımdan daha yumuşak çıkmakla kalmadı, beni toplum yaşantısına geri döndürdü:</p>

  <p class="block_5">— Bakınız küçükhanım —bu küçük sözcüğünü bir sevgiliye yaraşır bir de gülücükle süsledim—, daha fazla ilerlemeden önce buraları bir kez daha yineleyelim diyorum. Belki dün biraz acele davrandık yargılamakta, az önce bir arkadaşım beni uyardı, Garcia’nın ne demek istediğini iyice anlayabilmek için derhal uygulamaya geçmek gerekirmiş.</p>

  <p class="block_5">Sonunda yaşlı hanıma da bir saygı gösterisinde bulunmak gereğini duydum, zavallıcık, hayatta başına ne felâket gelmiş olursa olsun, kuşkusuz hiç böyle bir duruma düşmemişti. Bir gülücük de ona bağışladım, bu Carla’ya armağan ettiğim gülücükten de zahmetli çıktı:</p>

  <p class="block_5">— Pek eğlenceli bir şey sayılmaz, dedim, ama şan ile uğraşmayan biri bile dinlerse yararlanabilir.</p>

  <p class="block_5">İnatla okumamı sürdürdüm. Carla kuşkusuz kendini daha iyi duymaya başlamıştı, dolgun dudaklarında gülümsemeye benzer bir şeyler dolaşıyordu. Yaşlı kadın ise hep öyle tuzağa düşmüş bir hayvancağız gibi duruyordu, o odada kalışının tek nedeni çekingenliğiydi: bir özür bulamıyordu çıkıp gitmek için. Bana gelince, benim dileğim onu kapı dışarı etmekti, ama asla açığa varmayacaktım bunu. Hem çok ağır, hem tehlikeli bir davranış olurdu.</p>

  <p class="block_5">Carla benden daha kararlı çıktı: büyük bir saygı ile bir an okumama ara vermemi rica etti, annesine döndü, gidebileceğini söyledi, çarşaf işini artık öğleden sonra yapabilirlermiş.</p>

  <p class="block_5">Hanım bana yaklaştı, elini versin mi, kestiremiyordu. Ben elini neredeyse sevecenlikle sıktım:</p>

  <p class="block_5">— Bu kitabın pek eğlenceli olmadığını kabul ediyorum, dedim.</p>

  <p class="block_5">Bizden ayrıldığına üzülmüş gibi yapıyordum. Hanım, o ana değin kucağında tuttuğu çarşafı bir iskemlenin üzerine bırakarak çekip gitti. Sonra Carla bir an onu sahanlıkta izleyerek bir şey söyledi, ben ise artık yanıma gelsin diye çıldırıyordum. Kız odaya döndü, kapıyı ardından kapadı, yerine dönerken dudaklarının çevresinde yine çocuk inadını anımsatan bir şeyler gezindi:</p>

  <p class="block_5">— Her gün bu saatte çalışırım ben, dedi. O acele işi başıma çıkarmanın da tam zamanıydı yani!</p>

  <p class="block_5">— Gözünüz görmüyor mu sizin, şan derslerinizle falan ilgilendiğim yok ki! diye haykırdım ben, üstüne atılıp olanca gücümle sarıldım, ilkin ağzından öptüm, sonra bir gün önce öptüğüm yerden.</p>

  <p class="block_5">Garip! Hüngür hüngür ağlayarak elimden kurtuldu. Bir yandan hıçkırırken, benim içeriye öyle girdiğimi görünce çok üzüldüğünü söylüyordu. Acısının başkalarında acıma uyandırdığını görünce oturup kendi acısına yakınanların o değişmez ağlayışıyla ağlıyordu. Gözyaşını döktüren, acının kendisi değil, tarihçesidir. İnsan bir haksızlık karşısında bağırmak istediğinde ağlar. Gerçekten de öpülmek için yaratılmış o dilberi çalışmaya zorlamak haksızlıktı.</p>

  <p class="block_5">İşler bütünüyle düşündüğümden de berbat gidiyordu. Niyetimi açıklamalıydım, daha çabuk olsun diye bir şeyler uydurmaya zaman harcamadım, dosdoğru gerçeği söyledim: onu öpmek için sabırsızlandığımı yani. Sabahın köründe kalkıp kapısını çalmıştım, bütün geceyi onu düşünerek geçirmiştim. Vardığımda ne yapmaya niyetlendiğimi söylemedim elbette, ama bunun ne önemi vardı? Gerçek olan, gidip kendisine bir daha görüşemeyeceğimizi söylemek istediğimde de, koşup kollarımın arasına aldığımda da aynı acılı sabırsızlığı duyduğumdu. Sonra sabahleyin olup bitenleri, karımın nasıl beni kendisiyle birlikte çıkmaya zorladığını, sonra kayınpederimin evine götürdüğünü, orada nasıl üstüme vazife olmayan işleri dinlemek zorunda kaldığımı anlattım. Sonunda büyük çabalar pahasına yakayı kurtarmış, onca yolu koşar adım gelmiştim, gelmiştim de ne görmüştüm?... Odanın her yanını kaplayan bir koca çarşaf!</p>

  <p class="block_5">Carla başladı gülmeye, Copler’e hiç mi hiç benzemediğimi anlamıştı artık. Güzelim yüzünde o gülüş gökkuşağını andırıyordu, ben de bir daha, bir daha öptüm. Okşamalarıma karşılık vermiyordu, uysal uysal kendini bırakıyordu, bayıldığım bir davranıştı bu, kadınlara zayıf derler ya, ben de onları ne denli zayıf görürsem o denli severim işte. İlk kez, Copler’den, benim karımı çok, ama çok sevdiğimi öğrendiğini anlattı:</p>

  <p class="block_5">— İşte bunun için, diye ekledi —ben de güzelim yüzünde ciddi bir kararın gölgesini seçtim—, ikimizin arasında iyi bir dostluktan başka bir şey olamaz.</p>

  <p class="block_5">Ben öylesine sağduyulu bir karara pek inanmamıştım, çünkü bunları söyleyen dudaklar söylerken bile öpücüklerimden kaçınmıyordu.</p>

  <p class="block_5">Uzun uzun konuştu Carla. Beni kendine acındırmak istediğine kuşkum yoktu. Bana söylediği her şeyi anımsıyorum, hepsine ancak o yaşantımdan yokolup gittiğinde inandım. O yanımda oldukça hep er geç üzerimdeki etkisini kullanarak beni de, ailemi de felâkete sürükleyecek bir kadın yerine koyup ürktüm ondan. Kendisinin ve annesinin yaşamına güvenceden başka bir şey istemediğini söylediğinde hiç inanmadım. Şimdi kesinlikle biliyorum ki, benden gereksiniminin ötesinde bir şey istemek aklından geçmemişti, onu düşündüğüm zamanlar ne anlamasını ne sevmesini ödemediğimden ötürü utanıyor, kızarıyorum. Zavallıcık, hiçbir şey almadı benden. Ben kendisine her şeyi verecektim, çünkü borcunu ödeyenlerdenimdir. Gelgelelim hep o istesin de vereyim diye bekliyordum.</p>

  <p class="block_5">Babası öldüğünde nasıl umutsuzlandığını anlattı bana. Aylar ayı annesi ile birlikte bir dükkâncının verdiği nakış siparişlerine geceli gündüzlü göz nuru dökerek geçinmek zorunda kalmışlarmış. Saf saf, Tanrı’dan yardım gelir sanıyormuş, hatta kimi kez pencerede dikilip yardımın geleceği yolu saatlerce gözlemişmiş. Gele gele Copler gelmişmiş. Şimdi durumdan memnunmuş ama kendisinin de, annesinin de gece oldu mu gözlerine uyku girmiyormuş, çünkü sağlanan yardım pek iğretiymiş. Ya bir gün kendisinde şarkı söyleyecek ne ses ne yetenek bulunmadığı ortaya çıkarsaymış? Copler, onlardan el çekermiş kuşkusuz. Sonra adam tutmuş, onu birkaç aya kadar tiyatro sahnesine çıkaracağını söylüyormuş. Ya işler tam bir fiyasko ile sonuçlanırsaymış? Yine beni acındırma çabası içinde, ailesinin düştüğü ekonomik felâketin bir aşk düşünü de silip süpürdüğünü anlattı: nişanlısı da onu bırakıp gitmişmiş.</p>

  <p class="block_5">Bende ise acımadan eser yoktu. Sordum:</p>

  <p class="block_5">— O nişanlınız sizi çok çok öpmüş müydü? Benim, öptüğüm gibi mi?</p>

  <p class="block_5">Kız güldü, konuşmasına fırsat vermiyordum ki. Böylelikle benden önce geçip yolumu açmış bir adam gördüm önümde.</p>

  <p class="block_5">Öğle yemeğine eve dönme zamanını çoktan geçirmiştim. Gitmek istiyordum. O günlük yeterdi. Beni geceleyin uyutmayan pişmanlıktan iz kalmamıştı, beni Carla’ya sürükleyen tedirginlik de yokolup gitmişti. Gelgeldim içim rahat değildi. Galiba benim alınyazım rahat edememek. Pişman değildim, çünkü Carla bir dolu öpücük vâdetmişti, Augusta’ya hiç zarar vermeyecek bir dostluğun adına elbette. Her zamanki gibi, bedenimde yeri belirsiz ağrılar oluşturan sıkıntının nedenini keşfeder gibi oldum. Carla yalancı bir ışık altında görüyordu beni! Bir yandan Augusta’yı severken, bir yandan onun öpücüklerine öylesine düşkün görünce beni küçümseyebilirdi! Bana büyük bir gereksinimi olduğundan, çok değer verdiğini gösteren o Carla!</p>

  <p class="block_5">Saygısını kazanmaya karar verdim ve öyle sözler söyledim ki, daha sonra alçakça bir suçun, hiç gereksiz yere, hiç yararsız, isteye isteye ettiğim bir ihanetin anısı gibi acı vereceklerdi bana.</p>

  <p class="block_5">Neredeyse kapıya varmıştım ki, yüreğim sızlayarak bir şeyi açıklayan biri görünümüyle Carla’ya şöyle dedim:</p>

  <p class="block_5">— Copler, size karıma duyduğum sevgiyi anlatmış. Doğrudur: eşime çok değer veriyorum.</p>

  <p class="block_5">Ardından evliliğimin öyküsünü tüm ayrıntıları ile anlattım: nasıl Augusta’nın ablasına tutulduğumu, nasıl onun da başkasına tutkun olduğundan beni istemediğini, sonra nasıl öteki kızkardeşine evlenme önerdiğimi, o da hayır deyince nasıl Augusta ile başgöz olmaya boyun eğdiğimi...</p>

  <p class="block_5">Carla, öykünün doğruluğuna hemen inandı. Sonradan öğrendiğime göre, Copler olayın kimi bölümlerini evimde öğrenmiş ve kıza pek de doğru sayılamayacak ayrıntılar aktarmıştı, ben de şimdi bunları düzeltiyor, onaylıyordum</p>

  <p class="block_5">— Eşiniz güzel mi? diye sordu düşünceli bir yüzle.</p>

  <p class="block_5">— Zevke göre değişir, diye yanıtladım.</p>

  <p class="block_5">İçimde hâlâ etkin olan birkaç engel vardı. Karıma değer verdiğimi söylemiştim, ama henüz onu seviyorum dememiştim. Hoşuma gidiyor dememiştim, ama gidemez de dememiştim. O anda çok içten konuştum gibi geliyordu; şimdi o sözlerle kadınların ikisine de, aşkın her türlüsüne de, benimkine de, onlarınkine de ihanet ettiğimi biliyorum.</p>

  <p class="block_5">Doğrusunu isterseniz henüz yatışmış değildim; demek ki hâlâ eksik kalmış bir şeyler vardı. İyi niyetlerimi içine koyup kapadığım zarfı anımsadım. Carla’ya sundum onu. Açtı baktı, sonra, daha birkaç gün önce, Copler’in aylık yardımı getirdiğini, o an için paraya gerçekten ihtiyacı olmadığını söyleyerek geri verdi. Tedirginliğim arttı, eski bir düşünceye göre, gerçekten tehlikeli olan kadınlar az para almazlar diye geldi aklıma. Carla sıkıldığımı farketti, ancak şimdi yazdığım sırada değerlendirebildiğim pek şirin bir saflıkla birkaç kuron istedi benden, tabak alacakmış, mutfakta bir kıyamet kopmuş da, iki kadın tabaksız kalmışlarmış.</p>

  <p class="block_5">Sonra belleğimde silinmez bir iz bırakan bir şey oldu. Çekip gideceğim anda öptüm onu, ama bu kez öpüşüme var gücüyle karşılık verdi. Zehirim etkisini göstermişti. Büyük bir saflıkla şöyle dedi:</p>

  <p class="block_5">— Ben sizi seviyorum, çünkü öyle iyisiniz ki, zenginlik bile bozamamış sizi.</p>

  <p class="block_5">Sonra kurnazca ekledi:</p>

  <p class="block_5">— Şimdi biliyorum ki onu bekletmemeliyiz, o tehlikenin dışında sizinle ilişkimizin başka sakıncası yok.</p>

  <p class="block_5">Sahanlıkta bir daha sordu:</p>

  <p class="block_5">— Şan hocasını da Copler’i de Cehennemin dibine yollasam olmaz mı?</p>

  <p class="block_5">— Bakalım! dedim, merdivenleri hızla inerken.</p>

  <p class="block_5">İşte ilişkimizde yine askıda kalmış bir şey vardı, başka her şey açık seçik belirlenmişti.</p>

  <p class="block_5">Bundan öylesine rahatsız oldum ki, açık havaya çıkınca ne yapacağımı kestiremeden evime karşıt yönde ilerledim. Neredeyse Carla’ya geri dönüp bir şeyler daha açıklamak geçiyordu içimden: Augusta’ya olan sevgimdi o «bir şey». Dönebilirdim de pekâlâ, karımı sevmiyorum dememiştim ki. Yalnızca, anlattığım o gerçek öykünün sonucu olarak, artık Augusta’yı sahiden sevdiğimi söylemeyi unutmuştum. Carla da, tutup onu hiç sevmediğim sonucunu çıkarmıştı, işte bu yüzden öpüşüme öyle coşkuyla karşılık vermişti, üstelik beni sevdiğini söylemişti. Bana öyle geliyordu ki, işte o olay geçmemiş olsaydı Augusta’nın güven dolu bakışlarına daha kolay dayanabilirdim. Bir de düşünün ki az önce Carla’nın benim karımı sevdiğimi bildiğini öğrenince sevinmiştim, böylece onun verdiği kararla, aradığım serüven öpücüklerle süslü bir arkadaşlık biçiminde sunuluyordu bana.</p>

  <p class="block_5">Parkta bir sıraya oturdum, bastonumla çakıltaşlarına dalgın dalgın o günün tarihini yazdım. Sonra acı acı güldüm: o tarihin ihanetlerimin sonuncusunu belirtmediğini kendim de biliyordum. Tam tersine, o gün karımı aldatmaya başladığım gündü. Beni bekleyen, o kadar da çekici olan kadına dönmeyecek gücü nereden bulacaktım ki? Hem birtakım yükümlülükler altına da girmiştim. Öpücükler çalmıştım ve birkaç tane çanağın parasından başka karşılık vermeme izin çıkmamıştı! Beni Carla’ya bağlayan düpedüz ödenmemiş bir hesaptı.</p>

  <p class="block_5">Öğle yemeği üzüntülü geçti. Augusta neden geciktiğimi sormadı, ben de bir şey söylemedim. Kendimi ele vermekten korkuyordum, Parktan eve kadar olan kısa yol boyunca ona her şeyi anlatmak düşüncesi ile oyalanmıştım, hem ihanetimin öyküsü yüzümden okunabilirdi. Tek kurtuluş olanağım da buydu zaten. Ona her şeyi anlatır, beni korusun, gözetlesin derdim, kendimi onun ellerine bırakırdım. Öylesine kesin bir karar olurdu ki, iyi niyetle o günün tarihini dürüstlük ve sağlık yolunun başlangıcı olarak kayda geçirebilirdim.</p>

  <p class="block_5">Bir yığın ilgisiz şeyden söz edildi. Neşeli davranmaya çabaladım, ama sevecenlik göstermeyi denemedim bile. Augusta’nın soluğu kesilmişti; hiç kuşkusuz bir açıklama bekliyordu, beklediği açıklama gelmedi.</p>

  <p class="block_5">Ardından bitip tükenmeyen didinmesine döndü, kışlıkları yüklüğe kaldırıyordu. Öğleden sonra sık sık gördüm onu, upuzun koridorun ucunda, hizmetçinin yardımıyla tüm dikkatini elindeki işe vermiş, uğraşıp duruyordu. Büyük üzüntüsü kutsal etkinliğinde bir kesintiye yol açmıyordu.</p>

  <p class="block_5">Tedirgindim, yatak odamla banyo arasında mekik dokudum. Augusta’yı çağırıp hiç değilse onu sevdiğimi söyleyebilirdim, bu bile yeterdi —zavallı basit kadıncık!—. Oysa ben düşüncelerimi ve sigaralarımı sürdürdüm.</p>

  <p class="block_5">Çeşitli aşamalardan geçtim elbette. Hatta bir an geldi, ertesi gün olsa da Carla’ya koşsam, sabırsızlığı o erdem bunalımını yarıda kesti. Aslında bu isteğim de bir iyi niyetten esinlenmiş olabilirdi pekâlâ. Büyük güçlük, görevime böyle yalnız başıma bağlanmamdı. Karımın işbirliğini sağlayacak olan itirafı düşünmek bile olanaksızdı; kala kala Carla kalıyordu, dudaklarına son bir öpücük kondurarak yemin edebilirdim! Kimdi peki Carla? Onun önüme çıkardığı tehlikelerin en büyüğü şantaj değildi! Ertesi gün metresim olacaktı, ondan sonra da kim bilir neler olacaktı artık! Ben onu, yalnız Copler denen o ahmağın anlattığı kadarıyla tanıyordum, onun gibi birinden gelen bilgilerle, benden biraz daha kurnaz, örneğin Olivi gibi biri ticaret işine bile girmezdi.</p>

  <p class="block_5">Augusta’nın evimdeki bütün o sağlıklı, güzelim etkinliği boşa harcanıyordu. Sağlığı soluk soluğa ararken kesin bir çaredir diye giriştiğim evlilik tedavisi iflâs etmişti. Ben her zamankinden beter hastaydım, üstelik hem kendi zararıma, hem başkalarının zararına, evliydim.</p>

  <p class="block_5">Daha ilerde, gerçekten Carla’nın aşığı olduğumda, o hüzünlü öğleden sonra belleğimde canlandıkça neden işin içine daha fazla batmadan erkekçe bir karar verip de kendimi çekmediğimi hiç anlamamışımdır. İhanetimi gerçekleştirmeden önce öylesine ağlayıp sızlanmıştım ki, önlemesi kolay sanılabilirdi. Ama sonradan gelme akıl gibi, önceden gelen akıl da gülünç şey, çünkü hiçbir işe yaramıyor. O bunalım saatlerinde sözlüğümün C harfine (Carla) o günün tarihi, yanına da «son ihanet» notu düşülmüş. Ama, ilk gerçek ihanet, daha sonraki ihanetlerin ilk adımı ancak ertesi gün gerçekleşti.</p>

  <p class="block_5">Geç bir saatte, yapacak daha iyi bir şey bulamayınca, bir banyo yaptım. Bedenimde bir çirkinlik duyuyordum, yıkanmak istiyordum. Gelgelelim suya daldığımda kendi kendime dedim ki: «Temizlenebilmek için bu suda toptan eriyip gitmen gerekir». Sonra bir cansız kukla gibi giyindim, iradem yok olmuştu, doğru dürüst kurulanmadım bile. Gün harcandı gitti, ben pencereden bahçemdeki ağaçların körpe yeşil yapraklarını seyre daldım. Ürpermeler geldi birden, birazcık sevinçle ateşleniyorum galiba, diye düşündüm. Ölümü değil ama hastalığı istedim, ya istediğimi yapmama özür sayılacak ya da istediğimi yapmamı engelleyecek bir hastalığı.</p>

  <p class="block_5">Onca zaman duraksadıktan sonra Augusta gelip beni aradı. Onu öylesine yumuşak, öfkesiz görünce ürpermelerim arttı, dişlerim birbirine vurmaya başladı. Augusta korktu, beni zorla yatağa yatırdı. Dişlerim hâlâ soğuktan birbirine çarpıyordu ama ateşim olmadığını biliyordum, doktor çağırmasını engelledim. Lambayı söndürsün, gelip yanıma otursun, hiç konuşmasın diye rica ettim. Bilmem ne kadar zaman öyle kaldık: gereken sıcaklığa ve birazcık güvene kavuştum yeniden. Ama kafam o kadar bulanıktı ki yeniden doktor çağırmaktan söz açtığında rahatsızlığımın nedenini biliyorum, dedim, kendisine de daha sonra söyleyecektim. Yine itirafa niyetlenmiştim. Bu kadar büyük bir baskıdan kurtulmak için başka yolum yoktu.</p>

  <p class="block_5">Böylece uzun bir süre hiç konuşmadan durduk. Daha sonra baktım, Augusta koltuğundan kalkmış, bana yaklaşıyordu. Korktum: yoksa her şeyi sezmiş miydi? Elimi tuttu, okşadı, elini usulca başıma koydu, ateşim var mı, diye baktı:</p>

  <p class="block_5">— Bunu beklemeliydin! dedi sonunda. Neden bu kadar şaşırıp üzüldün?</p>

  <p class="block_5">Bu garip sözlere şaştım, zorla tutulan bir hıçkırığın içinden kopmuş gibiydiler. Serüvenimden söz etmediği açıktı. Böyle olacağını nasıl önceden bilebilirdim ki? Biraz kabaca sordum.</p>

  <p class="block_5">— Canım, ne demek istiyorsun sen? Neyi önceden bilmeliymişim?</p>

  <p class="block_5">Şaşarak mırıldandı:</p>

  <p class="block_5">— Guido’nun babası Ada’nın düğününe geldi de...</p>

  <p class="block_5">Sonunda anladım: Ada evleniyor diye üzüldüm sanmıştı. Doğrusu gerçekten haksızlığa uğramışım gibi geldi: hiç böylesi bir suç işler miydim? Yeni doğmuş bir bebek gibi saf ve suçsuz duydum kendimi, üstümdeki tüm baskı kalkıvermişti. Yataktan fırladım;</p>

  <p class="block_5">— Ne yani, Ada evleniyor diye üzülüyor muyum sandın yoksa? Delisin sen! Evlendim evleneli hiç düşünmedim Ada’yı. Bay <i class="calibre3">Cada</i>’nın geldiğini bile unutmuştum!</p>

  <p class="block_5">İçimden gele gele sarılıp öptüm onu, o denli içtenlikle konuşuyordum ki, kuşkulandığından utandı.</p>

  <p class="block_5">Augusta’nın o saf yüzündeki bulutlar dağıldı, çok geçmeden yemeğe indik, ikimiz de acıkmıştık. Daha birkaç saat önce o kadar acı çektiğimiz masada şimdi iki iyi tatil arkadaşı gibi oturuyorduk.</p>

  <p class="block_5">Rahatsızlığımın nedenini açıklamaya söz verdiğimi anımsattı, hasta numarası yaptım, şu suçlu durumuna düşmeden her işime geleni yapma olanağını verecek hastalık hani. Daha sabahleyin, iki ihtiyarın yanındayken bir kırıklık geldi, dedim. Sonra gidip göz doktorunun verdiği gözlüğü satın almıştım. Belki de o yaşlanma belirtisi sinirlerimi büsbütün bozmuştu. Sonra saatler saati sokak sokak dolaşmıştım. Beni üzen düşlerimden de biraz söz ettim, hatta itirafa benzer bir şeyler bile çıktı ağzımdan. Bilmem o düşsel hastalıkla ne bağlantısı vardı ama, kanımızdan da söz ettim: dolaşıyor, dolaşıyor, bizi dimdik durmaya, düşünmeye, harekete zorluyordu, böylece suça, pişmanlığa sürükleniyorduk. Karım gerçi Carla’nın sözkonusu olduğunu anlamadı ama, bana sanki söylemişim gibi geldi.</p>

  <p class="block_5">Akşam yemeğinden sonra gözlüğümü gözüme taktım, uzun uzadıya gazetemi okur gibi yaptım, gel gör ki, o camlar görüşümü bulandırıyordu. Çakır keyifliği andıran tedirginliğim arttı bu yüzden. Okuduğumu anlayamıyorum, dedim. Hastalık numarasını sürdürüyordum.</p>

  <p class="block_5">Gece gözümü kırpmadım desem yeri. İçim içime sığmıyordu, Carla’yı kollarımın arasına alacağım ânı bekliyordum. O tam istediğim şeydi işte, yerini şaşırmış kalın saç örgüsüyle, sesi notalara zorlanmadığında öylesine müzik gibi akan o genç kız. Şimdiye değin onun yüzünden çektiklerim Carla’yı büsbütün çekicileştiriyordu. Bütün geceyi çelik gibi sağlam bir kararla geçirdim. Carla’ya sahip olmadan önce içtenlikle konuşacak, Augusta olan ilişkilerim üstüne tüm gerçeği söyleyecektim. Bir başıma gülmeye koyuldum: bir kadını fethetmeye, bir başka kadına aşkını bildirerek gitmek oldukça alışılmadık bir şeydi. Belki de Carla yine eskisi gibi boyun eğerdi, bundan emin olabilirim sanıyordum.</p>

  <p class="block_5">Ertesi sabah bir yandan giyinirken, ona söyleyeceğim sözleri mırıldanıyordum. Carla benim olmadan önce Augusta kişiliği ve sağlığı ile benim saygımı olduğu gibi sevgimi de kazandığını bilmeliydi (sağlıktan ne anladığımı açıklayabilmek için uzun uzun konuşmam gerekecekti, böylece Carla’yı eğitmiş olurdum).</p>

  <p class="block_5">Kahvemi içerken böylesine özenli bir söylevi hazırlamaya öyle dalmıştım ki, Augusta sokağa çıkmadan önce benden hafif bir öpücükten başka bir sevgi belirtisi elde edemedi. Canım, tepeden tırnağa onun malı değil miydim işte? Carla’ya gidişim de kendisine olan tutkumu yeniden alevlendirmek içindi.</p>

  <p class="block_5">Carla’nın stüdyosuna girer girmez kızı yalnız ve hazır bulunca yüreğim öylesine ferahladı ki, onu hemen kendime çektim, tutkuyla sarıldım. Beni öylesine bir güçle itti ki ürktüm. Düpedüz hoyratlık ediyordu! Beni kesinlikle istemiyordu, odanın ortalık yerinde ağzım açık, üzgün kalakaldım düşkırıklığına uğramıştım. Derken Carla, kendini toparlayıp mırıldandı:</p>

  <p class="block_5">— Kapı açık kalmış, görmüyor musunuz, merdivenlerden biri iniyor!</p>

  <p class="block_5">O münasebetsiz adam geçip gidinceye dek bir resmi ziyaretçi tavrına büründüm. Ardından, kapıyı kapadık. Anahtarı da çevirdiğimi görünce rengi kül gibi oldu. İşte, her şeyi açık etmiştim. Az sonra kollarımın arasında boğuk bir sesle fısıldadı:</p>

  <p class="block_5">— Böyle olsun istiyor musun? Gerçekten istiyor musun?</p>

  <p class="block_5">Bana, sen demişti, bu, son adım oldu. Duraksamadan yanıtladım:</p>

  <p class="block_5">— Tek istediğim şey bu!</p>

  <p class="block_5">Daha önce bir şeyleri aydınlığa çıkarmak istediğimi unutmuştum.</p>

  <p class="block_5">Augusta ile olan ilişkimden daha önce söz etmekten vazgeçtiğim için, hemen sonra anlatırım diyordum. O anda çok güçtü bu. O anda, Carla ile başka bir şey konuşmak, bana kendini verişinin önemini azaltmak olurdu. En duyarsız erkek bile bilir böyle bir şey yapılamayacağını, oysa o bağışın yapılmadan önceki önemi ile, yapıldıktan sonraki önemi arasında dağlar kadar fark olduğunu herkes bilir. Kollarını bir erkeğe ilk kez açan bir kadın için «Her şeyden önce sana dün söylediklerimi açıklamam gerek...» dendiğini duymaktan beter aşağılama olmaz. Dün de ne demek? Bir gün önce olan her şey ağza bile alınmayacak kadar önemsiz gözükmelidir, eğer bir beyefendi böyle duymuyorsa o kendi bileceği iştir, ama bunu kimseye duyurmamaya çalışmalıdır.</p>

  <p class="block_5">Kuşkusuz ben işte o öyle duymayan beyefendiydim, çünkü öyle duyuyormuş gibi yapayım derken, içten olsam yapmayacağım bir yanlışlık yaptım. Şöyle sordum kızcağıza:</p>

  <p class="block_5">— Nasıl oldu da kendini bana verdin? Bunu haketmek için ne yaptım ki?</p>

  <p class="block_5">Minnet göstermek miydi niyetim, ona sitem etmek mi? Herhalde yalnızca açıklamalarıma açık kapı bırakmaktı. Azıcık şaşırdı, yüzümü görebilmek için başını kaldırdı;</p>

  <p class="block_5">— Sanırım beni isteyen sen oldun.</p>

  <p class="block_5">Hiç de siteme niyetli olmadığını kanıtlamak için sevecenlikle gülümsedi.</p>

  <p class="block_5">Kadınlar, ille de erkekler kendilerini elde ettiklerini söylesin isterler, diye düşündüm. Sonra, yanıldığını kendi de farketti, ancak eşyalar istenip alınır, insanlar kendilerini verirlerdi, mırıldandı:</p>

  <p class="block_5">— Ben hep seni beklemiştim. Gelip beni kurtaracak olan şövalyeydin sen. Evli olmasaydın daha iyi olurdu elbette, ama madem karını sevmiyorsun, ben de hiç değilse kendi mutluluğumla başkasınınkini yıkmıyorum demektir.</p>

  <p class="block_5">Böğrüme öyle bir sancı saplandı ki, kollarımı gevşetmek zorunda kaldım. Demek düşünmeden söylediğim sözlerin önemini abartan ben değildim! Yoksa Carla’yı benim olmayan yalanlarım mı sürüklemişti? İşte şimdi kalkıp Augusta’ya olan aşkımdan söz etseydim, Carla pekâlâ beni kendisine tuzak kurmuş olmakla suçlayabilirdi! O an için düzeltme ya da açıklama yapma olanağım yoktu. Ama ilerde, derdimi anlatma, her şeyi aydınlatma fırsatını bulurdum. Fırsat ortaya çıkıncaya kadar da işte Carla’ya büsbütün bağlanmıştım.</p>

  <p class="block_5">Oracıkta, Carla’nın yanında, Augusta’ya olan tutkum olanca gücüyle canlandı. Şimdi artık bir tek dileğim vardı, asıl eşime koşmak, onu, o çalışkan karınca haliyle kâfurular, naftalinler içinde eşyalarımızı derleyip toplar bulmak.</p>

  <p class="block_5">Ama görev yerimden ayrılmadım, üstelik de çok ağır oldu bu görev, çünkü ilkin bana karşımdaki Sfenksin bir başka tehdidiymiş gibi gözüken bir olay beni pek tedirgin etti. Carla, bir gün önce benim ardımdan şan hocasının geldiğini, kendisinin de onu geldiği gibi kapı dışarı ettiğini anlattı.</p>

  <p class="block_5">Canımın sıkıldığını belirten bir hareket yapmaktan kendimi alıkoyamadım. Copler’e işi pişirdiğimizi bildirmekten farksızdı bu!</p>

  <p class="block_5">— Şimdi Copler ne diyecek? diye bağırdım.</p>

  <p class="block_5">Kız gülmeye başladı, bu kez kendi isteğiyle, kollarıma sığındı:</p>

  <p class="block_5">— Onu da kapı dışarı ederiz dememiş miydik?</p>

  <p class="block_5">Pek şirindi doğrusu, ama beni avucunun içine alamayacaktı. Hemen, kendime yakışan bir tavır takındım, eğitmen tavrı, çünkü eşimden dilediğim gibi söz etmemi engelleyen o kadına karşı alttan alta beslediğim hıncı açığa vurma olanağını da veriyordu.</p>

  <p class="block_5">— Çalışmak gerek bu dünyada, dedim, çünkü bilmeniz gerekirdi ki küçükhanım, bu dünya, yalnız güçlü olanın ayakta durabildiği kötü bir dünyadır. Ya ben şimdi ölüversem? Size ne olur, biliyor musunuz?</p>

  <p class="block_5">Kendisinden ayrılabileceğimi ortaya atmıştım, hem de gücendirmeyecek bir biçimde; kızcağız duygulandı. Sonra açıkça onu küçültme niyetiyle, dedim ki, karıma bir isteğimi söyler söylemez, bakardım hemen yerine gelivermiş.</p>

  <p class="block_5">— İyi ya! dedi boynunu bükerek. Hocaya haber yollar, dönmesini söylerim! Sonra hocasına beslediği hıncı bana da aktarmaya çalıştı. Tanrının günü kendisine hiç ama hiçbir işe yaramayan hep aynı alıştırmaları sayısız kez yineleten o sevimsiz ihtiyara zorla katlanıyormuş. Ancak adam hastalandığı günler bir soluk aldığı oluyormuş. Ölsün diye ne dualar etmiş, ama neredeymiş onda o talih!</p>

  <p class="block_5">Umutsuzluğu arttıkça arttı. Talihsizliğini abartarak yineledi: onun alınyazısı karaymış, kapkara. Benim davranışımda, sözlerimde, bakışlarımda biraz daha çekilir bir yaşantı umudu sezmiş, bundan böyle o kadar sıkılmaz, o kadar zorlanmaz sanmışmış ama, ama şimdi düşündükçe büsbütün ağlayası geliyormuş.</p>

  <p class="block_5">Böylece hıçkırıkları ile tanışmış oldum, çok sıkıcıydılar: o cılız bedenini pençelerine alıyor, tepeden tırnağa sarsıyorlardı. Keseme ve yaşantıma beklenmedik bir saldırı ile karşılaşmış gibi oldum:</p>

  <p class="block_5">— Ne yani, diye sordum, benim karım da yeryüzünde aylak aylak dolaşıyor mu sanıyorsun? Biz burada gevezelik ederken o ciğerlerine kâfuru ve naftalin çekiyor.</p>

  <p class="block_5">Carla hıçkırdı:</p>

  <p class="block_5">— Eşyalar, kapkacak, giysiler... ne mutlu ona!</p>

  <p class="block_5">Öfkem burnumda, yalnızca beğendiği uğraşlara kavuşsun diye koşup ona da aynı şeyleri satın alayım istiyor sandım. Bereket kızgınlığımı belli etmedim, görevimin sesine uydum: «Kendini sana veren genç kızı okşa!» diye bağırıyordu görevim. Elimi usulca saçlarında gezdirdim. Sonuç olarak hıçkırıkları yatıştı, gözyaşlarını bol bol salıverdi, tıpkı bir fırtınayı izleyen yağmur gibi.</p>

  <p class="block_5">— Sen benim ilk âşığımsın, dedi ardından, umarım benden bıkmazsın.</p>

  <p class="block_5">Bu ilk âşığı olduğum havadisi duygulandırmadı beni, bir ikincisine yer hazırlayan bir tanımlamaydı. Hem gecikmiş bir bildiriydi, çünkü şöyle böyle bir yarım saattir konu kapanmıştı. Ayrıca yeni bir tehditti. Bir kadın ilk âşığından her şeyi istemeye hakkı var sanır. Tatlılıkla fısıldadım kulağına:</p>

  <p class="block_5">— Sen de benim ilk sevgilimsin... evlendiğimden beri, yani.</p>

  <p class="block_5">Sesimin tatlılığı iki tarafın durumunu eşitleme girişimi mi maskeliyordu.</p>

  <p class="block_5">Az sonra ondan ayrıldım, çünkü ne pahasına olursa olsun, öğle yemeğine gecikmek istemiyordum. Çekip gitmeden önce cebimden, yine, iyi niyet zarfı dediğim zarfı çıkardım, gerçekten çok iyi bir niyetle hazırlamıştım onu. Kendimi daha özgür duymak için ödemem gerekiyordu. Carla o parayı yine tatlılıkla geri çevirdi, ben de adamakıllı kızdım, ama o kızgınlığı ancak çok tatlı sözlerle azarlayarak belirttim. Bağırmasaydım dövecektim kızı, ama hiç belli etmedim. Dedim ki, ben onu elde etmekle isteklerimin tümünü gerçekleştirmiştim, şimdi de onun her gereksinimini karşılayarak tümüyle benim olduğuna inanmak istiyordum. Bu yüzden beni kızdırmamalıydı, çünkü çok üzülüyordum. Ondan kurtulmak istediğimden, düşüncemi birkaç sözle özetledim, ama —böyle bağıra çağıra özetlenince— çok kaba kaçtı:</p>

  <p class="block_5">— Sevgilim misin, değil misin? Geçimin boynumun borcu demektir.</p>

  <p class="block_5">Kız korktu, direnmekten vazgeçti, zarfı aldı, yüzüme kaygı ile bakıyor, hangisinin gerçek olduğunu kestirmeye çalışıyordu: nefret dolu bağırtım mı, yoksa istediği her şeyi kendisine bağışlayan sevgi dolu sözlerim mi? Gitmeden önce dudaklarımı alnında gezdirdim de biraz yatıştı. Merdivenlerde bir kuşku düştü içime, elinde onca para varken, bir de geleceğini benim üstlendiğimi duyduktan sonra, o gün öğleden sonra Copler gelirse, ister misin onu da kapı dışarı etsin? İçimden merdivenleri gerisin geri tırmanıp sakın böyle bir şey yapıp da başımı derde sokmasın diye tembihlemek geçti. Ama zamanım yoktu, koşa koşa eve döndüm.</p>

  <p class="block_5">Korkarım bu yazımı okuyan doktor, Carla’nın da psikanaliz çözümlemesine yatkın bir tip olduğunu düşünecektir. İlkin şan hocasını kapının önüne koyup, ardından bana kendini vermesi biraz fazla aceleye gelmiş gibi gözükecektir. Bana da, aşkına ödül olarak fazla şey istemiş gibi gelmişti. Zavallı kızcağızı daha iyi anlayabilmem için aylar geçmesi gerekti. Belki de Copler’in tatsız vesayetinden kurtulmak için kendini bana vermişti, bunu boş yere yaptığını anlamak da çok acı gelmiş olmalıydı, çünkü en sıkıldığı şey, yani şan dersleri, yine isteniyordu ondan. Daha kollarımın arasındayken, şarkı söylemeyi sürdürmek zorunda olduğunu öğreniyordu. Bu yüzden öfkeye, üzüntüye kapılmıştı, ama, doğru sözleri bulup çıkaramıyordu. Değişik nedenlerle böylece ikimiz de çok garip sözler ettik. Beni sevdiğinde, hesapçılığın yoketmiş olduğu tüm doğallığına yeniden kavuştu. Bense yanında asla doğal davranmadım.</p>

  <p class="block_5">Koşarak oradan ayrılırken yine şu düşünce geçti aklımdan: «Eşimi ne çok sevdiğimi bilse başka türlü davranır». Gerçekten de öğrenince başka türlü davrandı.</p>

  <p class="block_5">Açık havaya çıkınca özgürlüğü ciğerlerime çektim. Carla’nın onurunu ayak altına aldım diye yüreğim sızlamadı. Ertesi güne değin zamanım vardı, belki de beni tehdit eden güçlüklere bir çare bulurdum. Eve koşarken toplumsal düzeni suçlamanın yolunu da buldum, sanki karıştırdığım haltların sorumlusu oymuş gibi. Toplumun düzeni, arasıra (her zaman değil) sonuçlarından korkmadan, hiç sevmediğimiz kadınlarla da sevişme olanağı verecek türden olmalıydı. Pişmanlığın izi bile yoktu yüreğimde. Bu yüzden, sanıyorum ki, pişmanlık, yaptığımız bir kötülükten değil, kendimizi suça eğilimli bulmamızdan kaynaklanır. Bedenin üst yani eğilip öteki yanına bakar, yakışıksız bulur onu. İğrenir, işte pişmanlık diye buna derler. Eski tragedyalarda da kurban dirilmezdi ama pişmanlık geçip giderdi. Bunun anlamı yakışıksızlığın kendiliğinden düzelmiş olduğu, artık başkalarının gözyaşlarının hiçbir önemi kalmadığıydı. Onca sevinç ve onca sevgiyle yasal eşime koşan benim neremde pişmanlığa yer vardı? Nice zamandır kendimi böylesine temiz</p>

  <p class="block_5">Yemekte, Augusta’nın karşısında hiç çaba harcamaksızın neşeli ve sevecen davrandım. Aramızda hiçbir çatlak ses çıkmadı. Abartılmış hiçbir şey yoktu: namuslu tarafından, bağ-tapu benim olan kadına nasıl davranmam gerekiyorsa öyleydim. Başka seferler aşırı sevecenlikler gösterdiğim olmuştu, ama yalnız yüreğimde iki kadın çarpıştıkları ve sevgi gösterilerinde aşırıya kaçmakla Augusta’dan, aramızda bir başka kadının o an için hayli güçlü gölgesinin varlığı gizlemek daha kolay olduğu zamanlarda. Bu yüzden şöyle diyebilirim: Augusta, tüm içtenliğimle tepeden tırnağa kendisinin olmadığım zamanlarımı yeğliyordu.</p>

  <p class="block_5">Rahatlığım beni bile biraz şaşırtmıştı, bunun o iyi niyet zarfını Carla’ya vermeyi başardığımdan ileri geldiğini düşünüyordum. Kendimi o zarfı vermekle onun hesabını kapatmış saymıyordum. Ama günahlarımın bağışlanması yolunda bir kefaret ödemeye başlamışım gibi geliyordu. Ne yazık ki Carla ile ilişkim sürdüğü kadar, başlıca kaygım para oldu. Her fırsat buldukça kitaplığımın gizli bir köşesine biraz para sıkıştırıyordum, içime o kadar korku salan metresimin her gereksinimini karşılamaya hazır bulunayım diye. Carla, beni bırakıp da param yanıma kalınca, onu bambaşka bir şeyi ödemekte kullandım.</p>

  <p class="block_5">Akşamı kayınpederimde geçirecektik, yalnız aile bireylerine bir yemek veriliyordu, iki gün sonra yapılacak düğünün başlangıcı olan geleneksel şölenin yerini tutacaktı. Guido, Giovanni’nin iyileşmesini fırsat bilmiş, evleniyordu, çünkü o iyileşmenin çok sürmeyeceği düşüncesindeydi.</p>

  <p class="block_5">Augusta’yı alıp erkenden kayınpederime gittim. Yolda bir gün önce benim o düğüne üzüldüğümden kuşkulandığını anımsattım eşime. Kuşkusundan pek utandı, ben de uzun uzadıya ne denli suçsuz olduğumu anlattım. Eve döndüğümde, o akşam düğünün başlangıcı sayılan şölenin verileceğini anımsamıyordum bile!</p>

  <p class="block_5">Şölene aile bireylerinden başkası katılmadığı halde, ihtiyar Malfenti’ler görkemli olmasını istemişlerdi. Augusta’dan salonu ve sofrayı hazırlamaya yardımcı olmasını rica etmişlerdi. Alberta bu tür işlere el sürmeye niyetli değildi. Kısa süre önce bir tek perdeli güldürü yarışmasında ödül almıştı ya, şimdi harıl harıl ulusal tiyatromuzu yenileme çabasına düşmüştü. Sofranın çevresinde, kala kala Augusta ile ikimiz kaldık, bir hizmetçi kız ile Luciano da bize yardımcı oluyorlardı; Luciano, Giovanni’nin işyerinde çalıştırdığı, büro kadar ev düzenlemede de başarı gösteren bir çocuktu.</p>

  <p class="block_5">Sofraya çiçeklerin taşınmasına ve güzelce düzenlenmesine yardım ettim.</p>

  <p class="block_5">— Görüyorsun ya, diye takılıyordum Augusta’ya, mutluluklarına ben de katkıda bulunuyorum. Gerdek yatağını hazırla deseler onu da yapardım, kılım bile kıpırdamazdı!</p>

  <p class="block_5">Ardından bir resmi ziyaretten dönen nişanlıları görmeye gittik. Salonun en kuytu köşesine çekilmişlerdi, herhalde biz gelene dek öpüşüp koklaşmışlardı. Gelin hanım sokak giysilerini çıkarmamıştı bile, böyle, sıcaktan kıpkırmızı kesilmiş, pek şirindi.</p>

  <p class="block_5">Sanırım nişanlılar öpüşmelerinin bütün izlerini silmek için bilimsel bir konu üzerinde tartışmış gibi yaptılar. Amma da saçma şeydi, hatta ayıptı bile! Yakınlıklarını bizden gizlemek mi istiyorlardı, yoksa öpüşmelerinin birilerini üzeceğini mi sanmışlardı? Ama keyfim kaçmadı. Guido, demişti ki, Ada kimi eşekarılarının koskocaman böcekleri sokup felce uğratarak, böyle taş kesilmiş, canlı, taptaze, torunlarına besin olarak sakladıklarına inanmıyormuş. Ben doğada böylesine canavarca bir şeyler olduğunu anımsıyordum, ama o anda evet deyip de Guido’yu sevindirmek istemedim:</p>

  <p class="block_5">— Ne o, beni eşekarısı mı sandın ki soruyorsun? dedim gülümseyerek.</p>

  <p class="block_5">Daha eğlenceli şeylerle uğraşsınlar diye nişanlıları başbaşa bıraktık. Ama bu öğleden sonrası gözümde uzamaya başlamıştı, bana kalsa eve döner, akşam yemeği saatinin gelmesini yazıhanemde beklerdim.</p>

  <p class="block_5">Küçük odada kayınpederimin yatak odasından çıkan doktor Paoli ile karşılaştık. Genç olmasına karşın şimdiden epeyce müşteri toplamayı başarmış bir hekimdi. Akça pakça, teni çocuklarınki gibi pembe beyazdı. Güçlü bedeninde gözleri öyle çok yer tutuyordu ki, tüm görünümüne bir ciddiyet ve önem veriyordu. Gözlüğü dolayısıyla olduğundan büyük görünüyordu, bakışı eşyalara okşarmış gibi takılı kalıyordu. Şimdi, hem onu, hem doktor S.yi —şu psikanaliz yapan doktor— iyi tanıyorum ya, hana öyle geliyor ki S.nin gözleri insanı çözümlemek isteyerek, içini okurmuş gibi süzüyor, doktor Paoli ise doymak bilmez bir merakın peşinde gibi. Doktor Paoli, hastasını tüm ayrıntıları ile, olduğu gibi görüyor, üstelik adamın karısını, Hatta üzerinde oturduğu sandalyeyi bile gözden kaçırmıyor. Hangisi hastalarının daha iyi canına okuyor, onu Tanrı bilir! Kayınpederimin hastalığı sırasında, Paoli’ye sık sık gittim, felâketin kapıda olduğunu aileye bildirmesin diye ricalar ettim, hiç unutmuyorum, bir gün beni sıkacak kadar uzun uzadıya bakarak gülümsemişti:</p>

  <p class="block_5">— Siz karınıza tapıyorsunuz, azizim!</p>

  <p class="block_5">İyi bir gözlemciymiş, çünkü ben o sıralar babasının hastalığına çok üzülen, benim de Tanrının her günü aldattığım karıma gerçekten tapıyordum.</p>

  <p class="block_5">Doktor, Giovanni’nin bir gün öncesinden de iyi olduğunu bildirdi. Şimdi kaygılanacak bir şey kalmıyordu, mevsim elverişliydi, yeni evlilerin balayı yolculuğuna yürekleri rahat çıkabileceklerini düşünüyordu.</p>

  <p class="block_5">— Tabii, diye ihtiyatla ekledi, beklemediğimiz komplikasyonlar çıkmazsa.</p>

  <p class="block_5">Doğru tahmin etmemişti, beklenmedik komplikasyonlar ortaya çıktı.</p>

  <p class="block_5">Tam allahaısmarladık derken, o gün, konsültasyona çağrıldığı Copler adında bir tanıdığımız aklına geldi. Böbrekleri felç olmuşmuş. Felci korkunç bir diş ağrısının haber verdiğini anlattı. Hastanın durumunun ağır olduğunu bildirdi, ama her zaman yaptığı gibi yargısını bir kuşku ile hafifletti:</p>

  <p class="block_5">— Yarın sabaha çıkarsa daha bir süre yaşayabilir de.</p>

  <p class="block_5">Augusta çok üzüldü, gözlerine yaşlar doldu, hemen zavallı dostumuzun yanına koşmamı rica etti. Bir duraksadım, sonra istediğini yaptım, hem de seve seve, çünkü içim birdenbire Carla ile doldu. Kızcağıza ne kadar da sert davranmıştım! İşte, Copler ortadan silinince, o, orada, o sahanlığın üzerinde yapayalnız kalmıştı, hiçbir tehlikesi yoktu artık, benim yaşadığım dünya ile her türlü bağlantısı kopmuştu. Sabahki tersliğimin onda bıraktığı izlenimi silmek için yanına koşmalıydım.</p>

  <p class="block_5">Ama ihtiyatlı davrandım, ilkin Copler’e gittim. Augusta’ya onu gördüğümü söylemeliydim.</p>

  <p class="block_5">Copler’in Corsia Stadion’da oturduğu ufak, kendi halinde, apartman dairesini önceden biliyordum. Yaşlı bir emekli, beş odasından üçünü ona kiralamıştı. Beni o karşıladı. İri yarı bir adamdı, gözleri kıpkırmızı olmuş, kısa, karanlık koridorda soluk soluğa bir aşağı bir yukarı gidip geliyordu. Tedaviyi üstlenmiş olan doktorun, az önce, Copler’in can çekişmekte olduğunu saptadıktan sonra gittiğini söyledi. İhtiyar soluk soluğa, alçak sesle konuşuyordu, sanki can çekişeni rahatsız etmekten çekiniyormuş gibi. Ben de sesimi alçalttım. Biz insanların saygı belirtisi saydığımız bir davranıştır bu, oysa, belki de ölüm yolcusu, yolun sonunda kendisine yaşamı anımsatan açık seçik, güçlü seslerin eşlik etmesinden daha çok hoşlanır.</p>

  <p class="block_5">İhtiyar, can çekişen hastanın yanında bir rahibenin bulunduğunu söyledi. Zavallı Copler’in tempolu hırıltısı ile yaşamının son dakikalarının vurguladığı o odanın kapısı önünde saygı ile duraladım. Gürültülü soluğu iki zamandan oluşuyordu: havayı ciğerlerine çekerken duraksıyor, ciğerlerinden dışarı atarken acele ediyordu. Ölmeye acelesi mi vardı ne? İki sesi bir sessizlik izliyordu, işte o sessizlik uzadığında yeni yaşamına başlayacak diye düşündüm.</p>

  <p class="block_5">İhtiyar, odaya gireyim istiyordu, ama ben istemedim. Bana sitem dolu gözlerle bakan ölülerin sayısı artmaya başlamıştı.</p>

  <p class="block_5">O sessizliğin uzamasını beklemedim, Carla’ya koştum. Stüdyonun kapısı kilitliydi, vurdum, ama ses çıkmadı. Sabırsızlandım, tekmelemeye başladım, o zaman ardımdan apartman dairesinin kapısı açıldı. Carla’nın annesinin sesi geldi:</p>

  <p class="block_5">— Kim o? Sonra ihtiyar kadın korku içinde başını uzattı, mutfağından gelen sarı ışığın aydınlığında beni tanıyınca yüzünün kıpkırmızı olduğunu gördüm, apak saçları o kızarıklığı büsbütün belirginleştiriyordu. Carla evde yokmuş, gidip stüdyonun anahtarını almayı önerdi, bana lâyık sanığı o biricik odaya alacaktı. Ama hiç rahatsız olmamasını söyledim, mutfağına girdim, hiç beklemeden bir tahta iskemleye oturdum. Ocakta, bir tencerenin altında bir parça kömür yanıyordu. Benim yüzümden akşam yemeğini pişirmekten vazgeçmesin, dedim. Fasulye pişiriyormuş, bu yemek de pişmek bilmezmiş. Masraflarını artık benim üstleneceğim evde hazırlanan yiyeceğin kıtlığı beni yumuşattı, metresimi hazır bulamayınca duyduğum kızgınlığı hafifletti.</p>

  <p class="block_5">Birkaç kez, otursun dediğim halde hanım ayakta kaldı. Birdenbire bayan Carla’ya çok kötü bir haber vermeye geldiğimi söyleyiverdim: Copler ölüyordu.</p>

  <p class="block_5">İhtiyar kadının kolları yanlarına düştü, olduğu yere çöküverdi.</p>

  <p class="block_5">— Aman Tanrım! diye mırıldandı. Biz şimdi ne yapacağız?</p>

  <p class="block_5">Sonra Copler’in başına gelenlerin kendi başına gelenden beter olduğu aklına geldi, yakındı:</p>

  <p class="block_5">— Zavallı beyefendi! Ne kadar iyi bir insandı!</p>

  <p class="block_5">Yüzü gözyaşlarından sırılsıklam olmuştu bile. Kuşkusuz o zavallı adamın zamanında ölmese, o evden kapı dışarı edileceğini bilmiyordu. Bu da içime su serpti. Çevremde sırrımı ele verecek hiçbir şey yoktu artık!</p>

  <p class="block_5">İçini rahatlatmak istedim, onlar için o güne dek Copler’in yaptığını bundan böyle benim yapacağımı söyledim. Hayır, dedi, kendisi için ağlamıyormuş, onlar nasıl olsa böyle benim gibi iyi yürekli insanlarla çevriliymişler, o hayırsever koruyucuları için ağlıyormuş.</p>

  <p class="block_5">Kadıncağız, Copler’in hangi hastalıktan öldüğünü de bilmek istedi. Ona felâketin nasıl patlak verdiğini anlatırken, bir süre önce, Copler ile acının yararı üstüne yaptığımız tartışmayı anımsadım. İşte onun da dişleri harekete geçmiş, imdat istemeye koyulmuşlardı, çünkü bir metre ötede böbrekler stop etmişlerdi. Az önce hırıltısını dinlediğim dostumun yazgısını o denli umursamıyordum ki, onun düşünceleri ile oyun oynar gibiydim hâlâ. Eğer beni duyabilseydi, ona derdim ki, hastalık hastasında birkaç kilometre uzakta patlak veren bir illetten ötürü, nasıl olup da sinirlerin haklı yere acı verdikleri böylece anlaşılıyordu işte.</p>

  <p class="block_5">İhtiyar kadınla konuşacak pek bir şey kalmamıştı, gidip Carla’yı stüdyosunda beklemeye razı oldum. Garcia’yı elime aldım, birkaç sayfa okumaya çalıştım. Ama şan sanatı beni pek etkilemiyordu.</p>

  <p class="block_5">İhtiyar kadın yeniden yanıma geldi. Meraklanmıştı, Carla gecikmişti. Acele gereken birtakım tabakları almaya gittiğini söyledi.</p>

  <p class="block_5">Sabrım taşmak üzereydi. Öfkeyle çıkıştım:</p>

  <p class="block_5">— Ne o, tabak mı kırdınız? Daha dikkatli davransanız olmaz mıydı?</p>

  <p class="block_5">Böylece ihtiyar kadından yakayı kurtardım, kendi kendine söylenerek gitti:</p>

  <p class="block_5">— İki tanecik... ben kırdım...</p>

  <p class="block_5">Bir an keyfim yerine geldi, çünkü evdeki tabaklarının hepsinin kırıldığını, kıranın da annesi değil, Carla olduğunu biliyordum. Sonra Carla’nın annesine hiç de tatlı davranmadığını, kadıncağızın bu yüzden kızının işlerini hayırsever koruyucuları ile konuşmaktan deli gibi korktuğunu öğrendim. Galiba bir seferinde saf saf, Copler’e, Carla’nın şan derslerinden nasıl sıkıldığını anlatmış. Copler, Carla’ya kızmış, o da gidip annesine çatmış.</p>

  <p class="block_5">İşte böyle bekledikten sonra, benim tatlı metresim çıkageldi, hoyratlıkla, öfkeyle sevdim onu. Büyülenmişti, kekeliyordu:</p>

  <p class="block_5">— Ben de kalkmış senin aşkından kuşkulanıyordum! Bütün gün, bana o kadar kötü davranan birine kendimi verdim diye canıma kıymak istedim hep!</p>

  <p class="block_5">Sık başağrılarım tuttuğunu, beni deliye çevirdiğini belirttim, yiğitçe direnmesem, beni yeniden koşa koşa Augusta’nın yanına döndürecek duruma gelince de yine o ağrılardan söz ettim ve kendimi tuttum. Bu arada, zavallı Copler’e birlikte ağladık; tam anlamıyla birlikte!</p>

  <p class="block_5">Doğrusu, Carla, koruyucusunun dehşet verici sonuna kayıtsız kalmamıştı. Konuşurken rengi uçtu:</p>

  <p class="block_5">— Ben huyumu bilirim, dedi. Şimdi uzun zaman yalnız kalmaktan korkarım artık. Zaten daha yaşarken bile öylesine korkutuyordu ki beni!</p>

  <p class="block_5">Ve ilk kez, çekine sıkıla bütün gece onunla birlikte kalmamı önerdi. Aklımdan bile geçmezdi bu, hatta, o odada yarım saat daha kal dese, kalamazdım. Ama zavallı kızcağıza yüreğimden geçenleri sezdirmemek için, hayır dedim, —kendi huyuma ilk üzülen bendim zaten—, o evde annesi de bulunduğundan, böyle bir şey yapamazdık. Küçümseyerek dudak büktü:</p>

  <p class="block_5">— Yatağı buraya getiririz, olur biter; annemde beni gözetleyecek cesaret yoktur.</p>

  <p class="block_5">O zaman, ona beni evde bekleyen düğün şöleninden söz ettim, ardından onunla bir gece geçirme olanağını bulamayacağımı söylemek gereğini duydum. Az önce iyi davranmaya niyetlenmiştim ya, sesimin tonuna çok dikkat ediyordum, hep sevecenlikle konuştum, ama ona vereceğim (ya da ummasına izin vereceğim) her yeni hak Augusta’ya yeni bir ihanet anlamına gelecekti, ben de bunu yapmak istemiyordum.</p>

  <p class="block_5">O anda, Carla ile aramdaki en güçlü bağların neler olduğunu anlıyordum: benim sevecenlik niyetim bir, Augusta ile ilişkilerim konusunda söylediğim yalanlar iki, ki bunları zamanla yavaş yavaş, sezdirmeden hafifletmeli, silmeliydim. Hatta bu işe hemen o akşam giriştim, tabii gerektiği gibi ihtiyatla, çünkü yalanımın anımsanması henüz çok kolaydı. Eşime karşı görevlerimi çok derinden duyduğumu söyledim, çünkü çok saygıdeğer bir kadındı, hiç kuşku yok daha fazla sevilmeyi de hakediyordu, kendisini nasıl aldattığımı bilmesini hiç istemezdim.</p>

  <p class="block_5">Carla bana sarıldı:</p>

  <p class="block_5">— Seni böyle seviyorum işte: ilk kez, hemen duyduğum gibi, iyi yürekli, tatlı olduğunda. O zavallıcığa hiçbir kötülük etmeye kalkışmayacağım.</p>

  <p class="block_5">Doğrusu Augusta’ya zavallıcık denilmesi hiç hoşuma gitmemişti, ama zavallı Carla’ya o uysallığından ötürü minnettardım. Karımdan nefret etmemesi iyi bir şeydi. Minnetimi göstermek istedim, sevecenlik belirtisi olacak bir şey arayarak çevreme bakındım. Sonunda buldum. Ona da kendi çamaşırhanesini bağışladım: şan hocasını geri çağırmayacağıma söz verdim.</p>

  <p class="block_5">Carla sevgiyle atıldı üstüme, bu da pek canımı sıktı, ama yiğitçe göğüs gerdim. Sonra şanı, asla bırakmayacağına söz verdi. Sabahtan akşama kadar şarkı söylenmiş, ama kendi gönlünce. Hatta hemen şimdi bir şarkı dinletmek istiyordu. Ama canım çekmedi, hayli kaba davranarak, alaş telâş ayrıldım yanından. Herhalde o gece de kendini öldürmeyi düşünmüştür, ama bunu anlatacak zamanı hiç vermedim ona.</p>

  <p class="block_5">Copler’in yanına döndüm, çünkü Augusta’nın bütün o zamanı hastanın başında geçirdiğimi sanması için son havadisleri iletmem gerekiyordu. Copler iki saat önce ölmüşü, ben gittikten hemen sonra. Küçük koridoru arşınlayıp durmuş olan ihtiyar emekli ile birlikte ölünün odasına girdim. Cesedi giydirmişlerdi bile, yatağın çarşafsız şiltesi üzerinde yatıyordu. Ellerine bir haç tutuşturmuşlardı. Emekli, alçak sesle tüm resmi işlemlerin tamamlandığını, Copler’in yeğenlerinden birinin gelip geceyi ölünün yanında geçireceğini anlattı.</p>

  <p class="block_5">Böylece zavallı dostuma bundan sonra gerekecek tek tük şeylerin de sağlandığını öğrenerek gidebilirdim artık, ama birkaç dakika kalıp seyrettim ölüsünü. Hastalıkla uzlaşıncaya dek savaşmış olan o zavallıcık için içten bir damla gözyaşının gözlerimden fışkırdığını duymayı ne çok isterdim. —Çok acıklı! dedim. Onca ilacı olan bir hastalık onu korkunç bir ölümle öldürmüştü. Alay edermiş gibi. Ama bir damla gözyaşım akmadı. Copler’in avurtları birbirine geçmiş yüzü, hiçbir zaman ölümün katılığında olduğu gibi güçlü gözükmemişti. Renkli mermere heykel gibi oyulmuştu sanki, çürüyüp kokuşmaya hazır olduğunu akla getirecek hiçbir belirti göremezdi kimse. Yine de o yüzde gerçek bir yaşam belirtisi vardı: hiç beğenmeden, aşa<span class="calibre5">ğılayarak bakıyordu, belki bendeniz hastalık hastasına, belki, şarkı söylemem diye ayak direyen</span> Carla’ya. Bir an yerimden sıçradım, ölü yeniden hırıldamaya başlamış gibi gelmişti. Bana hırıltı gibi gelen sesin emeklinin heyecandan artan soluması olduğunu farkeder etmez eleştirmen durgunluğuma döndüm yeniden.</p>

  <p class="block_5">Adamcağız beni kapıya kadar geçirdi, böyle bir apartman dairesi arayan birini görürsem kendisini salık vermemi rica etti:</p>

  <p class="block_5">— Görüyorsunuz ya, böyle bir durumda görevimi fazlasıyla, hatta çok fazlasıyla yapmayı bildim!</p>

  <p class="block_5">İlk kez sesini yükseltmişti, hiç kuşkusuz önceden haber vermeden daireyi tahliye etmiş olan Copler’e yönelik bir sitem sezildi sesinde. İstediği her şeyi vâdederek koşar adım ayrıldım oradan.</p>

  <p class="block_5">Kayınpederimin evinde herkesi tam o sırada sofraya oturmuş buldum. Haber sordular, şölenin neşesini kaçırmamak için Copler’in hâlâ sağ olduğunu söyledim, hâlâ umut var dedim.</p>

  <p class="block_5">Toplantı hayli hüzünlü geldi bana. Bu izlenimi veren belki de kayınpederimin durumuydu, çevresinde hepimiz ender yiyecekler tıkınırken o bir tabak çorba ile bir bardak süte hükümlüydü. Önünde dünya kadar zamanı vardı, onu da başkalarının ağzına bakmakla geçiriyordu. Bay Francesco’nun mezelere canla başla giriştiğini görünce söylendi:</p>

  <p class="block_5">— Üstelik benden iki yaş büyük!</p>

  <p class="block_5">Bay Francesco üçüncü şarap kadehine uzandığında alçak sesle homurdandı:</p>

  <p class="block_5">— Bu üçüncüsü! Zehir zıkkım olsun e mi?</p>

  <p class="block_5">Ben de sofrada yer içer olmasaydım, kayınpederimin aynı değişimi benim gırtlağımdan geçen şaraba da dilediğini bilmeseydim tedirgin olmazdım. Giovanni’nin, o koca burnunu süt çanağına daldırdığı ya da kendisine yöneltilen bir sözü yanıtladığı onları kollayarak koskocaman lokmalar yutuyor, kadehler dolusu şarap yuvarlıyordum. Alberta, sırf herkesi güldürsün diye, Augusta’ya beni fitneledi: çok içiyormuşum. Karım şakacıktan beni parmağıyla tehdit etti. Bunun bir zararı yoktu ama, artık gizli yemek zahmetine katlanmaya değmeyince zararı görüldü. O ana değin beni hiç aklına getirmemiş olan kayınpederim nefret dolu korkunç bakışlarını gözlüğün üzerinden bana dikti.</p>

  <p class="block_5">— Ben, hiçbir zaman, yemekte de, şarapta da, aşırıya kaçmamışımdır, dedi. Aşırıya kaçana, erkek demezler... derler, bu noktada hiç de iltifat sayılmayacak o sözü birkaç kez yineledi.</p>

  <p class="block_5">Şarabın etkisi ile, herkesi güldüren o aşağılayıcı sözcük içime gerçekten mantık dışı bir öç alma isteği saldı. Kayınpederime en zayıf yanından saldırdım: hastalığından. Erkek değil diye bol bol yiyip içene değil, doktorun her lâfına eyvallah diyene denir diye haykırdım. Ben onun yerinde olsam, hiç de öyle bir boyunduruğa girmezdim. Kızımın düğününde —hiç değilse sevgimden ötürü— yiyip içmemi engellemelerine izin vermezdim.</p>

  <p class="block_5">Öfkeli bir gözlemde bulundu Giovanni:</p>

  <p class="block_5">— Benim yerimde olsan görürdüm halini!</p>

  <p class="block_5">— Kendi yerimdeki halimi görüyorsun, yetmiyor mu? Bak sigarayı bırakıyor muyum hiç?</p>

  <p class="block_5">Kendi zayıflığımla bu ilk böbürlenişimdi, ne dediğimi iyi anlasınlar diye de hemen bir sigara tellendirdim. Hepsi gülüyorlar, bay Francesco’ya yaşantımın nasıl son sigaralarla dolu olduğunu anlatıyorlardı. Ama daha bitmemişti, kendimi güçlü, dövüşken duyuyordum. Gelgelelim, Giovanni’nin kocaman su bardağına biraz şarap koyar koymaz herkesin desteğini yitirdim. İçer diye korkuyorlardı, içmesin diye bağırıştılar, sonunda bayan Malfenti bardağı kapıp uzaklaştırdı.</p>

  <p class="block_5">— Demek beni öldürmek niyetindesin? diye sordu Giovanni yumuşak bir sesle, merakla süzüyordu beni. —Senin şarabın kötüdür! Sunduğum şarabı içmek için elini bile uzatmamıştı.</p>

  <p class="block_5">Gerçekten aşağılandığımı, yenilgiye uğradığımı duydum. Elimden gelse kayınpederimin ayaklarına kapanır, bağışlanmamı dilerdim. Ama o da şarabın etkisindendir diye yapmadım. Bağışlanmamı dileseydim suçumu üstlenmiş olurdum, oysa şölen bitmemişti, o pek tatsız kaçan ilk şakamı onaracak fırsatı bulabilirdim daha. Bu dünyada her şeye vakit vardır. Bütün sarhoşlar hemen şarabın ilk akıllarına estirdiği şeyin kurbanı olmazlar zaten. Çok içtiğimde, girişimlerimi tıpkı sağlam kafayla yaptığım gibi çözümlerim ve sanırım aynı sonuca varırım. Kayınpederime zarar vermek gibi kötü bir düşünceye nasıl vardığımı anlamak için kendi kendimi gözlemleyip durdum. Ve yorgun, ölesiye yorgun olduğumu farkettim. Eğer hepsi, nasıl bir gün geçirdiğimi bilseler, beni bağışlarlar diye düşündüm. Bir kadına iki kez sahip olmuş, sonra yüzüstü bırakmıştım, iki kez karıma geri dönmüş üstelik onu da iki kez reddetmiştim. Bu noktada talihim yaver gitti, boş yere gözyaşlarımla sulamaya çalışıp da başaramadığım o ölü belleğime başını uzattı, iki kadının düşüncesi silindi; yoksa o gidişle lâfı Carla’ya getirmem işten bile değildi. Zaten şarap yüreğimi yumuşatmadan önce de tüm isteğim itiraf etmek değil miydi? Döndüm, dolaştım. Copler’den söz ettim. Hepsi o gün büyük dostumu yitirdiğimi bilsinler istiyordum. Davranışımı bağışlarlardı herhalde.</p>

  <p class="block_5">Copler öldü, gerçekten öldü, diye haykırdım, o ana kadar onları üzmemek için sesimi çıkarmamıştım. İşe bak sen! Tam o anda gözlerimin yaşlarla dolduğunu duydum, gizlemek için başımı öte yana çevirdim.</p>

  <p class="block_5">Hepsi güldüler, inanmadılar bana. O zaman da şarabın en açık seçik özelliği olan inatçılık işe karıştı. Ölüyü ayrıntıları ile anlattım:</p>

  <p class="block_5">— Öyle kaskatı, sanki Michelangelo’nun elinden çıkmış taşların en ölümsüzüne oyulmuş gibiydi.</p>

  <p class="block_5">Herkes birden sustu, derken Guido bağırarak sessizliği bozdu:</p>

  <p class="block_5">— Peki şimdi artık bizi üzmemek gereğini duymaz mı oldun?</p>

  <p class="block_5">Yerinde bir gözlemdi. Kararımı unutmamıştım ama bir yana atmıştım! Onarmanın bir yolu bulunmaz mıydı acaba? Kahkahalarla gülmeye koyuldum:</p>

  <p class="block_5">— Yutturdum işte! Ölmedi, biraz daha iyice. Hepsi şaşkın şaşkın bakıyorlardı.</p>

  <p class="block_5">— Daha iyice, diye ekledim ciddi ciddi, beni tanıdı, gülümsedi bile.</p>

  <p class="block_5">Hepsi de inandılar, ama bana cephe aldılar elbirliğiyle. Giovanni dedi ki, kendini zorlarsa, bir yanına bir şey olmayacağını bilse, kafama bir tabak fırlatırmış. Böyle bir uydurma haberle eğlentinin tadını kaçırmam bağışlanmaz şeymiş. Eğer doğru olsaymış suçlu sayılmazmışım. Yeniden kalkıp gerçeği söylesem daha iyi mi ederdim yoksa? Copler ölmüştü, yalnız kalır kalmaz ardından dökmem gereken gözyaşları kendiliğinden, bol bol fışkıracaktı. Derdimi anlatmak için söz aradım, ama bayan Malfenti o hanımefendilere yaraşır ağırbaşlılığıyla lâfımı ağzıma tikti:</p>

  <p class="block_5">— Şimdi o zavallı hastayı kendi haline bırakalım. Yarın düşünürüz!</p>

  <p class="block_5">Baş eğdim, düşüncem bile kesinlikle uzaklaştı ölüden: «Allahaısmarladık! Bir yere kaybolma! Hemen dönerim!».</p>

  <p class="block_5">Sıra kadeh kaldırmaya gelmişti. Doktoru Giovanni’ye o noktada bir kadeh şampanya içme iznini vermişti. Şarabı nasıl doldurduklarını büyük bir ciddiyetle izledi, kadeh ağzına kadar dolmadan dudaklarına götürmeyi reddetti. Ada ile Guido’ya ciddiyetle süslü sözlere sapmadan mutluluklar diledikten sonra yavaş yavaş son damlasına değin başına dikti. Bana, yan yan bakarak son yudumu benim sağlığıma içtiğini söyledi. Hiç de iyi olmadığını bildiğim bu dileği geçersiz kılmak için masa örtüsünün altından iki elimle birden boynuz işareti yaptım<sup class="calibre7"><sup class="noteref" id="back_note_9"><a class="calibre4" href="../Text/index_split_018.html#note_9" title="9">9</a></sup></sup>.</p>

  <p class="block_5">Akşamın bundan sonrası kafamda biraz karışık. O masada az sonra Augusta’nın girişimi üzerine hakkımda bir alay iyi söz edildiğini biliyorum, örnek bir koca diye gösterdiler beni. Her suçum bağışlandı, kayınpederim bile nazikleşti. Ama Ada’nın kocasının da benim kadar iyi çıkmaktan başka daha iyi bir tüccar, en çok da «şey» bir insan olmasını umuyormuş, böyle dedi... bir sözcük arayıp duruyordu. Bulamadı, kimse de itiraz etmedi: beni daha o sabah gördüğünden, pek az tanıyan bay Francesco bile. Bana gelince, ben kırılmadım. Onarılması gereken büyük yanlışlıklar yaptığımız bilinci nasıl da yüreğimizi yumuşatır ya! Minnetle eyvallah demeyeceğim saygısızlık yoktu, yeter ki o haketmediğim sevgi ile birlikte sunulsun. Yorgunluktan ve içkiden bulanmış kafamda, karısını aldatmakla iyiliğinden bir şey yitirmeyen iyi koca görüntümü sarıp sarmaladım. İnsan dediğin iyi olmalıydı, iyi, gerisinin ne önemi vardı? Elimle Augusta’ya bir öpücük yolladım, o da minnet dolu bir gülümseme ile karşıladı.</p>

  <p class="block_5">Sonra masada çakır keyif oluşumdan yararlanıp eğlenmek isteyen biri çıktı, nişanlılara kadeh kaldırmak zorunda kaldım. Sonunda, peki demiştim, çünkü böylece iyi niyetimi herkesin önünde açıklamak her şeyi çözümler diye düşünmüştüm. O anda kendimden kuşkulandığım falan yoktu, çünkü beni nasıl tanımışlarsa öyle duyuyordum kendimi, ama onca kişinin önünde iyi niyetimi açıklarsam daha da iyi olurdum, onlar da tanıklık etmiş olurlardı.</p>

  <p class="block_5">Bu yüzden kadeh kaldırırken, yalnız kendimden ve Augusta’dan sözettim. Böylece ikinci kez evliliğimin tarihçesini yapıyordum. Carla’ya anlatırken karıma âşık olduğumu söylemeyerek çarpıtmıştım; burada da bir başka yalancılık ettim, evliliğimin öyküsünde büyük payı olan iki kişiden, Ada ile Alberta’dan söz etmedim. Duraksamalarımı anlattım, nice mutlu günler yitirmeme neden olduklarından ötürü kendimi nasıl avutacağımı bilemiyordum. Sonra şövalyeliğim tuttu, Augusta’nın da kararsızlıklar geçirdiğini söyledim. Ama o, neşeyle gülerek, hayır, dedi.</p>

  <p class="block_5">Sözlerimi güç belâ toparladım. Neden sonra balayına çıktığımızı, İtalya’nın tüm müzelerinde çılgınlar gibi seviştiğimizi anlattım. Yalana öylesine gırtlağıma kadar gömülmüştüm ki, hiçbir işe yaramaz bir takım uydurma ayrıntılar da kattım. Bir de şarap gerçeği söyletir derler.</p>

  <p class="block_5">Augusta ikinci bir kez sözümü keserek durumu kurtardı, benim yüzümden sanat yapıtlarının nasıl tehlikeye girdiklerini söyledi, bu yüzden müzelere gitmekten vazgeçtiğimizi anlattı. Böylelikle, o ayrıntının uydurmalığından başka şeyleri de açık etmiş olduğunun farkında değildi! O sahada iyi bir gözlemci bulunsaydı, hiç olmayacak bir ortama kondurduğum o aşkın da nemene aşk olduğunu pek güzel anlayıverirdi.</p>

  <p class="block_5">Bitmek bilmez, başı sonu belirsiz söylevimi sürdürdüm, evimize varışımızı, şunu bunu yaparak yuvamızı nasıl güzelleştirdiğimizi, hatta bir de çamaşırhane yaptırdığımızı anlattım.</p>

  <p class="block_5">Augusta yine gülerek sözümü kesti:</p>

  <p class="block_5">— Hayatım, bu şölen bizim onurumuza verilmiyor ki, Ada ile Guido için veriliyor! Onlardan söz etsene!</p>

  <p class="block_5">Hepsi bağrışarak onayladılar. Ben de güldüm, sayemde böyle durumların vazgeçilmez koşulu olan patırtılı şenlik havasına ulaştığımızı farketmiştim. Gelgelelim, söyleyecek birşeycikler bulamadım. Saatlerdir konuşurdum sanki. Ardarda birkaç kadeh şarap daha yuvarladım:</p>

  <p class="block_5">— Bu Ada için! Bir dikelip baktım, masa örtüsünün altından boynuz işareti yaptı mı diye.</p>

  <p class="block_5">— Bu Guido için! Kadehi başıma diktikten sonra ekledim:</p>

  <p class="block_5">— Tüm yüreğimle! İlk kadehe o bildirinin eklenmemiş olduğunu unutmuştum.</p>

  <p class="block_5">— Bu ilk çocuğunuza!</p>

  <p class="block_5">Ve eğer sonunda engellemeselerdi çocukları için daha nice kadehler boşaltırdım. O zavallı masum yavrular için masada ne kadar şarap varsa içebilirdim.</p>

  <p class="block_5">Ardından her şey büsbütün bulandı. Açık seçik anımsadığım bir tek şey var: başlıca kaygım sarhoş görünmemekti. Dimdik duruyordum, az konuşuyordum. Kendime hiç güvenim kalmamıştı, her sözcüğü ağzımdan çıkarmadan çözümlemek gereğini duyuyordum. Ortadan konuşulurken söze karışmaktan vazgeçiyordum, bulanmış düşüncelerimi berraklaştıracak zaman vermiyorlardı bana. Bari ben bir söz açayım dedim, kayınpederime döndüm:</p>

  <p class="block_5">— Borsada Exterieur’ün iki puan düştüğünden haberin var mı?</p>

  <p class="block_5">Benimle hiç ilgisi olmayan, Borsada kulağıma çalman bir şey söylemiştim; tek isteğim, iş konuşmaktı, bir sarhoşun genellikle aklına gelmeyecek ciddi şeyler söylemek istiyordum. Ama galiba, kayınpederim için, olayın biraz önemi varmış ki, bana şom ağızlı dedi. Yaptığım çıkışların bir tanesi olsun iyi gitseydi ne olurdu?</p>

  <p class="block_5">Bende tuttum yanımdaki Alberta ile ilgilendim. Aşktan konuştuk. O kuramla ilgileniyordu, ben de, o an için uygulama ile hiç mi hiç ilgili değildim. Böylece güzel güzel çene çaldık. Bana fikir sordu, ben de o günün deneyimlerinden apaçık ortaya çıktığını sandığım bir fikir buluverdim. Bir kadın, dedim, değeri Borsadaki tüm tahvillerden daha fazla değişebilen bir maldır. Alberta yanlış anladı, sandı ki herkesçe bilinen bir şeyi, kadının belli bir yaştaki değerinin bir başka yaştakinden çok ayrı olduğunu söylüyorum. Meramımı daha açıklıkla anlattım: bir kadının değeri sabahın belli bir saatinde yüksek olabilir, öğle üzeri sıfıra düşebilir, öğleden sonra sabahkinin iki katına çıkabilir, akşam eksilere inebilir. Eksi değer kavramını da açıkladım: bir erkeğin onu çevresinden uzaklaştırmak, hem de çok uzaklaştırmak için ödemeye hazır olduğu tutar kadının eksi değeriydi.</p>

  <p class="block_5">Zavallı güldürü yazarı, buluşumun doğru olup olmadığını pek kestiremiyordu, ama ben o gün Carla ile Augusta’nın uğradıkları değer değişikliklerini anımsadığımdan, söylediklerimden pek emindim. Meramımı daha iyi açıklamak istediğimde şarap yardımıma yetişti, konudan iyice ayrıldım:</p>

  <p class="block_5">— Şimdi bak, dedim, senin değerinin X olduğunu varsayalım, eğer ayacığına ayağımla basmama izin verirsen değerin derhal en az bir X daha artar.</p>

  <p class="block_5">Sözlerimi hemen hareketimle pekiştirdim. Kıpkırmızı oldu, ayağını çekti, işi şakaya vurayım dedi:</p>

  <p class="block_5">— İyi de, bu kuram falan değil, düpedüz uygulama. Augusta’nın fikrini alalım bari.</p>

  <p class="block_5">Şunu açıkça söylemeliyim, o güzel ayacığı ben kupkuru bir kuramdan çok farklı buluyordum, yine de dünyanın en saf yüzüyle bağırarak, hayır dedim:</p>

  <p class="block_5">— Kuram olmaz olur mu, salt kuram bu, başka türlü duyuyorsan senin için fesat demektir.</p>

  <p class="block_5">Ben de, Alberta da, onun bedeninin bir yerine dokunduğumu ve bunu zevk için yaptığımı söylediğimi uzun zaman unutmadık. Sözüm, hareketimi vurgulamıştı, hareketim de sözümü vurguladı. Alberta tâ evleninceye değin beni gördükçe gülümsedi ve kızardı, evlendikten sonra ise hem kızardı, hem kızdı. Kadınlar böyledir işte. Doğan her gün, onlara geçmişin yeni bir yorumunu esinler. Hiç de tekdüze olmamalı yaşamları. Benim için o davranışımın yorumu hiç değişmedi: tadına doyulmaz bir küçücük şeyin hırsızlama alınması; ve eğer belli bir süre o hareketimi unutturmamaya çalıştım, daha ilerde ise unutulsun diye elimden geleni yapmaya hazır idiysem, suç Alberta’nındı.</p>

  <p class="block_5">O evden ayrılmadan önce, bir şey daha, hem de çok ağır bir şey daha oldu, hiç unutmuyorum. Bir an, Ada ile yalnız kaldım. Giovanni yatmıştı, ötekiler de Guido’nun oteline kadar götüreceği bay Francesco’yu uğurluyorlardı. Ada’yı uzun uzun seyrettim, baştan aşağı bembeyaz dantellere bürünmüştü, omuzları, kolları çıplaktı. Bir şeyler söylemek geliyordu içimden, ama, uzun uzun sustum; dilimin ucuna kadar gelen her cümleyi, ilkin çözümleyip, sonra yutuyordum. Acaba şunları söylememe izin var mıdır diye de düşündüm. «Sonunda evleniyorsun ve büyük dostum Guido ile evleniyorsun diye nasıl seviniyorum bir bilsen. Ancak şimdi aramızdaki her şey bitmiş olacak». Yalandı bu söylemek istediğim, herkes biliyordu ki aramızda her şey aylarca önce bitmişti, ama o yalan pek güzel bir iltifatmış gibi geliyordu, böyle giyinen bir kadının da iltifat beklediği, iltifat dinlemekten hoşlandığı kesindi. Gelgelelim uzun uzadıya düşündükten sonra sustum gitti. O sözleri gerisingeri tıktım, çünkü yüzdüğüm şarap denizinde sarılacak bir tahta parçası bulmuştum: beni sevmeyen Ada’nın keyfi olsun diye Augusta’nın sevgisini tehlikeye düşürmekle hata ettiğimi düşündüm. Ama birkaç saniye kafamı kurcalayan o kuşku içinde, daha sonra da bir gayret gösterip o sözlerden kendimi sıyırdığımda, Ada’ya öyle bir bakış baktım ki, kalktı, dönüp bana korku ile baktıktan sonra, Allah bilir koşmaya hazır, çıktı gitti.</p>

  <p class="block_5">İnsan kendi bakışını da bir söz kadar, hatta daha çok anımsayabiliyor; bakış bir sözden daha önemli, çünkü tüm sözlüğü arasanız bir kadını soyabilen bir sözcük bulamazsınız. Ben şimdi biliyorum ki o bakışım bulduğum sözleri çarpıttı, yalınlaştırdı. Ada’nın gözünde, giysilerinin, hatta derisinin altına girmek istemişti o bakış. Anlamı kuşkusuz şuydu: «Haydi gel, şimdi benimle yat!». Çok tehlikelidir şarap, en çok da, gerçeği su yüzüne çıkarmadığı için. Gerçekten başka, bambaşka bir şeyi açık eder: İnsanın o andaki isteğini; bir kaprisi tutar, az çok yakın zamanlarda kafamızda evirip çevirdiğimiz, sonra bir yana attığımız ıvır zıvır düşünceleri gün ışığına serpiverir; silgi izlerini bir yana bırakır da, yüreğimizde hâlâ okunabilen ne varsa okur. Bilirsiniz ya, tıpkı bir çekin üzerine yanlış bir ciro yapıldığında olduğu gibi, hiçbir şeyi toptan silip atmanın yolu yoktur. Tüm öykümüz her zaman okunabilecek gibidir, şarap da avaz avaz haykırır onu, yaşamın sonradan getirip yığdığı şeyleri ise dikkate almaz.</p>

  <p class="block_5">Augusta ile eve dönmek için bir araba tuttuk. Karanlıkta görevimin karıma sarılıp öpmek olduğunu düşündüm, bu tür karşılaşmalarda, nice kez, böyle yapmıştım, şimdi de yapmazsam aramızda bir şeyler değişti sanır diye korkuyordum. Hiçbir şey yoktu değişen! şarap bunu da avaz avaz haykırıyordu! Zeno Cosini ile evlenmişti, o da tıpkı eskisinin aynı, yanındaydı işte. Eğer o gün elimden başka kadınlar da geçtiyse, şarap da beni keyiflendirmek için sayılarını arttırıp, bir bilmem Ada’yı mı, Alberta’yı mı ekliyorsa ne önemi vardı bunun?</p>

  <p class="block_5">Hiç unutmuyorum, uykuya dalarken, bir an, Copler’in ölüm döşeğindeki mermersi yüzü geldi gözlerimin önüne. Hakkını arar gibiydi, hani şu kendisine vâdettiğim gözyaşlarını. Ama hakkını yine alamadı, çünkü uyku beni kollarının arasına alıp yoketti. Ancak daha nice hayaletten özür diledim: «Birazcık daha bekle! Şimdi gelirim!». Oysa hiç gitmedim, cenazesinde bile yoktum. Hem evde, hem ev dışında yapacak o kadar çok işimiz çıktı ki ona ayıracak zamanımız olmadı. Arasıra sözünü ettik, ama yalnızca gülmek için, içtiğim şarabın onu bilmem kaç kez öldürüp dirilttiğini anımsıyorduk. Hatta ailede bir özdeyiş olup çıktı gazeteler sık sık yaptıkları gibi birinin ilkin ölümünü bildirip sonra yalanladıklarında «Bu da zavallı Copler gibi» deriz.</p>

  <p class="block_5">Ertesi sabah kalktığımda biraz başım ağrıyordu. Böğrümdeki sancı biraz rahatsız etti, belki şarabın etkisi sürdükçe hiç duymadığım, sancı alışkanlığımı da hemen yitirdiğim içindi. Ama aslında üzüntülü değildim. Augusta eğer o gün düğün şölenine gitmeseydim çok kötü olacağını söyledi, çünkü ben gitmeden önce, ev içinden ölü çıkmış gibiymiş, böylece yüreğime bir de o su serpti. Demek pişmanlık gerektirecek bir davranışım olmamıştı. Sonradan bağışlanmayan bir tek suçum olduğunu duydum: Ada’ya öyle pis pis bakışım!</p>

  <p class="block_5">Öğleden sonra karşılaştığımızda, Ada, bana öyle bir kaygıyla el verdi ki beni de büsbütün kaygılandırdı. Ama belki hiç de nazik sayılmayacak o kaçışından dolayı vicdanı sızlıyordu. Ne var ki benim o bakışım da çok kötü kaçmıştı. Gözümün hareketini tam olarak anımsıyordum ve o bakışın açtığı yaranın unutulmayacağını anlıyordum. Özenle kardeşlik göstererek hatamı onarmalıydım.</p>

  <p class="block_5">Derler ki, insan fazla içip rahatsızlandı mı, en iyi çare daha çok içmekmiş. Ben de o sabah, kendime geleyim diye Carla’ya gittim. Daha yoğun bir yaşantı isteği içindeydim, insanı yeniden alkole ileten şeydir bu, ama ona doğru ilerlerken, bana bir gün öncekinden bambaşka bir canlılık versin isterdim. Biraz belirsiz, ama hepsi de dürüst, iyi niyetlerle doluydum. Carla’dan hemen ayrılamayacağımı biliyordum, ama yavaş yavaş ahlakçılığa başlayabilirdim. Bir kere hep karımdan söz edecektim. Günün birinde eşimi sevdiğimi öğrenecek, hiç şaşırmayacaktı. Her duruma hazırlıklı olmak için de yeleğimin cebinde bir zarf daha vardı.</p>

  <p class="block_5">Carla’nın yanına vardım, bir çeyrek saat sonra doğruluğundan ötürü kulağımdan hâlâ gitmeyen bir lâf etti hana: «Sevişirken amma da kaba davranıyorsun!». Tam o sıra kabalık ettiğimin bilincinde değildim. Karımdan söz etmeye başlamıştım, Augusta’ya düzdüğüm övgüler Carla’nın kulağına kendisine yönelttiğim sitemler gibi gelmiş olmalı.</p>

  <p class="block_5">Sonra beni yaralayan Carla oldu. Vakit geçirmek için şölende özellikle kadeh kaldırırken verdiğim, ölçüsüz kaçan bir söylevden ötürü canımın ne kadar sıkıldığını anlatmıştım. Carla bir gözlemde bulundu:</p>

  <p class="block_5">— Eğer karını sevseydin, babasının sofrasında kadeh kaldırırken yalan yanlış konuşmazdın.</p>

  <p class="block_5">Karımı az sevdiğimden ötürü de bir öpücük vererek ödüllendirdi beni.</p>

  <p class="block_5">Bu arada, beni, Carla’ya sürüklemiş olan yaşantımı yoğunlaştırma dileği, hemen dosdoğru Augusta’ya döndürecekti adımlarımı, kendisine aşkımdan söz edebileceğim tek kadın oydu. Tedavi için içtiğim şarap fazla kaçmıştı bile ya da artık başka tür şarap gerekliydi. Ama o gün Carla ile olan ilişkim nazikleşecek, o zavallı kızın —daha sonra öğrendiğim gibi— hakkettiği sevecenlik ile taçlanacaktı. Birçok kez, bana şarkı söylemeyi önermişti, beğenecek miyim, görmek istiyordu. Ama ben şarkısını dinlemeyi hiç istememiştim, sesi ile ilgilenmiyordum artık. Madem çalışmaya razı değil, diyordum, şarkı söylemesine değmezdi bundan böyle.</p>

  <p class="block_5">Benim ki ağır bir aşağılamaydı, çok üzüldü. Yanıma oturmuş, gözyaşlarını göstermemek için kucağında kavuşturduğu ellerine bakıyordu kımıldamadan. Sitemini yineledi:</p>

  <p class="block_5">— Bana karşı bu kadar kaba davranırsan, sevmediğin kimseye kimbilir neler yapıyorsundur!</p>

  <p class="block_5">Aslında yufka yüreklinin biriyimdir, o gözyaşlarını görünce yumuşadım, ufacık odada o şiddetli sesiyle kulak zarımı hırpalasın diye ricada bulundum. Şimdi de nazlanıyordu, sonunda şarkı söylemezse bırakıp giderim diye tehdit ettim de, peki dedi. Şunu kabul etmeliyim, bir an için, hiç değilse bir süre özgürlüğüme yeniden kavuşabilmek için iyi bir özür buldum gibi geldi, bana sadık bendem, tehdidi duyar duymaz gözleri yerde, gidip piyanoya oturdu. Kısacık bir an kendini toparlamaya çalıştı, neredeyse tüm bulutları dağıtmak istercesine eliyle yüzünü sıvazladı. Beni şaşırtan bir çabuklukla başardı bunu, elini çektiğinde, yüzünde önceki acıdan iz kalmamıştı.</p>

  <p class="block_5">Birden hiç beklenmedik bir sürprizle karşılaştım. Carla şarkısını okuyor, anlatıyordu, çığlık çığlığa haykırmıyordu. Bağırtıları —anlattığına göre— hocası zorla yaptırıyormuş, şimdi hocasıyla birlikte onları da kapının önüne koymuştu. Bir tür öyküye ya da itirafa benzeyen şu Trieste türküsüydü söylediği:</p>

  <p class="block_15">«Seviştiğim doğru ya,</p>

  <p class="block_15">Ne kötülük var bunda?</p>

  <p class="block_15">Onaltımın baharında</p>

  <p class="block_15">Masal dinleyemem ya!»</p>

  <p class="block_7"> </p>

  <p class="block_5">Gözleri muzip bir ışıkla pırıldıyordu, söylediğinden fazlası vardı o gözlerde. Hiç de kulak zarımı patlatma tehlikesi yoktu, şaşkınlıktan büyülenerek yaklaştım. Yanına oturdum, o da türküyü dosdoğru bana okudu, gözlerini yan kapamış, notaların en hafif, en temiziyle, o onaltı yaşın özgürlük ve aşk isteğini dile getiriyordu.</p>

  <p class="block_5">Carla’nın incecik yüzünü ilk kez doğru dürüst gördüm: çok temiz çizgili beyzi bir yüzdü bu, gözlerin derin çukurları ile hafifçe çıkık elmacık kemikleri göze çarpıyordu yalnız, şimdi böyle, bana ve ışığa dönmüşken, hiçbir gölgenin karartmadığı bir kar beyazlığındaydı. Sanki saydammış gibi gözüken, kanını ve belki de belirmeyecek kadar zayıf damarlarını öylesine güzel gizleyen teninin yumuşacık çizgileri, sevilmek, korunmak istiyordu.</p>

  <p class="block_5">Ona kayıtsız şartsız kucak dolusu sevgi vermeye, korumaya hazırdım, hatta Augusta’ya dönmeye o denli hazır olduğum an bile, çünkü o anda benden, yalnız kabaca bir sevgi isteniyordu, karımı aldatmadan verebileceğim bir sevgi yani! Ne hoş şeydi bu! Oracıkta Carla’nın yanında kalıyordum, ona, o beyzi yüzünün istediği şeyi sunuyordum ve Augusta’dan kopmuyordum! Carla’ya sevgim derinleşti. O günden sonra, dürüstlük ve temizlik gereksinimi duyduğumda, artık onu bırakmak gerekmedi bir daha, yanında kalıp konuyu değiştirebildim.</p>

  <p class="block_5">Bu yeni tatlılık tam o sırada keşfettiğim güzelim beyzi yüzün mü etkisiydi, yoksa müzik yeteneğinin mi? Yeteneği yadsınamazdı! O garip Trieste türküsü, aynı genç kızın artık ihtiyarlayıp yıprandığını, artık ölmekten gayrı özgürlük aramadığını anlatan bir dörtlükle sona erer. Carla, o cılız dizeleri muziplikle, neşe ile canlandırıyordu hâlâ. O yeni bakış açısından, aşk hakkını daha güçlü olarak ileri sürebilmek için ihtiyarlamış gibi yapan gençliğin tâ kendisiydi.</p>

  <p class="block_5">Türküsünü bitirip de hayran kaldığımı görünce, o da, ilk kez karşımda, tutkunun yanısıra sevecenlik duydu. O türküyü hocasının öğrettiği şan parçalarından daha çok beğeneceğimi biliyormuş!</p>

  <p class="block_5">— Ne yazık, dedi üzüntüyle, insan çalgılı kahvehanelere gitmedikçe geçimini bundan çıkaramaz ki.</p>

  <p class="block_5">İşlerin böyle olmadığına kolaylıkla inandırdım onu. Dünyada nice ses sanatçıları vardı ki şarkılarını bağıra çağıra değil, alçak sesle söylüyorlardı.</p>

  <p class="block_5">Adlarını vereyim istedi. Kendi sanatının böyle önem alabileceğini öğrendiğinden mutluydu. Saflıkla şöyle ekledi:</p>

  <p class="block_5">— Ben bu şarkıyı söylemenin ötekini söylemekten çok daha güç olduğunu biliyorum, ötekini söylemek için ciğerlerimin yettiği kadar bağırmam yetiyor.</p>

  <p class="block_5">Gülümsedim, tartışmaya girmedim. Hiç kuşkusuz onun sanatı da güçtü, bunu o da biliyordu, çünkü bildiği tek sanat oydu. O türküyü söyleyebilmek için çok uzun uzun çalışması gerekmişti. Her sözcüğün, her notanın tonunu düzelterek kimbilir kaç kez yinelemişti. Şimdi de bir başka türkü üzerinde çalışıyormuş, ama ancak birkaç hafta sonra öğrenebilirmiş. Daha önce dinletmek istemiyordu.</p>

  <p class="block_5">Bunu, o ana değin birtakım hayvanca sahnelerin geçtiği o odada çok güzel dakikalar izledi. İşte Carla’nın önünde bir uğraşın yolu açılıyordu. Beni ondan kurtaracak uğraşın. Onun için, Copler’in düşlediğine pek benzer bir yoldu! Bir hoca bulmayı önerdim. İlkin, bu sözcükten korktu, ama sonra, bir deneriz, eğer sıkıcı ya da yararsız çıkarsa kapı dışarı edebilirsin deyince, kolaylıkla kandı.</p>

  <p class="block_5">O gün Augusta’nın yanında da kendimi çok iyi duydum. Yüreğim sanki Carla’nın evinden değil de bir gezintiden dönmüşüm gibi rahattı. Zavallı Copler de herhalde kendisini sinirlendirmedikleri günler o evden öyle ayrılıyordu. Çölde bir vahaya ulaşmışım gibi sevindim. Eğer Carla ile uzayıp giden tüm ilişkim bitmek bilmez bir çalkantı içinde geçseydi, kendime de, sağlığıma da büyük zararı olurdu. O günden sonra, sanki yüz güzelliğinin bir sonucuymuş gibi, işler daha bir durgunlaştı, yalnız arasıra, hem Carla’ya olan tutkumu, hem Augusta’ya olan aşkımı canlandırmak için gerekli kesintiler oluyordu. Gerçi Carla’ya yaptığım her ziyaret Augusta’ya bir ihanet anlamına geliyordu ama çok geçmeden bir sağlık ve iyi niyet banyosunda unutuluyordu bu. İyi niyetlerim de artık Carla’ya onu bir daha görmeyeceğimi bildirme isteği ile koştuğum zamanlardaki gibi sert ve sarsıcı değildi. Tatlı, babacan davranıyordum: işte sanatı ile uğraşıyordum. Bir kadını, her Tanrının günü bırakıp ertesi gün yeniden peşine düşmek benim zavallı yüreğimin kaldıramayacağı bir çaba olurdu zaten. Oysa, bu durumda, Carla hep avucumun içindeydi, ben de onu, bir o yana, bir öteki yana yöneltiyordum.</p>

  <p class="block_5">İyi niyetlerim, uzun süre, kenti dolaşıp Carla’ya uygun bir hoca arayacak kadar güçlenmedi. Oturduğum yerden kımıldamadan avutuyorlardı beni. Sonra günün birinde, Augusta anne olacağını haber verdi, iyi niyetim anında devleşti, ve Carla hocasına kavuştu.</p>

  <p class="block_5">Aslında onca zaman ayak sürümemin bir nedeni Carla’nın hoca olmadan da yeni sanatında ciddi çalışmalar yapmasıydı. Her hafta bir yeni şarkı söylüyordu bana, davranışını ve sözlerini özenle düzeltiyordu. Gerçi bazı notaların birazcık daha yumuşatılmaları gerekirdi, ama belki öyle kendiliğinden de incelirlerdi. Carla’nın gerçek bir sanatçı olduğunun kesin kanıtını türkülerini ilk söyleyişinde kaptığı iyi şeylerden vazgeçmeden, sürekli olarak ilerlemeler yapmasında buluyordum. O ilk çalıştığı türküyü sık sık yineletiyordum, her seferinde yeni ve etkileyici vurgular eklemiş olduğunu görüyordum. O bilgisizliği içinde güçlü bir anlatım arıyor, ama türküye hiç yalancı ya da abartmalı sesler katmıyordu, doğrusu olağanüstü bir şeydi bu. Gerçek bir sanatçı gibi, oluşturduğu ufak yapıya her gün bir taş ekliyordu, kalanına hiç dokunmuyordu. Ayrıca türkü kalıplaşıp kalmıyordu, hep aynı esin kaynağından fışkırıyordu.</p>

  <p class="block_5">Carla şarkısına başlamadan önce hep eliyle yüzünü sıvazlıyor, o elin ardında kendini şöyle bir toparlayarak sahneleyeceği ufak güldürüye balıklama dalıyordu. Her zaman, çocuksu sayılamayacak bir güldürüydü bu.</p>

  <p class="block_9"> </p>

  <p class="block_15"><i class="calibre3">Rosina</i> <i class="calibre3">te xe nata in un casoto</i><sup class="text_2"><sup class="noteref" id="back_note_10"><a class="calibre4" href="../Text/index_split_019.html#note_10" title="10">10</a></sup></sup></p>

  <p class="block_7"> </p>

  <p class="block_16">daki alaylı akıl hocası, tehdit etmesine ediyordu, ama pek ciddiye alınır yanı yoktu. Türkü, bunun her gün rastlanılan türden bir öykü olduğunu sezdirir gibiydi. Carla’nın, düşüncesi başkaydı, ama sonunda aynı kapıya çıkıyordu:</p>

  <p class="block_5">— Aslında benim Rosina’ya sempatim var, yoksa söylemeye değecek bir türkü değil, diyordu.</p>

  <p class="block_5">Carla’nın kimi kez hiç bilmeden Augusta’ya olan sevgimi canlandırdığı, yüreğimde pişmanlık uyandırdığı oldu. Karımın, pek öyle lök gibi oturduğu makama karşı, saldırıda bulunmak cüretini her gösterişinde duydum bunu. Bütün bir gece kendisinin olmam dileğini yüreğinden silmemişti; hiç bir zaman yanyana uyumamız sanki yeterince, içli dışlı olmamış gibi geliyormuş ona, böyle dedi bir kez. Kendisine daha yumuşak davranmaya alışmak istiyordum, olmaz, diye kestirip atmadım, ama hep aklımdan, geçiyordu ki, Augusta’yı sabahleyin, bütün gece beni beklediği bir pencerenin önünde bulmaya razı olmadıkça böyle bir işe kalkışmama olanak yoktu. Hem sonra, bu da, karıma yeni ihanet sayılmaz mıydı? Kimi kez, yani Carla’ya arzu dolu koştuğum zamanlar, onu sevindirmek geçiyordu içimden, ama hemen ardından bunun olanaksızlığını ve yakışıksızlığını kavrıyordum. Böyle, böyle, uzun bir süre, o umudu ne yoketmeyi, ne gerçekleştirmeyi başardık. Görünürde anlaşmıştık: er geç bütün bir geceyi birlikte geçirecektik. Bu arada bir olanak da çıkmıştı: çünkü ana-kız Greco’lara evlerini ikiye bölen kiracıları çıkarttırmıştım, böylece Carla, sonunda kendi yatak odasına kavuşmuştu.</p>

  <p class="block_5">Guido’nun düğününden az sonra, kayınpederim kendisini ölüme götürecek olan krize yakalandı, ben de bir ihtiyatsızlık edip, karımın, kayınvalideme dinlenme fırsatı vermek için bir gece babasının başucunda nöbet tutacağını Carla’nın yanında ağzımdan kaçırdım. Ondan sonra da, olmaz, demenin yolu yoktu artık: Carla karım için o kadar acılı olan geceyi onunla geçirmem için ayak diredi. Böylesi bir kaprise başkaldıracak cesareti bulamadım, yüreğimde ağır bir yük, baş eğdim.</p>

  <p class="block_5">Bu özveriye kendimi hazırladım. Carla’ya sabah gitmedim, böylece akşam olunca istek dolu koştum yanına, bir yandan kendime diyordum ki. Augusta’yı başka nedenlerden ötürü acı çektiği sırada aldatıyorsam, bu, onu daha beter aldatıyorum anlamına gelmez. Bu yüzden, sabırsızlandım bile, çünkü zavallı Augusta, tutmuş, akşam yemeğine, geceye, bir de ertesi sabah kahvaltısına gerekecek şeyleri hazırlamak için neler yapmam gerektiğini açıklıyordu uzun uzun.</p>

  <p class="block_5">Carla, beni stüdyoda karşıladı. Az sonra, hem anası hem hizmetçisi olan kadıncağız nefis bir yemek çıkardı önümüze, ben de, yanımda getirdiğim tatlıları ekledim. İhtiyar kadın, sonra dönüp soframızı topladı, doğrusu bana kalsa hemen yatmak isterdim, ama gerçekten çok erkendi. Carla da şarkılarını dinletti. Repertuarında ne varsa ortaya döktü, o saatlerin en güzel bölümü de bu oldu, çünkü sevgilime kavuşmanın sabırsızlığı, Carla’nın şarkılarının her zaman verdiği zevki arttırıyordu.</p>

  <p class="block_5">Bir an geldi «Dinleyicilerin olsa seni çiçek ve alkış yağmuruna tutarlardı» diye belirttim, tüm dinleyici kitlesini benim içinde bulunduğum ruh haline sokmanın olanaksızlığım unutmuştum.</p>

  <p class="block_5">Sonunda yine o aynı yatakta, ufacık, süsten püsten yoksun, yoksul bir odada yattık. Odadan çok duvarla bölünmüş bir koridora benziyordu. Daha uykum gelmemişti, uykum olsa da o havasızlıkta uyuyamayacağımı düşünüp umutsuzlanıyordum.</p>

  <p class="block_5">Derken, annesi çekingen bir sesle Carla’yı çağırdı. Kız yanıtlamak için eşiğe gitti, kapıyı aralık bıraktı. Biraz öfkeli bir sesle ihtiyar kadına ne istediğini sorduğunu işittim. Öteki, utana sıkıla, anlayamadığım bir şeyler söyledi, Carla da kapıyı annesinin yüzüne çarpmadan önce şöyle bağırdı:</p>

  <p class="block_5">— Rahat bırak beni. Söyledim ya, bu gece burada yatacağım işte!</p>

  <p class="block_5">Böylece Carla’nın geceleri korktuğunu, eski yatak odasında, annesiyle birlikte uyuduğunu öğrendim, orada bir yatağı daha varmış, şimdi birlikte uyuyacağımız yatağı boş kalıyormuş. Hiç kuşku yok, Augusta’ya öyle sert çıkmamda da o korkunun payı vardı. Benim katılmadığım muzip bir neşe ile yanımda kendisini annesinin yanında olduğundan daha güvenli duyduğunu açıkladı. O uzak stüdyonun yanındaki odada duran yatak kafama takıldı. Daha önce hiç görmemiştim. Kıskanmıştım! Az sonra, Carla’nın o zavallı annesine takındığı tavrı da hiç beğenmediğimi farkettim. Ana-babasının yanında olabilmek için benim yakınlığımdan vazgeçen Augusta’ya hiç benzemiyordu. Ben zavallı babamın kaprislerine onca uysallıkla baş eğmiş biri olarak, ana-babasına saygısızlık edenlere hiç dayanamam doğrusu.</p>

  <p class="block_5">Carla, benim kendisini kıskandığımı da, küçümsediğimi de farketmedi. Kıskançlık belirtilerini bastırdım, günümün büyük bölümünü, aman biri çıksa beni metresimden kurtarsa diye dua ederek geçirdiğime göre, kıskanmaya hiç hakkım yoktu. Gerçi az önce beni kıskançlığa iten nedenler şimdi içimde küçümseme uyandırıyordu ama, bir yandan tümüyle ayrılma düşüncesini kafamda evirip çevirirken, kızcağızı bir de küçük düşürmenin yeri yoktu. Asıl gerekli olan, içinde bir metreküpten fazla hava bulunmayan, üstelik fırın gibi sıcak olan o daracık odadan elden geldiğince çabuk kaçmaktı.</p>

  <p class="block_5">Hemen uzaklaşmak için ne özür buldum, iyice aklımda kalmamış bile. Soluk soluğa giyinmeye başladım. Karıma vermeyi unuttuğum bir anahtardan söz ettim, gelirse eve giremeyeceğini söyledim. Hatta anahtarı da gösterdim, aslında her zaman yanımda taşıdığım anahtardı, ama söylediklerimin elle tutulur bir kanıtı olarak kullandım. Carla beni alıkoymayı denemedi bile; giyindi, yolumu aydınlatmak için aşağıya kadar benimle geldi. Merdivenlerin karanlığında tedirgin eden bir bakışla içimi okumak ister gibi baktığını sandım: yoksa beni anlamaya mı başlamıştı? Pek kolay değildi bu, öylesine iyi rol yapıyordum ki. Gitmeme izin verdiği için teşekkür ederken, arasıra dudaklarımı yanaklarına bastırmaktan geri durmuyordum, beni kendisine sürükleyen heyecanım söndü sansın diye. Sonra, rolümü başarıyla oynamış olduğum konusunda hiç kuşkum kalmadı. Az önce, aşkın verdiği bir esinle, Carla, ana-babamın bana taktıkları şu çirkin Zeno adının hiç de bana uymadığını söylemişti. Adımın Dario olmasını istermiş, orada, karanlıkta, benden ayrılırken bu adla çağırdı. Sonra havanın bozduğunu farketti, gidip bana bir şemsiye getirmeyi önerdi. Ama ben ne pahasına olursa olsun, ona, daha fazla dayanamıyordum, gerçekliğine kendim de inanmaya başladığım anahtarı elimden bırakmadan koşa koşa ayrıldım oradan.</p>

  <p class="block_5">Gecenin derin karanlığını arasıra göz kamaştırıcı parıltılar yırtıyordu. Gök gürültüsünün homurtusu çok uzaklardan geliyordu. Hava hâlâ Carla’nın o daracık odasındaki gibi durgun ve boğucuydu. Düşen kocaman seyrek damlalar da ılıktı. Kuşkusuz tepelerde hava bozmuştu, koşmaya başladım. Talihim yaver gitti, Corsia Stadion’da hâlâ kapanmamış bir kapı buldum, eşiğe tam zamanında sığındım! Hemen ardından fırtına sokağı kapladı. Yağmurun şarıltısını çılgın bir rüzgâr kesti, gök gürültüsünü de birden yanı başımıza getirmiş gibiydi. Birden yerimden sıçradım, o saatte bana yıldırım çarpacak olsa sırrım açığa çıkardı! Hem de Corsia Stadion’da! Bereket, karım ne garip huylarım olduğunu, gecenin köründe oraya kadar koşmuş olabileceğimi bilir böylece her şeye özür bulunurdu.</p>

  <p class="block_5">O kapının eşiğinde bir saatten fazla beklemek zorunda kaldım. Hava biraz düzelecek gibi oluyor, hemen ardından bir başka biçimde babaları tutuyordu. Şimdi sıra doludaydı.</p>

  <p class="block_5">Kapıcı gelmiş, bana arkadaşlık ediyordu, kapıyı hemen kapamasın diye eline biraz bahşiş sıkıştırmam gerekti. Sonra, kapıdan içeri, beyazlar giymiş, sırılsıklam bir bey girdi. Zayıf, kupkuru bir ihtiyardı. Kendisiyle bir daha karşılaşmadım, ama kara gözlerinin pırıltısından ve tüm bedeninden fışkıran canlılıktan ötürü aklımdan hiç çıkmıyor. Öyle sırılsıklam olmuş diye ağzına geleni sayıp döküyordu.</p>

  <p class="block_5">Tanımadığım insanlarla gevezelikten oldum olası hoşlanmışımdır. Yanlarında kendimi daha sağlıklı ve güvenli duyarım. Dinlenirim, desem yeri. Bir topallamamaya dikkat etmem gerekir, o kadar.</p>

  <p class="block_5">Sonunda, fırtına dindiğinde, hemen evime değil, kayınpederime gittim. O anda bir çağrıya uymam ve bundan kıvanç duymam gerekiyormuş gibi geliyordu.</p>

  <p class="block_5">Kayınpederim uyuyakalmışta, yanında bir rahibe de bulunan Augusta yanıma gelebildi. Geldiğime iyi ettiğimi söyledi, ağlayarak kollarıma atıldı. Babası gözlerinin önünde korkunç acılar çekmişti.</p>

  <p class="block_5">Baktı, sırılsıklam olmuşum, beni bir koltuğa yerleştirdi, üzerimi battaniyelerle örttü. Sonra, bir süre yanımda kalabildi. Ben çok yorgundum, yanımda kaldığı o kısacık sürede bile uyku ile savaştım. Kendimi tertemiz duyuyordum, bir kere yuvamızın çatısından uzak bir yerde geceyi geçirerek onu aldatmış değildim. Suçsuzluk öylesine hoş bir duyguydu ki, arttırmak istedim. İtirafı andıran bir takım lâflar gevelemeye başladım. Kendimi zayıf, suçlu duyuyorum, dedim, bu noktada Augusta yüzüme açıklama ister gibi baktığından, hemen kafamı kabuğumun içine çektim, işi felsefeye döktüm, suçluluk duygusunun her düşüncemde, her soluğumda varolduğunu söyledim.</p>

  <p class="block_5">— Din adamları da böyle düşünürler, dedi Augusta, Allah bilir, belki de bilmediğimiz suçlarımızdan ötürü böyle cezalandırılıyoruz!</p>

  <p class="block_5">Durmadan ağlıyor, gözyaşlarına uygun lâflar ediyordu. Benim kafamdan geçenle on adamlarınınki arasında bulunan farkı pek iyi kavramadı gibi geldi, ama tartışmak istemedim, güçlenen rüzgârın tekdüze uğultusunda, bu itirafları yaptıran atılımın verdiği dinginlikle rahat, dinlendirici bir uykuya daldım.</p>

  <p class="block_5">Şan hocasına sıra gelince işi birkaç saatte bağladık. Ben adamı seçeli epeyi zaman olmuştu, doğrusunu isterseniz seçmemin nedeni de Trieste’nin en ucuz hocası olmasıydı. Ne olur, ne olmaz diye, konuşmaya Carla gitti. Kendisini hiç görmedim, ama şunu söylemeliyim ki, artık hakkında çok şey biliyorum ve dünyada en çok saygı duyduğum kimselerden biridir. Sağlıklı, girdisiz çıktısız biri olmalı, bu da Vittorio Lali gibi sanatı için yaşayan bir adam için garip kaçıyor. İmrenilecek biri, çünkü hem dâhi, hem sağlıklı.</p>

  <p class="block_5">Bu arada Carla’nın sesinin yumuşadığını, kıvraklık ve güven kazandığını hemen farkettim. Copler’in seçtiği hoca gibi, bu da Carla’yı zorlar diye korkmuştuk. Belki de Carla’nın isteğine uydu, ama şurası gerçek ki, hep kızın sevdiği müzik türünde kaldı. Ancak aradan aylar geçtikten sonra, Carla güven kazanarak, o türden biraz uzaklaştığını farketti. Trieste türküleri okumaz oldu, derken Napoli şarkılarını da bir yana attı, eski İtalyan şarkılarına, Mozart’a, Schubert’e geçti, özellikle Mozart’ın olduğu sanılan bir «Ninni»si vardı, hiç aklımdan çıkmadı. Yaşamın ne denli üzüntülü bir şey olduğunu derinine duyduğum, bir zamanlar benim olan ve benim sevmediğim gencecik kızın ardından hayıflandığım günlerde, o «Ninni» bir sitem gibi yankılanır hep kulağımda. O zamanlar, Carla yeniden gözlerimin önüne gelir, anne olmuş, çocuğunu uyutabilmek için, bağrından en tatlı sesleri çıkarırken. Aslında, Carla, unutulmaz bir sevgiliydi, ama iyi bir anne olamazdı, çünkü iyi bir evlât değildi. Ama anlaşılan analıkta şarkı söylemek öteki özellikleri geride bırakan bir özellik.</p>

  <p class="block_5">Carla’dan hocasının yaşam öyküsünü öğrendim. Viyana konservatuarında birkaç yıl çalıştıktan sonra Trieste’ye gelmiş, burada talihi yaver gitmiş, gözleri artık görmeyen en büyük kompozitörümüzün yanında çalışmaya başlamıştı. Dikte altında onun bestelerini yazıyormuş, üstelik adamın güvenini kazanmış, bir körün güveni de tam olmalı. Böylelikle, onun niyetlerini, iyice olgunlaşmış inançlarını, yaşlanmak bilmeyen düşlerini tanımış. Çok geçmeden müziğin tümü ruhuna dolmuş, Carla’ya gereken müzik de. Kız onun görünüşünü de anlattı bana: gençmiş, sarışınmış, gürbüz denebilirmiş, giyimine özenmiyormuş, her zaman çamaşırdan yeni çıkmışa benzemeyen kolasız bir gömleği, bol gevşek bir kravatı —siyah olmalı—, kenarları fazla geniş bir fötr şapkası varmış. Az konuşuyormuş —Carla böyle diyordu, benim de, içimden inanmak geliyor, çünkü kızın yanında birkaç ay geçirdikten sonra gevezeleşti, Carla da, bana hemen haber verdi—, tüm dikkatini üstlendiği göreve veriyormuş.</p>

  <p class="block_5">Günümde çok geçmeden bazı karmaşıklıklar belirdi. Sabahları Carla’ya aşkımdan başka bir de buruk kıskançlık götürüyordum, burukluk gün boyunca azalıyordu. O delikanlının, o güzelim, o kolay avdan yararlanmaması olanaksız görünüyordu. Carla, böyle bir şey düşünebilmeme şaşıyordu, ama ben de onu şaşırmış gördükçe şaşıyordum. Aramızda işler nasıl gitmişti, unutmuş muydu yoksa?</p>

  <p class="block_5">Bir gün kıskançlıktan çılgına dönmüş, kapıyı çaldım, korktu, dilersem hocaya hemen yol vereceğini bildirdi. Korkusunun yalnız benim desteğimi yitirmekten ileri geldiğini sanmıyorum, çünkü o sıralar bana kuşku götürmeyecek sevgi kanıtları veriyordu, bunlar beni kimi kez sevindiriyordu, ama, başka bir ruh hali içindeyken sıktılar, Augusta’ya karşı düşmanca davranışlarmış gibi geliyordu, üstelik, ben de, neye malolursa olsun buna katılmak zorundaydım. Carla’nın önerisi karşısında ne yapacağımı şaşırdım. İster sevişme anında, ister pişmanlık anında, ondan gelecek bir özveriyi kabullenmek istemiyordum. İki ruh halim arasında bir bağlantı olmalıydı, birinden ötekine geçmekte zaten kıt olan özgürlüğümü büsbütün kısıtlamak istemiyordum. Bu yüzden böyle bir öneriyi kabul edemiyordum, sonunda daha dikkatli oldum, kıskançlıktan deliye döndüğüm zamanlar bile bunu gizlemeyi başardım. Aşkıma öfke karıştı, sonunda, istediğim zamanlar da, hiç istemediğim zamanlar da, Carla’yı, kendimden aşağı bir yaratıkmış gibi görmeye başladım. Beni aldatıyordu ve bu bana vızgeliyordu. Ondan nefret etmediğimde, varlığını aklımdan çıkarıyordum. Ben, Augusta’nın egemenliğindeki sağlık ve dürüstlük ortamının parçasıydım, Carla, yakamı koyverir vermez, bedenimle de, ruhumla da oraya dönüyordum.</p>

  <p class="block_5">Carla’nın, mutlak içtenliğinden ötürü, nasıl upuzun bir süre tümüyle benim olduğunu kesin olarak biliyorum, o sıralardaki kıskançlığım gizli bir adalet duygusunun açığa çıkmasından başka türlü yorumlanamaz. Hakettiğini er geç başıma gelecekti. İlkin hoca abayı yaktı. Sanırım aşkının ilk belirtileri bazı sözleri oldu, Carla, onları, övgümü gerektiren ilk büyük sanat başarısının kanıtı olarak aktardı bana. Adam demişmiş ki, artık bu hocalık işine öylesine ısınmış ki, beş para almadan da derslerini sürdürürmüş. Bana kalsa, Carla’nın suratına bir tokat patlatırdım, ama biraz toparlanınca onun, bu büyük zaferine sevinebildiğimi iddia edebildim. O da ilkin limon dişlemişim gibi bütün yüzümün ekşidiğini unuttu, yatıştı, gecikmeli övgümü kabul etti. Adam, ona tüm özel sorunlarını anlatmışmış, pek fazla sorunu da yokmuş zaten: müzik, yoksulluk ve ailesi. Kızkardeşinden çok çekmişmiş, adam Carla’nın yüreğinde o tanımadığı kadına karşı büyük bir antipati uyandırmayı bilmişti. O antipati bana çok tehlikeli göründü. Şimdi, birlikte, onun bestelediği şarkıları söylüyorlardı, Carla’yı sevdiğim zamanlar da, bir ayakbağı gibi duyduğum zamanlar da, o şarkılara hiç önem veremedim. Daha sonraları da kimsenin onlardan söz ettiğini duymadım, ama kimbilir, belki de iyiydiler. Adam sonra Birleşik Amerika’da orkestralar yönetti, belki oralarda bu tür şarkılar da söyleniyordur.</p>

  <p class="block_5">Gelgelelim, günün birinde, Carla bana adamın kendisiyle evlenmeyi istediğini anlattı, o hayır, demişti. İşte o zaman gerçekten kötü bir durumda kaldım: ilkin gözümü öylesine bir öfke bürüdü ki, içimden hocayı bekleyip sille tokat kapı dışarı etmek geldi, sonra yasak ilişkimi, aslında tertemiz, ahlâka uygun bir iş olan o evlilikle uzlaştırmanın yolunu bulamadım. Üstelik bu evlilik Carla’nın benim eşliğimde başlamayı düşlediği sanat yaşamından çok daha güvenli ve kestirme bir yoldan çözümlerdi durumu.</p>

  <p class="block_5">O mübarek hoca da, neden o biçimde ve bu kadar erken tutulmuştu ki? Bir yıllık ilişki sonunda, Carla ile aramızda her şey mayalanmıştı, yanından ayrıldığım zamanlardaki öfke bile. Artık pişmanlıklarım pek dayanılır türdendi, gerçi Carla bana hâlâ aşkta kabalık ettiğimi söylemekte haklıydı, ama kendisi buna alışmış görünüyordu. Alışmakta güçlük çekmemişti herhalde, çünkü ben bir daha hiç ilişkimizin o ilk günlerindeki kadar hayvanca davranmadım, o ilk aşırılıkları bir yana bırakınca da kalanı kızcağıza pek hafif gelmiş olmalı.</p>

  <p class="block_5">Bu nedenle, artık Carla’yı pek umursamadığım zamanlar da, ertesi gün gelip de metresimi bulamayacak olsam pek sevinmeyeceğimi farketmem hiç de güç olmadı. Kuşkusuz, o zaman, Carla ile birlikte her zamanki arayı koymadan Augusta’ya dönmeyi başarabilmek pek kolay olurdu, ben, o an için bunu rahatlıkla yapabilirim sanıyordum; ama ilkin bir denemek isterdim. O anda, galiba aşağı yukarı şöyle bir karar vermiştim: «Yarın hocanın önerisine evet desin diye yalvarırım, ama bugün engelleyeceğim onu». Ve büyük bir çabayla, sevgili gibi davranmayı sürdürdüm. Şimdi bunları anlatırken, serüvenimin tüm aşamalarını kayda geçirdikten sonra, metresimi başkası ile başgöz edip kendime saklamaya çalışıyormuşum gibi gelebilir, benim kadar ahlâksız, ama benden daha aklı başında ve dengeli biri olsa bu yolu izlerdi. Ama doğru değildi bu; hocası ile evlenmeliydi evlenmesine, ama o gün değil, ertesi gün. Benim masumiyet diye nitelemekte ayak dirediğim durumum da, ancak o zaman sona erdiyse, nedeni budur. Artık Carla’ya günün kısa bir süresinde tapacak, sonra ardarda yirmidört saat nefret edecek, her sabah yeni doğmuş bir bebek gibi dünyadan habersiz uyanıp, daha öncekilere pek benzeyen bir gün yaşayacak, o günün getirdiği, aslında ezbere bilmem gereken serüvenlere şaşacak halim kalmamıştı. Bundan sonra da böyle sürüp gidemezdi. Kendisinden kurtulma isteğimi dizginleyemezsem, metresimi sonsuza dek yitirme olasılığı çıkmıştı önüme. Ben de hemen dizginledim!</p>

  <p class="block_5">İşte o gün, artık onu hiç umursamazken, Carla’ya öyle bir aşk sahnesi tezgâhladım ki, sahteliği ve coşkusu ile şarap başıma vurduğunda, o gece Augusta’ya arabada yaptığıma benziyordu. Yalnız şarap eksikti burada, üstelik kendi sözlerimi duyunca, kendim de sahiden duygulandım. Onu sevdiğimi, artık onsuz olamayacağımı, bana yaşamımın en büyük özverisini bağışlamasını istediğimi söyledim, öyle ya, ben ona, Lali’nin sunduğunu sunamazdım ki.</p>

  <p class="block_5">Onca büyük aşk saati yaratmış olan ilişkimizde tam bir yenilik oldu bu. Carla, mutluluktan uçarak söylediklerime kulak kesilmişti. Çok sonra, o denli üzülmeme bir neden olmadığına inandırmaya çalıştı beni, ne yapalım, Lali kalkmış da ona abayı yakmışsa? Kendisi onu aklından bile geçirmiyordu!</p>

  <p class="block_5">Ben de teşekkür ettim, hep öyle coşkular içindeydim, ama artık kendi kendimi duygulandıramıyordum. Midemde bir ağırlık var gibiydi: her zamankinden daha beter tehlikede olduğuma kuşku yoktu. Görünürde ise, coşkum azalacağı yerde arttı, tek nedeni de, zavallı Lali için birkaç hayranlık sözü etmekti. Ben onu elden kaçırmak istemiyordum ki, tam tersine, kalsın istiyordum, ama ertesi güne kalsın istiyordum.</p>

  <p class="block_5">Sıra, hocayı tutalım mı, yol mu verelime gelince, hemen anlaştık. Ben, onun, evlilikten sonra bir de sanatından olmasını istemiyordum. O da, doğrusu hocasına değer verdiğini söyledi: yardımı her derste kanıtlanıyormuş. Rahat, mutlu yaşayabileceğime güvence verdi: sevdiği benmişim, başka sevdiği yokmuş.</p>

  <p class="block_5">Hiç kuşku yok, ihanetim genişlemiş, yaygınlaşmıştı. Metresimle yeni bağlar yaratan, şimdiye değin yasal aşkıma ayırdığım alana taşan yeni bir sevgi ile kenetlenmiştim. Ne var ki, eve döndüm mü bu sevgi de silinip gidiyor, daha doğrusu, artarak Augusta’nın üzerine boca ediliyordu. İçimde, Carla’ya karşı derin bir güven de yoktu. Kimbilir o evlenme teklifinin de ne kadarı gerçekti! Günün birinde, öteki adamla da evlenmeksizin Carla bana büyük müzik yeteneği olan bir çocuk armağan etse pek şaşmazdım doğrusu. Böylece, Carla’nın evine kadar bana eşlik eden, onun yanındayken beni bırakıp giden, ben daha kızdan ayrılmadan dönüp yakama sarılan demir gibi sağlam kararlarım yeniden başladı. Hiçbiri hiçbir yere varmayan kararlarım.</p>

  <p class="block_5">Bu yeniliklerden başka herhangi bir sonuç da çıkmadı. Yaz geçti, geçenler kayınpederimi de birlikte alıp götürdü. Benim, Guido’nun açtığı yeni ticarethanede işlerim başımdan aştı, üniversitenin çeşitli fakültelerini de sayarsam, başka hiçbir yerde böylesine çalışmadığımı söyleyebilirim. Ama bu etkinliğimi ilerde anlatacağım. Kış da geçti, küçük bahçemde ilk yeşil yapraklar belirdiler ve beni bir önceki yılda olduğu kadar bitkin görmediler. Kızım Antonia dünyaya geldi. Carla’nın hocası hep altındaydı, ama Carla’nın adama varmaya, hiç mi hiç niyeti yoktu, ben de bunu şimdilik düşünmüyordum.</p>

  <p class="block_5">Ama aslında önem kazanacakları akla bile gelmeyecek bazı olayların, Carla ile olan ilişkilerimde ağır sonuçları görüldü. Ben olayların farkına varmadım, desem yeridir, ancak sonuçlarını farkettim.</p>

  <p class="block_5">İlkbaharın başlarındaydı, Carla ile birlikte, Parkta dolaşmayı kabul etmek zorunda kaldım. Çok sakıncalı bir iş yapıyormuşum gibi geldi, ama Carla, güneşin altında koluma girip yürümeyi öyle çok istiyordu ki, sonunda kıramadım. Gelgelelim birkaç kısa saniye olgun karı-koca ömrü sürmemize izin yoktu, bu deneme de kötü bitti.</p>

  <p class="block_5">Gökyüzünden gelen yepyeni, beklenmedik ılıklığın tadına varabilmek için bir sıraya oturduk, güneş az önce, egemenliği yeniden ele geçirmişe benziyordu. Hafta içinde sabahları parkta kimsecikler olmazdı, bana da, kımıldamazsam dikkati çekme tehlikesi azalırmış gibi geliyordu. Nerede o günler, koltuk değneğine yaslanmış, yavaş, ama kocaman adımlarla yanımıza Tuilio yaklaştı, hani şu ellidört kası başıma saran arkadaşım, geldi beni selâmladı:</p>

  <p class="block_5">— Yahu nerelerdesin bunca zamandır? Nasılsın? işlerin biraz hafifledi mi bari?</p>

  <p class="block_5">Tam yanıma oturmuştu, ilk şaşkınlığımla. Carla’yı görmesini engelleyecek biçimde hareket ediyordum. Ne var ki o, elimi sıktıktan sonra sordu:</p>

  <p class="block_5">— Hanımefendi mi?</p>

  <p class="block_5">Takdim edilmeyi bekliyordu.</p>

  <p class="block_5">Çaresiz kalmıştım:</p>

  <p class="block_5">— Bayan Carla Greco, eşimin bir arkadaşı. Ardından yalanımı sürdürdüm, daha sonra, Tullio’nun kendisinden, ikinci yalanımın ona her şeyi açıklamama yettiğini öğrenecektim. Zorlama bir gülümseme ile dedim ki:</p>

  <p class="block_5">— Küçükhanım da senin gibi bu sıraya beni görmeden gelip oturdu da öyle karşılaştık.</p>

  <p class="block_5">Yalancıların dikkat etmeleri gereken bir nokta vardır: söylediklerine inandırmak istiyorlarsa mutlaka yalnızca gerekli olduğu kadar yalan söylemelidirler. Tuilio o halk adamı sağduyusu ile bir daha karşılaştığımızda dedi ki:</p>

  <p class="block_5">— Çok fazla şey açıkladın da oradan anladım yalan söylediğini, o güzel küçük hanımın metresin olduğunu yani.</p>

  <p class="block_5">Ben, o zaman, Carla’yı çoktan elden kaçırmıştım, büyük bir tutku içinde, tam üstüne bastın, dedim, sonra, onun beni bırakıp gittiğini anlattım üzülerek. İnanmadı, ben de bundan ötürü minnet duydum. İnanmayışı, gelecek için iyi bir belirtiymiş gibi geldi.</p>

  <p class="block_5">Carla o ana değin görmediğim kadar bozuldu. Başkaldırmaya, işte o andan başladığını biliyorum şimdi. Hemen farkına varmadım, çünkü hastalığından ve uyguladığı tedavi yöntemlerinden söz etmeye koyulmuş bulunan Tullio’yu dinlemek için Carla’ya sırtımı dönmüştüm. Daha sonra, öğrendim ki, bir kadın, bazı belli anlar dışında, biraz kabalığı hoşgörse bile, herkesin önünde reddedilmeyi içine sindirmez. Öfkesini, benden çok, zavallı topaldan çıkardı, Tuilio onunla konuşmaya kalkışınca yanıtlamadı bile. Tuilio’yu, ben de dinlemiyordum, çünkü tedavisi ile uğraşacak halde değildim doğrusu. O karşılaşmayı nasıl değerlendirdiğini anlamak içini ufacık gözlerinin içine bakıyordum. Artık emekli olduğunu, bütün gün aylak aylak dolaştığından, o zamanki Trieste’mizin ufacık çevresine kolayca dedikodu yayabileceğini biliyordum.</p>

  <p class="block_5">Sonra, ama uzun uzun düşündükten sonra, Carla kalktı, bizden ayrıldı.</p>

  <p class="block_5">— Allahaısmarladık, diye mırıldandı, yürüdü gitti.</p>

  <p class="block_5">Bana içerlemiş olduğunu biliyordum, hep Tullio’nun varlığını hesaba katarak, onu yatıştırmaya yetecek zamanı kazanmaya çabaladım. Onun evinin bulunduğu yana gittiğimi söyleyerek kendisine eşlik etmeme izin vermesini rica ettim. O kuru allahaısmarladık, beni bıraktığı anlamını taşıyordu, bu da beni bırakmasından cidden korktuğum ilk kezdi. O sert tehdit soluğumu kesiyordu.</p>

  <p class="block_5">Ama Carla o kararlı adımları ile nereye doğru ilerlediğini henüz kendi de bilmiyordu. O anki öfkesine uymuştu, herhalde çok geçmez, yatışırdı.</p>

  <p class="block_5">Beni bekledi, sonra tek söz etmeden yanımda yürümeye koyuldu. Eve vardığımızda öyle bir boşandı ki ürktüm, koşup kollarımın arasına sığındı. Ona, Tullio’nun kim olduğunu, çenesini tutmazsa bana ne kadar zarar verebileceğini açıkladım. Ağlamasının dinmediğini, ama kollarımdan da sıyrılmadığını görünce, daha kararlı bir ses tonuyla konuşma cesaretini gösterdim: ne yani, hakkımda dedikodular mı çıksın istiyordu? Hani, ne olursa olsun, karım sayılan ve kızımın annesi olan o zavallı kadıncağıza acı çektirmemek için elimizden geleni yapacağız dememiş miydik?</p>

  <p class="block_5">Carla biraz toparlanır gibi oldu, ama kendine gelmek için yalnız kalmak istedi. Ben de, içimden sevinerek, koşa koşa, ayrıldım oradan.</p>

  <p class="block_5">Herhalde bu serüvenden olacak. Carla, her yerde karımmış gibi gözükme illetine tutuldu. Hocasına varmak istemediğinden, ondan esirgediği yerin daha büyük bir bölümünü almaya beni zorlamak ister gibiydi. İki tiyatro bileti alayım diye uzun süre kafamı şişirdi, iki ayrı yönden gelip sanki orada rastlaşmış gibi yapacaktık. Ben, onunla yalnızca Parka gittim, geçmişteki kilometre taşımdı orası, şimdi ise öte yandan geliyordum. Başka hiçbir yere götürmedim onu! Ve yavaş yavaş metresim de bana benzedi, hem fazlasıyla. Her an, hiç nedensiz, beklenmedik bir öfkeye kapılıyor, bana çatıyordu. Kendini çabuk toparlıyordu, ama beni kuzu gibi yapmaya yetiyordu bu. Çoğu kez, gittiğimde ağlar buluyordum onu, derdini bana açtırmanın yolu yoktu. Belki benim suçumdu, çünkü ille söylesin diye yeterince üstelemedim bile. Onu daha iyi tanıyınca, yani beni bıraktığında, başka açıklamaya gerek duymadım. Geçim sıkıntısı yüzünden o serüvene sürüklenmişti, bende ona uygun bir adam değildim. Kollarımın arasında kadın olmuştu, hem de —bu varsayım pek hoşuma gidiyordu— namuslu bir kadın. Bu benim marifetim değil elbet, hatta tüm zararını da ben çektim.</p>

  <p class="block_5">Bir kaprisi daha tuttu, ilkin şaşırdım, sonra yüreğim sızladı: eşimi görmek istiyordu. Yanına yaklaşmayacağına yemin ediyordu, kendisini hiç farkettirmeyecekti. Karımın belli bir saatte sokağa çıkacağını öğrendiğimde haber vereceğimi söyledim. Onu villamın yakınında görmeyecekti, çok tenha bir yerde olduğundan, tek başına dolaşan biri dikkati çekerdi, kentin kalabalık caddelerinden birinde görecekti.</p>

  <p class="block_5">Tam o sıralarda kayınvalidem bir göz rahatsızlığı geçirdi, birkaç gün gözleri bağlı kalması gerekti. Sıkıntıdan patlıyordu, tedaviyi bozmaması için kızları yanında nöbet bekliyorlardı: sabahleyin karım gidiyor, öğleden sonra, tam saat dörde kadar Ada kalıyordu. Birden aklıma esti, Carla’ya, karımın kayınvalidemin evinden her akşam saat tam dörtte çıktığını söyledim. Şimdi bile tam olarak bilmiyorum, neden Carla’ya karım diye Ada’yı tanıttım. Hiç kuşku yok, hocasının evlenme önerisinden sonra metresimi kendime daha sıkı sıkıya bağlama gereğini duymuştum, belki de karımı ne denli güzel görürse, kendisi için böyle bir kadını bir yana atan (lâf ola beri gele) bir erkeğe o kadar çok değer verir diye düşünmüşümdür.</p>

  <p class="block_5">O sıralar Augusta, yanağından kan damlayan topuz gibi bir sütnineydi. Kararımı ihtiyat da etkilemiş olabilir. Metresimin aklına eser de bir terslik yapar diye korkmakta haklıydım kuşkusuz, kendini kaybeder de bunu Ada’nın yanında yaparsa önemi olmazdı, o, beni karımın yanında küçük düşürmek istemediğini kanıtlamıştı zaten.</p>

  <p class="block_5">Carla, Ada’nın karşısında beni güç durumda bıraksaydı, kalkar baldızıma her şeyi anlatırdım, hem doğrusunu söyleyeyim mi, seve seve yapardım bunu.</p>

  <p class="block_5">Gelgelelim, bu tutumum hiç akla gelmeyecek bir sonuç verdi. Biraz da kaygılanarak, sabah, Carla’ya, her zamankinden erken gittim. Bir gün öncesine göre tümüyle değişmiş buldum onu. İncecik, o beyzi, soylu yüzü büyük bir ciddiyetle kaplıydı. Öpeyim dedim, itti, sonra dudaklarımı yanağına değdirmeme izin verdi, o da uslu uslu oturup dinleyeyim diye. Masanın öte yanına, karşısına oturdum. Carla da, pek acele etmeden, ben gelinceye kadar yazmış olduğu bir kâğıdı aldı, masanın üzerindeki notaların arasına yerleştirdi. O kâğıda dikkat etmedim, kızın Lali’ye yazdığı bir mektup olduğunu ancak daha sonra öğrendim.</p>

  <p class="block_5">Şimdi biliyorum ki o anda Carla’nın yüreği kuşkular içinde kıvranıyordu. Ciddi gözleri içimi okumak istercesine üzerime dikiliyordu; sonra kendisiyle başbaşa kalmak, daha iyi anlayabilseydim belki de şirin metresimi elimden kaçırmayabilirdim.</p>

  <p class="block_5">Ada ile olan karşılaşmasını anlattı. Kayınvalidemin evinin önünde beklemiş, gelir gelmez tanımış onu.</p>

  <p class="block_5">— Yanılmama olanak yoktu. En önemli çizgilerini bana anlatmıştın. Evet dostum, karını iyi tanıyorsun!</p>

  <p class="block_5">Gırtlağını düğümleyen heyecanı bastırmak istercesine bir an sustu. Sonra yeniden başladı:</p>

  <p class="block_5">— Aranızda ne geçti, bilmiyorum, ama o güzel, o üzüntülü kadını bir daha asla aldatmak istemiyorum! Hemen bugün müzik hocama yazıyorum, onunla evlenmeye hazır olduğumu bildireceğim!</p>

  <p class="block_5">Şaşkınlık içindeydim:</p>

  <p class="block_5">— Üzüntülü mü? diye bağırdım. Yanılmışsın, belki o anda ayakkabısı ayağını sıkmıştır.</p>

  <p class="block_5">Ada üzüntülüymüş ha! Yok canım, her zaman güler, gülücükler saçardı; o sabah bir an bizim evde görmüştüm, yine keyfi yerindeydi.</p>

  <p class="block_5">Gelgelelim Carla benden daha çok bilgi sahibiydi:</p>

  <p class="block_5">— Ayakkabısı mı sıkmıştır dedin? Bulutların üstünde gezen bir tanrıça gibi adım atıyordu!</p>

  <p class="block_5">Anlatırken büsbütün heyecanlandı: Ada’nın kendisine birkaç söz —ah, hem de ne tatlı sözler!— söylemesini de sağlamış. Ada mendilini düşürmüş, o da yerden alıp uzatmış. Kısa teşekkürü Carla’yı o denli duygulandırmış ki gözlerinden yaşlar boşanmış. Sonra iki kadın arasında bir şeyler geçmiş: Carla’nın anlattığına bakılırsa Ada onun ağladığını da farketmiş, ayrılırken içinde üzüntülü bir dayanışma okunan gözlerle bakmış. Carla’ya göre her şey apaçık ortadaydı: karım kendisini aldattığımı biliyordu ve bunun acısı içindeydi, işte bu yüzden Carla da beni görmek istemiyordu, Lali’ye varmaya karar vermişti.</p>

  <p class="block_5">Kendimi nasıl savunacağımı şaşırmıştım! Ada’dan büyük bir sevgisizlikle söz edebilirdim, ama karımdan, hayır! Var gücünü görevine adamış o sağlıklı sütnine benim ruhumda kopan fırtınalardan hiç mi hiç habersizdi. Carla’ya sordum, Ada’nın bakışlarındaki sertliği, sesinin alçak ve kuru, her türlü tatlılıktan yoksun olduğunu farketmiş mi, diye. Carla’nın aşkını derhal yeniden kazanmak için karıma daha başka nice ağır suç yüklemeye hazırdım, hem de seve seve, ama yapamıyordum, çünkü, şöyle böyle bir yıldır metresimin yanında onu göklere çıkarıp durmuştum.</p>

  <p class="block_5">Kendimi kurtarmanın başka yolunu buldum. Ben de gözlerimi yaşlarla dolduran bir büyük heyecana kapıldım. Kendime acınmakta çok haklıymışım gibi geliyordu. Hiç düşünmeden arının yuvasına çomak sokmuştum, şimdi de çok mutsuzdum. Ada ile Augusta’nın öyle birbirlerine karıştırılması çekilir iş değildi. Gerçek şuydu ki karım pek güzel sayılmazdı. Ada da (Carla’nın o kadar acıdığı Ada idi) bana etmediğini koymamıştı. Bu yüzden Carla beni yargılarken gerçekten haksız davranıyordu.</p>

  <p class="block_5">Gözyaşlarım Carla’yı yumuşattı:</p>

  <p class="block_5">— Dario sevgilim! Gözyaşların ne kadar iyi geldi bana! Aranızda bazı anlaşmazlıklar olmuştur herhalde, şimdi önemli olan bunu açığa çıkarmak. Senin hakkında fazla sert bir yargıya varmak istemiyorum, ama o kadını asla aldatmayacağım, onun gözyaşlarının nedeni ben olayım istemiyorum. Yemin ettim!</p>

  <p class="block_5">Yemin etmişti, ama sonunda onu son bir kez daha aldattı. Son kez öpüşüp benden sonsuza değin ayrılmayı istiyordu, ama ben o öpücüğü ancak belli bir durumda vermeye razıydım, yoksa yüreğim hınç dolu, çekip gidecektim. Böyle deyince baş eğdi. Her ikimiz de «Bu son kez, bu son kez!» diye mırıldanıyorduk. Tadına doyulmaz bir an yaşadık. İki yanlı kararın öylesine bir etkinliği vardı ki her suçu siliyor, yok ediyordu. Suçsuzduk, mutluyduk! Hayırsever alınyazım, bir anlık olgun kusursuz bir mutluluk bağışlıyordu sonunda.</p>

  <p class="block_5">Kendimi öylesine hafif duyuyordum ki, ayrıldığımız ana değin sürdürdüm güldürüyü. Bir daha asla görüşmeyecektik. Hep cebimde taşıdığım zarfı geri çevirdi, benden bir anı bile istemedi. Geçmişin tüm izlerini yeni yaşantımızdan silmek gerekirmiş. O zaman alnına, daha önce istediği gibi, babaca bir öpücük kondurdum içimden gele gele.</p>

  <p class="block_5">Sonra merdivenlerde bir duraksadım, çünkü iş birazcık ciddileşir gibiydi, oysa ertesi gün yine elimi uzatınca onu bulacağımı bilseydim hemen geleceği düşünmezdim. Carla, sahanlıkta durmuş, inişimi seyrediyordu, biraz da gülerek seslendim:</p>

  <p class="block_5">— Yarın görüşürüz!</p>

  <p class="block_5">Şaşırmış, neredeyse ürkmüş bir hava ile geri çekildi, uzaklaştı:</p>

  <p class="block_5">— Asla! dedi.</p>

  <p class="block_5">Ben yine de istediğim zaman beni son bir kucaklaşmaya itebilecek sözü söyleme cesaretini göstermiş olduğumdan, hafiflemiş gibiydim. İstekten, bağdan kurtulmuştum, karımın yanında, sonra Guido’nun bürosunda hoş bir gün geçirdim. Doğrusu şunu açıkça söylemeliyim, bir yere bağlı olmayışım beni karıma ve kızıma yaklaştırıyordu. Onlar için her zamankinden fazla bir şeydim: nazik olmaktan öte, varlığını tümüyle yuvasına vermiş, sakin bir düzen kuran, buyruklar veren, gerçek bir babaya benzemiştim. Yatmaya giderken kendi kendime karar verdim:</p>

  <p class="block_5">— Her gün böyle olmalı işte!</p>

  <p class="block_5">Uyumadan önce Augusta bana büyük bir sır vermek gereğini duydu; o gün annesinden öğrenmişti. Birkaç gün önce Ada kocasını hizmetçilerden biriyle sarmaş dolaş yakalamıştı. Ada üstten almaya çalışmış, ama kız işi terbiyesizliğe vurmuş, Ada da onu kapı dışarı etmişmiş. Bir gün önce Guido’nun bu işe ne diyeceğini merakla beklemişlermiş. Eğer yakınacak olursa Ada ayrılmak isteyecekmiş. Oysa Guido gülmüş, Ada’nın yanlış gördüğünü söyleyerek karşı çıkmış; ama kendisine düpedüz sevimsiz gelen o kadının suçsuz da olsa kapı dışarı edilmesine bir diyeceği yokmuş. Kısacası, işler şimdilik yatışmış gibiymiş.</p>

  <p class="block_5">Ben ise, Ada kocasını o durumda yakaladığında doğru görmüş mü, görmemiş mi, onu bilmek istiyordum. Hâlâ kuşkuya yer var mıydı? Çünkü, bildiğiniz gibi, iki kişinin birbirleri ile sarmaş dolaş olduklarındaki durumları, biri ötekinin pabuçlarını temizlediğinde olduğundan çok ayrıdır. Pek keyiflenmiştim. Guido’yu yargılarken adil ve soğukkanlı görünmek gereğini bile duyuyordum. Ada’nın kıskançlık huyu olduğuna kuşku yoktu, Tanrı bilir uzağı görmez olmuş, insanların yerlerini değiştirmiş de olabilirdi.</p>

  <p class="block_5">Augusta, üzgün bir sesle, Ada’nın doğru gördüğüne, şimdi de kocasını çok sevdiğinden, salim kafayla yargılayamadığına emin olduğunu söyledi. Sonra ekledi:</p>

  <p class="block_5">— Seninle evlenseymiş daha iyi edermiş!</p>

  <p class="block_5">Kendimi gittikçe daha suçsuz duyuyordum, eşimi şu sözlerle ödüllendirdim;</p>

  <p class="block_5">— Bakalım senin yerine onunla evlensem ben daha iyi eder miydim acaba?</p>

  <p class="block_5">Sonra uyumadan önce şöyle söylendim:</p>

  <p class="block_5">— Ahlâksız herif! kendi yuvasını böyle kirletir mi hiç insan!</p>

  <p class="block_5">İçten davranmadığım söylenemezdi, Augusta’nın yaptığının, kendi yapmadığım kadarını yermiştim.</p>

  <p class="block_5">Ertesi sabah içimde büyük istekle uyandım, hiç değilse o ilk gün bir gün öncesinin tıpkısı olsun diye diliyordum. Tanrı bilir, bir gün önceki o tatlı kararlar, Carla’yı da benden fazla bağlamamıştı, ben kendimi kuşlar gibi özgür duyuyordum. Carla’nın da ne düşündüğünü öğrenme kaygısı beni kanatlandırıyordu. Dileğim onu yeni bir karar vermeye hazır bulmaktı. Böylece yaşantımız zevklerle dolu geçecekti, bu arada iyileşme yolundaki çabalarımız yoğunlaşmış olacak, her günümün büyük bir bölümü iyiliğe! ufak, ufacık bir bölümü de pişmanlığa ayrılmış olacaktı. Kaygım yok denemezdi, çünkü benim için iyi kararlarda dolu geçen tüm o yıl boyunca Carla’nın bir tek kararı olmuştu: beni sevdiğini kanıtlamak. Bu kararından hiç dönmemişti, şimdi bu eski kararını yürürlükten kaldıran yeni karara uyup uymayacağını öngörebilmek güç işti.</p>

  <p class="block_5">Carla evde yoktu. Büyük bir düş kırıklığı oldu bu, üzüntümden ne yapacağımı şaşırdım, ihtiyar kadın beni mutfağa aldı, Carla’nın akşama döneceğini anlattı. Öğle yemeğini dışarda yiyecekmiş, bu yüzden, ocakta genellikle yanan o ufak ateş bile yoktu.</p>

  <p class="block_5">— Sizin haberiniz yok muydu? diye sordu ihtiyar kadın, gözleri şaşkınlıktan faltaşı gibi açılmıştı.</p>

  <p class="block_5">Dalgın, düşünceli, mırıldandım:</p>

  <p class="block_5">— Dün söylemişti. Ama söylediğinin bu gün için olduğundan emin değildim.</p>

  <p class="block_5">Nezaketle, allahaısmarladık deyip ayrıldım. Herkesin yanında öfkelenme cesaretini bana ancak zaman verebilecekti. Parka girdim, bir soluk alıp durumu daha iyi kavramaya çalışarak yarım saat kadar gezindim. Durum öylesine açık seçikti ki, kavrayamıyordum. Birdenbire, hiç acımadan, böylesi bir karara uymaya zorluyorlardı beni. Rahatsızdım, gerçekten rahatsız. Topallıyordum, tıknefes olmuş gibiydim. Ben arasıra tıknefes olurum böyle: aslında çok iyi soluk alırım da, tek tek soluklarımı izleyemez olurum, çünkü solukları hesaplayarak birbiri ardından almam gerekir. Sanki buna özen göstermezsem boğulacakmışım gibi gelir.</p>

  <p class="block_5">O saatte büroma, daha doğrusu Guido’nun bürosuna gitmem gerekirdi. Ama oradan böyle uzaklaşamazdım. Sonra ne yapardım? Bugün bir gün öncesine hiç benzememişti! Keşke benim verdiğim para ile şarkı söyleye söyleye metresimi çalmış olan o Allahın cezası şan hocasının nerede oturduğunu bilseydim.</p>

  <p class="block_5">Sonunda kocakarının yanına döndüm. Carla’yı beni bir daha görmeye zorlayacak bir söz bulurdum elbet. En güç iş, kızı en kısa zamanda elime geçirmekti. Ondan sonra yapacağımı bilirdim nasıl olsa.</p>

  <p class="block_5">Kadıncağızı mutfak penceresinin önünde, çorap yamar buldum. Gözlüğünü çıkardı, neredeyse ürkerek, sorar gibi baktı. İlkin ne yapacağımı kestiremedim! Sonra sordum:</p>

  <p class="block_5">— Siz Carla’nın Lali ile evleneceğini biliyor musunuz?</p>

  <p class="block_5">O haberi, ona değil, kendi kendime veriyor gibiydim Carla bunu iki kez söylemişti, ama bir gün önce pek üstünde durmamıştım. Carla’nın o sözleri kulağıma gelmişti, hem de açık seçik gelmişti, çünkü oracıkta karşıma çıkıvermiş, ama bir kulağımdan girip ötekinden çıkmıştı. Ancak şimdi derinlere iniyor, bağırsaklarıma kadar varıyordu, acıdan kıvranıyordum.</p>

  <p class="block_5">İhtiyar kadın, bana, ne yapacağını pek kestiremeden baktı. Ağzından bir şeyler kaçırır da sonra azarlanır diye çekiniyordu kuşkusuz. Derken neşesini saklayamadı, patlak verdi:</p>

  <p class="block_5">— Size Carla mı söyledi bunu? Öyle dediyse öyledir! Bana sorarsanız iyi eder derim! Siz ne dersiniz?</p>

  <p class="block_5">Keyfinden gülüyordu, lânet olası kocakarı, Carla ile olan ilişkimi baştan beri bildiğini sanıyordum zaten. Ah, elimden gelseydi de bir temiz sopa çekebilseydim. Dedim ki, bana kalırsa hocanın mesleğinde ilerlemesini beklese daha iyi ederdi. Demek istiyordum ki, işi biraz acele getiriyorlarmış gibi geliyordu.</p>

  <p class="block_5">O sevinci içinde, hanım benimle ilk kez çene çalmaya koyuldu. O, benim gibi düşünmüyormuş. İnsan gençken evlenirse mesleğini evlendikten sonra ilerletirmiş. Neden ille de daha önce ilerlesinmiş? Carla’nın gereksinimleri o kadar azmış ki. Üstelik dersleri kocasından alacağına göre sesini geliştirmesi de daha ucuza gelirmiş.</p>

  <p class="block_5">Nekesliğimi yüzüme vurur gibiydi, aklıma çok parlak sandığım bir düşünce geldi, birden ferahlayıverdim. Ceketimin iç cebinde hep taşıdığım o zarfın içinde artık epeyce para birikmiş olmalıydı. Cebimden çıkardım, kapattım, Carla’ya iletsin diye yaşlı kadına uzattım. Belki onca zaman sonra metresimin bedelini değdiği gibi ödeme isteğim de vardı ama en büyük isteğim kendisini yeniden görmek, yeniden avucuma almaktı. Carla, böylece beni mutlaka görmek zorunda kalacaktı, ya parayı geri vermek isteyecek, ya da kabul etmek işine gelirse, teşekkür etmek gereğini duyacaktı. Bir soluk aldım: her şey sonsuza dek bitmiş değildi!</p>

  <p class="block_5">Yaşlı kadına zarfın içinde zavallı Copler’in arkadaşlarının bana onlar için verdiklerini paradan artan birkaç kuruşun bulunduğunu söyledim. Sonra yüreğim hafiflemiş olarak, Carla’ya haber bıraktım; tüm yaşamı boyunca iyi bir dost olarak kalacaktım, bir destek gerekirse beni aramaktan çekinmesindi. Böylece ona adresimi de gönderdim, Guido’nun bürosunun adresini yani.</p>

  <p class="block_5">Adımlarım dönerken giderken olduğundan daha kıvraktı.</p>

  <p class="block_5">Gelgelelim o gün Augusta ile dehşetli bir kavga ettim. Hem de incir çekirdeğini doldurmayacak bir şey yüzünden. Ben çorbanın tuzu fazla kaçmış diyordum, o, hayır kaçmamış diyordu. Sanki benimle alay ediyormuş gibi geldi, birden çılgınca bir öfkeye kapıldım, masa örtüsünü var gücümle kendime çektim, üzerinde ne var ne yoksa yere uçtu. Dadısının kucağında duran minicik kızım yaygarayı bastı, çok utandım, o ufacıcık ağzı ile sitem ediyordu sanki. Augusta’nın rengi kendi usulünce soldu, çocuğu kucağına alıp odadan çıktı. O da işi büyütmüş gibi geldi: ne yani, şimdi beni orada bir başıma yemek yemeğe mi bırakacaktı? Ama çocuğu içeri bırakıp hemen döndü, sofrayı yeni baştan kurdu, tabağının önüne oturdu, yemek yemeğe hazırlanır gibi kaşığını oynattı.</p>

  <p class="block_5">Ben kendi kendime kalayı basıyordum, ama, doğanın başı sonu belirsiz güçlerinin elinde oyuncak olduğumu biliyordum. Doğa, bu güçleri zahmetsizce biriktirir, biriktirir, sıra salıvermeye gelince daha da sorumsuz davranır. Şimdi de Carla’ya sayıp döküyordum, yok bilmem karının çıkarını koruyormuş. Bak işte ne hâle sokmuştu kadıncağızı!</p>

  <p class="block_5">Augusta, yöntemini bugüne bile değiştirmemiştir, beni o halde görünce itiraz etmez, ağlamaz, tartışmaz. Ben yola gelip özür dileyince bir şeyi açıklamak istedi: gülmemişmiş, nice kez hoşuma gitmiş, nice kez övdüğüm gülümsemesiyle gülümsemişmiş, o kadar.</p>

  <p class="block_5">Utançtan yüreğime inecekti. Çocuğu hemen yanımıza getirsinler diye yalvardım, kucağıma alınca uzun uzun oynadım. Sonra tepeme oturttum, yüzümü kaplayan entarisinin altında, Augusta’nın dökmediği yaşlarla ıslanan gözlerimi kuruladım. Çocukla oynuyordum, böylelikle, özür dileyerek küçülmeden Augusta ile barıştığımı biliyordum, gerçekten de yanaklarında her zamanki pembelik belirmişti bile.</p>

  <p class="block_5">Sonra, o gün de çok iyi bitti, öğleden sonra, bir önceki güne benzedi, sabahleyin Carla’yı yerli yerinde bulsam nasıl olacaktıysa öyle oldu. İçimi de boşaltmıştım nasıl olsa. Tekrar tekrar özür dilemiştim, çünkü Augusta’yı garip şeyler yaptığım ya da söylediğim zamanlardaki anaç gülümsemesine yeniden kavuşturmak zorundaydım. Benim yanandayken kendini belli bir davranışa zorlarsa ya da her zamanki sevecen gülümsemelerinin birinden bile vazgeçerse vay haline, diyordum, çünkü hakkımda verilebilecek en parlak, en iyi niyetli yargı sayıyordum o gülümsemeyi.</p>

  <p class="block_5">Akşam, söz yine Guido’dan açıldı. Ada ile tümüyle barışmışlarmış. Augusta ablasının iyiliğine şaşıyordu. Ama bu kez gülümseme sırası bana gelmişti, çünkü kendisinin nasıl sınırsız bir iyiliği olduğunu unutmuştu kuşkusuz.</p>

  <p class="block_5">— Peki ya ben yuvamızı öyle kirletseydim diye sordum, beni bağışlamaz mıydın?</p>

  <p class="block_5">Ne diyeceğini şaşırdı:</p>

  <p class="block_5">— Şey, bizim yavrumuz var, diye bağırdı, Ada’yı o adama bağlayan bir çocukları yok ki.</p>

  <p class="block_5">Guido’yu sevmiyordu; kimi kez, bir zamanlar bana acı çektirdiği için ondan nefret ettiğini düşünürüm.</p>

  <p class="block_5">Birkaç ay sonra, Ada Guido’ya ikiz çocuk armağan etti ve Guido neden kendisini öylesine sıcak tebriklere boğduğumu asla anlamadı. İşte artık çocukları vardı ya, Augusta’nın verdiği yargıya göre evdeki hizmetçilere el uzatmasında hiçbir tehlike kalmamıştı.</p>

  <p class="block_5">Ama ertesi sabah, bürodaki yazıhanemde, üzerinde Carla’nın elyazısıyla adresim yazılı bir zarf bulunca bir soluk aldım. İşte, hiçbir şey bitmiş değildi, hiçbir şeyin eksikliğini çekmeden yaşantımızı sürdürebilecektik. Carla kısa birkaç söz karalamıştı, sabah saat onbirde Parkta, kendi evinin önündeki girişte beni bekleyecekti. Gerçi odasında buluşmuyorduk, ama yine de oraya yakın sayılırdı.</p>

  <p class="block_5">Beklemeye dayanamadım, buluşma yerine bir çeyrek saat erken vardım. Eğer Carla orda değilse, ben dosdoğru evine gidecektim, zaten böylesi çok daha rahat olurdu.</p>

  <p class="block_5">Yine o yepyeni ilkbaharla dolu, apaydınlık bir gündü. Corsia Stadion’un gürültüsünden ayrılıp bahçeye dalınca kendimi kırların sessizliğinde buldum, meltemin okşadığı ağaçların hiç dinmeyen hışırtısı bu sessizliği bozuyor denemezdi.</p>

  <p class="block_5">Hızlı adımlarla bahçe kapısına yönelmiştim ki Carla ile yüzyüze geldim. Zarfım elimdeydi, selâm yerine geçecek bir gülümseme bile yoktu solgun yüzünde, tersine, kesin bir karar okunuyordu. Kalın ketenden, mavi çizgili, dümdüz, kendisine pek yaraşan bir elbise giymişti, bahçenin bir parçasıydı sanki. İlerde, ondan en çok nefret ettiğim anlarda, tam beni reddettiği sırada daha çekici olmak için mahsus böyle giyindiğini bile düşündüm. Oysa, onun sırtına o giysileri geçiren ilkbaharın ilk günüydü. Benim uzun, ama kaba aşkımda kadınımın süsüne püsüne pek yer vermediğimi de düşünmek gerek. Hep dosdoğru o stüdyoya gitmiştim, yoksul kadınlar da evin içindeyken pek eften püften şeyler giyerler.</p>

  <p class="block_5">Bana elini uzattı, o eli sıkarken şöyle dedim:</p>

  <p class="block_5">— Geldiğine teşekkür ederim!</p>

  <p class="block_5">Keşke o söyleşi boyunca hep öyle uysal kalsaydım, böylece kuşkusuz daha ağırbaşlı davranmış olacaktım!</p>

  <p class="block_5">Carla heyecanlı gibiydi, konuşurken dudakları sanki kasılıyormuş gibi titriyordu. Kimi zamanlar şarkı söylerken de dudaklarının o kıpırdanışı yüzünden notayı iyi veremezdi.</p>

  <p class="block_5">— Seni kırmamak için bu parayı kabul etmek isterdim, ama olmaz, dedi. Kesinlikle olmaz. Çok rica ederim, geri al.</p>

  <p class="block_5">Baktım ağlamaya hazırlanıyor, hemen sözüne uydum, oradan ayrıldıktan nice zaman sonra zarfı elimde buldum.</p>

  <p class="block_5">— Gerçekten beni bir daha görmek istemiyor musun?</p>

  <p class="block_5">Bu soruyu bir gün önce yanıtlamış olduğunu düşünmeden sordum. Ama böylesine çekiciyken elimden uçup gitmesi olacak şey miydi kuzum?</p>

  <p class="block_5">— Zeno! dedi kızcağız, biraz da yumuşaklıkla, bir daha hiç görüşmeyeceğiz diye söz vermemiş miydik? O sözümüzden sonra ben de senin beni tanımadan önce üstlendiğin yükümlüğe benzer bir yükümlük altına girdim. Bu da seninki kadar kutsal. Umarım bu saatte eşin senin yalnızca kendisinin olduğunu farketmiştir.</p>

  <p class="block_5">Demek Ada’nın güzelliği hâlâ önemliydi onun için. Beni sırf bundan ötürü bıraktığına inanabilsem hemen yaptığımı onarmaya bakardım. Ada’nın karım olmadığını söyler, o şaşkoloz gözleri, o sağlıklı sütnine endamı ile Augusta’yı gösterirdim. Ama onun üstlendiği yükümlükler artık daha önemli değil miydi? Tartışılması gereken buydu artık.</p>

  <p class="block_5">Sakin konuşmaya çabaladım, benim de dudaklarım titriyordu ama ona duyduğum istektendi bu. Kendisinin asıl benim olduğunu, nasıl artık kendi kendine sahip olamayacağını henüz bilmediğini söyledim. Kafamda anlatmaya niyetlendiğim şeyin bilimsel kanıtı, hani şu Darvin’in Arap kısrağı üzerinde yaptığı ünlü deney dönüp dolaşıyordu ama. Tanrıya şükürler olsun, bundan hiç söz etmediğime neredeyse eminim, önce anlamsız bir kekeleme arasında hayvanlara, onların bedensel bağlılıklarına değindim sanırım. Sonra, o anda, ne onun, ne benim kafalarımızın almayacağı en güç kanıtları bir yana bırakarak dedim ki:</p>

  <p class="block_5">— Canım, hangi yükümlüklerin altına girmiş olabilirsin ki? Bizi bir yıldan fazla birbirimize bağlayan aşkın yanında ne hükmü olur bu yükümlüğün?</p>

  <p class="block_5">Bir şeyler yapmak, gücümü göstermek gereğini duyuyordum, sertçe elinden yakaladım, bunun yerini tutacak hiçbir söz bulamamıştım.</p>

  <p class="block_5">Elimden öyle bir şiddetle silkinip kurtuldu ki gören de böyle bir işe ilk kez kalkıştığımı sanırdı.</p>

  <p class="block_5">And içer gibi:</p>

  <p class="block_5">— Ömrümde girdiğim en kutsal yükümlük bu! dedi. Her karşımdaki erkek de bana karşı aynı yükümlüğe girdi.</p>

  <p class="block_5">Kuşkum kalmamıştı! Yanakları birden kızardı, kendisine karşı her türlü yükümlükten kaçınmış olan adama duyduğu hınç kanını beynine sıçratmış olmalıydı. Meramını daha iyi anlattı:</p>

  <p class="block_5">— Dün annesinin yanında, kolkola caddelerde yürüdük.</p>

  <p class="block_5">Kadınım gitgide benden uzaklaşıyordu, apaçık ortadaydı bu. Ben de elinden lezzetli bir et parçası alınan bir köpeğinkini andıran sıçrayışlarla deli gibi ardından seğirttim. Olanca gücümle eline sarıldım yine:</p>

  <p class="block_5">— İyi, peki, diye önerdim, gel böyle elele tutuşalım, bütün kenti dolaşalım. Bu alışılmadık biçimde, herkes bizi daha iyi görsün diye Corsia Stadion’u geçelim, Chiozza kemerlerini de geçelim, Corso caddesinden Sant’Andrea’ ya kadar inelim, bir başka yoldan odamıza dönelim de bütün kent bizi iyice görsün.</p>

  <p class="block_5">İşte ilk kez Augusta’dan vazgeçiyordum! Üstelik bir yükten kurtulmuşum gibi geliyordu, çünkü Carla’yı elimden almak isteyen oydu.</p>

  <p class="block_5">Carla elimden yine kurtuldu, kuru bir sesle:</p>

  <p class="block_5">— Aşağı yukarı dün geçtiğimiz yol bu! dedi.</p>

  <p class="block_5">Yerimden sıçradım:</p>

  <p class="block_5">— O biliyor mu peki? Her şeyi biliyor mu? Dün benim olduğunu da biliyor mu?</p>

  <p class="block_5">— Biliyor, dedi gururla, her şeyi biliyor, her şeyi.</p>

  <p class="block_5">Kendimi bitmiş duyuyordum, öfkemin içinde, dilediği lokmaya ulaşamayınca, onu elinden alanın paçasını dişleyen köpeğe dönmüştüm:</p>

  <p class="block_5">— Nişanlın olacak adamda da ne mide varmış ama, dedim. Bugün beni içine sindiriyor ya, yarın ne yapsan eyvallah der artık.</p>

  <p class="block_5">Lâfımın nereye vardığını anlıyordum denemez. Acımdan bağırdığımı biliyordum, o kadar. Carla ise, uysal ceylân gözlerinden hiç beklemediğim aşağılayıcı bir bakışla baktı:</p>

  <p class="block_5">— Bunu bana söylüyorsun ha? Cesaretin varsa git de ona söyle, olmaz mı?</p>

  <p class="block_5">Bana sırtını döndü, hızlı adımlarla parkın çıkışına yöneldi. Ağzımdan kaçırdıklarıma pişman olmuştum bile, ama artık Carla’ya şöyle biraz kabalık etmemin yasaklandığını görmekten doğan büyük şaşkınlığın gölgesi düşmüştü bu pişmanlığa. Hayretten yerime çivilenmiş kalmıştım. Mavili beyazlı kız kapıya varmıştı ki ardından koşmaya karar verdim. Ne diyeceğimi bilmiyordum, ama böyle ayrılamazdık.</p>

  <p class="block_5">Onu, evinin kapısında durdurdum, yalnız, içtenlikle o andaki büyük acımı ortaya döktüm:</p>

  <p class="block_5">— Onca sevgiden sonra biz böyle mi ayrılacaktık? Hiç yanıt vermeden ilerledi, merdivenlerden peşi sıra tırmanmaya koyuldum. Sonra o düşmanca bakışını dikti yüzüme:</p>

  <p class="block_5">— Nişanlımı görmek istiyorsanız gelin benimle. Duymuyor musunuz? Piyanoyu çalan o.</p>

  <p class="block_5">Liszt’in uyarladığı Schubert’in «<i class="calibre3">Elveda</i>»sının kesik notalarını ancak o zaman duydum.</p>

  <p class="block_5">Gerçi çocukluğumdan bu yana ne kılıç ne sopa kullanmamışımdır, ama korkak değilimdir. Beni o zamana değin duygulandıran büyük istek yokoluvermişti birden. Erkeğin yalnız dövüşkenliği kalmıştı içimde. Hakkım olmayan bir şeyi buyurganlıkla istemiştim. Şimdi yanılgımı hafifletmek için vuruşmam gerekiyordu, yoksa nişanlısının cezamı vereceğini söyleyerek beni korkutmaya çalışan o kadının anısına dayanamayacaktım.</p>

  <p class="block_5">— Öyle olsun! dedim. Madem izin veriyorsun, seninle geleceğim.</p>

  <p class="block_5">Yüreğim çarpıyordu, korkudan değil, gerektiğince davranamam diye ürktüğümden.</p>

  <p class="block_5">Onun yanında basamakları çıkıyordum hâlâ. Ama kız birden durdu, duvara yaslandı, tek söz etmeden ağlamaya koyuldu. Yukarda, parası benim cebimden çıkmış o piyanoda «<i class="calibre3">Elveda</i>»nın notaları yankılanıyordu. Carla’nın ağlayışıyla birlikte o ses yüreğimi parçalıyordu.</p>

  <p class="block_5">— Ne istersen yapacağım! Çekip gideyim mi istiyorsun? diye sordum.</p>

  <p class="block_5">— Evet! dedi, ağzından, çıka çıka, bu kısacık sözcük çıkmıştı.</p>

  <p class="block_5">— Elveda! dedim. Madem sen öyle istiyorsun, sonsuza dek elveda!</p>

  <p class="block_5">Ben de Schubert’in «<i class="calibre3">Elveda</i>»sını ıslıkla çalarak ağır ağır indim merdivenleri. Bilmem bir kuruntuya mı kapılmıştım, ama arkadan «Zeno!» diye bağırmış gibi geldi.</p>

  <p class="block_5">O anda beni sevmek için kullandığı o garip Dario adı ile de çağırsa durmazdım. Başımı alıp gitmek için büyük bir istek vardı içimde, bir kez olsun temiz dönüyordum Augusta’ya. Dişisine yakması tekmeyle engellenen köpek de tertemiz kaçar gider, o an için.</p>

  <p class="block_5">O Parka giderkenki ruh halime ertesi gün yine düştüm ve «Tam bir alçak gibi davrandım» diye düşündüm, sevdiği zamanlardaki adımla olmasa da, Carla çağırmıştı beni ve ben yanıtlamamışım! Acılı günlerimin ilki oldu bu, ardından başka birçok zehir gibi umutsuzluk günleri izleyecekti. Neden öyle uzaklaştığımı anlayamadığımdan, kendimi o adamdan ya da rezalet çıkarmaktan korkmuş olmakla suçluyordum. Her ödünü vermeye hazırdım, tıpta Carla’ya kentte o uzun geziyi önerdiğimde yaptığım gibi. Elverişli bir ânı kaçırmıştım ve çok iyi biliyordum ki, kimi kadınların bir tek elverişli anı vardır. Bana, o bir tek an da yeterdi.</p>

  <p class="block_5">Hemen Carla’ya bir mektup yazmaya karar verdim. Ona yeniden yanaşmak için bir şeyler yapmadan bir güncük bile geçiremezdim. Tüm sağduyumu o birkaç sözcüğe sığdırabilmek için birkaç kez yeni baştan yazdım o mektubu. Tekrar tekrar yazışımın bir nedeni de, yazarken çok iyi avunmamdı; dilediğim gibi içimi döküyordum. Kendisine öfkeli davrandığım için özür diliyor, dünyalara sığmayan aşkımın yatışmak için zaman istediği ileri sürüyordum. «Her geçen gün bir huzur kırıntısı daha getiriyor» diye ekliyordum, bu cümleyi bir daha, bir daha yazdım, hep dişlerimi gıcırdatarak. Ayrıca kendisine söylediklerimi bir türlü bağışlayamadığımı anlatarak özür dilemek gereğini duyduğumu belirtiyordum. Ne yazık ki ben ona Lali’nin sunduğu, kendisinin de pek lâyık olduğu şeyi sunamıyordum.</p>

  <p class="block_5">Mektubun etkisi büyük olur diye düşünüyordum. Madem Lali her şeyi biliyormuş, Carla mektubu ona gösterirdi, Lali de benim kıratımda bir dost edinmekte çıkar bulabilirdi. Hatta pek sevimli üçüz bir yaşantı tutturabileceğimizi bile düşledim, çünkü Carla’ya öylesine tutkundum ki, yalnızca kur yapmama bile izin verseler yazgıma daha kolaylıkla dayanabilecektim.</p>

  <p class="block_5">Üçüncü günü ondan kısa bir pusula aldım. Ne Zeno ne de Dario olarak sesleniyordu bana. Yalnızca şunlar yazılıydı: «Teşekkürler! Her türlü sevgiye lâyık olan sayın eşinizle sizin de mutlu olmanızı dilerim». Sayın eşim dediği Ada idi elbette.</p>

  <p class="block_5">Elverişli an sürmemişti demek, zaten saçlarından yakalayıp durdurmazsanız kadınların elverişli ânı hiçbir zaman sürmez. İsteğim birikti, birikti, çılgınca bir öfkeye dönüştü Augusta’ya karşı değil! İçim öylesine Carla ile dopdoluydu ki, Augusta’nın yanındayken kalıplaşmış, salak gülücükler saçıyordum, kadıncağız da onları gerçek sanıyordu.</p>

  <p class="block_5">Ama bir şeyler yapmalıydım. Tanrının her günü böyle bekleyip acı çekemezdim ya! Carla’ya bir daha yazmayı istemiyordum. Zaten kadınlar yazılı kâğıda pek önem vermezler. Daha iyi bir yol bulmak gerekirdi.</p>

  <p class="block_5">Belli bir karara varmadan koşa koşa Parka gittim. Sonra çok daha yavaş adımlarla Carla’nın evine vardım, sahanlığa gelince mutfak kapısını tıklattım. Lali ile karşılaşmaktan elden geldiğince kaçınıyordum, ama yüzyüze gelmek hoşuma gitmezdi diyemem. Gereksinimini duyduğum bunalım böylece patlak vermiş olurdu.</p>

  <p class="block_5">İhtiyar kadın, her zamanki gibi ocak başındaydı, iki büyük ateş birden yanıyordu. Beni görünce pek şaştı, ama öyle iyi yürekli ve saftı ki yüzü gülüverdi.</p>

  <p class="block_5">— İyi ki geldiniz! dedi. Galiba bizi her gün görmeye alıştınız da hiç uğramamak elinizden gelmiyor.</p>

  <p class="block_5">Kadını söyletmek güç olmadı. Carla ile Vittorio birbirlerine deliler gibi tutkunmuşlar, onu anlattı. O gün, delikanlı annesi ile onlara yemeğe geliyormuş. Gülerek ekledi: —Bu gidişle her gün verdiği bütün o şan derslerine de yanında götürecek galiba onu. Birbirlerinden birkaç saniye bile ayrılamıyorlar.</p>

  <p class="block_5">Anaç anaç gülümsüyordu o mutluluğa. Birkaç haftaya kadar evleneceklerini anlattı.</p>

  <p class="block_5">Ağzımda berbat bir tad vardı, neredeyse kalkıp kapıya doğru yürüyecektim. Sonra belki de kocakarının gevezeliği aklıma bir şeyler getirir ya da bir umut kapısı açar diye ayak sürüdüm. Carla’nın karşısında yaptığım son yanlışlık önüme çıkabilecek tüm olanakları incelemeden alaş telâş çekip gitmek olmuştu.</p>

  <p class="block_5">Bir an, aklıma parlak bir düşünce geldi sandım. İhtiyar kadına gerçekten ölene dek kızının hizmetçiliğini yapmaya kararlı mı diye sordum. Carla’nın ona pek tatlı davranmadığını bildiğimi söyledim.</p>

  <p class="block_5">Ocağın yanında didinip duruyordu, ama bir yandan da bana kulak kabartıyordu. Hiç haketmediğim kadar saf çıktı. Carla’nın incir çekirdeğini doldurmayacak şeyler yüzünden sabırsızlık ettiğinden yakındı. Özür dilemeye çalışıyordu:</p>

  <p class="block_5">— Gün geçtikçe yaşlanıyorum, hiçbir şeyleri aklımda tutamaz oldum. Suç benim değil ki!</p>

  <p class="block_5">Ama şimdi işler düzelir diye umuyormuş. Carla şimdi mutluymuş ya, hırçınlıkları da hafiflermiş artık. Hem sonra Vittorio işin başından beri ona büyük saygı göstermişmiş. Sonunda, içi meyvalı hamuru bir takım kalıplara koyarken ekledi:</p>

  <p class="block_5">— Kızımın yanında kalmak benim görevim. Başka türlüsü olamaz.</p>

  <p class="block_5">Yüreğim kaygı içinde, onu kandırmaya çabaladım. Onca tutsaklıktan pekâlâ kurtulabileceğini söyledim. Ben necilik oluyordum? O zamana değin Carla’ya verdiğim aylığı ona aktarırdım, olur biterdi. Artık birisine bakmaya alışmıştım nasıl olsa! Kızının bir parçasıymış gibi gelen ihtiyarın benimle kalmasını istiyordum.</p>

  <p class="block_5">Yaşlı kadın bana minnettarlığını bildirdi. Yüreğimin iyiliğine hayranmış, ama kızını bırakmasını önerdiğimi duyunca gülmeye başladı. Akıldan bile geçmeyecek bir şeymiş bu.</p>

  <p class="block_5">Bu sözler alnıma taş gibi çarpıp başımı eğdirdi! İçinde Carla’nın olmadığı, hatta ona ileten bir yolun bile gözükmediği o uçsuz bucaksız yalnızlığa dönüyordum yine. Hiç değilse artık yolumun çizildiğini düşünerek kendimi oyalamak için son bir çaba daha harcadım. Çekip gitmeden, ihtiyara belki bir süre sonra düşüncesini değiştirebileceğini söyledim. O zaman lütfen beni anımsasındı.</p>

  <p class="block_5">O evden ayrılırken, yüreğim öfkeyle, hınçla doluydu, tam bir hayır işine girişmişken nankörlükle karşılaşmışım gibi. İhtiyar kadın öyle yüzüme kahkahalarla gülmekle beni aşağılamıştı doğrusu. Kulaklarımda hâlâ çınlayan o gülüşü benimle alay etmek içindi sanki, hem de yalnız son önerimle değil.</p>

  <p class="block_5">O durumda kalkıp Augusta’nın yanına gitmek istemedim. Başıma gelecekleri biliyordum. Gitsem er geç hırpalayacağım, o da beti benzi kül gibi olarak alacaktı öcünü, bana pek dokunuyordu o solgunluk. Aklımı başıma toparlayabilmek için ritmik adımlarla sokakları arşınlamayı yeğledim. Toparlayabildim de! Alınyazımdan yakınmaktan vazgeçtim, sanki keskin bir ışık, baktığım parke taşlarının üzerine beni olduğum gibi yansıtmışçasına apaçık gördüm kendimi. Carla değildi istediğim, beni kucaklayışıydı, hatta o son kucaklayışını yeğlerdim. Gülünç şey! Gülünç görüntümü acılaştırmak, yani biraz ciddiyet verebilmek için dudaklarımı dişledim. Kendi hakkımda her şeyi biliyordum, illetimin ne olduğunun farkındaydım, böylesine acı çekmem bağışlanır şey değildi, çünkü hastalığımdan kurtulmam için eşsiz bir fırsat sunulmuştu önüme. Carla, o nice kez istediğim Carla, yoktu artık.</p>

  <p class="block_5">Böylesine berrak bir bilinçle, az sonra, kentin dış mahallelerinden birinde, yüzü gözü boyalar içinde bir kadın bana gel dediğinde hiç düşünmeden yanına koştum.</p>

  <p class="block_5">Yemeğe geç kaldım, ama Augusta’ya o denli tatlı davrandım ki, hemen yüzü güldü. Ancak kızımı öpemedim, hatta birkaç saat yemek bile yiyemedim. Pisliklere batmışım gibi geliyordu! Başka zamanlar suçumu ve pişmanlığımı gizlemek ya da hafifletmek için yaptığım gibi hastalık numarası yapmadım. Geleceğe yönelik bir kararla avunabilecek durumda değildim, ilk kez hiçbir karar vermedim. Beni karanlık bugünden pırıl pırıl yarına çeken her zamanki tempoma dönmek için uzun saatler gerekti.</p>

  <p class="block_5">Augusta bende bir yenilik olduğunu farketti. Güldü:</p>

  <p class="block_5">— İnsan senin yanında hiç sıkılmıyor doğrusu. Her gün bir başka adam oluyorsun.</p>

  <p class="block_5">Evet! O kenar mahalle kadını, başka hiçbir kadına benzemiyordu ve içime sinmişti.</p>

  <p class="block_5">Öğleden sonrayı ve akşamı da Augusta ile birlikte geçirdim. İşi başından aşkındı, ben ise hiçbir şey yapmadan yanında duruyordum. Böylece hiçbir şey yapmadan bir akıntıya, berrak bir su akıntısına kapılmış gider gibiydim: evceğizimin dürüst yaşantısına.</p>

  <p class="block_5">Beni sürükleyen, ama temizlemeyen o akıntıya bırakıyordum kendimi. Temizlemek şöyle dursun, pisliğimi ortaya çıkarıyordu.</p>

  <p class="block_5">Onu izleyen uzun gecede yine bir karara vardım elbet. İlk kararım çelik gibi sağlamdı. Bir silâh edinecektim, kentin o taraflarına doğru ilerlemeye kalkınca kendimi oracıkta öldürecektim. İyi geldi o karar, yatıştırdı beni.</p>

  <p class="block_5">Yatağımda hiç inlemedim, hatta uyurmuş gibi düzenle solumaya çalıştım. Böyle böyle eski bir düşünceme geri döndüm, her şeyi karıma anlatayım da arınayım dedim, tıpkı onu Carla ile aldatmak üzereyken olduğum gibi. Ama artık çok güç bir itiraftı bu, suçun ağırlığından ötürü değil, karmakarışık bir durumdan doğduğu için. Karım gibi bir yargıcın karşısında hafifletici nedenleri de bulup buluşturmak gerekirdi, onlar da ancak Carla ile olan ilişkimin nasıl akla gelmeyecek bir şiddetle sona erdiğini anlatabilsem geçerli olurdu. Ama bu durumda, artık tarihe karışmış olan öteki ihanetimi de açıklamak zorunda kalırdım. Gerçi bundan daha temizdi ama (kimbilir) belki de Augusta’ya daha ağır gelirdi.</p>

  <p class="block_5">Kendimi çözümleye çözümleye gittikçe daha akla yatkın kararlara vardım. Hemen, elimden kaçırdığıma benzer bir başka ilişki kurarak, böyle bir olayın yinelenmesini engellemek aklıma geldi, demek böyle bir ilişkiye gereksinimim vardı. Ama yeni kadın da korkutuyordu beni. Bana ve küçük aileme binbir tuzak kurulurdu bu durumda. Dünyada bir Carla daha olamazdı ki! Ardından ağladım, gözyaşlarım içime zehir gibi döküldü. O tatlı, iyi yürekli kız benim sevdiğim kadını sevmeyi bile denemişti, başaramadıysa tek nedeni benim onun önüne bir başka kadını, üstelik hiç sevmediğim kadını çıkarmamdı!</p>

  <p class="block_13" id="calibre_pb_6"> </p>
</body>
</html>
