<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="en">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="block_14">IV<br class="calibre2" />
  BABAMIN ÖLÜMÜ</h1>

  <p class="block_5">Doktor çekip gitti, ben de doğrusu babamın yaşam öyküsünü anlatmam gerekir mi, bilmiyorum. Babamı çok ayrıntılı olarak anlatsam, iyileşebilmek için ilkin onu çözümlemem gerekir, sonuçta iyileşmekten vazgeçerdim. Cesaretimi topluyorum, çünkü biliyorum ki, eğer babamın psikanalitik tedaviye gereksinimi olsa, hastalığı benimkinden farklı olurdu. Neyse, zaman kaybetmemek için, kendi anılarımı tazelemeye yetecek kadarını anlatacağım.</p>

  <p class="block_5"><span class="text_3">«15.IV.1890</span> saat <span class="text_3">4,5.</span> Babamın ölümü. US.». Bilmeyen için ekliyorum, o sondaki harflerin anlamı <i class="calibre3">United States</i> değil, <i class="calibre3">Ultima Sigaretta</i>, yani <i class="calibre3">Son Sigara</i>. Ostwald’ın bir pozitif felsefe kitabının kapağında rastladığım bir not bu, umutla dolu birkaç saat geçirmiştim bu kitaba bakarak, hiçbir zaman da bir şey anlamamıştım. Belki kimse inanmayacak ama, görünüşüne inat, o not benim yaşamımın en önemli olayını belirtiyor.</p>

  <p class="block_5">Annem öldüğünde onbeşimde bile yoktum. Onu yüceltmek için şiirler yazmıştım, bu da gözyaşı ile eşdeğerli değildi, acımın arasında hep o andan başlayarak, benim için ciddi bir çalışma yaşamının başlaması gerektiği duygusu vardı yüreğimde. Acı bile daha yoğun bir yaşantının habercisiydi. Sonra bugüne dek canlı kalan bir din duygusu bu büyük felâketi hafifletti, yumuşattı. Benden uzak da olsa, annem varlığını sürdürüyordu, hatta beni bekleyen başarılarla övünebilecekti. Amma da rahat şey! O günlerdeki halimi çok iyi anımsıyorum. Annemin ölümünden, o olayın bende uyandırdığı sağlıklı heyecandan ötürü yaşamımda her şey iyiye gitmeli diye inanıyordum.</p>

  <p class="block_5">Oysa babamın ölümü tam bir felâket oldu. Cennet diye bir şey kalmamıştı, üstelik otuzuma varmış, tükenmiş bir adamdım. Ben de! Yaşamımın en önemli, en belirleyici bölümünün çaresiz geride kalmış olduğunu farkettim ilk kez. Ama acım bu sözcüklerin akla getirebileceği gibi yalnızca bencilliğin ürünü değildi. Tam tersine! Hem onun için, hem kendim için gözyaşı döküyordum, kendime ağlayışım da yalnızca o öldüğündendi. O zamana değin sigaradan sigaraya, Fakülteden Fakülteye geçmiştim, kendi yeteneklerime sarsılmaz bir inancım vardı. Ama sanırım babam ölmemiş olsaydı, yaşantımı onca tatlılaştıran o inanç bugüne dek sürer giderdi. O öldükten sonra artık kararlarımı bağlayacağım bir yarın kalmıyordu.</p>

  <p class="block_5">Düşündüğümde, kendimden ve geleceğimden umut kesmek için babamın ölümünü beklemiş olmam bana öylesine garip geliyor ki, şaşıp duruyorum. Hepsi yakın zamanlarda olup bitmiş şeyler bunlar, korkunç acımı ve talihsizliğimin tüm ayrıntılarını anımsamak için hiç de ruhsal çözümleme uzmanı efendilerin istedikleri gibi düş görmem gerekmiyor. Her şeyi anımsıyorum, gelgelelim hiçbir şey anlamıyorum. Babam ölünceye değin onun için yaşamadım. Kendisine yaklaşmak için hiçbir zahmete katlanmadım, hatta onu kırmadan, elimden geldikçe yüzyüze gelmekten kaçındım. Üniversitedeyken, herkes onu benim taktığım adla, parababası ihtiyar Silva olarak tanırdı. Beni ona bağlayan hastalığı oldu; ve bu hastalık ölüm demekti, çünkü çok kısa sürdü, doktor da hemen umudu kesti. Trieste’de olduğum zamanlar en uzun görüşmemiz günde iki saati geçmezdi. Hiçbir zaman, ağladığım zamanlardaki gibi, öylesine uzun uzadıya birlikte olmamıştık. Keşke ona daha iyi baksaydım da, ardından bu kadar ağlamasaydım! O kadar da hastalanmazdım. Birlikte olmamızı güçleştiren bir şey de kafa yapısı bakımından hiçbir ortak yanımız bulunmayışıydı. Birbirimize baktığımızda her ikimiz de kendi kendimizle böbürlenerek gülümserdik, bir baba olarak geleceğimden pek kaygılandığından, onun gülümsemesi hayli buruktu; bense pek hoşgörülüydüm, artık onun zayıflıklarının etkisiz kaldığına inanıyordum, zaten bir bölümünü de yaşına veriyordum. Benim gücüme ilk güvensizliği —bana kalırsa— daha pek erkenden o göstermişti. Ama kuşkulandığım bir şey daha var: bilimsel bir kanıttan yoksun bile olsa, bana olan güvensizliğinin bir nedeni onun bedeninden kaynaklanmış olmamdı, bu da —kesin bir bilimsel inançla— benim ona olan güvensizliğimi arttırmaya yarıyordu.</p>

  <p class="block_5">Gerçi becerikli bir tüccar olarak tanınırdı ama, işlerini yıllardır Olivi’nin yönettiğini biliyordum. Ticaret yeteneksizliği açısından bir benzerliğimiz vardı, ama başka benzerliğimiz yoktu; diyebilirim ki, ben kuvvet simgesiydim, o zayıflık simgesi. Bu defterlerde belirttiklerim bile içimde her zaman iyiye doğru coşkun bir atılım bulunduğunu kanıtlar —belki en büyük talihsizliğim de budur ya—. Bütün o dengeli ve kuvvetli olma düşlerim başka türlü açıklanamaz. Babam bunların hiçbirini bilmezdi. O kendi yaratılışından pek memnundu, iyileşmek için hiçbir zahmete katlanmamış olduğuna inanmak zorundayım. Sabahtan akşama kadar sigara içerdi, annemin ölümünden sonra, uyumadığı zamanlar, gece de. Bir hayli de içerdi; efendi efendi, akşamları, yemekte demlenirdi, başını yastığa koyar koymaz uykuya dalacağına emin olana kadar. Ona bakılırsa sigara da, alkol de iyi birer ilaçtı.</p>

  <p class="block_5">Kadın meselelerine gelince, akrabalardan öğrendiğime göre, annemin bazı haklı kıskançlıkları olmuş. Hatta, anlattıklarına bakılırsa, o halim selim kadıncağız zaman zaman kocasını dizginleyebilmek için şiddetli çıkışlar yapmış. Babam eşini sever, sayardı, kendini onun ellerine bırakmıştı, ama anladığım kadarıyla ona hiçbir ihanetini açık etmemişti, bu yüzden kadıncağız yanıldığına inanarak bu dünyadan göçüp gitmişti. Ama benim hayırsever, iyi yürekli akrabalarım, onun, kocasını, kendi terzisiyle suçüstü yakalamasına ramak kaldığını anlatıyorlar. Babam kendisini savunmak için dalgınlığından ne yaptığını bilmediğini söyleyerek özür dilemiş, o kadar da ayak diremiş ki sonunda inandırmış karısını. Olayın tek sonucu annemin o terziye bir daha gitmemesi olmuştu, babam da gitmemişti. Sanırım onun yerinde ben olsam terziden ayrılamazdım, durduğum yerde kök saldığıma bakılırsa.</p>

  <p class="block_5">Babam huzurunu tam bir aile babasına yaraşır biçimde savunmasını bilirdi. Bu huzur hem evinde, hem kendi içindeydi. Okuduğu yalnız tatsız tuzsuz, ahlâkçı kitaplardı. İkiyüzlülükten falan değil, içtenlikle inandığından: sanırım o ahlâkçı vaazların gerçek yanını tâ yüreğinde duyar, erdeme içtenlikle bağlı kalmak vicdanını rahatlatırdı. Şimdi ihtiyarladıkça aile babası tipine yaklaşıyorum ya, başkalarına ahlâksızlık dersi vermenin ahlâksızlıktan daha büyük ceza hakettiğini duyuyorum ben de. İnsan sevdiğinden ya da nefretinden ötürü birini öldürebilir; ama öldürmeye özendirme yalnız kötülüktendir.</p>

  <p class="block_5">Aramızda ortak yanlar o denli azdı ki, dünyada kendisini en çok tedirgin eden kimselerden birinin ben olduğumu itiraf etmişti bana. Sağlıklı olmak isteğim beni insan bedenini incelemeye yöneltmişti. O ise o korkunç makinenin düşüncesini bile kafasından silmeyi başarmıştı. Ona sorsanız yüreğimiz çarpmıyordu, organizmamızın nasıl yaşadığını açıklamak için süpapları, damarları, maddesel alışverişi anımsatmaya gerek yoktu. Devinime de gerek yoktu, çünkü deneyimler her devinen şeyin bir gün gelip durduğunu söylerdi. Ona sorarsanız yeryüzü de kıpırtısızdı, ayaklarının üstüne sağlamca çakılmıştı. Bunu asla açığa vurmadı elbette, ama bu tür bir inanışa uygun düşmeyen şeyler söylendiğinde acı çekiyordu. Yeryüzünde taban karşısından söz ettiğim bir gün iğrenerek susturdu beni. O başaşağı duran insanları düşününce midesi dönüyormuş.</p>

  <p class="block_5">Onun bende beğenmediği iki şey daha vardı: dalgınlığım ve en ciddi şeylere gülme eğilimim. Dalgınlık bakımından benden farklıydı, bir defteri vardı, anımsamak istediği her şeyi not eder, günde birkaç kez açıp bakardı. Hastalığını böylece yendiğine inanıyor, acı çekmekten kurtuluyordu. Öyle bir defter tutmam için üsteledi ama, ben birkaç tane son sigaradan başka not düşmedim.</p>

  <p class="block_5">Ciddi şeyleri küçümsememe gelince, onun bu dünyadaki pek çok şeyi ciddiye almak gibi bir kusuru olduğunu sanırdım. İşte bir örneği: Hukuk öğrenimimden Kimyaya geçtikten sonra, ondan izin alıp Hukuğa döndüğümde yumuşaklıkla: — Eh, deli olduğun kesinlik kazandı, artık, demişti.</p>

  <p class="block_5">Ben hiç alınmadım, izni verdiğinden ötürü öylesine minnet duydum ki, onu güldürerek ödüllendirmek istedim. Gidip doktor Canestrini’ye muayene olarak durumumu belgelemeye kalkıştım. Hiç de kolay olmadı, çünkü uzun, ayrıntılı incelemelerden geçirildim. Belgemi elime alınca büyük bir zafer kazanmış gibi babama götürdüm, ama gülmeyi beceremedi. Üzgün bir sesle, gözleri yaşlar içinde: — Eyvahlar olsun! Meğer gerçekten deliymişsin! diye bağırdı.</p>

  <p class="block_5">O zahmetli, zararsız güldürümün ödülü bu oldu işte. Babam beni asla bağışlamadı, hiç gülmedi buna. Şaka olsun diye doktora muayene olmak ha! İmzalı-damgalı bir belgeyi şaka olsun diye düzenletmek ha! Ancak bir delinin yapacağı işlerdi bunlar!</p>

  <p class="block_5">Kısacası, onun yanında ben kuvvet simgesiydim, hatta bazen düşünüyorum da, beni yücelten o zayıflık yokolunca benden bir şeyler eksildi gibi gelmişti.</p>

  <p class="block_5">Olivi olacak o alçak kendisini bir vasiyetname düzenlemeye kandırdığında babamın zayıflığının nasıl kanıtlandığını anımsıyorum. Olivi’nin o vasiyetnamede çıkarı vardı, işlerimin başına kendi geçecekti, ihtiyarı öylesine acı bir işe kandırıncaya kadar hayli uğraşmış diyorlar. Sonunda babam kararını verdi ama, o geniş, sakin yüzüne de bir gölgedir düştü. Sanki o işlemle ölümle bir ilişki kurmuş gibi, sürekli ölümü düşünüyordu.</p>

  <p class="block_5">Bir akşam şöyle bir soru yöneltti bana: — İnsan öldüğünde her şeyin bittiğine mi inanırsın sen?</p>

  <p class="block_5">Ölümün gizine her gün kafa yorarım, ama benden istediği bilgileri sunacak düzeye gelmemiştim henüz. Hoşuna gitsin diye geleceğimiz üstüne şenlikli bir inanç uydurdum.</p>

  <p class="block_5">— Zevk duygusu bitmez sanıyorum, çünkü acıya gerek yoktur artık. İnsan bedeninin çürüyüp dağılması cinselliğe benzer bir zevk verebilir. Yeniden oluşturulması pek zahmetli olduğuna göre, mutluluk ve dinlenme duygusu ile birlikte geleceğine kuşkum yok. Bedenin dağılıp gitmesi yaşamın ödülü olmalı!</p>

  <p class="block_5">Baltayı taşa vurmuştum. Akşam yemeğini yemiş, hâlâ sofradaydık. Babam hiç yanıt vermeksizin iskemlesinden kalktı, bardağını başına dikti:</p>

  <p class="block_5">— Felsefe yürütmenin zamanı değilmiş anlaşılan, dedi, hele seninle!</p>

  <p class="block_5">Ve çıkıp gitti. Üzülerek ardından seğirttim, karamsar düşüncelerinden ayırmak için yanında kalmayı düşündüm. Beni yanından uzaklaştırdı: ölümü ve ölümün verdiği büyük zevki anımsatıyormuşum.</p>

  <p class="block_5">Bana haber vermedikçe vasiyetnamesini aklından çıkaramayacaktı. Beni her gördüğünde anımsıyordu onu. Bir akşam patlak verdi:</p>

  <p class="block_5">— Sana bir şey söylemem gerek: vasiyetnamemi hazırladım.</p>

  <p class="block_5">Ben onu karabasanından kurtarmak amacı ile haberin uyandırdığı şaşkınlığı hemen yendim:</p>

  <p class="block_5">— Bak ben böyle bir zahmete asla girmeyeceğim, dedim, benden önce mirasçılarımın topu birden ölür inşallah diye umuyorum!</p>

  <p class="block_5">Benim gülmemden hemen tedirgin oldu, yine cezalandırma isteğine kapıldı. Böylece beni Olivi’nin vesayetine bırakarak oynadığı oyununu anlatması kolaylaşmıştı.</p>

  <p class="block_5">Şunu söylemem gerek: iyi bir çocuk olduğumu kanıtladım, ona acı çektiren o düşünceyi kafasından silip atmak için hiçbir itirazda bulunmadım. Son isteği ne olursa olsun boyun eğeceğimi bildirdim.</p>

  <p class="block_5">— Belki de, diye ekledim, sana son isteğini değiştirtecek davranışlarda bulunmayı başarırım.</p>

  <p class="block_5">Bu hoşuna gitti, çünkü daha uzun, upuzun yıllar yaşayacağını düşündüğümü görüyordu. Yine de benden yemin etmemi bile istedi: kendi vasiyetini değiştirmezse, ben Olivi’nin yetkilerini kısıtlamaya kalkışmayacaktım. Baktım ki onur sözü vermem yeterli olmuyor, yemin ettim. O anda öylesine uysal davrandım ki, ölmeden önce kendisini yeterince sevmediğimden dolayı hayıflanarak kendi kendimi yediğim zamanlar hep o sahneyi aklıma getiririm. İçten konuşmam gerekirse, isteklerine boyun eğmemin kolay olduğunu söylemem gerek, çünkü o zamanlar çalışmamaya zorlanmak düşüncesi bana hayli tatlı gelmişti.</p>

  <p class="block_5">Ölümünden bir yıl kadar önce, bu kez onun sağlığını korumak amacıyla hayli etkin bir girişimde bulunmayı başardım. Kendini iyi duymadığını açıklamıştı bana, ben de onu doktora gitmeye zorladım, hatta ben kendim alıp götürdüm. Doktor birtakım ilaçlar yazdı, birkaç hafta sonra yeniden görünmemizi söyledi. Ama babam istemedi, doktorlardan mezarcılar kadar nefret ettiğini açıkladı, verilen ilacı da almadı, çünkü o da doktorları ve mezarcıları aklına getirirmiş. İki saat kadar sigarasız durdu, bir kerecik de akşam yemeğini şarapsız geçiştirdi. Tedaviden vazgeçince kendini çok iyi duydu, ben de onu daha keyifli görünce, artık kafa yormaz oldum.</p>

  <p class="block_5">Sonra kimi zaman hüzünlü gördüm babamı. Ama ihtiyardı, yalnızdı, asıl keyifli görsem şaşırırdım.</p>

  <p class="block_9"> </p>

  <p class="block_9"> </p>

  <p class="block_5">Mart sonlarında bir akşam eve her zamankinden geç döndüm. Kötü bir şey yapmış değildim; Hıristiyanlığın kökenleri üstüne birtakım düşüncelerini bana açmak isteyen bir ukalâ arkadaşıma rastlamıştım. O kökenleri düşünmem ilk kez isteniyordu benden, yine de arkadaşımın hoşuna gitsin diye o uzun dersi dinledim. Yağmur çiseliyordu, hava soğuktu. Her şey, hatta arkadaşımın sözünü ettiği Yunanlılarla Museviler bile sevimsiz ve karanlıktı, ama tam iki saat o işkenceye katlandım. Her zamanki zayıflığım! Bahse girerim, bugün bile o kadar dirençsizim ki, biri kalkıp ciddi ciddi uğraşsa beni bir süre astronomi çalışmalarına yöneltebilir.</p>

  <p class="block_5">Villamızı çevreleyen bahçeye girdim. Kısa bir araba yolundan geçiliyordu.</p>

  <p class="block_5">Hizmetçimiz Maria beni pencerede bekliyordu, yaklaştığımı duyunca karanlıkta seslendi:</p>

  <p class="block_5">— Siz misiniz, bay Zeno?</p>

  <p class="block_5">O şimdi soyu tükenmiş hizmetçilerdendi Maria. Onbeş yıldır yanımızdaydı. Her ay maaşının bir bölümünü ihtiyarlık yılları için götürüp bankaya yatırırdı, ama o paralar hiç işine yaramadı, çünkü ben evlendikten az sonra bizim evde, işinin başında öldü.</p>

  <p class="block_5">Kadın bana babamın birkaç saat önce eve döndüğünü, ama akşam yemeğine beni beklemek istediğini anlattı. Beklemeyip yemeğini yesin diye üstelediğinde, kadını kabaca kovmuştu. Sonra tedirgin, kaygılı beni sormuştu birkaç kez. Maria’nın anlatışından babamın kendisini iyi duymadığını düşündüğünü anladım. Adamcağızın konuşurken güçlük çektiğini, kesik kesik soluk aldığını söylüyordu. Şunu belirtmem gerekir ki, hep onunla yalnız kala kala babamın hasta olduğunu kafasına takmıştı. Yapayalnız evimizde pek gözlemleyecek bir şeyi yoktu zavallı kadıncağızın, üstelik —annemle geçirdiği deneyimden sonra— herkesin kendinden önce ölmesini bekliyordu.</p>

  <p class="block_5">Biraz meraklanarak yemek odasına koştum ama pek kaygılanmamıştım. Babam uzandığı divandan hemen kalktı, büyük bir sevinçle karşıladı beni, doğrusu pek duygulandığımı söyleyemem, çünkü daha çok siteme benziyordu. Ama hemen sakinleşmeme yetti, çünkü sevinci sağlıklı olduğunun belirtisi gibi geldi. Maria’nın sözettiği o kekelemeden ve tıknefeslikten bir iz görmedim. Ne var ki bana sitemde bulunacak yerde inatçılık ettiğinden ötürü özür diledi.</p>

  <p class="block_5">— Ne yaparsın? Dedi yumuşaklıkla, dünyada ikimiz kuru başımıza kaldık, yatmadan seni bir göreyim diyordum.</p>

  <p class="block_5">Keşke içten davransaydım, hastalığın pençesine düşeli öylesine yumuşakbaşlı, öylesine sevecen olmuş babacığımı bir kollarımın arasına alsaydım. Oysa soğukkanlı bir tanıya giriştim: ihtiyar Silva ne kadar da yumuşamıştı böyle? Hasta mıydı yoksa? Kuşkuyla baktım, sitem etmekten daha parlak düşünce gelmedi aklıma:</p>

  <p class="block_5">— İyi de, yemeğini yemek için neden bu saate kadar bekledin? Yemeğini yer, sonra yine beklerdin beni!</p>

  <p class="block_5">Bir delikanlı gibi güldü:</p>

  <p class="block_5">— İki kişi olunca yemek daha iyi yeniyor.</p>

  <p class="block_5">Bu neşe, iştah belirtisi de olabilirdi: ferahladım, yemeğe başladım. Ayağında pantuflaları, titrek adımlarla sofraya yaklaştı, her zamanki yerine oturdu. Sonra durup nasıl yediğime baktı; kendisi güç belâ iki kaşık aldıktan sonra yemekten vazgeçti, midesini bulandıran tabağı itti. Ama ihtiyar yüzünde gülümsemesi değişmemişti. Yalnızca, sanki dün olmuş gibi aklımda, bir-iki kez gözlerinin içine baktım, bakışını benden kaçırdı. Bunun bir ikiyüzlülük belirtisi olduğu söylenir, oysa şimdi hastalık belirtisi olduğunu biliyorum. Hasta hayvan, hastalığının, zayıflığının belli olacağı o yarıkları gözden gizler.</p>

  <p class="block_5">Beni bekleyip durduğu saatleri neyle geçirdiğini anlatmamı bekliyordu. Çok merak ediyor diye bir an yemeğimi bıraktım, kuru kuru, o saate kadar Hıristiyanlığın kökenlerini tartışmaya durduğumu söyledim.</p>

  <p class="block_5">Kuşkulu, kararsız, yüzüme baktı:</p>

  <p class="block_5">— Şimdi sen de mi dine merak sardın?</p>

  <p class="block_5">Eğer onunla birlikte bu konuya kafa yormayı kabul etseydim büyük bir teselli vereceğim apaçık ortadaydı. Oysa ben, babam yaşadıkça kendimi dövüşken duymuşumdur (sonra bu duygu yokoldu gitti), Üniversite yakınlarındaki kahvelerde her gün işitilen basmakalıp cümlelerden biri ile yanıtladım:</p>

  <p class="block_5">— Din benim için incelenmesi gereken herhangi bir olgudur, o kadar.</p>

  <p class="block_5">— Olgu, ha? dedi, kafası karmakarışık olmuştu. Hazır bir yanıt aradı, vermek için ağzını açtı. Sonra duraksadı, tam o sırada Maria’nın getirip sunduğu, kendisinin el sürmediği ikinci yemeğe baktı. Sonra ağzını daha iyi tıkamak için dudaklarının arasında bir puro izmariti sıkıştırıp yaktı ve hemen sönmeye bıraktı. Salim kafa ile düşünebilmek için böylece bir mola vermiş oldu, bir an kararlı gözlerle baktı bana:</p>

  <p class="block_5">— Dinle de alay etmiyorsundur, inşallah!</p>

  <p class="block_5">Ben o her zamanki işsiz güçsüz öğrenci havamla, ağzımda lokma, yanıtladım:</p>

  <p class="block_5">— Ne alay etmesi canım! İnceliyorum dedim ya!</p>

  <p class="block_5">Babam sustu, bir tabağın kenarına bıraktığı puro izmaritine baktı uzun uzun. Bunu bana neden söylediğini şimdi anlıyorum. Bulanmaya başlamış o zihinden ne geçmişse biliyorum, o zaman hiçbir şeycikler anlamayışıma da şaşıyorum. Sanırım o zamanlar nice şeyleri anlamamızı sağlayan sevgi eksikti ruhumda. Daha sonraları o denli kolay oldu ki! Benim inançsızlığımla yüzleşmekten kaçmıyordu: o anda girişemeyeceği kadar çetin bir savaş olurdu bu; ama bir hastanın elinden geleceği kadarı ile, yumuşaklıkla, yandan saldırmak gerektiğini düşünüyordu. Hiç unutmuyorum, konuşurken soluğu kesiliyordu, sözleri bulmakta güçlük çekiyordu. Bir çarpışmaya hazırlanmak büyük çaba ister. Ama ağzının payını vermeden yatmaya razı olacağını sanmıyordum, tartışmaya hazırlandım, gelgelelim tartışmadık.</p>

  <p class="block_5">Hep o sönmüş puro izmaritine bakarak:</p>

  <p class="block_5">— Ben, dedi, deneyimindin ve yaşam bilgimin ne denli büyük olduğunu duyuyorum. Onca yılı boşuna yaşamaz insan. Birçok şey biliyorum ben, ne yazık ki içimden geldiği gibi, tümünü öğretemiyorum sana. Ama ne çok isterdim bunu! Hayatın tâ içini okuyorum, doğruyu, gerçeği de görüyorum, doğru ve gerçek olmayanı da.</p>

  <p class="block_5">Tartışacak bir şey yoktu. Pek inanmaksızın, yemeğimi sürdürerek:</p>

  <p class="block_5">— Evet babacığım! diye mırıldandım.</p>

  <p class="block_5">Kırılsın istemiyordum.</p>

  <p class="block_5">— Ne yazık, çok geciktin. Daha önce bu denli yorgun değildim, birçok şeyler söyleyebilirdim sana.</p>

  <p class="block_5">Yine geciktim diye keyfimi kaçırmak istiyor sandım, o tartışmayı ertesi güne bırakmayı önerdim.</p>

  <p class="block_5">— Tartışma değil bu, dedi düşlere dalar gibi, bambaşka bir şey. Hiç tartışma götürmeyen bir şey, söyler söylemez sen de öğreneceksin. Gel gör ki söylemesi güç.</p>

  <p class="block_5">Birden kuşkulandım:</p>

  <p class="block_5">— Ne o, fenalığın mı var?</p>

  <p class="block_5">— Rahatsızım diyemem, ama çok yorgunum, hemen gidip yatayım.</p>

  <p class="block_5">Zili çaldı, aynı zamanda Maria’ya seslendi. Hizmetçi geldiğinde odasında her şey hazır mı diye sordu. Sonra pantuflalarını sürüyerek hemen yola düzüldü. Yanıma geldiğinde her akşam yaptığım gibi öpeyim diye başını eğip yanağını uzattı.</p>

  <p class="block_5">Böyle sarsak hareket ettiğini görünce yeniden rahatsızlandığı kuşkusu sardı içimi, sordum. İkimiz de birkaç kez aynı sözcükleri yineledik, bir kez daha hasta olmadığını, yorgun olduğunu söyledi. Sonra ekledi:</p>

  <p class="block_5">— Şimdi sana yarın neler söyleyeceğimi düşüneceğim. Göreceksin, nasıl inandıracağım seni.</p>

  <p class="block_5">Duygulanmıştım, «Seni seve seve dinleyeceğim, babacığım» diye belirttim.</p>

  <p class="block_5">Beni deneyimine boyun eğmeye böylesine hazır görünce yanımdan ayrılmakta duraksadı: bu kadar elverişli bir andan yararlanmalıydı! Eliyle alnını sıvazladı, yanağını öpeyim diye uzatmak için dayandığı iskemleye oturdu. Hafif hafif soluyordu.</p>

  <p class="block_5">— Garip! dedi. Hiçbir şey söylemiyorum sana, hiçbir şey.</p>

  <p class="block_5">Sanki kendi içinde bulup yakalayamadığı şeyleri dışarda ararmış gibi çevresine bakındı.</p>

  <p class="block_5">— Hâlbuki bildiğim ne çok şey var, her şeyi biliyorum desem yeri. Deneyimimin büyüklüğünün etkisi olmalı bu.</p>

  <p class="block_5">Ama derdini anlatamadığına pek üzgün değildi, çünkü kendi gücüne, kendi büyüklüğüne gülümsedi.</p>

  <p class="block_5">Bilmem neden koşup doktoru çağırmadım. Tam tersine, acı ve pişmanlıkla itiraf etmem gereken bir şey var: babamın bu sözlerinin daha önceleri birkaç kez rastladığım bir kendini beğenmişlikten kaynaklandığını düşündüm. Ama zayıflığı öylesine apaçık ortadaydı ki, gözümden kaçmadı, yalnız bundan ötürü tartışmaya girmedim. Güçsüz mü güçsüz olduğu anda kendini pek güçlü sanıp aldanarak mutlu olduğunu görmek hoşuma gidiyordu. Gerçi ondan hiçbir şey öğrenemeyeceğime inanmıştım ama, kendisini bilgini sandığı bilimi bana emanet etme isteği göstererek beni sevdiği açıkladı diye koltuklarım kabarmıştı. Onu avutmak, içini rahatlatmak için, aradığı sözcükleri derhal bulmak için kendini zorlamaması gerektiğini anlattım, çünkü böyle durumlarda en yüce bilginler çok karmaşık gelen şeyleri kafalarının bir köşesine yerleştirirlerdi, kendi kendilerine yalınlaşsınlar diye.</p>

  <p class="block_5">— Benim aradığım şey hiç karmaşık değil ki, diye yanıtladı. Tam tersine, bir sözcük bulmalıyım, bir tanecik, bulacağım da. Ama bu gece değil, çünkü içinde en ufak bir düşünce bile bulunmayan, deliksiz bir uyku çekeceğim.</p>

  <p class="block_5">Yine de sandalyeden kalkmadı. Duraksayarak, bir an yüzüme dikkatle bakarak dedi ki:</p>

  <p class="block_5">— Sana ne düşündüğümü söyleyemiyorsam, korkarım bunun tek nedeni senin her şeye gülüp geçinendir.</p>

  <p class="block_5">Sözlerinden alınmamamı rica edermiş gibi gülümsedi bana, sandalyeden kalktı, ikinci kez yanağını uzattı. Tartışmaktan, bu dünyada insanın pekâlâ gülüp geçebileceği, gülüp geçmesini gerektiren birçok şeyler olduğunu kendisini inandırmaktan vazgeçtim, sımsıkı sarılarak onu rahatlatmak istedim. Belki de fazla sıkmıştım, çünkü kollarımdan sıyrıldığında eskisinden beter soluk soluğaydı, ama sevgimi anladığına kuşkum yok, çünkü beni eliyle dostça selâmladı.</p>

  <p class="block_5">— Haydi gidip yatalım! dedi sevinçle, ardında Maria ile çıkıp gitti.</p>

  <p class="block_5">Yalnız kalınca (garip şey!) babamın sağlık durumunu düşünmedim, duygulanmıştım ve —bunu kesinlikle söyleyebilirim— tüm evlât saygımla böylesine yüksek amaçlara yönelen bir kafanın neden daha iyi bir eğitim görmemiş olduğuna hayıflandım. Şimdi babamın o zamanki yaşına yaklaşmışken yazıyorum ya, kesinlikle bildiğim bir şey var: insan çok yüce bir zekâ sahibi olduğu duygusunu besleyebilir ve bu zekâ da o duygudan başka hiçbir belirti göstermeyebilir. İşte: insan şöyle güçlü bir soluk verir, tüm doğayı olduğu gibi, bize sunulduğu değişmez biçimi ile benimser ve hayran olur ona: tüm Yaratılışın dilediği o zekâ kendini göstermiştir işte. Babam için kesin olan şuydu: yaşamının son bilinçli anında zekâ duygusu beklenmedik bir dinsel esinlenmeden kaynaklanmıştı, ben kendisine Hıristiyanlığın kökenleri ile uğraştığımı anlattığımdan bana açmıştı bunu. Ama şimdi biliyorum ki o duygu beyin ödeminin ilk belirtisiymiş.</p>

  <p class="block_5">Maria sofrayı toplamaya geldi, babamın hemen uyuyakaldığını söyledi. Ben de iyice ferahlayarak yatmaya gittim. Dışarda rüzgâr esip savuruyor, uluyup duruyordu. Sıcacık yatağımda bir ninni gibi geliyordu, ninni gitgide uzaklaştı, uyuyakaldım.</p>

  <p class="block_5">Ne kadar uyudum, bilmiyorum. Maria gelip uyandırdı. Galiba birkaç kez odama gelip bana seslenmiş, sonra hemen dışarı koşmuştu. Derin uykumun içinde ilkin bir tedirginlik duydum, ardından hayal meyal ihtiyar kadının odada çırpınıp durduğunu gördüm ve sonunda anladım. Uyandırmak istiyordu beni, ama uyandığımda odadan çıkmıştı bile. Rüzgâr hâlâ ninni söylüyordu, doğrusunu isterseniz babamın odasına uykumdan koparılmış olmanın acısı ile gittim. Maria’nın babamı hep tehlikede sandığını anımsıyordum. Bu kez de hasta değilse elimden çekeceği vardı!</p>

  <p class="block_5">Babamın odası pek büyük değildi, tıklım tıklım eşya doluydu. Annem öldüğünde, unutmasına yararı olur diye odasını değiştirmiş, tüm eşyasını daha küçük olan yeni odasına getirmişti peşisıra. Alçacık komodinin üzerine konulmuş gaz lambası odayı pek aydınlatmıyordu, her yan gölgeler içindeydi. Maria sırtüstü uzanmış, gövdesinin bir kısmı yataktan kaymış olan babamı tutuyordu. Babamın yüzü terle kaplıydı, yakındaki ışıktan kıpkırmızı kesilmişti. Başı Maria’nın sadık göğsüne devrilmişti. Acıdan kükrüyordu, ağzı öylesine taş kesilmişti ki, salyası çenesinden aşağı akıyordu. Hareketsiz, karşı duvara bakıyordu, girdiğimde benden yana dönmedi.</p>

  <p class="block_5">Maria, anlattığına göre, iniltisini duymuş, tam yataktan düşeceği sırada yetişip tutmuştu. İlkin —yemin ediyordu— babam daha çok debeleniyormuş, şimdi biraz sakinleşmiş gibiymiş, ama yalnız bırakmak tehlikeli olurmuş. Belki de beni çağırdığından ötürü özür dilemek istiyordu, oysa ben uyandırmakla iyi ettiğini anlamıştım bile. Benimle konuşurken ağlıyordu, ama ben o zaman onunla birlikte ağlamadım, hatta susmasını, bir de sızlanarak o anın dehşetini büsbütün arttırmamasını söyledim. Henüz herşeyi kavramamıştım. Zavallı kadıncağız hıçkırıklarını zaptedebilmek için elinden geleni yaptı.</p>

  <p class="block_5">Babamın kulağına yaklaşıp seslendim:</p>

  <p class="block_5">— Baba neden inliyorsun? Rahatsız mısın?</p>

  <p class="block_5">Duydu sanırım, çünkü iniltisi zayıfladı, gözünü sanki beni görmeye çalışırmış gibi karşı duvardan ayırdı: ama bana çeviremedi. Birkaç kez aynı soruyu kulağına bağırdım, sonuç hep aynı oldu. Erkekçe davranışım hemen yokoldu. O anda babam benden çok ölüme yakındı, çünkü çığlığım ulaşmıyordu ona. Dehşete kapıldım, her şeyden önce, bir gece önce söylediğim şeyler aklıma geldi. Bir kaç saat sonra o ikimizden hangimizin haklı olduğunu görmek üzere yola çıkmıştı. Ne garip! Acıma bir de yakınma ekleniyordu. Başımı babamın yastığına gömdüm, az önce Maria’nın yaptığı gibi umutsuzlukla, hıçkıra hıçkıra ağladım, bir de terslemeye kalkmıştım onu!</p>

  <p class="block_5">Şimdi o beni sakinleştirmeye çalışıyordu, ama garip bir biçimde yaptı bunu. Sakin olmamı söylüyordu ama hâlâ gözleri fazlasıyla inleyen babamdan bir ölüden söz eder gibi söz ediyordu.</p>

  <p class="block_5">— Zavallıcık! diyordu. Böyle ölüp gidiyor işte. Bu güzel, gür saçlarla. Okşuyordu onu. Babamın başı gür<sub class="calibre6">,</sub> kıvırcık, bembeyaz saçlarla taçlanmıştı, benimse daha otuzumda saçlarım hayli seyrelmişti bile.</p>

  <p class="block_5">Bu dünyada doktorlar da vardır, hatta kimi kez insanları kurtardıkları bile varsayılır, hiç aklıma gelmedi bu. Acıdan allak bullak olan o yüzde ölümü görmüş, umudu kesmiştim bile. Doktor sözünü ilk eden Maria oldu, sonra gidip köylüyü kaldırdı, kente gönderecekti.</p>

  <p class="block_5">Bana sonsuzluk gibi uzun gelen bir on dakikalık sürede yalnız başıma babama destek oldum. Acılar içinde çırpman o bedene dokunan ellerime yüreğimi saran tüm sıcaklığı aktarmaya çabaladım. Sözlerimi duyamıyordu. Kendisini onca sevdiğimi nasıl anlatabilecektim şimdi?</p>

  <p class="block_5">Köylü geldiğinde odama gidip bir pusula yazdım, doktor hemen olayın ne olduğunu bilsin de gelirken yanında ilaç getirsin diye, birkaç sözü bir araya toparlamam hayli güç oldu. Babamın yakın ve kaçınılmaz eceli gözümün önünden gitmiyordu, kendi kendime sorup duruyordum:</p>

  <p class="block_5">«Ne yapacağım artık ben bu dünyada?»</p>

  <p class="block_5">Birkaç uzun bekleyiş saati sürdü. O saatlerin anısı öylece kalmış belleğimde. İlk saatten sonra babamı tutmaya gerek kalmadı, kendinden geçmiş, öylece yatıyordu yatağında. Çabuk çabuk soluk alıp veriyordu, ben neredeyse ne yaptığımı bilmeden, öykünüyordum ona. Soluğumu o tempoda sürdüremiyor, mola veriyor, kendimle birlikte hastayı da dinlenmeye zorlayacağımı umuyordum. Ama o hiç yorulmaksızın koşuyordu. Bir kaşık çay içirmeye çalıştık boş yere. Bizim bir girişimimizden kendini savunması gerektiğinde bilinçsizliği azalıyordu. Dişlerini sımsıkı kenetliyordu. O başedilmez inatçılığı baygın yatarken bile duyuluyordu. Şafaktan çok önce soluğun temposu değişti, belli aralıklara bölündü: sağlıklı birinin soluğunu andıran birkaç ağır soluğun ardından birkaç telâşlı soluk, sonra benimle Maria’ya ecelin habercisi gibi gelen uzun, korkunç bir duraklama. Ama sonra aynı aralıklar, hemen aynı tempo ile yeniden başlıyordu, .bu renksizliği içinde sonsuz hüzünlü bir müzik aralıklarıydı. Kimi zaman düzensiz, ama hep hırıltılı olan o soluk odanın bir parçası olup çıkmıştı. O saatten sonra oraya sindi kaldı, uzun, upuzun bir süre!</p>

  <p class="block_5">Kendimi bir divanın üzerine atıp birkaç saat geçirdim, Maria yatağın yanına oturmuştu. Gözlerimi en çok yakan yaşları o divanda döktüm. Gözyaşı insanın kendi suçunu gölgeler, rahat rahat talihi suçlamaya olanak verir. Ağlıyordum, çünkü kendimi bildim bileli yaşamımın nedeni olan babamı yitirmekteydim. Kendisine iyi bir arkadaş olamamıştım, ama önemi yoktu bunun. Daha iyi olayım diye harcadığım çabalar onu memnun etmek için değil miydi? Ulaşayım diye çırpındığım başarı benden her zaman kuşkulanmış olan babamın karşısında böbürlenmek içindi, ama onu avutmaya da yarayacaktı. Ve şimdi artık beni bekleyemiyordu. iflâh olmaz zayıflığıma inanmış olarak bu dünyadan göçüp gidiyordu. Gözyaşlarını zehir gibi acıydı.</p>

  <p class="block_5">Bu acılı anıları kâğıda dökerken, daha doğrusu kazırken, geçmişimi görmek için yaptığım ilk denemede içimde bir saplantıya dönüşen o imge, bir dizi vagonu yokuş yukarı peşisıra sürükleyen o lokomotif, bana ilk kez o divana uzanmış, babamın soluğunu dinlerken gözükmüştü. Çok ağır yükler sürükleyen lokomotifler böyle giderler: düzenli çuf-çuflar çıkarır, sonra hızlanır, sonra duraklarlar, tehdit dolu bir duraklamadır bu, çünkü kulak veren kimse makinenin ardındaki yükle birlikte vadiye yuvarlandığını göreceğini sanıp korkar. Gerçekten de belleğimi ilk zorlayışım beni o geceye, ömrümün o en önemli anlarına doğru götürmüştü.</p>

  <p class="block_5">Daha gün doğmadan doktor Coprosich villaya geldi, yanında ufak bir sandık ilaçla bir de erkek hastabakıcı vardı. Yaya gelmek zorunda kalmıştı, çünkü şiddetli fırtına yüzünden araba bulamamıştı.</p>

  <p class="block_5">Doktoru ağlayarak karşıladım, o da büyük bir yumuşaklık gösterdi, cesaret verdi, umutlandırdı. Yine de şunu hemen belirtmeliyim ki, o karşılaşmamızdan sonra, yeryüzünde pek az kişi içimde doktor Coprosich kadar şiddetli bir antipati uyandırmıştır. Kendisi bugün hâlâ yaşıyor, çok çökmüş ve tüm kentin saygısı ile çevrili. Böyle cılızlaşmış, titrek, kentin sokaklarında yapacak bir şey, biraz hava arayarak dolaştığını gördükçe bugün bile içimde o hınç kabarıyor yeniden.</p>

  <p class="block_5">Doktor o zamanlar kırkını biraz geçmişti. Adli tıpla çok uğraşmıştı ve çok iyi bir İtalyan olmakla birlikte, imparatorluk makamlarınca en önemli bilirkişilikler ona verilirdi<sup class="calibre7"><sup class="noteref" id="back_note_2"><a class="calibre4" href="../Text/index_split_011.html#note_2" title="2">2</a></sup></sup>. Zayıf, sinirli bir adamdı, dazlaklığı anlamsız yüzünü ortaya çıkarıyor, alnını çok yüksekmiş gibi gösteriyordu. Kendisine önem verdiren bir başka zayıflığı da vardı: gözlüğünü çıkardığında (düşünmek istediğinde hep çıkarırdı gözlüğünü) gözleri görmez oluyor, karşısındakinin yanına ya da başının üstüne bakıyordu, sanki bir heykelin renksiz, tehditti ya da belki alaycı gözleriymiş gibi tuhaf bir görünüm alıyordu. Sevimsizleşiveriyordu o zaman o gözler. Bir tek sözcük bile söylemesi gerekse, gözlüğünü yeniden burnunun üzerine yerleştiriyor ve gözleri işte yeniden sözünü ettiği şeyleri özenle inceleyen herhangi bir kentsoylunun gözleri olup çıkıyordu.</p>

  <p class="block_5">Doktor sahanlıkta oturup bir an dinlendi. İlk belirtiden kendi gelişine kadar olup bitenleri tam olarak anlatmamı istedi. Gözlüğünü çıkardı ve o garip gözlerini ardımdaki duvara dikti.</p>

  <p class="block_5">Her şeyi tam olarak anlatmaya çalıştım, ama öyle durumdaydım ki, kolay olmuyordu bu. Doktor Coprosich’in aslında tıp bilgisinden yoksun kimselerin tıp terimleri kullanarak o konuda bir şeyler bitirmiş gibi davranmalarına içerlediğini anımsıyordum. Bana, bunun bir «serebral respirasyon» gibi gözüktüğünü söyleyince yeniden gözlüğünü taktı, sanki şöyle demek ister gibiydi; «Tanımlamalarda acele etmeyelim. Ne olduğunu ilerde göreceğiz». Babamın garip davranışından, beni ille de görmek kaygısından, gidip yatmakta acele edişinden de söz etmiştim. Söylediği garip sözleri doktora hiç aktarmadım; belki de kafasında evirip çevirdiği, ama dile getirmeyi başaramadığı bir şeyi söylemek zorunda kalmaktan korkuyordum. Doktor gözlüğü öyle burnunun üstünde, zaferle haykırdı:</p>

  <p class="block_5">— Kafasında evirip çevirdiğinin ne olduğunu biliyorum!</p>

  <p class="block_5">Onu ben de biliyordum ama, doktor Coprosich’i öfkelendirmeyeyim diye söylemedim: ödemdi bu.</p>

  <p class="block_5">Hastanın yatağına gittik. Kıpırdamadan yatan o zavallı vücudu bana upuzun gelen bir süre hastabakıcının yardımı ile evirip çevirdi. Dinledi, muayene etti. Hastanın kendisine yardıma olmasını sağlamaya çalıştı, ama boşuna. Bir an geldi:</p>

  <p class="block_5">— Yeter! dedi. Gözlüğü elinde, döşemeyi seyrederek yanıma yaklaştı, içini çekerek:</p>

  <p class="block_5">— Metin olun! dedi. Durumu çok ağır.</p>

  <p class="block_5">Odama gittik, yüzünü de yıkadı. Gözlüksüz kalmıştı, kurulanmak için başını kaldırdığında, ıslak kafası beceriksiz bir elden çıkmış bir fetişin garip başcağızma benziyordu. Birkaç ay önce bizi görmüş olduğunu anımsadı, neden bir daha gözükmedik diye şaştı. Bir başka doktor bulup kendisini bıraktığımızı sanmıştı: o zaman babamın tedaviye gereksinimi olduğunu açıkça belirtmişti ya. Böyle gözlüğünü çıkarmış, insanı azarlarken korkunçtu. Sesini yükseltmişti, açıklama istiyordu. Gözleri her yanda araştırıyordu bu açıklamayı.</p>

  <p class="block_5">Doğru söze ne denir, azarlanmayı haketmiştim. Burada şunu belirtmem gerek, doktor Coprosich’e olan nefretimin o sözlerden kaynaklanmadığına eminim. Babamın doktorlara ve ilaçlara olan düşmanlığını anlatarak kendimi mazur gösterdim; konuşurken bir yandan ağlıyordum, doktor da cömertçe bir iyilikle beni yatıştırmaya çalıştı, kendisine daha önce başvurmuş bile olsak elinden ancak şimdi tanık olduğumuz felâketi biraz ertelemek geleceğini, ama onu engelleyemeyeceğini söyledi.</p>

  <p class="block_5">Ancak hastalıktan önceki belirtileri biraz daha enine boyuna araştırınca, bana çatmak için yeni nedenler geçti eline. Şu son aylarda babam sağlığından, uykusundan, iştihasından yakındı mı, bilmek istiyordu. Belirgin hiçbir şey söyleyemedim; her gün birlikte oturduğumuz o masada babam az mı yerdi, çok mu, bunu bile bilmiyordum. Suçumun açık seçik ortada oluşu bana dehşet verdi, ama doktor sorularında üstelemedi. Maria’dan, kadının onu hep ölüm döşeğinde sandığını, bu yüzden benim onu alaya aldığımı öğrendi.</p>

  <p class="block_5">Yukarılara bakarak kulaklarını temizliyordu:</p>

  <p class="block_5">— İki saate kadar, biraz olsun kendine gelmesi olasılığı var, dedi.</p>

  <p class="block_5">— Yani bir umut var mı? diye bağırdım.</p>

  <p class="block_5">— En ufak bir umut bile yok! diye kuru bir yanıt verdi. Ama bu durumda sülükler mutlaka etki yapar. Kuşkusuz bir az kendine gelecektir, belki çıldırabilir de.</p>

  <p class="block_5">Omuzlarını kaldırdı, havluyu yerine koydu. O omuz kaldırışı kendi çabalarını küçümseme anlamına geliyordu, bana konuşma cesareti verdi. Babamın öldüğünü kavraması için o bulanıklığından sıyrılması düşüncesi içime dehşet salmıştı, ama doktor öyle omuzlarını kaldırmasaydı bunu açıklayacak cesareti kendimde bulamazdım.</p>

  <p class="block_5">— Doktor! diye yalvardım. Onu kendine getirmek kötülük etmek gibi gelmiyor mu size?</p>

  <p class="block_5">Hüngür hüngür ağlamaya başladım. Sinirlerim öylesine sarsılmıştı ki, ağlama isteğim hiç dinmiyordu, kendimi dirençsizce bırakıveriyordum, doktor gözyaşlarımı görsün de, yaptıklarını yargılamaya yeltendiğimden ötürü beni bağışlasın diye.</p>

  <p class="block_5">— Haydi, sakin olun, dedi. Hasta hiçbir zaman durumunu kavrayacak kadar berrak bir bilinç kazanamayacak ki. Doktor değil o. Öldüğünü siz söylemezseniz o ne bilsin. Daha kötüsü de gelebilir başımıza: çıldırabilir yani. Ama deli gömleğini yanımda getirdim, hastabakıcı da burada kalacak.</p>

  <p class="block_5">Büsbütün korkuya kapıldım, sülükleri yapıştırmasın diye yalvardım. O zaman hiç istifini bozmadan hastabakıcının sülükleri çoktan yapıştırmış olduğunu açıkladı, babamın odasından ayrılmadan kendisi gereken buyruğu vermişti. O zaman öfkelendim. Kurtulması için en ufak bir umut bile yokken, yalnızca umutsuzluğa salmak ya da —o tıknefes haliyle!— bir de deli gömleğine sokmak tehlikesi ile bir hastayı kendine getirmekten daha kötü bir iş olabilir miydi? Tüm şiddetimle, ama sözlerimin yanısıra hoşgörü dilenen o gözyaşlarını seller gibi akıtarak, hiçbir umudu kalmayan birini rahatça ölmeye bırakmamak işitilmedik bir işkencedir, dedim.</p>

  <p class="block_5">O adamdan nefret ediyorum, çünkü o anda bana kızdı. Kendisini hiç bağışlamayışımın nedeni işte bu. O denli öfkelendi ki, gözlüğünü takmayı unuttu, yine de tam başımın bulunduğu noktayı keşfetti, o korkunç gözlerini oraya dikti. Bana dedi ki, hâlâ varolan o cılız umut ışığını da söndürmek istiyormuşum gibi geliyormuş kendisine. Tamı tamına böyle söyledi, katı katı.</p>

  <p class="block_5">Çatışma yakındı. Ağlayıp bağırarak daha birkaç dakika önce hasta için hiçbir umut olamayacağını söylediğini hatırlattım. Evim de, içindekiler de deneme tahtası değildi, deney yapacak başka yerler de vardı bu dünyada!</p>

  <p class="block_5">Büyük bir sertlikle ve kendisine neredeyse bir tehdit havası veren bir sükûnetle yanıtladı:</p>

  <p class="block_5">— Ben size hastanın bilincinin o andaki durumunu açıkladım. Ama yarım saat sonra ya da yarına kadar ne olacağını kim bilebilir? Babanızı hayatta alıkoymakla tüm olasılıklara kapıyı açık tuttum.</p>

  <p class="block_5">Gözlüğünü taktı, titiz memur görünümü ile, doktorun girişiminin bir ailenin ekonomik yazgısını nasıl etkileyebileceği konusunda sonu gelmez açıklamalara koyuldu. Hastanın yarım saat fazla soluk alması bir mirasın yönünü değiştirebilirmiş.</p>

  <p class="block_5">Artık bir de böyle bir anda bu tür lâflar dinlediğim için kendime acıyarak ağlıyordum. Tükenmiştim, tartışmayı kestim. Zaten sülükler de yapıştırılmıştı!</p>

  <p class="block_5">Doktor hastanın başucundayken büyük bir güçtür, ben de doktor Coprosich’e her türlü saygıyı gösterdim. Bir konsültasyon önermeyişim de o saygıdan kaynaklanmış olmalı, oysa yıllar yılı hayıflandım buna. Şimdi o pişmanlık da bütün öteki duygularımla birlikte mezarı boyladı, bir yabancının başından geçmiş şeylermiş gibi burada soğukkanlılıkla anlatıyorum tümünü. O günlerden yüreğimde kala kala hâlâ yaşamakta ayak direyen o doktora beslediğim hınç kaldı.</p>

  <p class="block_5">Sonra bir kez daha babamın yatağına gittik. Sağ yanına yatmış, uyur bulduk. Sülüklerin açtığı yarayı kapatmak için şakağına bir havlu koymuşlardı. Doktor hemen bilincinin artıp artmadığını görmek istedi ve kulağına haykırdı. Hastada hiçbir tepki görülmedi.</p>

  <p class="block_5">— Böylesi daha iyi! dedim büyük bir cesaretle, ama hâlâ ağlıyordum.</p>

  <p class="block_5">— Beklenilen etki mutlaka görülecektir! diye yanıtladı doktor. Soluğunun değiştiğini görmüyor musunuz?</p>

  <p class="block_5">Gerçekten de, o zahmetli, telâşlı solumasında içime korku salan aralıklar kalmamıştı.</p>

  <p class="block_5">Hastabakıcı bir şey söyledi, doktor onayladı. Hastaya deli gömleğini giydirmeyi denemek gerekirmiş. O garip aracı valizden çıkardılar, babamı kaldırıp zorla yatağa oturttular. O zaman hasta gözlerini açtı: gözleri bulanıktı, ışığa açılmamıştı daha. O gözler hemen bakıp da her şeyi görecekler diye korkarak hıçkırdım. Oysa hastanın başı yeniden yastığa düştü, gözler kimi taş bebeklerinkiler gibi kapanıverdi.</p>

  <p class="block_5">Doktor zaferini açıkladı:</p>

  <p class="block_5">— Durumu tümüyle değişmiş, diye mırıldandı.</p>

  <p class="block_5">Evet: tümüyle değişmişti durumu! Bana sorarsanız ağır bir tehditten başka bir şey yoktu ortada. Babamı coşkuyla alnından öptüm, içimden şöyle diliyordum:</p>

  <p class="block_5">— Uyu, uyu! Sonsuz uykuna varıncaya dek uyanma! Böylelikle babama ölümü dilemiş oldum, ama doktor bunu sezemedi, çünkü yumuşaklıkla:</p>

  <p class="block_5">— Kendine geldiğini görmek sizi de sevindiriyor şimdi! dedi.</p>

  <p class="block_5">Doktor gittiğinde gün doğmuştu. Bulanık, kararsız bir gündoğumu. Rüzgâr hâlâ esip savuruyordu ama, şiddeti kesilmiş gibi geldi bana, yine de donmuş kan yerden kaldırıyordu.</p>

  <p class="block_5">Doktoru bahçeye kadar götürdüm. Hınç beslediğimi anlamasın diye fazlasıyla nazik davranıyordum. Yüzümden yalnız saygı ve hürmet okunuyordu. Ancak onun villanın çıkışma ileten patikada uzaklaştığını görünce suratım iğrenerek buruştu, bu da beni zahmetten kurtardı, ferahladım. Karların ortasında ufak tefek, kapkaraydı, rüzgâr şiddetle estiğinde bir sarsılıyor, daha iyi uyanabilmek için duraklıyordu. O iğrenme ifadesi yetmedi bana, kendimi o kadar uzun süre sıktıktan sonra daha şiddetli başka hareketler yapma gereğini duyuyordum. Birkaç dakika yolda, soğukta, başım açık, kar yığınlarını öfkeyle çiğneyerek dolaştım. Ama onca çocuksu öfke doktora mıydı, kendime mi, bilmiyorum. Her şeyden önce kendimeydi, babamın ölmesini istemiştim ve bunu dile getirecek kadar yürekli çıkmamıştım. En temiz evlât sevgisinin esinlediği o dileği içime tepişim, karabasan gibi üzerime çöken gerçek bir suça dönüştürüyordu isteğimi.</p>

  <p class="block_5">Hasta hâlâ uyuyordu. Yalnızca anlamadığım iki sözcük söyledi, ama en sakin konuşma tonu ile, çok tuhaftı, çünkü öylesine uzak olan o soluması kesilmişti. Bilince mi yaklaşıyordu acaba, yoksa umutsuzluğa mı?</p>

  <p class="block_5">Maria hastabakıcı ile birlikte yatağın yanında oturuyordu. Adam bende güven uyandırdı, yalnız aşırı bir titizliği vardı, o hoşuma gitmedi. Hastaya Maria’nın çok iyi bir ilaç sandığı bir kaşıcık çorba içirme önerisine karşı çıktı.</p>

  <p class="block_5">Doktor çorba sözü etmemişti, böylesine önemli bir karar vermek için onun dönüşünü beklemek istiyordu. Durumun gerektirdiğinden daha buyurgan bir tonla konuştu. Zavallı Maria üstelemedi, ben de. Ama yine iğrenerek yüzümü buruşturdum.</p>

  <p class="block_5">Beni yatmaya zorladılar, çünkü geceyi hastabakıcı ile birlikte hastanın başında bekleyerek geçirecektim, yanında iki kişi yeterdi; birimiz divanda dinlenebilirdik. Yattım ve hemen uyuyakaldım, hiçbir düş izinin kesintiye uğratmadığı —buna eminim— katıksız, hoş bir bilinç yitişiydi bu.</p>

  <p class="block_5">Geçen gece ise, dünün büyük bölümünü bu anılarımı toparlamakla geçirdikten sonra beni muazzam bir sıçrayışla zamanı aşarak o günlere döndüren çok canlı bir düş gördüm. Yine doktorla sülükleri ve deli gömleğini tartıştığımız o odadaymışız, ama şimdi karımla benim yatak odamız olduğu için odanın görünümü tümüyle değişik. Ben doktora babamı tedavi etmenin ve iyileştirmenin yolunu öğretiyormuşum, o ise (şimdiki gibi çökmüş bir ihtiyar değil, eskiden olduğu gibi güçlü, sinirli) öfkeler içinde, gözlüğü elinde, gözlerini yolunu şaşırmış, onca zahmete girmeye değmez diye haykırıyormuş. Tam şöyle diyormuş: «Sülükler onu hayat ve acıya geri döndürecekler, sülükleri yapıştırmayalım daha iyi!». Ben ise bir tıp kitabına yumruğumu indirerek «Sülükler! Sülükleri isterim!» diye bas bas bağırıyormuşum, «Deli gömleğini de!».</p>

  <p class="block_5">Düşüm gürültülü patırtılı olmuş olmalı ki karım beni uyandırarak yarıda kesti. Uzak gölgeler! Sanırım onları seçmek için bir optik yardım gerekiyor, bu da her şeyin altını üstüne getiriyor.</p>

  <p class="block_5">Sakin uykum o günün son anısı. Onu her saati birbirine benzeyen birkaç upuzun gün izledi. Hava iyileşmişti; babamın durumu da iyiye gidiyor diyorlardı. Odada serbestçe dolaşıyordu, yatak ile koltuk arasında hava arayarak koşturmaya başlamıştı. Kapalı pencerelerden güneşte parlayan göz kamaştırıcı karlarla örtülü bahçeye dakikalarca bakıyordu. O odaya her girişimde Coprosich’in beklediği o bilinci tartışmak, bulandırmak için hazırdım. Babam her gün daha çok duyar, anlar gibiydi ama, o bilinçten henüz çok uzaklardaydı.</p>

  <p class="block_5">Ne yazık, babam ölüm döşeğindeyken içimde büyük bir hınç beslediğimi açıklamam gerekiyor, garip bir biçimde acımla kördüğüm olup, onu sahteleştirdi bu. Hıncım her şeyden önce Coprosich’e yönelikti, bunu kendisinden gizleyeyim diye çabaladıkça da büsbütün artıyordu. Kendi kendime de içerliyordum: doktorla tartışmayı yeniden açarak bilim denen şeye beş paralık değer vermediğimi, babamın acı çekmesindense ölmesini dilediğimi söyleyemiyordum.</p>

  <p class="block_5">Hastaya da hınçlandım sonunda. Tedirgin bir hastanın yanında günlerce, haftalarca kalmayı denemiş, hastabakıcılığa yatkın olmadığından başkalarının yapıp ettiklerine eli kolu bağlı seyirci kalmış biri varsa halimi anlayacaktır. Hem sonra ruhumu açıklığa kavuşturmak, babam ve kendim için duyduğum acıyı düzene sokmak, belki de tadına varmak için bol bol dinlenmeye gerek duyuyordum. Oysa bana bir ilacını içirmek, bir odadan çıkmasını engellemek için savaşmak düşüyordu. Savaş her zaman hınç doğurur.</p>

  <p class="block_5">Bir akşam Carlo, yani hastabakıcı beni çağırdı, babamın durumunda yeni bir ilerleme olduğunu göstermek istiyordu. İhtiyar kendi hastalığını farkedip beni sorumlu tutacak diye yüreğim çarparak koştum.</p>

  <p class="block_5">Babam odanın ortalık yerindeydi, ayakta dikiliyordu, sırtında yalnız çamaşırları vardı, başında da kırmızı ipekliden gecelik takkesi. Yine soluk soluğaydı ama, ama arasıra bazı aklı başında sözler de ediyordu. İçeri girdiğimde Carlo’ya:</p>

  <p class="block_5">— Aç! dedi.</p>

  <p class="block_5">Pencereyi açmasını istiyordu. Carlo hava çok soğuk olduğu için açamayacağını söyledi. Babam da istediğini bir süre unuttu. Gitti, pencerenin yanında bir koltuğa oturdu, ferahlamak isteyerek uzandı. Beni görünce gülümsedi:</p>

  <p class="block_5">— Uyudun mu? diye sordu.</p>

  <p class="block_5">Yanıtımın ona ulaştığını sanmıyorum. Beni ona korkutan bilinç değildi bu. İnsan ölürken ölümü düşünmekten başka yapacak nice şeyi oluyor. Tüm bedeni soluk alma çabasındaydı. Durup beni dinleyecek yerde Carlo’ya bağırdı:</p>

  <p class="block_5">— Açsana!</p>

  <p class="block_5">Rahatı huzuru yoktu. Koltuktan kalkıp ayaklanıyordu. Sonra büyük bir zahmetle ve hastabakıcının yardımı ile yatağa yatıyor, ilkin sol yanına uzanıyor, sonra sağma dönüyor, o durumda da ancak birkaç dakika dayanabiliyordu. Yeniden ayaklanmak için hastabakıcıdan yardım istiyor, sonra koltuğa dönüp kimi zaman daha uzun süre oturuyordu.</p>

  <p class="block_5">O gün yataktan koltuğa geçerken aynanın önünde durdu, kendine baktı, şöyle mırıldandı:</p>

  <p class="block_5">— Meksikalıya dönmüşüm yahu!</p>

  <p class="block_5">Sanırım hiç değilse yataktan koltuğa koşuşmanın o dehşet verici tekdüzeliğinden sıyrılmak için o gün sigara içmeyi denedi. Ağzına bir nefes çekebildi, hemen soluk soluğa üfledi.</p>

  <p class="block_5">— Demek ağır hastayım? diye sordu bunalarak. Bilinci hiçbir zaman daha o denli yerinde olmadı. Az sonra da bir anlık bir hezeyana kapıldı. Yataktan kalktı, geceyi Viyana’da bir otelde geçirmiş de ertesi sabah uyanmış sandı kendini. Viyana’yı düşleyişi yanıp kavrulan ağzında serinlik aradığında olmalıydı, o kentin canım buzlu sularını anımsamıştı herhalde. Yakındaki çeşmede kendisini bekleyen nefis sulardan söz etti hemen.</p>

  <p class="block_5">Zaten tedirgin, yumuşakbaşlı bir hastaydı. Ben kendisinden korkuyordum, durumu bir kavrarsa sertleşeceğinden ürküyordum, bu yüzden uysallığı bitkinliğimi hafifletmeye yetmiyordu, ama o kendisine yapılan her öneriye baş eğiyordu, çünkü hepsi kendisini çektiği azaptan kurtarır diye umuyordu. Hastabakıcı gidip bir bardak süt getirmek istedi, o da gerçekten sevinerek kabul etti. Sonra aynı hevesle o sütü içmeye davrandı, bir yudumcuk aldıktan sonra hemen sütü elinden alsınlar istedi, isteği derhal yerine getirilmeyince bardağı yere attı.</p>

  <p class="block_5">Doktor hastanın durumundan hiç de düşkırıklığına uğramış görünmüyordu. Bir yandan, günden güne iyileşme bekliyor, bir yandan felâketi kapının arkasında görüyordu. Bir gün araba ile geldi, acele gitmesi gerekiyormuş. Bana hastayı elden geldiğince uzun süre yatar durumda tutmamızı söyledi, yatay pozisyon kan dolaşımına en elverişlisiymiş. Bunu babama da tembihledi, o da dinledi, hatta çok akıllı bir hava ile peki diyerek söz verdi, ama odanın orta yerinde ayakta kaldı ve hemen dalgınlığına, ya da benim deyimimle kendi acısını düşünmeye döndü.</p>

  <p class="block_5">Ertesi gece son kez olarak, onca korktuğum bilincin yeniden uyanacağı dehşetine kapıldım. Pencerenin yanındaki koltuğa oturmuş, camdan berrak geceye, yıldızlarla dolu gökyüzüne bakıyordu. Yine öyle tıknefesti, ama acı çekmiyormuş gibiydi, çünkü yukarıları seyre dalmıştı. Belki de solumasından ötürü, sanki başı ile onaylar gibiydi.</p>

  <p class="block_5">«İşte her zaman kaçındığı sorunlarla yüzleşiyor şimdi» diye düşündüm korku içinde. Göğün tam olarak hangi noktasına baktığını keşfetmeye çalıştım. Gövdesi dimdik doğrulmuş, pek yükseklerdeki bir delikten bir şeyler görmeye çabalayan biri gibiydi. Sanki Ülker yıldızına bakıyormuş gibi geldi bana. Belki de tüm yaşamında böylesine uzun süre o kadar uzağa baktığı olmamıştı. Yine gövdesi dimdik, bana döndü birdenbire:</p>

  <p class="block_5">— Bak! Bak! dedi, azarlar gibi. Sonra hemen yine gökyüzüne dikti gözlerini, ardından bir kez daha bana döndü:</p>

  <p class="block_5">— Gördün mü? Gördün mü?</p>

  <p class="block_5">Yine yıldızlara dönmeye çabaladı, ama yapamadı: bitkinlikle koltuğun arkalığına yığıldı, bana ne göstermek, istediğini sorduğumda anlamadı, ne gördüğünü ve benim de görmemi istediğini anımsamadı. Bana aktarmak için onca zaman aradığı sözü sonsuza dek elden kaçırmıştı.</p>

  <p class="block_5">Gece uzun sürdü, ama benim ve hastabakıcı için pek yorucu olmadığını itiraf etmem gerekir. Hasta ne dilerse yapsın diye kendi haline bırakıyorduk, o da ölümü beklediğinden habersiz, garip kılığıyla odada dolaşıyordu. Bir kez buz gibi soğuk koridora çıkmaya çabaladı. Ona engel oldum, hemen baş eğdi. Bir başka kez ise, doktorun tembihini duymuş olan hastabakıcı yatağından kalkmasını engellemeye çalıştı, ama o zaman babam başkaldırdı. O şaşkınlığından sıyrıldı, ağlayıp söverek kalktı, ben de dilediğince hareket etmesi özgürlüğünün sağlanması için araya girdim. Hemen sakinleşti, sessiz yaşantısına, ferahlama yolundaki boş çabasına döndü.</p>

  <p class="block_5">Doktor geri döndüğünde güzel güzel muayene oldu, hatta kendisinden istenildiği gibi daha derin soluk almaya bile çabaladı. Sonra bana döndü:</p>

  <p class="block_5">— Ne diyor?</p>

  <p class="block_5">Bir an beni bıraktı, ama sonra yine döndü:</p>

  <p class="block_5">— Ne zaman çıkabileceğim?</p>

  <p class="block_5">Bu kadar uysallıktan cesaret bulan doktor, beni, ona elinden geldiğince uzun süre yatakta kalmaya çalışmasını söylemeye teşvik etti. Babam yalnızca çok alıştığı seslere, benim sesime, Maria’nın ve bakıcının seslerine kulak veriyordu. Ben, kendisine bu söylenenlerin bir etkisi olacağına inanmıyordum, ama kendi sesime bir tehdit tonu vererek babama aktardım.</p>

  <p class="block_5">— Olur, olur, diye söz verdi ve anında kalkıp koltuğa gitti.</p>

  <p class="block_5">Az sonra yatağıma girmiştim, ama gözümü uyku tutmadı. Geleceğe bakıyor, iyileşme çabalarımı kim ve ne için sürdüreceğimi bulmaya çalışıyordum. Bol bol ağladım, ama huzura eremeden odasında fır dönen o zavallıcıktan çok kendimeydi gözyaşlarını.</p>

  <p class="block_5">Ben kalktığımda Maria yatmaya gitti, hastabakıcı ile birlikte babamın yanında kaldım. Çökmüştüm, yorgundum; babam her zamankinden daha tedirgindi.</p>

  <p class="block_5">Asla unutmayacağım, gölgesini uzaklara, çok uzaklara kadar ulaştıran, tüm cesaretimi, tüm neşemi kıran dehşet verici sahne o zaman gerçekleşti. Acısını unutmam için yılların geçip tüm duygularımı köreltmesi gerekti. Hastabakıcı diyordu ki:</p>

  <p class="block_5">— Onu yatakta tutabilsek ne iyi olurdu. Doktor çok önem veriyor bunal</p>

  <p class="block_5">O ana değin sedire uzanmış kalmıştım. Kalktım, o anda her zamankinden de tıknefes olan hastanın yattığı yatağa gittim. Kararımı vermiştim: babamı en az yarım saat doktorun istediği gibi dinlenmeye zorlayacaktım. Görevim bu değil miydi?</p>

  <p class="block_5">Babam benim baskımdan sıyrılıp ayaklanmak için yatağın kıyısına hamle etti. Elimle omuzuna kuvvetle bastırarak engelledim, yüksek, buyurgan bir sesle kımıldamamasını söyledim. Kısacık bir an dehşete kapılarak başeğdi. Sonra bir çığlık kopardı:</p>

  <p class="block_5">— Ölüyorum!</p>

  <p class="block_5">Ve doğruldu. Ben ise o çığlıktan ürktüm, elimi gevşettim. Bu yüzden yatağın kenarına, tam karşıma oturabildi. Sanırım o zaman —yalnızca bir an bile olsun— hareketleri engellendiğinden öfkesi artmıştı, oturduğu yerde, önünde dikilerek ışığı kestiğim gibi, kuşkusuz onca gereksinim duyduğu havayı da kesiyorum gibi gelmiş olmalı. Son bir çaba ile ayağa kalkabildi, sanki ağırlığının gücünden başka güç veremeyeceğini bitirmiş gibi elini yukarıya, iyice yukarıya kaldırdı, yanağıma indirdi. Yatağın üzerine, oradan da yere yuvarlandı. Ölmüştü!</p>

  <p class="block_5">Öldüğünü bilmiyordum, ama son anında bana vermek istediği cezanın acısı yüreğime çöktü. Carlo’nun yardımı ile onu yerden kaldırdım, yeniden yatağına yerleştirdim. Tıpkı cezalandırılmış bir çocuk gibi ağlayarak kulağına bağırdım:</p>

  <p class="block_5">— Suç benim değil ki! O Allahın belâsı doktor seni zorla yatırayım istiyordu!</p>

  <p class="block_5">Yalandı. Sonra yine tıpkı bir çocuk gibi, bir daha yapmayacağıma söz verdim:</p>

  <p class="block_5">— Ne istersen yap, hiç karışmayacağım, söz.</p>

  <p class="block_5">— Ölmüş, dedi hastabakıcı.</p>

  <p class="block_5">Beni o odadan yaka paça çıkarmaları gerekti. Babam ölmüştü ve kendisine suçsuz olduğumu kanıtlayamamıştım!</p>

  <p class="block_5">Yalnız kalınca toparlanmaya çabaladım. Şöyle mantık yürütüyordum: hiç kendinde olmayan babamın beni cezalandırmayı kararlaştırıp, kolunu tam yanağıma indirecek biçimde yönetebilmesi olanaksızdı.</p>

  <p class="block_5">Bu mantığın doğruluğundan nasıl emin olabilirdim? Coprosich’e sormayı düşündüm. Doktor olarak, ölüm halinde bir insanın karar ve hareket yetilerinin ne olduğu konusunda bana biraz olsun bilgi verebilirdi. Soluk almasını kolaylaştırmak için çabalarken yaptığı bir hareketin kurbanı olmuş da olabilirdim! Ama doktor Coprosich ile konuşmadım. Babamın benimle nasıl vedalaştığını gidip ona açıklamak olanaksızdı. Babamı yeterince sevmemekle suçlamışta ya beni!</p>

  <p class="block_5">Akşam bakıcı Carlo’nun mutfakta olayı Maria’ya anlattığını duyunca beynimden vurulmuşa döndüm: —Babası elini kaldırdı, yaptığı son hareket evlâdını dövmek oldu. Durumu biliyordu, tabii Coprosich de öğrenecekti.</p>

  <p class="block_5">Ölünün odasına gittiğimde baktım giydirmişler. O güzelim beyaz saçlarını da taramış olmalıydı hastabakıcı. Ölüm bedenini katılaştırmıştı bile, kibirli, tehditli yatıyordu. Kocaman, güçlü, biçimli elleri morarmıştı, ama öylesine doğallıkla uzanmışlardı ki hâlâ yakalayıp cezalandırmaya hazır gibi duruyorlardı. Onu bir daha görmek istemedim, elimden gelmedi.</p>

  <p class="block_5">Daha sonra, cenaze töreninde, babamı çocukluğumdan beri her zaman gördüğüm gibi iyi yürekti ve zayıf olarak anımsamayı başardım, ölmek üzereyken suratıma yediğim şamarı isteyerek indirmemiş olduğuna inandım. Uslandım, uslandım, babamın anısı yanımdan ayrılmaz oldu, gittikçe tatlılaştı. Harika bir düş gibiydi: artık su sızmıyordu aramızdan, ben zayıf olmuştum, o güçlü.</p>

  <p class="block_5">Çocukluğumun dinine geri döndüm ve uzun süre bırakmadım. Babamın beni işittiğini düşlüyordum, suç benim değil, doktorun, diyordum. Yalanın önemi yoktu, çünkü o artık her şeyi anlıyordu, ben de öyle. Ve uzun bir süre babamla konuşmalarım bir yasak aşk gibi tatlı ve gizli sürüp gitti, çünkü ben başkalarının yanında her türlü dinsel törenle yine alay ediyordum, oysa gerçek olan her gün, coşkun dualar ederek birisine babamın ruhunu şâd etsin diye yalvardığımdı, bunu itiraf etmek istiyorum. Üstelik yüksek sesle, kimi kez —kırk yılın başı— insan böyle bir ferahlık duymadan edemiyor.</p>

  <p class="block_13" id="calibre_pb_4"> </p>
</body>
</html>
