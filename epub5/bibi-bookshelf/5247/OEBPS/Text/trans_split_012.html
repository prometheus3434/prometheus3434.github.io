<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>trans</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_7">SÜRGÜN</h2>

  <h3 class="normal2" id="calibre_toc_33"><span class="idebold">Londra Sefaleti</span></h3>

  <p class="normal1">Siktir. Nerde bu amcıklar? Kendi salaklığım. Telefon edip geleceğimi haber vermeliydim. Asıl sürprizi onlar bana yaptılar. Kimse yok evde. Siyah kapının birkaç gün önce gittiklerini ve uzun bir süre, belki de hiçbir zaman dönmeyeceklerini söyleyen soğuk ve katı bir görünümü var. Posta kutusunun aralığından bakıyorum, ama kapının arkasında mektup olup olmadığını göremiyorum.</p>

  <p class="normal1">Kapıyı tekmeliyorum sinirimden. Karşı dairedeki kadın, kaşarlanmış bir fahişeydi yanlış hatırlamıyorsam, kapıyı açıp başını dışarı çıkarıyor. Soru sormamı bekliyormuş gibi bakıyor bana. Onu dikkate almıyorum.</p>

  <p class="normal1">“Evde yoklar. Bikaç gündür yoklar,” diyor, elimdeki çantaya içi patlayıcı dolu olabilirmiş gibi kuşkuyla bakarak.</p>

  <p class="normal1">“Harika,” diye homurdanıyorum terslikle. Kadını, “Seni tanıyorum. Eskiden burda kalırdın. İskoçya’dan buraya kadar yolculuk ettin, yorgun olmalısın. Gel bi fincan çay iç,” demeye yüreklendireceğini umarak başımı çaresizlikle tavana doğru kaldırıyorum.</p>

  <p class="normal1">Şöyle diyor ama: “Yok… En az iki gündür görmedim onları.”</p>

  <p class="normal1">Amına koyiyim. Şansıma sıçayım. Lanet olsun. Siktir.</p>

  <p class="normal1">Herhangi bir yerde olabilirler. Hiçbir yerde olmayabilirler. Herhangi bir zaman dönebilirler. Hiç dönmeyebilirler.</p>

  <p class="normal1">Hammersmith Broadway’e yürüyorum, Londra sadece üç aydır uzak kalmama rağmen tuhaf ve yabancı bir yer gibi görünüyor, aşina olduğun yerlerin bir süre uzak kalınca göründükleri gibi. Her şey daha önce bildiklerinin bir kopyasıdır sanki; benzer, ama bir şekilde asıl niteliklerinden yoksun, düşte görünen şeyleri andırır. Bir yeri tanımak için orda yaşamak gerektiğini söylerler, fakat gerçekten görebilmek için orayı yeniden ziyaret etmek gerekir. Princes Caddesi’nde Spud’la yürüdüğümü hatırlıyorum; modern kapitalizmin ikiz laneti turistler ve tüketicilerin katlettiği o caddede yürümekten nefret ederiz ikimiz de. Şatoya bakıp benim için sıradan bir bina olduğunu düşünüyorum. Bizim zihnimizde British Home Stores ya da Virgin Records gibi yerlerden bir farkı yok. Biz o tür yerlere hırsızlık yapmak için gideriz. Ama bir süre uzak kaldıktan sonra Waverley Garı’ndan dışarı çıktığında, hey, o kadar da kötü değilmiş, diye düşünüyorsun.</p>

  <p class="normal1">Caddedeki her şey yumuşak bir mercekten görünüyor bugün. Uyku ve uyuşturucu eksikliğinden olsa gerek.</p>

  <p class="normal1">Pub’ın tabelası yeni, fakat üzerindeki yazı eski. The Brittania. Büyük Britanya. Hiçbir zaman Britanyalı hissetmedim kendimi, çünkü değilim. Ona bakarsan hiçbir zaman İskoç da hissetmedim kendimi. Kahraman İskoçya, yok kıçımın kenarı; ödlek İskoçya, amcık İskoçya. Bir İngiliz soylusunun basurlu makatını düzme ayrıcalığı için birbirimizin gırtlağını keseriz. Ülkelere karşı bugüne kadar tiksinti dışında hiçbir duygu beslemedim. Alayını yok etmek gerekir orospu çocuklarının. Ayağa kalkıp takım elbise ve yalaka bir gülümsemeyle yalanlar söyleyen, faşistçe antlar içen bütün parazit siyasetçileri kurşuna dizmeli.</p>

  <p class="normal1">Karatahtada barın arka tarafında eşcinsel dazlaklar gecesi tertiplendiği yazılı. Kültler ve alt kültürler böyle yerlerde bölünüp birbirlerine karışırlar. Daha özgür olabilirsiniz burda, ama Londra olduğu için değil, Leith olmadığı için. Tatilde hepimiz hödüğüz.</p>

  <p class="normal1">Tanıdık bir yüz arayışıyla barı tarıyorum. Mekânın düzenlemesi ve dekoru kökten değişmiş, kötüye doğru. Bir zamanlar, kadınlar ya da erkekler tuvaletinde çükünü emdirebileceğin rahat ve zevksiz yerel bir pub iken, şimdi ürkütücü derecede steril bir deliğe dönüşmüş burası. Yupiler yüksek sesle sohbet ederken birkaç yerel tip şaşkın yüzleri ve ucuz giysileriyle bar tezgâhının bir köşesine tutunmuşlar, deniz kazazedelerini andırıyorlar. Yupiler işteler hâlâ, ofislerini asla terk etmez orospu çocukları, ama bu kez ellerinde telefon yerine içki bardağı var. Burası kente akın eden ofis işçilerine yemek servisi yapıyor artık. Davo’yla Suzy böyle ruhsuz bir helâda asla içmezler.</p>

  <p class="normal1">Barmenlerden birini gözüm bir yerden ısırıyor ama.</p>

  <p class="normal1">“Paul Davis buraya takılıyor mu hâlâ?” diye soruyorum ona.</p>

  <p class="normal1">“Şu Arsenal’da oynayan zenci forveti mi soruyorsun?” diyor gülerek.</p>

  <p class="normal1">“Hayır, bu dediğim Liverpool’dan. Esmer, jöleli saçlı, burnu kayak pistini andırır. Başkasıyla karıştırılacak bi tip değil.”</p>

  <p class="normal1">“Evet… Tamam, biliyorum tipi. Davo. Şu minyon kızla takılır, kısa boylu, siyah saçlı. Yok, uzun zamandır görmedim onları. Mahallede olup olmadıklarını bile bilmiyorum.”</p>

  <p class="normal1">Sidik gibi biradan bir bardak içip barmenle yeni müşterilere dair sohbet ediyorum.</p>

  <p class="normal1">“Aslında bu gördüğün tiplerin çoğu gerçek yupi falan değil,” diyor, köşede birikmiş takım elbiseli grubu göstererek. “Çoğu oturmaktan kıçları parlamış ofis memurları ya da komisyonla çalışan ve ellerine haftada üç kuruş para geçen sigorta pazarlamacıları. Sırf hava, başka bir şey değil. Aslında gırtlaklarına kadar borç içindeler. Kentte pahalı giysilerle dolanıp yılda elli bin sterlin kazanıyormuş ayaklarına yatıyorlar. Çoğunun yıllık maaşı beş haneli bile değil.”</p>

  <p class="normal1">Bütün nefretine rağmen yabana atılır gibi değil herifin söyledikleri. Burda üst mahalleden çok daha fazla para dolanıyordu muhtemelen, ama buradakiler paralıymış ayağına yatarsan paranın da beraberinde geleceği fikrini benimsemişlerdi ki palavraydı tabii. Ben Edinburgh’da bütçeleri burdaki çift maaşlı ve evleri ipotekli çiftlerden çok daha dengeli cankiler bilirim. Bir gün boku çıkacak mutlaka. Postada yığınla haciz ihbarnamesi var.</p>

  <p class="normal1">Daireye dönüyorum. Amcıklara dair bir işaret yok hâlâ.</p>

  <p class="normal1">Karşı dairedeki kadın kapıyı açıyor yine. “Evde yoklar.” Sesinde kendini beğenmişlik ve sinsi bir memnuniyet var. Birinci sınıf amcık bu yaşlı kaltak. Bir kara kedi etrafından dolanıp merdiven sahanlığına çıkıyor.</p>

  <p class="normal1">“Choatah! Choatah! Buraya gel seni küçük…” Kediyi yerden alıp bebek gibi göğsüne bastırıyor, bana o bok torbasına bir şekilde bir kötülük yapmak niyetindeymişim gibi nefretle bakarak.</p>

  <p class="normal1">Nefret ederim amına koduğumun kedilerinden, köpeklerden nefret ettiğim kadar neredeyse. Evde hayvan beslemenin yasaklanmasından ve bütün köpeklerin itlaf edilmesinden yanayım. Hayvanat bahçelerinde sergilenmek üzere birkaç tane ayrılabilir. Sick Boy’la sürekli hemfikir olduğumuz ender konulardan biri bu.</p>

  <p class="normal1">Amcıklar. Hangi cehennemdeler?</p>

  <p class="normal1">Pub’a dönüp iki bira daha içiyorum. İnsanın ruhu çöküyor orospu çocuklarının bu mekâna yaptıklarını görünce. Burda geçirdiğimiz geceler geliyor aklıma. Eski dekorla birlikte geçmişi de fırlatıp atmışlar sanki.</p>

  <p class="normal1">Bir şey düşünmeden pub’dan çıkıyor ve geldiğim yönde yürümeye başlıyorum, Victoria’ya doğru. Umumi bir telefonun önünde duruyorum, biraz bozuk para ve iyice yıpranmış telefon defterimi çıkarıyorum. Alternatif bir gösteri aramanın zamanı geldi. Kolay olmayacak. Stevie ve Stella’yla papaz oldum, onlara gidemem. Andreas Yunanistan’a döndu, Caroline İspanya’da tatilde. Tony, aptal Tony amcığı, Fransa’dan Edinburgh’a dönen Sick Boy’la takılıyor. Amcığın dairesinin anahtarlarını almayı unuttum, orospu çocuğu da bana hatırlatmayı.</p>

  <p class="normal1">Charlene Hill. Brixton’da yaşar. İlk tercih. Onu yatağa bile atabilirim kartlarımı doğru oynarsam. Çok da ihtiyacım var… Temiz, canım en azından temizce takılmanın bedeli bu işte… İşkence.</p>

  <p class="normal1">“Alo?” Başka bir kadın sesi.</p>

  <p class="normal1">“Merhaba. Charlene’le görüşebilir miyim?”</p>

  <p class="normal1">“Charlene burda yaşamıyor artık. Şimdi nerde yaşadığını bilmiyorum, Stackwell’de bi yerde, yanılmıyorsam… Adresi yok bende… Bi dakka… MICK! MICK! CHARLENE’İN ADRESİ VAR MI SENDE? CHARLEEENE… Hayır. Üzgünüm. Adresi yok.”</p>

  <p class="normal1">Günüm değil amına koyiyim. Nicksy’yi denemekten başka çare yok.</p>

  <p class="normal1">“Hayır. Hayır. Yok Brian Nixon. Gitti. Gitti.” Asyalı biri.</p>

  <p class="normal1">“Adresi var mı sende dostum?”</p>

  <p class="normal1">“Hayır. Gitti. Gitti. Yok Brian Nixon.”</p>

  <p class="normal1">“Tamam da nerde takılıyor şimdi?”</p>

  <p class="normal1">“Ne? Ne? Seni anlamıyorum…”</p>

  <p class="normal1">“Ar-ka-da-şım-Bri-an-Nicks-şim-di-ner-de-ka-lı-yor?”</p>

  <p class="normal1">“Yok Brian Nixon. Yok uyuşturucu. Git. Git.” Telefonu yüzüme kapatıyor amcık.</p>

  <p class="normal1">Saat ilerliyor ve kent bana kapılarını kapatıyor. Glasgow aksanlı bir alkoliğe yirmi sent veriyorum.</p>

  <p class="normal1">“İyi çocuksun sen, sana bu kadarını söyleyebilirim evlat…” diye homurdanıyor.</p>

  <p class="normal1">“Sen de iyisin adamım,” diyorum ona, en iyi Cockney aksanımla. Londra’daki diğer İskoçlar gerçek bir baş belası. Özellikle cana yakınlık olarak addettikleri gürültülü gevezelikleri en iyi zamanlarda bile fena halde canımı sıkar. Bir sabun düşmanını peşime takmak en son istediğim şey.</p>

  <p class="normal1">38 ya da 55 numaralı otobüse atlayıp Hackney’e gitmeyi ve Dalston’dan Mel’i aramayı ya da gidip kapısını çalmayı düşünüyorum. Mel evde yoksa ya da telefonu açmazsa bütün gemilerim yanmış olacak.</p>

  <p class="normal1">Onun yerine Victoria’da sabaha kadar açık bir sinemanın gişesinde bilet satın alırken buluyorum kendimi. Bütün gece porno film oynatıyorlar, sabahın beşine kadar. Her tür serseri ve ayak takımının geceyi geçirmek için kullandığı bir yer. Şarapçılar, cankiler, aylaklar, sapıklar, psikopatlar, hepsi burda toplanır geceleri. Buraya son gelişimde bir daha asla gelmemeye ant içmiştim.</p>

  <p class="normal1">Birkaç yıl önce Nicksy’yle geldiğimde oğlanın teki bıçaklanmıştı. Polis gelmiş, biz dâhil içerdeki bütün amcıkları gözaltına almıştı. Üzerimizde on gram esrar vardı, hepsini yutmak zorunda kalmıştık. Karakolda sorgulama sırası bize geldiğinde ağzımızı açıp konuşmaya mecalimiz yoktu. Geceyi hücrede geçirmiştik. Ertesi gün bizi karakolun hemen yanındaki sulh mahkemesine çıkardılar ve kendini savunacak hali olmayan bütün amcıklara huzuru bozmaktan ceza kestiler. Nicksy ve ben otuzar papel yedik; otuz papel iyi paraydı o zamanlar.</p>

  <p class="normal1">Ama yine burdayım işte. Son gelişimden beri iyice dibe vurmuş. Muhtelif hayvanların egzotik yerlerde birbirlerini ölümüne parçaladıkları korkunç bir belgesel dışında bütün filmler pornografik. Belgeselin ayrıntılara odaklanan yapısıyla kıyaslandığında David Attenborough’un işleri hafif kalır.</p>

  <p class="normal1">“Sizi zenci orospu çocukları! Amına koduğumun pis zencileri!” diye kükrüyor bir İskoç, bir grup yerli ellerindeki mızrakları bizonu andıran devasa yaratığa fırlatırken.</p>

  <p class="normal1">Irkçı bir İskoç hayvansever. Protestan muhtemelen.</p>

  <p class="normal1">“Pislik orman tavşanları,” diye ekliyor biri, dalkavuk bir Cockney aksanıyla.</p>

  <p class="normal1">Ne biçim bir yerdeyim. Bağırışlara ve etrafımdaki derin soluklara takılmamak için filmlere odaklanmaya çalışıyorum.</p>

  <p class="normal1">En iyi film, dublajı Amerikan İngilizcesiyle yapılmış bir Alman filmi. Öyle aman aman bir konusu yok. Bavyera kıyafeti giymiş bir kızın çiftlikteki bütün erkekler ve birkaç kadın tarafından muhtelif biçimlerde ve farklı mekânlarda sikilmesinden ibaret de denebilir. Fakat mekân ve dekorlar oldukça ilginç, yavaş yavaş kendimi kaptırıyorum. Salondaki amcıkların çoğunun seks hayatı bu görüntülerden ibaret belli ki, ama etraftaki seslerden bazı erkeklerle kadınların ve erkeklerle erkeklerin iş tutmakta olduklarının da anlaşıldığını söylemek gerek. Sertleştiğimi hissediyorum, elime patlatmayı bile geçiriyorum aklımdan, fakat bir sonraki film kamışımı indiriyor.</p>

  <p class="normal1">İngiliz filmi, tabii ki. Londra’da parti mevsiminde bir ofiste geçiyor. Adını, büyük bir yaratıcılıkla, <span class="ideitalik">Ofis Partisi</span> koymuşlar. Başrolde Mike Baldwin var ya da <span class="ideitalik">Coronation Street’</span>deki o götü canlandıran oyuncu, Johnny Briggs. Şu Carry-On filmlerini çağrıştırıyor, daha az mizah ve daha çok seks ama. Mike sonunda sikişir, ama film boyunca insanı sinir eden iğrenç bir tip olarak göründüğüne bakılırsa, bunu hak etmez.</p>

  <p class="normal1">Koltuğumda sızıyor ve birden büyük bir korkuyla uyanıyorum, başım omuzlarımdan kopacakmış gibi geriye kaykılıyor.</p>

  <p class="normal1">Gözümün ucundan yerinden kalkıp yanıma oturan bir tip görüyorum. Elini bacağımın üzerine koyuyor. İtiyorum elini.</p>

  <p class="normal1">“Siktir git. Elinden ve kafandan olmak mı istiyorsun, amcık?”</p>

  <p class="normal1">“Pardon. Pardon,” diyor Avrupalı aksanıyla. Yaşlıca bir amcık. Sesi çok zavallı, küçük ve bilge bir yüzü var. Acımaya başlıyorum adama.</p>

  <p class="normal1">“Benim bu taraklarda bezim yok,” diyorum ona. Şaşkın görünüyor. “Yok homoseksüel ben,” diyorum, kendimi işaret edip hafiften aptal gibi hissederek. Ne salakça bir laf.</p>

  <p class="normal1">“Pardon. Pardon.”</p>

  <p class="normal1">Bu düşünmeye sevk ediyor beni. Bir erkekle beraber olmadan nasıl bilebiliyorum eşcinsel olmadığımı? Yani, nasıl emin olunur? Kafamda hep bir erkekle sonuna kadar gitme fikri olmuştur, nasıl olduğunu öğrenmek için. Hayatta her şeyi bir kez tatmak gerekir. Ancak şoför koltuğunda olmam gerektiğini de eklemeliyim. Amcığın tekinin kamışını kıçıma sokmasına tahammül edemem. Bir keresinde London Apprentice’de soluk kesici güzellikte genç bir oğlan kaldırmıştım. Onu Poplar’daki daireye götürmüştüm. Tony’yle Caroline gelip beni oğlanın çükünü emerken yakalamışlardı. Yerin dibine geçmiştim utancımdan. Prezervatif takmış bir oğlanınkini ağza almak plastik bir dildo emmek gibiydi. Patlamıştım sıkıntıdan, ama oğlan beni önce ağzına alıp boşalttığı için kendimi ona borçlu hissetmiştim. Çok iyi emmişti beni, teknik olarak. Fakat yüzündeki ifadeyi gördükçe yumuşayıp kahkahaya boğuluyordum. Yıllar önce kesik olduğum bir kızı andırıyordu, yine de hayal gücümü kullanıp odaklanmış, prezervatifin içine patlatmayı başararak kendimi şaşırtmıştım.</p>

  <p class="normal1">Tony’den feci bir fırça yemiştim, ama Caroline bunu <span class="ideitalik">cool</span> bulduğunu söyleyip kıskançlıktan çatladığını itiraf etmişti. Oğlanın bir içim su olduğunu söylemişti.</p>

  <p class="normal1">Neyse, bir erkekle sonuna kadar gitmekle ilgili sorunum yoktu, istek duymak koşuluyla ama. Sırf deneyim için. Sorun şu ki, ben sadece piliçlerden hoşlanıyorum. Erkekler bana seksi görünmez. Estetikle ilgili bir durum, sikmişim işin ahlakını.</p>

  <p class="normal1">Yaşlı amcık eşcinsel bekaretimi kaybetmek için seçeceğim adaylar listesinin üst sıralarında yer alacak biri gibi görünmüyor. Fakat bana Stoke Newington’da bir dairesi olduğunu ve istersem geceyi orda geçirebileceğimi söylüyor. Stokie, Mel’in Dalston’daki dairesinden pek uzak değil, bu yüzden sikmişim, neden olmasın diye düşünüyorum.</p>

  <p class="normal1">Yaşlı amcık İtalyan, adı da Gi. Giovanni’den kısaltma olsa gerek. Bana bir restoranda çalıştığını, İtalya’da karısı ve çocukları olduğunu söylüyor. Doğru olmadığı hissine kapılıyorum. Canki olmanın en iyi yanlarından biri pek çok yalancıyla ilişkiye girmen. Bir süre sonra insan o alanda uzmanlaşıyor, yalanın kokusunu almaya başlıyor.</p>

  <p class="normal1">Victoria’dan Stokie’ye gitmek için gece otobüsüne biniyoruz. Bir sürü genç serseri var otobüste; cigaralık çekmişler, içki içmişler, partilere gidiyorlar, partilerden geliyorlar. Bu yaşlı amcıkla değil de onlarla birlikte olmak istiyorum.</p>

  <p class="normal1">Gi’nin bodrum dairesi Church Caddesi’ne yakın bir yerde. Gerisini bilemiyorum, ama Newington Green’den önce olduğundan eminim. İçerisi feci pis. Bir büfe, bir komodin ve küflü odanın tam ortasında büyük pirinç bir yatak var. Yan tarafta mutfak ve tuvalet.</p>

  <p class="normal1">Amcıktan daha önce aldığım elektriği hesaba katınca her tarafta kadın ve çocuk fotoğrafları görmek beni şaşırtıyor.</p>

  <p class="normal1">“Ailen mi dostum?”</p>

  <p class="normal1">“Evet, bu benim ailem. Yakında bana katılacaklar.”</p>

  <p class="normal1">Hâlâ inandırıcı gelmiyor bana. Belki de yalanlara o kadar alışmışım ki, hakikat bile bana yalan geliyor. Yine de…</p>

  <p class="normal1">“Onları özlemişsindir.”</p>

  <p class="normal1">“Evet. Ah, evet,” diyor, sonra, “Yatağa uzan dostum. Uyuyabilirsin. Senden hoşlandım. Bi süre kalabilirsin,” diye ekliyor.</p>

  <p class="normal1">Sert bir bakış atıyorum amcığa. Fiziksel tehdit oluşturmuyor benim için, yorgunluktan da ölüyorum. Uzanıyorum yatağa. Bir an için Dennis Nilsen’i düşünüp kuşkuya düşüyorum. Eminim onun da fiziksel olarak bir tehdit oluşturmadığını düşünenler olmuştu; onları boğup, kafalarını kesip büyük bir tencerede kaynatmadan önce. Nilsen, Greenock’tan tanıdığım bir tiple birlikte Cricklewood’daki İş ve İşçi Bulma Kurumu’nda çalışıyordu. Greenock’lu tip bana Nilsen’in Noel’de iş yerindeki personele kendi elleriyle pişirdiği bir güveç getirdiğini söylemişti. Palavradır belki, ama hiç belli olmaz. Neyse, o kadar bitkinim ki yorgunluğuma yenik düşüp gözlerimi kapıyorum. Yatakta yanıma uzandığını hissettiğimde geriliyorum biraz, ama bir süre sonra gevşiyorum çünkü bana dokunmak için herhangi bir teşebbüste bulunmuyor, hem ikimiz de giyiniğiz. Huzursuz ve tuhaf bir uykuya daldığımı hissediyorum.</p>

  <p class="normal1">Uyandığımda ne kadar zamandır uyuduğuma dair hiçbir fikrim yok; ağzım kurumuş ve yüzümde tuhaf bir ıslaklık var. Yanağımı elliyorum. Yumurta akını andıran yoğun, yapışkan bir sıvı bulaşıyor elime. Yana dönüyorum ve yaşlı amcığın yanımda uzanmış olduğunu görüyorum; ibne çıplak ve o küçük, tombul kamışından bel damlıyor.</p>

  <p class="normal1">“Seni iğrenç aşağılık amcık! Uykumda bana otuzbir çekersin ha! Seni çirkin, yaşlı orospu çocuğu!” Kirli bir mendil gibi hissediyorum kendimi, kullanılmış, bir hiç gibi. Tepem atıyor ve amcığın ağzına bir tane çakıp yataktan kaldırıyorum. Şiş göbeği ve yuvarlak kafasıyla şişman bir cüceyi andırıyor. Birkaç kez tekmeliyorum, yere yığılıp büzülüyor, sonra ağladığını fark edip duruyorum.</p>

  <p class="normal1">“Tanrı aşkına. Aşağılık amcık seni. Amına koyiyim senin…” Odada bir aşağı bir yukarı gezinmeye başlıyorum. Ağlaması rahatsız edici. Yatağın kenarındaki pirinç tokmaklardan birinde asılı duran robdöşambrını alıp çirkin çıplaklığının üzerine örtüyorum.</p>

  <p class="normal1">“Maria, Antonio,” diye ağlıyor. Sonra kolumu cüce orospu çocuğunun omzuna dolamış onu yatıştırmaya çalışırken buluyorum kendimi.</p>

  <p class="normal1">“Tamam dostum. Ziyan yok. Affedersin. Canını yakmak istemedim, ama bugüne kadar kimse yüzüme patlatmadı hani.”</p>

  <p class="normal1">Bu kesinlikle doğru.</p>

  <p class="normal1">“Bak, birlikte bi kafeye gidelim. Biraz gevezelik ederiz. Kahvaltı ederiz. Ben ısmarlıyorum. Ridley Yolu’nda güzel bi yer var, meyve pazarının yanında, biliyor musun? Bu saatte açmış olmaları gerekir.”</p>

  <p class="normal1">Önerim diğerkâmlık kadar bencillikten de kaynaklanıyor. Beni Mel’in Dalston’daki dairesine yakınlaştıracak. O bunaltıcı bodrum katından çıkmak istiyorum.</p>

  <p class="normal1">Amcık giyiniyor ve çıkıyoruz. Kingsland Yolu’ndaki Stokie High Caddesi boyunca yürümeye başlıyoruz, pazara doğru. Kafe şaşırtıcı bir biçimde kalabalık, ama masa buluyoruz. Ben peynirli domatesli sandviç söylüyorum, yaşlı amcık Stamford Hill’deki Yahudi gençlerinin pek bayıldığı o korkunç siyah etten istiyor.</p>

  <p class="normal1">İtalya’ya dair konuşmaya başlıyor amcık. Maria denen kadınla beş yıldır evliymiş. Aile onun ve Maria’nın küçük erkek kardeşi Antonio’nun birbirlerini siktiklerini öğrenmiş. Bu tabiri kullanmamalıydım belki; sevgili olduklarını diyelim. Çocuğa âşık olmuş anladığım kadarıyla, ama Maria’ya da âşık. Ben de hayatımı uyuşturucuyla mahvettiğimi sanıyorum, oysa bazı tipler aşkla başlarına ne işler açıyorlar. Düşüncesi bile ürkütücü.</p>

  <p class="normal1">Neyse, Maria’nın iki kardeşi daha var, maço tipler, Katolikler ve Gi’ye göre, Napoli mafyasıyla ilişkileri var. Delirmişler öğrendiklerinde. Gi’yi aile restoranlarının önünde kıstırmışlar ve zavallı cüce amcığı eşek sudan gelinceye kadar dövmüşler. Daha sonra Antonio da kendi payına düşeni almış.</p>

  <p class="normal1">Antonio perişan olmuş. O kültürde bu şekilde aşağılanmak insanın başına gelebilecek en kötü şeymiş, Gi’nin dediğine göre. Sonra Gi bana Antonio’nun kendini bir trenin önüne attığını söylüyor. O kültürde gerçekten de kötü bir şeymiş, diye geçiriyorum aklımdan. Gi İngiltere’ye kaçmış, o zamandan beri çeşitli restoranlarda çalışıyor. Sefil dairelerde kalıyor, çok fazla içiyor, kaldırdığı genç çocukları ve yaşlı kadınları kullanıyor, ya da onlar tarafından kullanılıyor. Hayli sefil bir yaşantı.</p>

  <p class="normal1">Mel’in evinin önüne geldiğimizde sokağa taşan reggae müziğini duyup ışıkların açık olduğunu görünce ruhum kanatlanıyor. Hatırı sayılır büyüklükte bir partinin izmariti yanmaya devam ediyor.</p>

  <p class="normal1">Bildik yüzlerin arasında olmak çok güzel. Hepsi orda, bütün amcıklar, Davo, Suzy, Nicksy (kafası bi ton) ve Charlene. Her yerde sızmış bedenler var. İki kız birbirleriyle dans ediyor, Char da oğlanın tekiyle. Paul ile Nicksy tüttürüyorlar; afyon, esrar değil. Tanıdığım İngiliz cankilerinin çoğu eroini çakmaktansa içerler. Şırınga daha çok İskoçya’ya, Edinburgh’a özgü gibi. Yine de bir dumanlarını alıyorum amcıkların.</p>

  <p class="normal1">“Seni tekrar görmek ne güzel lan!” diyor Nicksy sırtımı sıvazlayarak. Sonra Gi’yi keserek, “Bu yaşlı amcık da neyin nesi?” diye soruyor fısıltıyla. Yanımda getirmiştim cüce orospu çocuğunu. Felaket hikâyelerini dinledikten sonra gönlüm amcığı yalnız bırakmaya el vermedi.</p>

  <p class="normal1">“Selam, kanka. Seni görmek de güzel. Bu Gi. Benim iyi bi dostum. Stokie’de yaşıyor.” Sırtını sıvazlıyorum bizim Gi’nin. Bir parça marul isteyen kafesteki bir tavşanı andıran bir ifade var zavallı cüce amcığın yüzünde.</p>

  <p class="normal1">Gi’yi Paul ve Nicksy ile Napoli, Liverpool ve West Ham’den söz ederken bırakıp dolanmaya başlıyorum, futbolun uluslararası eril dili. Bazen bayılırım futbol geyiğine, ama bazen anlamsız sıkıcılığı beni bunaltır.</p>

  <p class="normal1">Mutfakta iki tip, kelle vergisini tartışıyorlar. Tiplerden biri şaşkın görünüyor, diğeri İşçi/Tory Partisi’nin omurgasız köle ruhlu yandaşlarından.</p>

  <p class="normal1">“İki nedenle götün tekisin. Bir; İşçi Partisi’nin bu yüzyılda tekrar iktidara gelebilme şansı olduğunu düşündüğün için. İki; gelse bile bunun bi fark yaratacağını sandığın için,” diyorum amcığa araya girip. Ağzı bir karış açık kalakalıyor, diğer tip gülümsüyor.</p>

  <p class="normal1">“Ben de bunu anlatmaya çalışıyorum amcığa,” diyor Brummie aksanıyla.</p>

  <p class="normal1">Köle ruhlu amcığı orda bırakıp çıkıyorum mutfaktan. Yatak odalarından birine giriyorum, mala takılmak üzere olan cankilerden üç adım ötede tipin teki bir kızı yalıyor. Cankilere bakıyorum. Amına koyiyim, şırıngaları var, çakıyor bunlar. Bu da teorimin sonu.</p>

  <p class="normal1">“Fotoğraf çekmek ister misin?” diye soruyor malı pişiren sıska tip.</p>

  <p class="normal1">“Ağzının kırılmasını ister misin?” diyorum, sorusunu soruyla yanıtlayarak. Başını çevirip malı kaynatmaya devam ediyor. Bir süre bakışlarımı başının üzerine dikiyorum. Amcığın pıstığından emin olunca gevşiyorum biraz. Ne zaman güneye insem böyle bir tavır sergileme eğilimi gösteriyorum. Birkaç gün sonra geçiyor. Neden böyle olduğunu biliyorum galiba, ama izah etmek çok uzun sürer, ayrıca fazlasıyla acınası bulabilirsiniz. Odadan çıkarken kızın yatakta inlediğini ve tipin, “Ne kadar güzel amcığın varmış bebeğim…” dediğini duyuyorum.</p>

  <p class="normal1">Kapıdan sendeleyerek çıkarken o yumuşak, ağır ses yankılanıyor kulaklarımda: “Ne kadar güzel amcığın varmış bebeğim…” Ve o anda neyin peşinde olduğum açıklık kazanıyor.</p>

  <p class="normal1">Fazla seçeneğim yok. Potansiyel sikiş olasılığı fevkalade düşük. Sabahın bu saatinde en çekici kadınlar ya biriyle yatağa girmiş ya da topuklamış. Charlene kapılmış, Sick Boy’un 21. yaş dönümünde becerdiği hatun da öyle. Hatta gözleri Marty Feldman’ın gözlerini andıran kız bile kapılmış.</p>

  <p class="normal1">Hayatımın hikâyesi. Ya çok erken gelir, sıkıntıdan fazla içki ya da cigaralık içip şansımı yitiririm, ya da geç gelirim.</p>

  <p class="normal1">Küçük Gi şöminenin yanında durmuş birasını yudumluyor. Ürkek ve şaşkın görünüyor. Dur hele, sonunda cüce amcığın götünde de bulabilirsin kendini, diye geçiriyorum içimden.</p>

  <p class="normal1">Düşüncesi bile fena halde canımı sıkıyor. Yine de, tatilde hödüğüz hepimiz.</p>

  <h3 class="normal2" id="calibre_toc_34"><span class="idebold">Husumet</span></h3>

  <p class="normal1">Alan Venters’ı ‘HIV ve Pozitif’ dayanışma grubunda tanıdım, gerçi gruba fazla devam etmedi. Venters kendine iyi bakmıyordu ve çok geçmeden kapmaya meyilli olduğumuz fırsatçı enfeksiyonlardan birini kaptı. “Fırsatçı enfeksiyon” deyimini hep gülünç bulmuşumdur. Kültürümüzde, hayranlık duyulacak bir niteliği çağrıştırıyor. Bana borsada voli vuran bir iş adamının ya da bir forvetin ceza sahası içindeki “fırsatçılığını” düşündürüyor. Çok hergele şeyler bu fırsatçı enfeksiyonlar.</p>

  <p class="normal1">Grup üyelerinin sağlık durumu üç aşağı beş yukarı aynıydı. Hepimiz antikor pozitif, fakat büyük ölçüde asimptomatiktik. Toplantılarımızda paranoya yüzeyin fazla altında değildi. Herkes çaktırmadan şişme belirtisi var mı diye diğerlerinin lenf bezlerini gözlüyordu. Konuşurken karşındakinin bakışlarının yüzünün yan tarafına kaydığını fark etmek sinir bozucuydu.</p>

  <p class="normal1">Bu tür davranışlar o sıralar üzerime çökmüş olan gerçekdışılık duygusunu daha da artırıyordu. Başıma geleni tam olarak kavrayamıyordum. Test sonucunu öğrendiğimde inanamamıştım, çünkü kendimi çok iyi hissediyor, çok iyi görünüyordum. Testi üç kez yaptırmama rağmen bir yanlışlık yapıldığından emindim. Donna benimle artık görüşmek istemediğini söylediğinde kafama dank etmiş olması gerekirdi, fakat zihnimin arkasında bir yerde kararlılıkla durmayı sürdürüyordu. İnanmak istediğimize inanırız hep.</p>

  <p class="normal1">Alan Venters hastaneye yattıktan sonra grup toplantılarına katılmayı bıraktım. Moralimi bozuyordu, hem zaten zamanımı onu ziyaret etmeye ayırmak istiyordum. Grubun danışmanı Tom bu kararımı gönülsüzce kabul etti.</p>

  <p class="normal1">“Bak Dave, Alan’ı hastanede ziyaret etmek istemen çok güzel; ama onun için güzel. Ben şu anda daha çok seni düşünüyorum. Sağlığın yerinde ve grubun amacı bizi hayatı dolu dolu yaşamaya yönlendirmek. HIV pozitif olduğumuz için yaşamaktan vazgeçemeyiz…”</p>

  <p class="normal1">Zavallı Tom. Günün ilk gafı. “Bu ‘biz’ birinci çoğul şahıs mı, Tom? Sen de HIV pozitif olduğunda bana haber ver.”</p>

  <p class="normal1">Tom’un sağlıklı, pembe yanakları kızardı. Elinde değildi. İnsanlarla ilişki kurmakta yılların deneyimine sahipti, fiziksel ya da sözel olarak duygularını açığa vurmamakta uzmanlaşmıştı. Mahcubiyet anında göz kaçırma ya da ses titremesi yoktu. Bu sorunları halletmişti bizim Tom. Fakat, maalesef, bu tür durumlarda yanaklarında beliren kırmızı lekeleri engelleyemiyordu.</p>

  <p class="normal1">“Affedersin,” diye özür diledi Tom. O da hata yapabilirdi. İnsanların hata yapmaya hakları olduğunu savunurdu hep. Gel de bağışıklık sistemime anlat bunu.</p>

  <p class="normal1">“Zamanını Alan’la geçirmeyi seçmen beni endişelendiriyor. Onun erimesine tanık olmak senin için hiç de iyi olmayacak. Ayrıca, Alan’ın gruptaki en pozitif tip olduğu da söylenemez.”</p>

  <p class="normal1">“Kesinlikle en HIV pozitif tip oydu.”</p>

  <p class="normal1">Esprimi dikkate almamayı seçti. Başkalarının olumsuz sözlerine tepki vermeme hakkına sahipti. Herkesin böyle bir hakkı vardı, bize dediğine göre. Severdim Tom’u; tek başına zor bir tarlayı sürüyor, sürekli olumlu olmaya çalışıyordu. Ben de narkozlu bedenlerin Howison’un acımasız neşteri tarafından açılmasını izlemeyi içeren işimin insanı bunalıma sürüklediğini ve yabancılaştırdığını düşünürdüm. Oysa ruhların paramparça edilişini izlemekle kıyaslandığında çocuk oyuncağı sayılırdı. Tom grup toplantılarında bununla baş etmek zorundaydı.</p>

  <p class="normal1">‘HIV ve Pozitif’ grubunun çoğunluğunu damardan uyuşturucu kullanan bağımlılar oluşturuyordu. Seksenli yıllarda, Bread Caddesi’ndeki tıbbi malzeme satan dükkân kapandıktan sonra kentin muhtelif yerlerinde türeyen atış poligonlarında kapmışlardı HIV virüsünü. Dükkânın kapanmasıyla yeni şırınga ve iğne bulmak zorlaşmıştı. Ondan sonra ortak kullanılan büyük komün şırıngaları çıktı ortaya. Leith’de eroine böyle tiplerle takılarak başlayan Tommy adında bir arkadaşım var. İçlerinden birini tanıyorum, adı Mark Renton, marangozluk günlerimde birlikte çalışmışlığımız var. Ben hayatımda eroini bir kez bile denememişken Mark Renton gibi uzun süredir kullanan birinin HIV kapmamış olması çok tuhaftı. Fakat grupta Mark’ın kaide değil de istisna olduğunu kanıtlamaya yetecek sayıda bağımlı vardı.</p>

  <p class="normal1">Grup toplantıları gergin geçerdi genellikle. Cankiler gruptaki iki eşcinselden nefret ediyorlardı. HIV’nin kentin uyuşturucu bağımlısı topluluğuna kira almak yerine hasta eroinman kiracılarını siken fırsatçı ve kulampara bir ev sahibi yüzünden yayıldığı kanısındaydılar. Ben ve biri bir cankiyle ilişkiye girmiş fakat eroin kullanmamış iki kadın herkesten nefret ediyorduk, çünkü ne eşcinseldik ne de canki. Önceleri, diğerleri gibi, ben de virüsü ‘masum’ bir biçimde kaptığımı düşünüyordum. Eroin bağımlılarını ya da kulamparaları suçlamak çok daha kolay gelmişti o zaman. Oysa posterleri görmüş, broşürleri okumuştum. Punk döneminde Sex Pistols’ın ‘kimse masum değil’ dediğini hatırlıyorum. Çok doğru. Ancak şunu de eklemek gerekir ki, bazıları diğerlerinden daha masumdur. Bu da beni Venters’a geri getirir.</p>

  <p class="normal1">Ona bir fırsat tanıdım, pişmanlık gösterme fırsatı. Bunu hak etmiyordu aslında orospu çocuğu. Grup toplantılarından birinde bana Alan Venters’ın ruhunu kavrama olanağı tanıyacak bir dizi yalanın ilkini söyledim.</p>

  <p class="normal1">Gruptakilere HIV olduğumu bildiğim halde başkalarıyla korunmasız seks yaptığımı ve şimdi pişmanlık duyduğumu söyledim. Ölüm sessizliği çöktü odaya.</p>

  <p class="normal1">İnsanlar sinirli bir biçimde kıprandılar yerlerinde. Sonra Linda adında bir kadın başını sallayıp ağlamaya başladı. Tom ona toplantıyı terk etmek isteyip istemediğini sordu. Kadın sözlerini bana zehirli oklar gibi yönelterek istemediğini, kalıp herkesin ne diyeceğini dinleyeceğini söyledi. Öfkesine tamamen duyarsızdım ama; gözlerimi Venters’dan ayırmıyordum. Yüzünde her zamanki o sıkıntı ifadesi vardı. Fakat bir an için dudaklarında hafif bir gülümseme saptadığımdan eminim.</p>

  <p class="normal1">“Bunu söylemek büyük cesaret ister, Davie. Hiç kolay olmadığından eminim,” dedi Tom, ciddiyetle.</p>

  <p class="normal1"><span class="ideitalik">Hiç de değil salak herif, çünkü yalan amına koyiyim.</span> Omuz silktim.</p>

  <p class="normal1">“Eminim vicdanından büyük bir yük kalkmıştır,” diye devam etti Tom, kaşlarını kaldırıp beni konuşmaya davet ederek. Bu kez fırsatı değerlendirdim.</p>

  <p class="normal1">“Evet, Tom. Sizinle bunu paylaşmak istedim… İnsanların beni bağışlamasını ummuyorum…”</p>

  <p class="normal1">Gruptaki diğer kadın, Marjory, bana doğru hakaret içeren bir şeyler söyledi, ama tam olarak duyamadım. Linda ağlamaya devam ediyordu bu arada. Karşımdaki iskemlede oturan Venters amcığından hiçbir tepki gelmedi. Bencilliği ve ahlaki değerlerden yoksunluğu hasta ediyordu beni. Ellerimle paralamak istiyordum orospu çocuğunu, hemen oracıkta. Onu mahvetme planımın zenginliğinin tadını çıkararak sinirlerime hâkim olmaya çalıştım. Hastalık onun bedenini alabilirdi; kötücül bir güç olarak onun zaferi buydu. Benim zaferim daha büyük olacaktı, daha ezici. Ruhunu istiyordum amcığın. Ölümcül yaralar açmak istiyordum o sözde ölümsüz ruhuna. Amin.</p>

  <p class="normal1">Tom etrafına bakındı: “İçinizde Davie’yle empati kurabilen biri var mı? Ne hissediyorsunuz bu konuda?”</p>

  <p class="normal1">Gözlerimi Venters’dan ayırmadığım bir sessizlik sürecinden sonra gruptaki cankilerden biri, Küçük Goagsie, sinirli bir biçimde öksürmeye başladı. Sonra, Venters’dan beklediğim korkunç itiraf ondan geldi.</p>

  <p class="normal1">“Davie’nin bunu söylemiş olmasına sevindim… ben de yaptım aynı şeyi… kimseye hiçbir zararı olmamış masum bir kızcağızla… dünyadan nefret ediyordum… yani… bana ne diye düşündüm… hayat bana ne verdi ki… yirmi üç yaşındayım ve hiçbir şeyim yok, bir işim bile… bana ne…bunu daha sonra kıza söylediğimde çıldırdı… çocuk gibi ağladı.” Sonra başını kaldırdı ve yanaklarından yaşlar süzülürken yüzünde hayatımda herhangi birinde gördüğüm en güzel gülümseme belirdi. “… ama sorun çıkmadı. Testi yaptırdı. Hem de altı aylık bir süre zarfında üç kez. Üçünde de temiz çıktı. Virüsü kapmadı…”</p>

  <p class="normal1">Virüsü aynı şekilde <span class="ideitalik">kapmış</span> olan Marjory tısladı bize. Sonra gerçekleşti. Venters amcığı gözlerini yuvarlayıp gülümsedi bana. Bunu bekliyordum. Beklediğim an gelmişti. Öfke ordaydı hâlâ, fakat üzerini büyük bir sükûnet kaplamıştı, güçlü bir berraklık. Ben de ona gülümsedim; nehir kenarında su içen yumuşak, kürklü bir hayvanı gözleyen bir timsah gibi hissettim kendimi o anda.</p>

  <p class="normal1">“Hayır…” diye sızlandı küçük Goagsie, Marjory’ye, “öyle değildi… onun testinin sonuçlarını beklemek kendi testimin sonuçlarını beklemekten daha ıstırap vericiydi… anlamıyorsun… ben şey yapmadım… yani şey yapmadım… öyle değildi…”</p>

  <p class="normal1">Tom kendini ifade etmekten aciz zavallının imdadına yetişti.</p>

  <p class="normal1">“HIV pozitif olduğunuzu öğrendiğinizde hepinizin hissettiği o korkunç öfkeyi, nefreti, burukluğu da göz önünde bulundurun lütfen.”</p>

  <p class="normal1">Bu, süregelen alışılmış tartışmaların tam gaz başlaması için bir işaretti. Tom bu tartışmaları ‘gerçekle yüzleşerek öfkeyle baş etmek’ olarak görüyordu. Bunun sağaltıcı bir süreç olması gerekiyordu ve gruptaki pek çok kişi için öyleydi de, ama ben yıldırıcı ve bunaltıcı buluyordum. Bunun nedeni o sıralar benim gündemimin farklı olmasıydı belki.</p>

  <p class="normal1">Kişisel sorumluluk üzerine yapılan bu tartışma boyunca, Venters, bu tür durumlarda tipik olduğu üzere, her zamanki yararlı ve aydınlatıcı katkısını esirgemedi. “Siktir,” diyordu ne zaman içimizden biri tutkuyla bir açıklama yapsa. Tom ona, her zaman yaptığı gibi, neden böyle hissettiğini sordu.</p>

  <p class="normal1">“Öyle hissediyorum işte,” diye karşılık verdi Venters omuz silkerek. Tom ondan bir kez daha kendini ifade etmesini istedi.</p>

  <p class="normal1">“Herkesin kendine göre bir görüşü var.”</p>

  <p class="normal1">Tom, Alan’a kendi görüşünün ne olduğunu sordu. Alan ya benim için önemi yok, dedi, ya da sikimde değil. Emin değilim.</p>

  <p class="normal1">Bunun üzerine Tom ona neden orada bulunduğunu sordu. “Gideyim öyleyse,” dedi Alan. Gitti ve ortamın havası anında değişti. Kokulu, iğrenç bir osuruk salan biri onu göt deliğinden içeri çekmişti sanki.</p>

  <p class="normal1">Tekrar geldi ama, her zaman yaptığı gibi, yüzünde o küçümseyici ve şeytani ifadeyle. Venters ölümsüz olduğuna inanıyordu sanki. Diğerlerinin olumlu olma çabasını seyredip, sonra havalarını söndürmekten zevk duyuyordu. Gerçi bunu hiçbir zaman gruptan atılmasına neden olacak biçimde yapmıyordu, ama moralleri hayli bozmaya yetecek kadar belirgindi. Bedenini mahveden hastalık, zihnine hâkim olan o karanlık hastalığın yanında hiç kalırdı.</p>

  <p class="normal1">Tuhaftır, toplantılara katılma amacımın onu gözlemek olduğunun farkında olmayan Venters beni kendine yakın buluyordu. Ben grupta asla konuşmaz, biri konuştuğunda da müstehzi bir ifade takınırdım. Bu davranış Alan Venters’la yakınlaşmamın temelini oluşturmuştu.</p>

  <p class="normal1">Kolay olmuştu herifle arkadaşlık kurmak. Benden başka kimse onu tanımak istemiyordu; hükmen arkadaşı olmuştum. Birlikte içmeye başladık, o deli gibi, ben ölçülü. Hayatını öğrenmeye, ayrıntılı ve sistematik bir biçimde bilgi biriktirmeye başladım. Strathclyde Üniversitesi’nin kimya bölümünü bitirmiştim, fakat hiçbir dersime Venters dersime gösterdiğim dikkatin ve isteğin yarısını bile göstermemişimdir.</p>

  <p class="normal1">Venters HIV virüsünü, Edinburgh’daki çoğu insan gibi, eroin takılırken şırınga paylaşarak kapmıştı. Tuhaftır, HIV pozitif olduğunu öğrenmeden önce eroini bırakmıştı, ama şimdi de umutsuz bir alkolikti. Deli gibi içmesi, maraton içki seansları sırasında küçük bir çörek ya da tostla yetinmesi, zayıf düşmüş bedeninin muhtelif öldürücü enfeksiyonlar için kolay bir av olması anlamına geliyordu. Benimle takıldığı dönemde kendimden emin bir biçimde fazla ömrü kalmadığı kehanetinde bulunmuştum.</p>

  <p class="normal1">Öyle de oldu; bir süre sonra birkaç enfeksiyon birden kaptı. Venters umursamadı ama. Her zamanki davranışını sürdürdü. Hastaneye gitmeye başladı; önceleri ayakta tedavi görüyordu, sonra onu yatırdılar.</p>

  <p class="normal1">Hastaneye gitmek için ne zaman yola çıksam yağmur yağardı sanki; ıslak, soğuk, inatçı bir yağmur ve üzerindeki kat kat giysileri röntgen ışınları gibi delip geçen bir rüzgâr. Üşümek soğuk almak demekti ve soğuk almak ölüm anlamına gelebilirdi, ama bu da bana vız geliyordu o sıralar. Şimdi, tabii ki, dikkat ediyorum kendime. Ama o zaman beni bütünüyle tüketen bir misyonum vardı; yapmam gereken bir iş.</p>

  <p class="normal1">Hastane binası hiç iç açıcı değildi. Gri blokları güzel sarı tuğlalarla kaplamışlardı. Ama hiç öyle ‘sarı tuğlalı yol’ yaklaşımı yoktu mekânın.</p>

  <p class="normal1">Alan Venters’a yaptığım her ziyaret son ziyaretimi ve nihai intikamımı biraz daha yakınlaştırıyordu. Bir süre sonra ondan yürekten bir pişmanlık itirafı almaya çabalamak için çok geç olan nokta geldi. Bir aşamada Venters’ın nedamet getirmesini intikam almaktan daha çok istemiştim. Bu gerçekleşmiş olsaydı, insan ruhunun temelde iyi olduğuna dair bir inançla ölecektim.</p>

  <p class="normal1">Venters’ın pörsümüş ten ve kemikten oluşmuş zırhı, bırakın insanlık için umut bağlamayı, herhangi bir ruhu barındırmaktan bile acizdi. Halbuki zayıf düşmüş, çürümeye yüz tutmuş bir bedende ruhun yüzeye çıkması, biz fanilere daha görünür olması beklenirdi. Çalıştığım hastanedeki Gillian bana öyle demişti. Gillian çok dindardır, bu inanç ona iyi geliyor. Hepimiz görmek istediğimizi görürüz.</p>

  <p class="normal1">Neydi asıl istediğim? Belki her zaman pişmanlıktan çok intikam peşinde olmuştum. Venters bağışlanmak için ağlayıp sızlanmış olsaydı bile, bu beni planımı gerçekleştirmekten alıkoyamazdı.</p>

  <p class="normal1">Bu içsel konuşma, Tom’dan aldığım bütün öğütlerin bir yan ürünü. Tom bazı temel doğruları vurgulamıştı; henüz ölmüyorsun, ölünceye dek hayatını yaşamaya devam etmen gerekiyor. Bunun altında, hayatın süregelen gerçeğine yatırım yaparak, yaklaşmakta olan ölümün kasvet verici gerçeğinin unutulabileceği düşüncesi yatıyordu. O zamanlar buna inanmıyordum, ama şimdi inanıyorum. Tanım gereği, ölünceye kadar yaşamak zorundasın. Ölümün boktan olma ihtimalini göz önünde bulundurarak ki ben öyle olduğunu tahmin ediyorum, hayatı mümkün olduğunca bütün ve zevkli bir deneyime dönüştürmekte yarar var.</p>

  <p class="normal1">Hastanedeki hemşire Gail’i andırıyordu biraz, bir zamanlar çıktığım ve feci başarısız olduğum bir kadın. Aynı serinkanlı ifade vardı yüzünde. Gerçi hemşirenin öyle olmak için iyi bir nedeni vardı, işinin gereğiydi. Oysa Gail söz konusu olduğunda bu tür bir tavır tamamen yersizdi. Hemşire bana gergin, ciddi ve küçümseyici bir biçimde baktı.</p>

  <p class="normal1">“Alan çok güçsüz. Fazla kalmayın lütfen.”</p>

  <p class="normal1">“Anlıyorum,” dedim gülümseyerek, temiz ve ayık. O müşfik profesyoneli oynadığına göre, benim de kaygılı arkadaşı oynamamın yerinde olacağını düşündüm. Rolümü gayet başarılı oynuyordum anlaşılan.</p>

  <p class="normal1">“Senin gibi bir dosta sahip olduğu için çok şanslı,” dedi, iğrenç orospu çocuğunun <span class="ideitalik">bir</span> arkadaşı bile olmasının şaşkınlığı içinde. Müphem bir şeyler homurdanıp küçük odaya girdim. Alan korkunç görünüyordu. Büyük kaygıya kapıldım; orospu çocuğunun bir hafta daha dayanamayacağı, onun için kurguladığım korkunç sondan yırtacağı kaygısı. Zamanlamanın doğru olması gerekiyordu.</p>

  <p class="normal1">Başlarda Venters’ın çektiği büyük fiziksel acılara tanık olmaktan derin haz duydum. Ben hastalandığımda bu duruma gelmesine asla izin vermeyeceğim; sikerim böyle işi. Garajın kapısını kilitleyip arabanın motorunu çalıştıracağım. Venters, bok herifin biri olduğu için, gösteriden kendi kararıyla ayrılacak cesaretten yoksundu. Sonuna kadar hayata tutunacaktı, sırf çevresindekilere daha çok rahatsızlık vermek için bile olsa.</p>

  <p class="normal1">“İyi misin, Al?” diye sordum. Aptalca bir soruydu aslında. Bu tür uygunsuz durumlarda gelenek her zaman baskın çıkar.</p>

  <p class="normal1">“Fena sayılmam…” dedi hırıltılı bir sesle.</p>

  <p class="normal1"><span class="ideitalik">Emin misin, Alan, sevgili dostum? Yok mu bi şeyin? Biraz bitkin görünüyorsun. Sisteminde dolanan o küçük mikrop yüzündendir belki. İki aspirin alıp güzelce terle, yarına bi şeyin kalmaz.</span></p>

  <p class="normal1">“Ağrın var mı?” diye sordum umutla.</p>

  <p class="normal1">“Yok… Ağrı kesici veriyorlar… Soluk almakta zorlanıyorum sadece…” Elini tuttum ve acınası, kemikli parmakları elimi sıkarken küçük bir haz duydum bir an için. Yorgun gözleri kapanırken iskelete dönmüş yüzüne karşı güleceğimi sandım.</p>

  <p class="normal1"><span class="ideitalik">Zavallı Alan, onu iyi tanırdım Hemşire. Otuzbircinin tekiydi, tam bi musibet.</span> O soluklanmaya çalışırken zor tuttum kendimi sırıtmamak için.</p>

  <p class="normal1">“Cesaret dostum. Ben burdayım,” dedim.</p>

  <p class="normal1">“Sen iyi bi dostsun, Davie…” dedi tükürük saçarak. “… Yazık ki birbirimizi daha önce tanımadık…” Gözlerini açtı, sonra yine kapattı.</p>

  <p class="normal1">“Çok yazık, götüne koduğumun amcık suratlısı…” diye tısladım kapalı gözlerine.</p>

  <p class="normal1">“Ne? Ne dedin..?” Yorgunluktan ve aldığı ağrı kesicilerden kendinden geçmek üzereydi.</p>

  <p class="normal1"><span class="ideitalik">Tembel amcık. Yatakta çok fazla zaman geçiriyor. Kıçını kaldırıp biraz egzersiz yapmalı. Parkın etrafında küçük bi koşu mesela. Ya da elli şnav. Yirmi mekik.</span></p>

  <p class="normal1">“Yazık ki bu koşullar altında tanıştık,” dedim.</p>

  <p class="normal1">Memnuniyet ifade eden bir homurtu çıkarıp uykuya daldı. Bir deri bir kemik kalmış parmaklarını elimden çözdüm.</p>

  <p class="normal1"><span class="ideitalik">Nahoş düşler, amcık.</span></p>

  <p class="normal1">Hemşire adamımı kontrol etmeye geldi. “Son derece kaba. Misafire böyle mi davranılır,” dedim, sözüm ona Venters olan uykudaki yarı-cesete bakıp gülümseyerek. Hemşire zoraki bir biçimde gülümsedi, muhtemelen bir eşcinsele ya da cankiye ya da hemofili hastasına ya da beni ne sanıyorsa ona özgü kara mizah anlayışı olarak yorumlamıştı sözlerimi. Ben intikam meleği olarak görüyordum kendimi.</p>

  <p class="normal1">Bu pislik torbasını öldürmek ona büyük bir iyilik yapmak olurdu. Sorun burdaydı zaten, ama ben bir çözüm bulmuştum. Yakında ölecek olan, bunu bilen ve umursamayan birinin canını nasıl yakardın? Konuşurken, ama daha önemlisi, Venters’ı dinlerken keşfettim nasıl yapılacağını. <span class="ideitalik">Hayatta olanları kullanarak yaparsın, sevdiği insanları kullanarak.</span></p>

  <p class="normal1">Şarkı, ‘herkes birini sever bazen’ der, ama Venters bu genellemenin istisnasıydı sanki. Adam insanları sevmiyordu, insanlar da ona fazlasıyla karşılık veriyordu. Başkalarıyla ilişkilerinde her zaman muhalif rolünü üstlenmişti. Eski tanıdıklarından her zaman nefretle söz ederdi: ‘üçkâğıtçı puştun teki.’ Ya da istihzayla ‘kerizin teki’ derdi. Hangi tanıma başvurulacağını söz konusu meselede kimin kimi kullandığı ya da kazıkladığı saptıyordu.</p>

  <p class="normal1">Kadınlar iki belirsiz kategoriye ayrılıyordu. Ya ‘yalanacak’ bir amcıkları vardı, ya da ‘faraş’ gibi. Venters kadınlarda, kendi deyimiyle, ‘kıllı deliğin’ dışında pek bir şey göremiyordu anlaşılan. Memelere ya da kıça dair aşağılayıcı bir laf etse görüş yelpazesi hatırı sayılır derecede genişlemiş olurdu. Böyle bir orospu çocuğu başkasını nasıl sevebilirdi ki? Fakat sabrettim ve sonunda sabrımın meyvesini aldım.</p>

  <p class="normal1">Aşağılık orospu çocuğunun teki olmasına rağmen, Venters’ın sevdiği biri vardı. “Benim ufaklık” dediği zaman sesinin tonu kuşkuya yer bırakmayacak bir biçimde değişiyordu. Belli etmeden ondan Wester Hailes’de yaşayan bir kadından olma oğlu hakkında mümkün olduğunca çok bilgi edindim. “İnek” diye söz ettiği kadın, Kevin adındaki oğlunu görmesine izin vermiyordu. Bir yanımla o kadını sevmeye başlamıştım bile.</p>

  <p class="normal1">Bu çocuk bana Venters’ın canını yakmanın yolunu gösterdi. Bana <span class="ideitalik">oğlunun</span> büyüdüğünü hiçbir zaman göremeyeceğinden, <span class="ideitalik">ufaklığı</span> ne kadar çok sevdiğinden söz ettiğinde; genel haline kıyasla, ıstırap ve tutarsız bir duygusallık içindeydi. Bu yüzden ölümden korkmuyordu Venters. Varlığını bir şekilde, oğlu sayesinde, sürdüreceğine inanıyordu.</p>

  <p class="normal1">Venters’ın eski kız arkadaşı Frances’in hayatına sızmak pek zor olmadı benim için. Venters’a duyduğu yakıcı nefret, başka hiçbir açıdan çekici bulmamama rağmen, ona kanımın ısınmasına yetmişti.</p>

  <p class="normal1">Onu bulduktan sonra bir gece bilerek boktan bir diskoda tesadüfen rastladım ve bütün çekiciliğimi kullanarak kur yaptım. Para sorun değildi, tabii ki. Çok geçmeden kaptırdı kendini, belli ki hayatında hiçbir erkek ona iyi davranmamıştı ve tek başına büyütmek zorunda olduğu bir çocukla büyük maddi sıkıntı içinde olduğu için paraya alışık değildi.</p>

  <p class="normal1">Sıra sevişmeye geldiğinde işler biraz çetrefilleşti. Ben prezervatif takmakta ısrar ettim, tabii ki. Sevişme noktasına gelmeden önce bana Venters’dan söz etti. Ben de asil bir tavırla ona güvendiğimi ve onunla seve seve prezervatifsiz sevişeceğimi, fakat onun zihnindeki kuşku unsurunu silmek istediğimi, ayrıca dürüst olmak gerekirse, benim de birkaç farklı kadınla birlikte olduğumu söyledim. Venters’la geçmiş deneyimini düşünürsek, bu tür kuşkuların varlığı kaçınılmazdı. Ağlamaya başladığında her şeyi yüzüme gözüme bulaştırdığımı düşündüm. Oysa minnet gözyaşlarıydı yanaklarından süzülen.</p>

  <p class="normal1">“Sen gerçekten iyi bi insansın, Davie, biliyor musun?” dedi. Ne yapmayı planladığımı bilseydi hakkımda bu kadar iyi düşünmezdi. Bu bana kendimi kötü hissettirdi, ama Venters’ı düşünür düşünmez o duygu kayboldu. Sonuna kadar gidecektim.</p>

  <p class="normal1">Frances’le ilişkimi Venters’ın çöküşünün ciddi bir hastalığa dönüşmesi ve hastanelik olmasıyla çakışacak şekilde zamanladım. Venters’ın işini bitirecek pek çok hastalık vardı çerçevenin içinde, bunların başında da zatürre geliyordu. Venters, HIV virüsünü eroin yoluyla kapmış pek çokları gibi, eşcinsellerde sıkça görülen korkunç deri kanserine yakalanmadı. Zatürrenin en çetin rakibi gırtlağına ve midesine inen pamukçuktu. Orospu çocuğunun hayatını boğmaya çalışan ilk şey pamukçuk değildi, fakat elimi çabuk tutmazsam son olabilirdi. Hızlı bir düşüşe geçmişti, bir aşamada benim için fazla hızlı hatta. Amcığın ben planımı uygulama fırsatı bulmadan gösteriyi terk edeceğinden korkuyordum.</p>

  <p class="normal1">Fakat beklediğim fırsat tam zamanında geçti elime; son kertede yüzde elli şans yüzde elli planlamaydı muhtemelen. Venters bocalıyordu, buruşuk bir et ve kemik torbasından farkı kalmamıştı. Doktor, her an gidebilir, demişti.</p>

  <p class="normal1">Oğlana bakıcılık yapma konusunda Frances’in güvenini kazanmayı başardım. Onu bir akşam arkadaşlarıyla çıkmaya teşvik ettim. Cumartesi akşamı arkadaşlarıyla yemeğe çıkmaya karar verdi, ben oğlanla onun dairesinde kalacaktım. Bu fırsatı değerlendirecektim. Büyük gün öncesindeki çarşamba annemle babamı ziyaret etmeye karar verdim. Onlara sağlık sorunumdan söz edecektim ve bunun muhtemelen son ziyaretim olacağını biliyordum.</p>

  <p class="normal1">Annemle babam Oxgangs’de otururlar. Çocukluğumda bana o kadar modern gelirdi ki o semt. Şimdi tuhaf görünüyordu, geçmiş bir zamandan derme çatma bir yadigâr. Kapıyı annem açtı. Bir an için gerildi, emin olamadı. Sonra kardeşim değil de ben olduğumu fark etti, böylece çantası naftalinlerin arasında kalabilirdi. Beni buyur etti, rahatlama duygusuyla birlikte coşkusu da artmıştı. “Mer-ha-ba yabancı,” dedi şarkı söyler gibi, beni telaşla içeri alarak.</p>

  <p class="normal1">İçeri girince telaşının nedenini anladım, televizyonda <span class="ideitalik">Coronation Street</span> vardı. Mike Baldwin birlikte yaşadığı sevgilisi Alma Sedgewick’e aslında zengin dul Jackie Ingram’dan hoşlandığını söyleme noktasına gelmişti. Mike’ın elinde değildi. Aşk tutsağıydı, onu yaptığı şeyleri yapmaya iten kendi dışında bir güçtü aşk. Onunla empati kurabiliyordum, Tom’un deyimiyle. Ben nefret tutsağıydım, aşk kadar talepkâr bir güçtü nefret. Kanepeye oturdum.</p>

  <p class="normal1">“Selam yabancı,” dedi babam, <span class="ideitalik">Evening News</span> gazetesinin arkasından bana bakmayarak. “Ne yapıyorsun son zamanlarda?</p>

  <p class="normal1">“Pek bi şey yaptığım yok.”</p>

  <p class="normal1"><span class="ideitalik">Hiç aslında baba. Hey, HIV pozitif olduğumu söylemiş miydim? Çok moda bu aralar, biliyor musun? Bu günlerde illa ki zayıf bi bağışıklık sistemine sahip olacaksın.</span></p>

  <p class="normal1">“İki milyon Çinli. İki milyon orospu çocuğu. Hong Kong Çin’e iade edildiğinde buraya gelecekler.” Uzun bir iç geçirdi. “İki milyon çin çan çon Çinli,” dedi kara kara düşünerek.</p>

  <p class="normal1">Oltaya gelmeyi reddederek sustum. Babamın sürekli ‘altın bilezik’ diye nitelendirdiği marangozluğu bırakıp üniversiteye gittiğimden beri ihtiyar benim devrimci öğrenciliğime karşı sıkı muhalefet yapar olmuştu. Önceleri şaka olarak başlamıştı, fakat yıllar geçtikçe ben rolümü giderek terk etim, o kendininkine daha sıkı sarıldı.</p>

  <p class="normal1">“Sen bi faşistsin. Bunun altında yetersiz penis büyüklüğü yatıyor,” dedim ona, takılarak. <span class="ideitalik">Coronation Street’</span>in annemin benliğini bir mengene gibi kıstıran büyüsü bir an için bozuldu ve bana hak verir gibi sırıttı.</p>

  <p class="normal1">“Saçma sapan konuşma. Ben erkekliğimi kanıtladım evlat,” dedi saldırganlıkla, yirmi beş yaşına gelmeme rağmen evlenip çocuk yapmadığım gerçeğine atıfta bulunarak. Bir an için kamışını çıkarıp bana yanıldığımı kanıtlamaya kalkışacak sandım. Onun yerine omuz silkip kendi konusuna döndü. “Sokaklarında iki milyon Çinli görmek hoşuna gider mi?” Sokaklarda yarısı yenmiş binlerce alüminyum kutu hayal ettim. Canlandırması zor bir görüntü değildi, çünkü her pazar sabahı zaten tanık oluyordum.</p>

  <p class="normal1">“Zaten var gibi geliyor bana,” dedim, yüksek sesle düşünerek.</p>

  <p class="normal1">“Gördün mü?” dedi, ona hak vermişim gibi. “İki milyon daha yolda. Buna ne dersin?”</p>

  <p class="normal1">“İki milyonun tamamı Caledonian Place’e yerleşmeyecek herhalde. Yani, Dalry gettosunda koşullar yeterince kötü.”</p>

  <p class="normal1">“Gül sen, gül. İş meselesi ne olacak? Şu anda iki milyon işsiz var zaten. Ya konut? Bütün o zavallıcıklar kartondan bir kentte yaşıyorlar.” Tanrım, kafamı ütüleyip duruyordu. Kudretli anam araya girdi neyse ki.</p>

  <p class="normal1">“Keser misiniz sesinizi! Televizyon seyretmeye çalışıyorum!”</p>

  <p class="normal1"><span class="ideitalik">Affedersiniz valide hanım. Mike Baldwin geleceğini saptayacak önemli bir karar vermenin arifesindeyken benim, HIV pozitif evladının, ilgini talep etmesinin biraz bencilce olduğunu biliyorum. Menapozlu buruşuk aşifte hangi grotesk yaşlı morukla yatacak? Az sonra.</span></p>

  <p class="normal1">HIV’den söz etmemeye karar verdim. Benimkilerin bu gibi konularda ilerici görüşlere sahip oldukları söylenemez. Yanılıyordum belki. Kim bilir? Her halükârda, doğru gelmedi bana. Tom bize hep hislerimizle uyum halinde olmamızı söylerdi. Benim hislerim annemle babamın on sekiz yaşında evlenip benim yaşıma geldiklerinde dört afacan oğlan çocuğu yaptıkları biçimindeydi. Benim ‘ibne’ olduğumu düşünüyorlardı zaten. Çerçeveye bir de HIV’yi eklemek bu kuşkuyu güçlendirecekti sadece.</p>

  <p class="normal1">Onun yerine bir Export birası içip ihtiyarla sessizce futbol konuştum. 1970 yılından beri maça gitmedi. Bacaklarının yerini renkli televizyon aldı. Yirmi yıl sonra uydu yayın geldi ve anası iyice bellendi. Yine de kendini futbol uzmanı addediyor. Başkalarının fikirleri değersiz. O fikirleri öne sürmek zaman kaybından başka bir şey değil zaten. Siyaset konusunda yaptığı gibi, bir süre sonra başta savunduğu tezin karşıtını benimser, onu da ilki gibi inatla savunurdu. Bütün yapman gereken ona şiddetle karşı çıkmamaktı; o zaman kendi kendine fikir yürüterek sonunda senin dediğine gelirdi.</p>

  <p class="normal1">Bir süre söylediklerine ilgiyle başımı sallayarak oturdum. Sonra saçma bir mazeret ileri sürüp çıktım.</p>

  <p class="normal1">Eve dönüp alet kutumu kontrol ettim. Eski bir marangoz çırağının muhtelif, sivri keski aletleri. Cumartesi günü alet kutusunu alıp Frances’in Wester Hailes’deki dairesine gittim. Yapmam gereken birkaç küçük iş vardı. Frances bunlardan biri hakkında hiçbir şey bilmiyordu.</p>

  <p class="normal1">Fran arkadaşlarıyla yemeğe çıkmayı iple çekiyordu. Hazırlanırken bir yandan da sürekli konuşuyordu. Söylediklerine, “hmm” ve “evet” gibi bir dizi homurdanmayla karşılık vermeye çalışıyordum, ama aklım yapmam gereken şeydeydi. Yatakta kamburumu çıkarıp öylece oturdum. Frances makyajını yaparken sık sık kalkıp pencereden dışarı bakıyordum.</p>

  <p class="normal1">Bana bir ömür gibi gelen bir süre sonra ıssız ve bakımsız otoparka giren bir arabanın motor sesini duydum. Pencereye fırlayıp, “Taksi geldi!” dedim sevinçle.</p>

  <p class="normal1">Frances uyuyan oğlunu bana emanet edip çıktı.</p>

  <p class="normal1">Operasyon pürüzsüz gerçekleşti. Sonra çok kötü hissettim kendimi. Venters’dan daha mı iyiydim? Küçük Kevin. İyi zamanlar geçirmiştik birlikte. Onu Meadows festivalinde bir konsere, Lig Kupası finali için Kirkcaldy stadına ve Çocukluk Müzesi’ne götürmüşlüğüm vardı. Bu çok fazla gibi görünmese de babası olacak orospu çocuğunun bu zavallı için yaptığından çok daha fazlaydı. Frances bana öyle demişti.</p>

  <p class="normal1">Fakat hissettiklerim daha sonra fotoğrafları banyo ettiğimde kapıldığım dehşetin yanında sıfır kalırdı. Fotoğraflar belirginleştikçe korku ve pişmanlıkla ürpermeye başladım. Fotoğrafları kurumaya asıp kendime bir kahve yaptım, iki valium hapı yuttum. Sonra onları alıp Venters’ı ziyaret etmek üzere hastaneye gittim.</p>

  <p class="normal1">Fiziksel olarak geriye pek bir şey kalmamıştı amcıktan. Donuk gözlerine baktığımda en kötü olasılığın gerçekleştiğinden korktum. Kimi AIDS hastaları ölmeden önce erken bunama yaşarlar. Hastalık bedenini alabilirdi. Fakat aklını da almışsa, beni de intikamımdan mahrum edecek demekti.</p>

  <p class="normal1">Neyse ki Venters varlığımı idrak etti, başta tepki göstermemesi aldığı ilaçların yan etkilerindendi. Gözleri bir süre sonra bana yoğunlaştı ve yüzünde kendisine özgü o sinsi ifade belirdi. Hastalıklı gülümsemesinin ardında beni küçümseyen bir şey vardı. Ona sonuna kadar anlayışla davranacak aptal ve duygusal bir keriz bulduğunu sanıyordu. Yanına oturup elini tuttum. Kemikli parmaklarını çatır çatır kırıp muhtelif deliklerine sokmak geldi içimden. Kevin’e yapmak zorunda kaldıklarım ve diğer meseleler için onu suçluyordum.</p>

  <p class="normal1">“Sen iyi bi dostsun, Davie. Yazık ki birbirimizi farklı koşullarda tanımadık,” dedi hırıltıyla, bütün ziyaretlerimde kullandığı eskimiş klişeyi yineleyerek. Elini biraz daha sıktım. Anlamadan baktı bana. Güzel. Hâlâ acı hissedebiliyordu orospu çocuğu. O tür bir acı değildi onun canını yakacak olan, ama olsun, güzel bir ekstraydı. Berrak ve ölçülü bir tonla konuştum.</p>

  <p class="normal1">“Sana şırınga paylaşarak HIV kaptığımı söyledim, Al. Yalandı. Pek çok konuda yalan söyledim sana.”</p>

  <p class="normal1">“Bu da ne demek, Davie?”</p>

  <p class="normal1">“Dinle beni, Al. Ben birlikte olduğum bi hatundan kaptım virüsü. HIV olduğunu bilmiyordu. Ona bi gece bi pub’da tanışıp birlikte olduğu puştun tekinden bulaşmıştı. Anlıyor musun? Bu puşt kıza dairesinde biraz esrar olduğunu söyledi. Kız da onunla dairesine gitti. Orospu çocuğu kıza tecavüz etti. Nasıl yaptığını biliyor musun, Al?”</p>

  <p class="normal1">“Davie… Nedir bu…”</p>

  <p class="normal1">“Ben söyleyeyim sana. Onu bıçakla tehdit etti. Bağladı. Amını sikti, götünü sikti, ağzına verdi. Kız dehşet içindeydi ve canı yanıyordu. Bu hikâye sana tanıdık geliyor mu, amcık?”</p>

  <p class="normal1">“Ben… Ben neden söz ettiğini bilmiyorum, Davie…”</p>

  <p class="normal1">“Sakın inkâr etmeye kalkma. Donna’yı hatırlıyorsun. Southern Bar’ı hatırlıyorsun.”</p>

  <p class="normal1">“Kafam bi tondu, ne yaptığımı bilmiyordum… Hem sen grup toplantısında kendi söylediklerini hatırla…”</p>

  <p class="normal1">“Yalan söyledim. Yazdım. Ben belimde virüs olduğunu bilsem değil sikimi, parmağımı bile kaldıramam.”</p>

  <p class="normal1">“Küçük Goagsie… Onu hatırlıyor musun?”</p>

  <p class="normal1">“Kapa çeneni. Küçük Goagsie eline geçen fırsatı değerlendirip günah çıkarttı. Ama sen pandomim yapmakla yetindin,” dedim öfkeyle, ağzımdan fışkıran tükürük damlalarının alnında oluşmuş ter tabakasına karışmasını seyrederek. Kendimi toparlayıp hikâyeme devam ettim.</p>

  <p class="normal1">“Kız çok zor günler geçirdi. Güçlü bi iradesi vardı ama. Pek çok kadının hayatını mahvedebilirdi, fakat Donna üstesinden gelmeye çalıştı. Bi amcık ağızlının hayatını mahvetmesine izin mi verecekti? Söylemesi yapmaktan kolay, ama yaptı. Fakat bilmediği bi şey vardı, o da söz konusu aşağılık amcığın HIV olduğuydu. Sonra bi çocukla tanıştı. Birbirlerine ilgi duydular. Çocuk ondan hoşlanıyor, fakat kızın seks ve erkeklerle ilgili bi sorunu olduğunu hissediyordu. Gel de şaşma, ha?” Boğazına sarılıp amcığın içindeki sapık şeyi boğmak geldi içimden. Daha değil, dedim kendime. Daha değil, aşağılık amcık. Derin bir soluk aldım, hikâyeme dönüp içerdiği dehşeti açıklamaya devam ettim.</p>

  <p class="normal1">“Güzel bi ilişki yürütüyorlardı, kızla çocuk. Her şey çok iyi gidiyordu. Sonra kız tecavüzcü orospu çocuğunun HIV olduğunu öğrendi. Sonra kendine de bulaştığını öğrendi. Bu insan için, bu <span class="ideitalik">sahici</span> insan için, <span class="ideitalik">ahlaklı</span> insan için en kötüsü yeni erkek arkadaşına da bulaştığını öğrenmek oldu. Bütün bunlara sen sebep oldun tecavüzcü amcık. O kızın yeni erkek arkadaşı bendim. <span class="ideitalik">Ben.</span> Karşında duran avanak.” Kendimi işaret ettim.</p>

  <p class="normal1">“Davie… Üzgünüm dostum… Ne diyebilirim ki? Bana iyi davrandın kardeşim… bu hastalık yüzünden… bu korkunç hastalık yüzünden, Davie. Masumları da öldürüyor, Davie… Masumları da öldürüyor…”</p>

  <p class="normal1">“Bu palavralar için çok geç artık. Sana fırsat tanıdığımda söyleyecektin bunları. Küçük Goagsie’nin yaptığı gibi.”</p>

  <p class="normal1">Yüzüme güldü. Derin, hırıltılı bir sesle.</p>

  <p class="normal1">“Peki n’apıcaksın… N’apıcaksın bu konuda? Beni öldürecek misin? Öldür öyleyse… Bana bi iyilik yapmış olursun… Sikimde bile değil.” Yüzündeki ölüm maskesi canlanır gibi oldu, tuhaf ve çirkin bir enerjiyle doldu. İnsan değildi bu. Buna inanmak işime geliyordu tabii ki, yapmak zorunda olduğum şeyi yapmamı kolaylaştırıyordu, fakat gerçek şu ki, hâlâ inanıyorum. Kartlarımı oynama zamanı gelmişti. Sakin bir tavırla fotoğrafları ceketimin iç cebinden çıkardım.</p>

  <p class="normal1">“Bu konuda yapacağım fazla bi şey yok, yapacağımı yaptım zaten,” dedim gülümseyerek, o anda yüzünde beliren hayret dolu korkunun keyfine vararak.</p>

  <p class="normal1">“Ne bu… Ne demek istiyorsun?” Harikulade hissettim kendimi. Şok dalgaları geçti bedeninden, zihni en büyük korkularla boğuşurken cılız kafası titremeye başladı. Fotoğraflara dehşet içinde baktı; o fotoğraflarda ne olduğunu tam çıkaramıyor, içerdikleri korkunç sırrı merak ediyordu.</p>

  <p class="normal1">“Senin canını yakmak için yapabileceğim en kötü şeyi düşün, Al. Sonra onu binle çarp… O zaman bile yaklaşmış olmazsın.” Başımı üzüntüyle salladım.</p>

  <p class="normal1">Frances’le çektirdiğim bir fotoğraf gösterdim. Kendimizden emin bir biçimde poz vermiştik, ilk fotoğraflarını çektiren yeni sevgililerin kendini beğenmişliğiyle.</p>

  <p class="normal1">“Ne lan bu,” dedi tükürük saçıp bir deri bir kemik kalmış bedenini acınası bir çabayla doğrultmaya çalışarak. Elimi göğsüne koyup nerdeyse hiç güç harcamadan geri ittim onu. Yavaşça yaptım bunu, gücümün ve onun zayıflığının tadını tek bir görkemli hareketle çıkararak.</p>

  <p class="normal1">“Rahat ol, Al, rahat ol. Gevşe biraz. Sıkma canını. Doktorların ve hemşirelerin dediklerini hatırla. Dinlenmeye ihtiyacın var.” Üstteki fotoğrafı çekip altındakini gösterdim ona.</p>

  <p class="normal1">“Kevin çekti bu fotoğrafı. Küçük bi çocuk için oldukça başarılı sayılır, değil mi? İşte, Kevin de burda.” Gösterdiğim bir sonraki fotoğrafta Kevin üzerinde İskoç milli takımının çubuklu formasıyla omuzlarımdaydı.</p>

  <p class="normal1">“Sen n’aptın…” İnsan sesi değildi çıkardığı ses, bir sesti sadece. Ağzından değil de çürümekte olan bedeninde bir yerden geliyordu sanki. Dünyevi değildi ve beni sarstı, ama sesimdeki kayıtsızlığı korumaya gayret ettim.</p>

  <p class="normal1">“Asıl görmen gereken bu.” Üçüncü fotoğrafı gösterdim. Kevin mutfak iskemlesine bağlanmıştı. Başı yana sarkmıştı, gözleri kapalıydı. Venters ayrıntılara dikkat etmiş olsaydı oğlunun dudaklarına ve göz kapaklarına sürülmüş boyayı ve yüzündeki palyaçomsu beyazlığı fark edebilirdi. Ama sadece oğlunun başındaki, göğsündeki ve dizlerindeki derin yaraları ve yaralardan akıp çıplak olduğunun fark edilmesini güçleştiren kanı gördüğüne kuşku yoktu.</p>

  <p class="normal1">Kan her yerdeydi. Kevin’in iskemlesinin altındaki muşambada küçük bir göl oluşmuştu. Bir kısmı mutfak döşemesine sıçramıştı. Kevin’in dik konumdaki bedeninin ötesinde, ayağının dibinde Bosch marka bir matkap, Black and Decker elektrikli zımpara aleti, bilenmiş muhtelif bıçaklar ve tornavidalardan oluşan aletler vardı.</p>

  <p class="normal1">“Hayır… hayır… Kevin… Tanrı aşkına… Onun bi suçu yok… O kimseye zarar vermedi… hayır…” diye inledi, insanlıktan ve umuttan bütünüyle yoksun, çirkin, mızmız bir sesle. İnce saçını sertçe kavrayıp başını yastıktan kaldırdım. Sapkın bir şaşkınlıkla kafatasının gevşek derisinde geriye doğru kaydığını gördüm. Fotoğrafı yüzüne dayadım.</p>

  <p class="normal1">“Küçük Kev’in hayatının aynı babasınınki gibi olması gerektiğine inandım. Bu yüzden kız arkadaşını sikmekten sıkıldığımda, küçük Kev’i … eee… arka kapıdan ziyaret etmeyi düşündüm. Babası HIV’e layıksa, piçi neden layık olmasın.”</p>

  <p class="normal1">“Kevin… Kevin…” diye inledi yine.</p>

  <p class="normal1">“Fakat maalesef, kıçının deliği benim için fazla dardı, bu yüzden duvarcı matkabıyla biraz genişleteyim dedim. Yazık ki, kendimi fazla kaptırıp her yerini delmeye başladım. Bana o kadar çok seni hatırlatıyordu ki, Al. Acı çekmediğini söylemeyi çok isterdim, ama söyleyemem. En azından çabuk oldu, göreceli olarak. Yatakta çürümekten daha çabuk. Yirmi dakika kadar sürdü ölmesi. Çığlıklarla geçen yirmi cehennemi dakika. Zavallı Kev. Dediğin gibi, Al, masumları da öldürüyor bu hastalık.”</p>

  <p class="normal1">Yaşlar süzülüyordu yanaklarından. Duyulması güç, boğucu hıçkırıklarla ‘hayır’ diyordu sürekli. Saçından kavradığım başı sallanmaya başladı. Hemşirenin gelmesinden endişe ederek başının altındaki yastıklardan birini çektim.</p>

  <p class="normal1">“Küçük Kevin’in ağzından çıkan son sözcük ‘Baba’ oldu. Oğlunun son sözleri, Al. Üzgünüm canım. Baban uzakta. Öyle dedim ona. Baban uzakta.” Gözlerine baktım dosdoğru, göz bebekleri kocaman olmuşlardı. Korku ve hezimetten oluşmuş iki kara boşluğu andırıyorlardı.</p>

  <p class="normal1">Başını geriye ittim, yastığı yüzüne dayayıp iniltilerini susturdum. Yastığı sert bir biçimde aşağı doğru bastırıp üzerine başımı yasladım; bir yandan derin derin soluk alırken bir yandan da eski bir Boney M şarkısının sözlerini mırıldanıyordum. “<span class="ideitalik">Daddy, Daddy Cool, Daddy, Daddy Cool… you been a fuckin fool, bye bye Daddy Cool…”</span></p>

  <p class="normal1">Venters’ın güçsüz direnişi kesilinceye kadar şarkıyı neşeyle söylemeyi sürdürdüm.</p>

  <p class="normal1">Yastığı yüzüne bastırmaya devam ederek dolabından bir <span class="ideitalik">Penthouse</span> dergisi çektim. Bırakın otuzbir çekmeyi, derginin sayfalarını çevirecek dermanı yoktu orospu çocuğunun. Fakat homofobisi o kadar güçlüydü ki, dergiyi erkekliğinin bir kanıtı olarak bulunduruyordu. Çürüyordu ve en büyük kaygısı kulampara olduğunun sanılmasıydı. Dergiyi yastığının üzerine yerleştirip sayfalarını rahat bir tavırla çevirdim, sonra Venters’ın nabzına baktım. Atmıyordu.<br class="chapter" />
  Gitmişti. Daha önemlisi; acı çekerek, can çekişerek ölmüştü.</p>

  <p class="normal1">Yastığı cesetten çektim, çirkin ve kuru kafasını kaldırdım, sonra bıraktım geriye düşsün. Bir süre dikkatle seyrettim onu. Gözleri açıktı, ağzı da. Aptal ve hastalıklı bir insan karikatürünü andırıyordu. Cesetler öyledir sanırım. Fakat Venters hep öyle olmuştu.</p>

  <p class="normal1">Yakıcı nefretim yerini hızla bir üzüntü dalgasına bıraktı. Böyle bir şeye neyin yol açabileceğini kestiremiyordum. Başımı cesetten öte tarafa çevirdim. İki dakika kadar oturduktan sonra hemşireye Venters’ın stadı terk ettiğini söylemek için dışarı çıktım.</p>

  <p class="normal1">Venters’ın Seafield Krematoryumu’ndaki cenazesine Frances’le birlikte katıldım. Onun için duygusal bir olaydı, destek olmam gerektiğini düşündüm. Katılım rekorları kıracak bir tören değildi. Annesiyle kız kardeşi geldi, bir de ‘HIV ve Pozitif’ten Tom ve birkaç kişi daha.</p>

  <p class="normal1">Rahip Venters hakkında söyleyebileceği olumlu bir şeyler bulmakta zorlandı, fakat, hakkını vermek gerekir, palavra da sıkmadı. Kısa ve hoş bir performanstı. Alan hayatında pek çok hata yaptı, dedi. Kimse karşı çıkmadı. Alan’ı, hepimiz gibi, Tanrı yargılayacak ve günahlarını bağışlayacaktı. İlginç bir görüş, fakat bana sorarsanız o orospu çocuğu gerçekten oraya gidecekse, yukarıdaki dedenin işi oldukça zordu. Ve giderse, ben şansımı başka yerde deneyeceğim, teşekkür ederim.</p>

  <p class="normal1">Dışarı çıkınca çelenklere baktım. Venters’ın bir çelengi vardı. ‘Alan. Sevgiler. Annen ve Sylvia.’ Bildiğim kadarıyla onu hastanede bir kez bile ziyaret etmemişlerdi. Çok da iyi yapmışlardı. Bazı insanları sevmek, uzakken çok daha kolaydır. Tom’un ve diğerlerinin ellerini sıktım, sonra Fran ve Kev’i dondurma ziyafeti çekmek için Musselburgh’daki Lucas’a götürdüm.</p>

  <p class="normal1">Kevin’e yaptıklarım konusunda Venters’ı kandırmıştım tabii ki. Hayvan değilim, onun aksine. Yaptığımla gurur duymuyorum elbette. O küçük çocuğun sağlığıyla büyük riske girmiştim. Bir hastanenin ameliyathanesinde çalışan biri olarak anestezi uzmanının ne kadar kritik bir rol oynadığını iyi bilirim. Hastayı hayatta tutan onlardır, Howison gibi sadist domuzlar değil. İğne etkisini gösterdikten sonra anestezi uzmanı hastayı bilinçsiz tutup destek birimine bağlar. Bütün hayati belirtileriniz ayrıntılı bir biçimde izlenir.</p>

  <p class="normal1">Kloroform çok daha keskin ve tehlikelidir. O küçük çocukla aldığım riski düşündükçe ürperirim hâlâ. Neyse ki Kevin sadece biraz baş ağrısı ve mutfağa yaptığı yolculuğun kalıntısı birkaç kötü düşle uyanmıştı.</p>

  <p class="normal1">Yaralar Humbrol’un vernikli boyaları ve şaka dükkânı sayesinde yapılmıştı. Kevin’in ölüm maskesi için Fran’ın makyaj malzemeleri ve pudrasıyla harikalar yaratmıştım. Fakat en başarılı işi hastanenin laboratuvarının buzdolabından arakladığım üç plastik kan torbasıyla gerçekleştirmiştim. Koridorda yanından geçerken bana kuşkuyla bakan Howison ödümü patlatmıştı gerçi. Ama o bana hep öyle bakar. Sanıyorum bir keresinde ona, ‘Efendim’ yerine ‘Doktor’ diye hitap ettiğim için. Tuhaf bir amcıktır bu Howison. Çoğu cerrah gibi. O işi yapmak için biraz tuhaf olmak gerekir. Tom’un işi gibi, galiba.</p>

  <p class="normal1">Kevin’i uyutmak kolay oldu. Asıl sorun bütün sahneyi yarım saat içinde hazırlayıp tekrar eski haline getirmekteydi. Bir de onu yatağa yatırmadan önce temizlemek çok zor oldu. Su dışında tiner de kullanmam gerekti. Kalan zamanımı Frances gelmeden mutfağı silmekle geçirdim. Bütün çabama değdi ama. Fotoğraflar gerçekçi görünüyordu. Venters’ın canına okumaya yetecek kadar gerçekçi.</p>

  <p class="normal1">Alan’ı gökyüzündeki büyük yolculuğa kendi ellerimle uğurladığımdan beri, hayat gayet güzel gidiyor. Frances’le yollarımızı ayırdık. Uyumlu değildik zaten. O beni çocuk bakıcısı ve cüzdan olarak görüyordu. Venters’ın ölümünden sonra ilişkimiz benim için gereksiz bir hal almıştı, tabii ki. Daha çok Kev’i özlüyorum. Bende çocuk sahibi olma arzusu uyandırmıştı. Mümkün değil ama. Fran bana erkeklere olan inancını tekrar canlandırdığımı söyledi. Tuhaftır ama, hayattaki rolümü buldum sanki – o orospu çocuğunun pisliğini temizlemek.</p>

  <p class="normal1">Sağlığım, tahtalara vurun, iyi. Asemptomatikim hâlâ. Üşütmekten ödüm patlıyor ve zaman zaman saplantılı olabiliyorum, ama iyi bakıyorum kendime. Arada sırada bir bira dışında hiç alkol almıyorum. Yediklerime dikkat ediyorum, her gün uyguladığım hafif bir egzersiz programım var. Düzenli olarak kan tahlili yaptırıyorum, T4 sayımımı takip ediyorum. Kritik eşik olan 800’ün hayli üzerinde hâlâ; hatta hiç düşüş göstermedi.</p>

  <p class="normal1">Benimle Venters arasında istemeyerek HIV taşıyıcılığı yapan Donna’yla birlikteyim tekrar. Birbirimizde farklı koşullarda muhtemelen bulamayacağımız bir şey bulduk. Ya da bulurduk belki. Neyse, çözümlemeye çalışmıyoruz, zaman açısından öyle bir lüksümüz yok. Tom ve grubunun da hakkını vermem gerek. Öfkemi bastırmak zorunda olduğumu söylemişti, haklı çıktı. Gerçi ben Venters’ı hiçliğe postalayarak kestirme yolu seçmiştim. Şimdi hafif bir suçluluk duygusundan başka bir şey hissetmiyorum, ama onunla da baş edebilirim.</p>

  <p class="normal1">Sonunda anneme ve babama HIV pozitif olduğumu söyledim. Annem ağlayıp sarıldı bana. İhtiyar bir şey demedi. Televizyonda <span class="ideitalik">Spor Saati’</span>ni izlerken yüzü kireç gibi oldu ama. Hıçkıran karısı tarafından konuşmaya zorlanınca, “Söyleyecek bir şey yok,” dedi. Birkaç kez tekrarladı o cümleyi. Gözlerime bir kez bile bakmadı.</p>

  <p class="normal1">O gece, daireme döndüğümde, zil çaldı. Dışarı çıkmış olan Donna sanıp sokak kapısını açtım. Birkaç dakika sonra kapının eşiğinde gözlerinde yaşlarla babam belirdi. Evime ilk gelişiydi. Yanıma geldi, beni bağrına bastı; hıçkırıyor ve sürekli, “oğlum, oğlum,” diyordu. ‘Söyleyecek bir şey yok’tan çok daha iyiydi.</p>

  <p class="normal1">Yüksek sesle ve bilinçsiz bir biçimde ağladım. Donna’yla nasıl olduysa, ailemle de öyle oldu. Bunu yaşamamış olsaydık hiçbir zaman bilmeyeceğimiz bir yakınlaşma oldu aramızda. İnsan olmak için bu kadar beklemeseydim keşke. Bir şeyin geç olması hiç olmamasından iyidir ama, inanın bana.</p>

  <p class="normal1">Arka tarafta birkaç çocuk oyun oynuyor, parlak güneş ışınları elektrik bir yeşil olarak yansıyor çimlerin çizgilerinden. Gök leziz bir berraklıkta mavi. Hayat harikulade. Tadını çıkaracağım hayatın ve uzun yaşayacağım. Tıp personelinin ‘dayanıklı hasta’ dediklerinden olacağım. <span class="ideitalik">Biliyorum</span> olacağımı.</p>

  <h3 class="normal2" id="calibre_toc_35"><span class="idebold">Hiç Sönmeyen Bir Işık Var</span></h3>

  <p class="normal1">Merdiven kapısından boş sokağın karanlığına çıkıyorlar. Kimi sarsak, manik bir biçimde hareket ediyor; coşkulu ve gürültücü. Diğerleri sessizce yürüyor, hayalet gibi: içleri acıyarak, ama yaklaşmakta olan daha büyük acı ve sefaletin korkusu içinde.</p>

  <p class="normal1">Hedefleri Easter Yolu’yla Leith Caddesi’nin arasında kalan yan sokaktaki döküntü pub. Bu cadde komşu mahallelere uygulanan taş cephe temizliğinin dışında kalmış, bu yüzden binanın cephesi günde iki paket sigara içen bir adamın akciğerleri renginde. Gece o denli karanlık ki binanın dış çizgilerini arka plandaki gökyüzünden ayırmak mümkün değil. Binayı ancak üst kat penceresinde yanan tek ışığın ya da binanın yanından dışarı doğru çıkan sokak lambasının sayesinde fark edebiliyorsunuz.</p>

  <p class="normal1">Pub’ın cephesi koyu ve parlak bir laciverde boyanmış. Tabelası birasını sattığı şirketin bütün pub’ların standart bir görünümü olması gerektiğini düşündüğü 70’li yılların tarzında. Üst katındaki ve etrafındaki daireler nerdeyse yirmi yıldan beri yüzeysel bir bakım dışında hiç tamir görmemiş.</p>

  <p class="normal1">Saat sabahın beşi ve otelin sarı ışıkları yanıyor, karanlıkta bir vaha, ıslak ve camsı caddede. Spud, gün ışığı görmeyeli birkaç gün olduğunu geçiriyor aklından. Vampirlerden farkları yok, geceleri yaşıyorlar, iş ve uyku düzenine göre yaşayan çevredeki kiracıların çoğuyla tamamen ters. Farklı olmak güzel.</p>

  <p class="normal1">Kapısını açalı birkaç dakika olmasına rağmen pub hayli dolu. Üzerinde birkaç bira fıçısı ve musluk bulunan uzunca bir formika bar tezgâhı. Muşamba döşemenin üzerinde aynı formika tarzında çarpık çurpuk eski masalar. Barın arkasında dekorla tamamen uyumsuz ince oymalı görkemli bir kule. Nikotin lekeli duvarlar çıplak sarı ampullerin yaydığı ışığı sert bir biçimde yansıtıyor.</p>

  <p class="normal1">Pub’ın müdavimleri daha çok bira fabrikasında ve hastanede gece vardiyasında çalışan iyi niyetli işçilerden oluşuyor, pub’a sabah içki servisi yapma ruhsatının verilmesinin nedeni de bu. Bir de umutsuzlar var tabii ki; orada olmayı gereksindikleri için orada olanlar.</p>

  <p class="normal1">Pub’a girmekte olan grup da böyle bir gereksinim içinde. İyi kafalarını sürdürmek ya da yeniden iyi etmek için alkole ihtiyaçları var, böylece o kasvetli ve bunaltıcı akşamdan kalmalıktan yırtacaklar. Onları oraya çeken büyük bir gereksinim daha var; birbirlerine ait olma, birkaç gündür süregelen partilerde onları bir araya getiren güce tutunma gereksinimi, her neyse o güç.</p>

  <p class="normal1">Pub’ın girişi bar tezgâhına yaslanmış yaşlı bir ayyaş tarafından izlenmekte. Adamın yüzü ucuz alkol tüketmekten ve Kuzey Denizi’nden esen soğuk rüzgârı yemekten mahvolmuş. Cildinin altındaki bütün kılcal damarlar çatlamış sanki, bu da yüzünü yerel kafelerde servis edilen az pişmiş kare sosis parçalarına çevirmiş. Gözleri yüzüyle çelişen bir donuk mavi, fakat gözlerinin akı pub’ın duvarlarıyla aynı renkte. Gürültücü grup bara doğru ilerlerken adamın gözleri hafif bir aşinalık duygusuyla kısılıyor. Genç adamlardan birinin, belki de birkaçının, oğlu olduğunu düşünüyor içi sızlayarak. Bir zamanlar bu dünyaya birkaçının gelmesine neden olmuşluğu vardır, kadınların onu çekici bulduğu eski günlerde. Alkol görünümünü mahvetmeden ve o acımasız, sivri dilini anlaşılmaz bir homurtuya çevirmeden önce. Söz konusu genç adama bakıp bir şeyler söylemeyi düşünür, fakat ona söyleyecek bir şeyi olmadığına karar verir. Hiçbir zaman da olmamıştı ona söyleyecek bir şeyi. Genç adam onu fark etmez bile, bütün dikkatini içki almaya vermiştir. Yaşlı ayyaş genç adamın arkadaşlarıyla içki içmekten hoşnut olduğunu görür. Kendinin de aynı konumda olduğu günleri hatırlar. Ancak eğlence ve arkadaşlar giderek silinmiş, fakat alkol silinmemişti. Hatta, onların eksikliğinden doğan boşluğu doldurmak için artmıştı.</p>

  <p class="normal1">Spud’ın istediği son şey bir bira daha içmek. Dawsy’nin dairesinden çıkmadan önce banyo aynasında yüzünü incelemişti. Yüzü solgun fakat kırmızı lekelerle kaplıydı. Gerçeğe panjurlarını kapatmaya çalışan gözkapakları ağır ve şişti. Tepesinde de dikilmiş kumral saç tutamları vardı. Tekrar alkol almaya başlamadan önce sancıyan midesi için bir domates suyu ya da susuzluğunu gidermek için taze bir portakal suyu veya limonata içmenin iyi bir fikir olabileceğini düşünür.</p>

  <p class="normal1">Fakat Frank Begbie’nin bardan alıp önüne koyduğu birayı başını hafifçe sallayarak kabul etmesiyle durumun umutsuzluğu onaylanmış olur.</p>

  <p class="normal1">“Sağlığına, Franco.”</p>

  <p class="normal1">“Benimki Guinness olsun, Franco,” der Renton. Londra’dan yeni dönmüştür. Giderken kendini ne kadar iyi hissetmişse, döndüğü için de o kadar iyi hissetmektedir.</p>

  <p class="normal1">“Buranın Guinness’i sidik gibidir,” der Gav Temperley.</p>

  <p class="normal1">“Olsun.”</p>

  <p class="normal1">Dawsy kaşlarını kaldırmış barmaide şarkı söylemektedir.</p>

  <p class="normal1">“<span class="ideitalik">Evet, evet, evet, harikulade bir sevgilisin sen.”</span></p>

  <p class="normal1">Daha önce en boktan şarkı yarışması yapmışlardı ve Dawsy birinci gelen şarkısını söylemeden duramıyordu.</p>

  <p class="normal1">“Kapa çeneni, Dawsy.” Alison bir dirsek yerleştirir Dawsy’nin kaburgalarına. “Bizi dışarı attırmak mı istiyorsun?”</p>

  <p class="normal1">Barmaid onu dikkate almaz zaten. Dawsy bu sefer Renton’a döner şarkıyı söylemek için. Renton yılgın bir gülümsemeyle karşılık verir. Dawsy’nin sorunu, Renton’a göre, yüreklendirildiği takdirde herhangi bir durumun götünü parçalamasıdır. İki gün önce oldukça eğlendiriciydi, fakat yine de, onun Rupert Holmes’un ‘Escape (Pina Colada Şarkısı)’ yorumu kadar matrak değildi.</p>

  <p class="normal1"><span class="ideitalik">Rio’da karşılaştığımız o geceyi anımsıyorum…</span> Guinness gerçekten de sidik gibidir. “Burda Guinness içmek için insanın aklını kaçırmış olması gerek, Mark.”</p>

  <p class="normal1">“Söyle ona,” der Gav, muzaffer bir edayla.</p>

  <p class="normal1">“Fark etmez,” diye karşılık verir Renton, yüzünde yine o tembel gülümsemeyle. Sarhoş hissetmektedir kendini. Kelly’nin elini gömleğinin içine sokup göğüs uçlarını çimdiklediğini hisseder. Hatun ona kılsız, düz göğüslerden çok hoşlandığını söyleyerek bütün gece yapmıştı bunu. Göğüs uçlarının ellenilmesinden hoşnuttur Renton. Hele Kelly elliyorsa, hoşnut lafı yetersiz kalır.</p>

  <p class="normal1">“Votka tonik,” der Kelly, ona bardan işaret çakan Begbie’ye. “Ali için de cin limon. Az önce tuvalete gitti.”</p>

  <p class="normal1">Spud’la Gav barda muhabbet ederken diğerleri köşedeki masaya yerleşirler.</p>

  <p class="normal1">Kelly kısa bir süre önce çocuk doğurduğu halde yeniden hamile kalan kız arkadaşını kast ederek, “June nasıl?” diye sorar Franco Begbie’ye.</p>

  <p class="normal1">“Kim?” Franco saldırgan bir biçimde omuz silker. Konu kapanmıştır.</p>

  <p class="normal1">Renton başını kaldırıp televizyondaki sabah programına bakar.</p>

  <p class="normal1">“Anne Diamond bu.”</p>

  <p class="normal1">“N’apalım?” der Kelly ona bakarak.</p>

  <p class="normal1">“Fena düzerim onu,” der Begbie.</p>

  <p class="normal1">Alison ve Kelly kaşlarını kaldırıp tavana bakarlar.</p>

  <p class="normal1">“Onun da bebeği karyolasında yatarken öldü. Lesley’in bebeği gibi. Küçük Dawn.”</p>

  <p class="normal1">“Çok yazık oldu küçük Dawn’a,” der Kelly.</p>

  <p class="normal1">“İyi oldu bence. Karyolasında ölmeseydi AIDS’den ölecekti küçük Dawn. Bi bebek için daha kolay karyolada ölmek,” der Begbie.</p>

  <p class="normal1">“Lesley HIV değildi! Dawn gayet sağlıklı bi bebekti!” diye tıslar ona Alison, öfkeyle. Kendi de öfkelenmesine rağmen Renton, Alison ne zaman öfkelense aksanının kibarlaştığını fark eder. Hafif bir suçluluk hisseder bu denli abes olduğu için. Begbie sırıtır.</p>

  <p class="normal1">“Kim bilebilir ki?” der Dawsy dalkavukça. Renton ona sert, meydan okuyan bir bakış atar, Begbie’ye atmaya asla cesaret edemeyeceği türden. Saldırı yanlış yere yönlendirilmiştir, karşılık vermeyeceği bilinen kişiye.</p>

  <p class="normal1">“Benim bütün söylemek istediğim, kimsenin bilemeyeceği,” der Dawsy, uysal bir biçimde omuz silkerek.</p>

  <p class="normal1">Spud’la Gav barda sarhoş muhabbetine sardırmışlardır.</p>

  <p class="normal1">“Rents sence Kelly’yi yatağa atacak mı?” diye sorar Gav.</p>

  <p class="normal1">“Bilmem. Kelly şu Des denen heriften ayrıldı hani ve Rents artık Hazel’la görüşmüyor. İkisi de istediklerini yapmakta özgürler, hani.”</p>

  <p class="normal1">“Şu Des amcığı. Nefret ediyorum o puşttan.”</p>

  <p class="normal1">“… tanımıyorum kediyi, hani… biliyorsun.”</p>

  <p class="normal1">“Nasıl tanımıyorsun lan! Kuzeninden bahsediyoruz, Spud. Des! Des Feeney!”</p>

  <p class="normal1">“… ha… <span class="ideitalik">şu</span> Des. Yine de tanıdığım söylenemez. Çocukluğumdan beri iki kere falan görmüşümdür hani, biliyo musun? Ağır bir durum ama, Hazel’ın partiye öteki çocukla gelmesi, hani, Rents ve Kelly, biliyo musun… ağır.”</p>

  <p class="normal1">“Şu Hazel diken suratlı <span class="ideitalik">inek</span> karının teki zaten. Bir kere bile gülümsediğini görmedim kancığın. Rents’le takılmış olmasında şaşılacak bi şey yok ama. Rents’le takıldığı için onu anlayabiliyorum. Kafası sürekli iyi biriyle takılmak pek eğlenceli olmasa gerek.”</p>

  <p class="normal1">“Evet, hani… çok ağır bi durum…” Spud bir an için Gav’in kafası sürekli iyi tiplerden söz ederek ona ayar vermeye çalıştığından kuşkulanır, ama sonra öyle olmadığına karar verir. Öyle biri değildir Gav.</p>

  <p class="normal1">Spud’ın bulanık zihni sekse kayar. Partide herkes kendine bir hatun bulmuştur, Spud hariç. Canı gerçekten sikişmek istemektedir. Onun sorunu ayık ve aklı başındayken fazlasıyla utangaç, içkili ya da esrarlanmış olduğunda da fazlasıyla anlaşılmaz olması ve bu yüzden kadınları etkileyememesidir. Bu aralar Kylie Minogue’a benzediğini düşündüğü Nicola Hanlon’a kesiktir.</p>

  <p class="normal1">Birkaç ay önce Sighthill’deki bir partiden Wester Hailes’deki başka bir partiye yürürken Nicola onunla konuşmaya başlamıştı. Gruptan ayrılmış güzel güzel sohbet ediyorlardı. Nicola konuşmaya gayet istekli görünüyordu. Hatta Spud’ın ağzından çıkan her sözcüğü can kulağıyla dinliyordu. Spud partinin verildiği yere hiçbir zaman varmamayı, sonsuza dek Nicola’yla yürüyüp sohbet etmeyi dilemişti. Sonra altgeçite girmişlerdi ve Spud kolunu Nicola’nın omzuna atması gerektiğini düşünmüştü. Smiths’in o çok sevdiği ‘Hiç Sönmeyen Bir Işık Var<sup class="calibre3"><a class="footnote-link" href="../Text/trans_split_026.html#footnote-24318-11" id="footnote-24318-11-backlink">[11]</a></sup>’ şarkısından bir bölüm gelmişti aklına:</p>

  <p class="indentmetinitalik"><span class="ideitalik">ve karanlık altgeçitte</span></p>

  <p class="indentmetinitalik"><span class="ideitalik">Tanrım, diye düşündüm, işte beklediğim fırsat</span></p>

  <p class="indentmetinitalik"><span class="ideitalik">ama tuhaf bir korku sardı beni</span></p>

  <p class="indentmetinitalik"><span class="ideitalik">ve soramadım işte</span></p>

  <p class="normal1">Morrissey’in hüzünlü sesi duygularını özetliyordu. Kolunu Nicola’nın omzuna atmadı, ondan sonra da onunla konuşmaya eskisi kadar hevesli olmadı. Onun yerine Rents ve Matty’yle yatak odasına çekilip iğne çakmış, Nicola’yla işi pişirip pişirmeyeceğini düşünmenin gerginliğinden arınmış olarak özgürlüğün tadını çıkarmıştı.</p>

  <p class="normal1">Spud genellikle iradesinin daha güçlü olduğu zamanlarda seks yapma olanağı bulurdu. O zaman bile, başını belaya sokması an meselesiydi. Bir gece, sekse aşırı düşkünlüğüyle ünlü Laura McEwan, onu bir Grassmarket pub’ından kaldırıp evine götürmüştü.</p>

  <p class="normal1">“Kıçımın bekâretini bozmanı istiyorum,” demişti Spud’a.</p>

  <p class="normal1">“Ne?” Kulaklarına inanamamıştı Spud.</p>

  <p class="normal1">“Götten sik beni. Daha önce hiç yapmadım.”</p>

  <p class="normal1">“Eee, şey, kulağa gayet… hoş geliyor, hani… evet…”</p>

  <p class="normal1">Spud seçilmiş hissetmişti kendini. Genellikle bir gruba musallat olup gruptaki bütün erkeklerle yattıktan sonra topuklayan Laura ile Sick Boy, Renton ve Matty’nin yattıklarını biliyordu. Fakat hiçbiri onun yapmak üzere olduğu şeyi yapmamıştı.</p>

  <p class="normal1">Ne var ki Laura önce Spud’a bir şeyler yapmak istedi. Ellerini ve ayaklarını koli bandıyla bağladı.</p>

  <p class="normal1">“Bunu yapıyorum, çünkü canımı yakacağından korkuyorum. Anlıyor musun? Yanlamasına yapacağız. Canım yanmaya başladığı anda bırakıyoruz. Tamam mı? Çünkü kimse benim canımı yakamaz. Hiçbir erkek bana acı veremez. Anlıyor musun beni?” Haşin ve buruk bir tonla konuşuyordu.</p>

  <p class="normal1">“Evet… tamam, hani, tamam…” demişti Spud. Kimsenin canını yakmak gibi bir niyeti yoktu. Böyle bir suçlama karşısında kalmak onu dumura uğratmıştı hatta.</p>

  <p class="normal1">Laura geri çekilip çıkardığı işi hayranlıkla seyretti.</p>

  <p class="normal1">“Vay canına, bu harikulade,” dedi Laura, Spud kurbanlık koyun gibi yatakta yatarken amcığını ovuşturarak. Spud edilgen ve tuhaf bir biçimde mahcup hissetti kendini. Daha önce hiç bağlanmamış, kimse ona harikulade olduğunu söylememişti. Sonra Laura, Spud’ın uzun, ince kamışını ağzına aldı ve onu emmeye başladı.</p>

  <p class="normal1">Sonra kısmen öğrenilmiş, kısmen sezgisel bir uzmanlıkla, kendinden geçmiş olan Spud boşalmak üzereyken durdu. Sonra odadan çıktı. Spud bağlanmış olmaktan ötürü kaygılanmaya başlamıştı. Herkes Laura’nın kaçığın teki olduğunu söylüyordu. Uzun süredir birlikte olduğu Roy adındaki sevgilisi akıl hastanesine kaldırıldıktan sonra çocuğun iktidarsızlığından, erken boşalmasından ve bunalımından usanıp önüne çıkan herkesle yatmaya başlamıştı. Daha çok iktidarsızlığından ama.</p>

  <p class="normal1">“Yıllarca doğru dürüst sikmedi beni,” demişti Laura Spud’a; çocuk bu yüzden akıl hastanesine kapatılmayı hak ediyormuş gibi. Spud, her şeye rağmen, kadının çekiciliğinin büyük ölçüde acımasızlığından ve kabalığından kaynaklandığına karar verdi. Sick Boy ondan “seks tanrıçası” diye söz ederdi.</p>

  <p class="normal1">Laura yatak odasına döndü ve çaresiz bir biçimde yatakta yatan Spud’a baktı.</p>

  <p class="normal1">“Şimdi beni götümden sikmeni istiyorum. Ama önce kamışına bol miktarda Vazelin sürmem gerek, soktuğunda canımın yanmaması için. Kendimi kasacağım çünkü bu ilk benim için, ama yine de elimden geldiğince gevşemeye çalışacağım.” Elindeki cigaradan sıkı bir duman çekti.</p>

  <p class="normal1">Laura tam olarak doğruyu söylememişti. Banyo dolabında Vazelin bulamamış, fakat onun yerine yağlayıcı olarak kullanabileceği başka bir şey bulmuştu. Biraz yoğun ve yapışkandı gerçi. Spud’ın kamışına sıvıdan bolca döktü. Viks’ti.</p>

  <p class="normal1">Spud’ın kamışı yanmaya başladı ve acı içinde haykırdı. Kamışının ucunun giyotinle kesildiği duygusuyla iki büklüm olup kıvranmaya başladı.</p>

  <p class="normal1">“Hasiktir, affedersin,” dedi Laura, ağzı bir karış açık.</p>

  <p class="normal1">Spud’ın kalkmasına yardımcı oldu ve onu banyoya götürdü. Spud gözlerinde yaşlarla hoplaya hoplaya koştu banyoya. Laura lavaboya su doldurdu, sonra Spud’ın ellerini ve ayaklarını çözmek için bıçak almaya gitti.</p>

  <p class="normal1">Spud dengesini sağlamaya çalışarak lavaboya gitti ve kamışını suya soktu. Kamışı daha çok yanmaya başladı ve yaşadığı şokla geri çekildi. Sırtüstü düşerken başını klozete çarptı ve gözünün üstü açıldı. Laura odaya döndüğünde Spud baygındı ve döşemeye yoğun, siyah bir kan akıyordu.</p>

  <p class="normal1">Laura ambulans çağırdı. Spud hastanede kendine geldiğinde gözünün üzerine altı dikiş atıldığını keşfetti ve kafası iyice karıştı.</p>

  <p class="normal1">Laura’yı hiçbir zaman götünden sikemedi. Rivayete göre Laura bu olaydan kısa bir süre sonra Sick Boy’u aramış, Sick Boy’da arkadaşının yerini doldurmuştu.</p>

  <p class="normal1">Spud bu felaketten sonra Nicola Hanlon’la ilgilenmeye başlamıştı.</p>

  <p class="normal1">“Küçük Nicky’nin partiye gelmemiş olmasına şaştım, hani… küçük Nicky diyorum, hani, anladın mı?” der Gav’e.</p>

  <p class="normal1">“Evet. İğrenç fahişenin teki. Hem önden alıyor hem arkadan,” der Gav.</p>

  <p class="normal1">“Yok ya?”</p>

  <p class="normal1">Spud’ın yüzünde gizlemeyi beceremediği korku ve endişeyi fark eden Gav, içten içe sevinir, ama kendinden emin bir işadamının kesinliği ve çabukluğuyla konuşmaya devam eder. “Evet. Ben bikaç kez kaydım ona. Fena sikişmiyor, hani. Sick Boy da becerdi onu. Rents de. Sanıyorum Tommy de.”</p>

  <p class="normal1">“Yok ya? Vay canına…” Spud aynı anda hem havası inmiş hem de iyimser hisseder kendini. Burnunun dibinde olup bitenlerden haberi olmadığını düşünüp biraz daha ayık takılması gerektiğine karar verir.</p>

  <p class="normal1">Masada Begbie daha sağlam bir beslenmeye ihtiyacı olduğunu duyurur: “Lee Marvin’im lan ben. Burda biraz daha içtikten sonra adam gibi bi bara gidelim.” Mağarayı andıran, duvarları nikotin lekeli mekâna, kendini yoksul bir ortamda bulmuş bir aristokrat gibi tiksintiyle bakar. Hatta, bardaki ayyaşı fark eder.</p>

  <p class="normal1">Bardan çıktıklarında hava karanlıktır hâlâ, Portland Caddesi’nde bir kafeye girerler.</p>

  <p class="normal1">“Herkese tam kahvaltı,” der Begbie diğerlerine heyecanla bakarak.</p>

  <p class="normal1">Renton dışında herkes onaylar.</p>

  <p class="normal1">“Hayır, ben et istemiyorum,” der Renton.</p>

  <p class="normal1">“Amına koduğumun sosisini ve jambonunu ben yerim öyleyse,” diye önerir Begbie.</p>

  <p class="normal1">“Evet, tabii,” der Renton istihzayla.</p>

  <p class="normal1">“Karşılığında sana yumurtamı ve domatesimi veririm o zaman amcık!”</p>

  <p class="normal1">“Tamam,” der Renton, sonra garsona döner. “Kızartmalarda çiçek yağı mı kullanıyorsunuz, yoksa tereyağı mı?”</p>

  <p class="normal1">“Tereyağı,” der garson, ona bir gerizekâlıya bakar gibi bakarak.</p>

  <p class="normal1">“Siktir et, Rents. Ne fark eder?” der Gav.</p>

  <p class="normal1">“Ne yiyip ne yemediği Mark’ı ilgilendirir,” der Kelly, Renton’a destek çıkarak. Alison başını sallar. Renton kendini keyfi yerinde bir pezevenk gibi hisseder.</p>

  <p class="normal1">“Herkesin keyfini kaçırıyorsun Rent, amına koyiyim senin,” diye kükrer Begbie.</p>

  <p class="normal1">“Nasıl kaçırıyormuşum herkesin keyfini? Peynirli salata,” der Renton garsona dönerek.</p>

  <p class="normal1">“Bu konuda anlaşmıştık. Herkese tam kahvaltı,” der Begbie.</p>

  <p class="normal1">Renton kulaklarına inanamaz. Begbie’ye anasının amına kadar yolu olduğunu söylemek gelir içinden. Onun yerine bu dürtüye karşı koyar ve başını yavaşça sallar. “Ben et yemiyorum, Franco.”</p>

  <p class="normal1">“Amına koduğumun vejetaryeni. Bi ton palavra. İhtiyacın var ete. Ne yediğine dikkat eden bi canki! Komiksin lan!”</p>

  <p class="normal1">“Et sevmiyorum, hepsi bu,” der Renton, herkes pis pis sırıtırken kendini aptal gibi hissederek.</p>

  <p class="normal1">“Hayvanların katledilmesinden nefret ettiğini söyleme bize. Havalı tüfekle vurduğumuz kedileri ve köpekleri unuttun mu! Ya yaktığımız güvercinleri? Beyaz farelerin kuyruğuna havai fişek bağlardı bu amcık.”</p>

  <p class="normal1">“Hayvanların katledilmesi değil mesele. Onları yemeyi sevmiyorum sadece,” der Renton omuz silkerek, ergenlik çağında yaptığı acımasızlıkların Kelly’nin önünde ortaya dökülmesinden rahatsız.</p>

  <p class="normal1">“Merhametsiz orospu çocukları. İnsan bi köpeğe nasıl ateş eder, anlayamıyorum,” diye söylenir Alison, başını sallayarak.</p>

  <p class="normal1">“İnsan bi domuzu öldürüp onu nasıl yiyebilir, ben de onu anlayamıyorum,” der Renton, Alison’ın tabağındaki jambonla sosisi işaret ederek.</p>

  <p class="normal1">“Aynı şey değil.”</p>

  <p class="normal1">Spud etrafına bakınır. “Aslında, hani… Rents doğrusunu yapıyor, ama yanlış nedenlerden ötürü. Hani, kendimizden daha zayıf varlıklara, hayvanlara yani, şefkat göstermeden hiçbi zaman kendimizi sevmeyi öğrenemeyiz, hani… Ama Renton’ın vejetaryen olması iyi bi şey… hani, devam ettirebilirse…”</p>

  <p class="normal1">Begbie vücudunu gevşetip titretir ve Spud’a barış işareti yapar. Diğerleri gülerler. Spud’ın ona arka çıkmasından memnun olan Renton müttefikiyle dalga geçilmesine son vermek için araya girer.</p>

  <p class="normal1">“Devam etmek sorun değil. Etten nefret ediyorum zaten. Midemi bulandırıyor. Hikâyenin sonu.”</p>

  <p class="normal1">“Ben yine de herkesin keyfini kaçırıyorsun diyorum göt.”</p>

  <p class="normal1">“Neden?”</p>

  <p class="normal1">“Ben öyle diyorum da ondan, amına koyiyim!” diye tıslar Begbie kendini işaret ederek.</p>

  <p class="normal1">Renton omuz silker yine. Daha fazla tartışmanın bir anlamı yoktur.</p>

  <p class="normal1">Diğerlerinin iştahının farkında bile olmadan yemeğiyle oynayıp duran Kelly dışında herkes önündeki yemeği hızla midesine indirir. Sonunda tabağındakileri Franco’nun ve Gav’in boş tabaklarına pay eder.</p>

  <p class="normal1">Üzerinde Hearts eşofmanı olan asabi ve huzursuz tipin teki içeri girip paketlenmek üzere yemek siparişi verdiğinde, “<span class="ideitalik">Oooo to, ooo to be, oooo to be Hibby!”</span> tezahüratına başlayınca mekânı terk etmeleri istenir. Bu, çeşitli futbol marşlarının ve boktan pop şarkılarının söylenmesine neden olur. Tezgâhın arkasındaki kadın polisi arama tehdidinde bulunur, fakat mesele çıkarmadan mekânı terk ederler.</p>

  <p class="normal1">Başka bir pub’a giderler. Renton ve Kelly bir içki daha içer, sonra birlikte çıkarlar. Gav, Dawsy, Begbie, Spud ve Alison içmeye devam ederler. Bir süredir zaten sallanmakta olan Dawsy sızar. Begbie barda tanıdığı iki psikopatla sohbete dalar ve Gav kolunu sahiplenici bir biçimde Alison’un omzuna dolar.</p>

  <p class="normal1">Spud, T’Pau’nun ‘China In Your Hand’ parçasının başladığını duyar ve hemen Begbie’nin müzik dolabının başında olduğunu anlar. Ya o parçayı çalar Begbie ya da Berlin’in ‘Take My Breath Away’ parçasını ya da bir Rod Stewart şarkısı.</p>

  <p class="normal1">Gav tuvalete gitmek için güçlükle ayağa kalktığında Alison, Spud’a doğru döner. “Spu… Danny. Çıkalım burdan. Eve gitmek istiyorum.”</p>

  <p class="normal1">“Şey… evet… tamam.”</p>

  <p class="normal1">“Eve tek başıma gitmek istemiyorum, Danny. Benimle gel.”</p>

  <p class="normal1">“Evet… eve, tamam…’</p>

  <p class="normal1">Tükenmiş bedenlerinin izin verdiği ölçüde gizlice terk ederler duman kaplı barı.</p>

  <p class="normal1">“Eve gelip benimle kal biraz Danny. Uyuşturucu falan yok. Kendi başıma kalmak istemiyorum henüz, Danny. Anlıyor musun ne demek istediğimi?” Alison gerginlikle, yaşlı gözlerle bakar Spud’a caddede yürürlerken.</p>

  <p class="normal1">Spud başını sallar. Alison’ın ne demek istediğini anladığını düşünür, çünkü o da yalnız kalmak istememektedir. Hiçbir zaman bundan tam olarak emin olamaz ama, hiçbir zaman.</p>

  <h3 class="normal2" id="calibre_toc_36"><span class="idebold">Özgür Hissetmek</span></h3>

  <p class="normal1">Alison giderek çekilmez oluyor gerçekten. Kafede oturmuş söylediği zırvalıklardan anlamlı bir şeyler çıkarmaya çalışıyorum. Mark’ı kötülüyor, ki anlaşılabilir bir şey, ama canımı sıkmaya başlıyor. Niyeti kötü değil, biliyorum, fakat ona sadece düzecek başka birini bulamadığında gelen Simon’la ilişkisine ne demeli? Bu konularda ahkâm kesecek durumda değil.</p>

  <p class="normal1">“Beni yanlış anlama, Kelly. Mark’ı severim. Ama çok fazla sorunu var. Şu anda ihtiyacın olan şey bu değil.”</p>

  <p class="normal1">Des’le ilişkimin bana ne kadar acı verdiğini, kürtajı falan bildiği için beni korumaya çalışıyor aslında. Tam bir kıç ağrısı ama. Kendini duyabilse. Eroini bırakmaya çalışırken başkalarına hayatı nasıl yaşamaları gerektiğini söylemekten de geri kalmıyor.</p>

  <p class="normal1">“Peki, tamam, ama senin ihtiyacın olan şey Simon mı peki?”</p>

  <p class="normal1">“Ben öyle bi şey söylemiyorum, Kelly. Bunun söylediğimle ilgisi yok. Simon eroini bırakmaya çabalıyor hiç olmazsa. Mark’ın umrunda bile değil.”</p>

  <p class="normal1">“Mark canki değil, arada sırada kullanıyor.”</p>

  <p class="normal1">“Evet, tabii. Hangi gezegende yaşıyorsun sen, Kelly? Hazel onu neden bıraktı sanıyorsun? Mark eroinden uzak duramıyor. Sen bile canki gibi konuşmaya başladın. Bu şekilde düşünmeye devam edersen yakında sen de başlarsın, çok sürmez.”</p>

  <p class="normal1">Tartışmayacağım onunla. Birazdan Kira Fonu’yla randevusuna gitmemiz gerekiyor zaten.</p>

  <p class="normal1">Ali’yle kira borcunu görüşmeye gidiyoruz. Kafası bozuk, canı çok sıkkın ve gergin; fakat masanın arkasında oturan adam iyi bir tip. Ali eroini bıraktığını ve birkaç iş görüşmesine gittiğini söylüyor. Her şey yolunda gidiyor. Her hafta borcunun birazını ödeyeceğine dair anlaşmaya varıyorlar.</p>

  <p class="normal1">Fakat binadan sokağa çıktığımızda inşaat işçilerinin bize ıslık çalmalarına gösterdiği tepkiye bakılırsa hâlâ gergin.</p>

  <p class="normal1">“İyi misin bebeğim?” diye bağırıyor işçilerden biri.</p>

  <p class="normal1">Ali olacak kaçık karı adama doğru dönüyor.</p>

  <p class="normal1">“Kız arkadaşın var mı senin? Sanmıyorum, çünkü şişman ve çirkin götün tekisin. Sen porno dergisiyle tuvalete girip sana dokunacak kadar deli olan tek kişiyle seks yaparsın ancak – kendinle.”</p>

  <p class="normal1">Adam nefretle bakıyor ona, fakat daha önce de öyle bakıyordu zaten. Ama sırf kadın olduğu için nefret etmenin ötesinde, bir de nedeni var artık.</p>

  <p class="normal1">Adamın arkadaşları, “YUUUU, OOOHAA!” falan diye bağırarak adama gaz veriyorlar, adam da orda durmuş titriyor öfkesinden. İşçilerden biri iskeleden maymun gibi sarkmış. Aşağılık maymunlar bunlar gerçekten de.</p>

  <p class="normal1">“Siktir git, çanta!” diye hırlıyor adam.</p>

  <p class="normal1">Ali geri adım atmıyor ama. Bu utanç verici, fakat eğlenceli de bir şekilde, çünkü durup atışmayı izleyen birkaç kişi var. Sırt çantalı, öğrenci tipli iki hatun kenarda durmuş seyrediyorlar. Bu bana kendimi gerçekten iyi hissettiriyor. Çılgınlık!</p>

  <p class="normal1">Ali; tanrım, bu kız gerçekten kaçık, karşılık veriyor yine: “Biraz önce beni taciz ederken bebektim. Ağzının payını verdikten sonra çanta mı oldum? Ama sen hâlâ çirkin, şişman götün tekisin ve her zaman da öyle kalacaksın.”</p>

  <p class="normal1">“Hepimiz öyle düşünüyoruz,” diyor sırt çantalı hatunlardan biri, Avustralya aksanıyla.</p>

  <p class="normal1">“Amına çaktığımın lezbiyenleri!” diye bağırıyor bir başka işçi. Bu gerçekten deli ediyor beni, tiksinç ve cahil ayılar tarafından taciz edilmeye karşı çıktığım için lezbiyen diye çağrılmak.</p>

  <p class="normal1">“Bütün erkekler senin kadar iğrenç olsalardı gurur duyardım lezbiyen olmaktan!” diye bağırıyorum adama. Böyle bir şey söyledim mi gerçekten? Çılgınlığın daniskası!</p>

  <p class="normal1">“Sizin belli ki cinsel sorunlarınız var. Neden birbirinizi becermiyorsunuz?” diyor öteki Avustralyalı hatun.</p>

  <p class="normal1">Hatırı sayılır bir kalabalık oluşuyor. Kalabalığın arasında iki de ev kadını var.</p>

  <p class="normal1">“Bu çok ayıp. Kızların erkeklerle bu şekilde konuşması hiç yakışık almıyor,” diyor bir tanesi.</p>

  <p class="normal1">“Hiç de ayıp değil. Bu adamlar bela. Genç kızların kendilerini savunduklarını görmek memnuniyet verici. Keşke benim zamanımda da böyle olsaydı.”</p>

  <p class="normal1">“Ama kullandıkları dile ne demeli, Hilda?” diyor ilk konuşan kadın, dudaklarını büzüp ürpererek.</p>

  <p class="normal1">“Evet ama, ya <span class="ideitalik">onların</span> kullandığı dile ne demeli?” diyor öteki.</p>

  <p class="normal1">Adamlar birikmiş kalabalık karşısında utanıyorlar. Durum kendi kendinden besleniyor sanki. Çılgınlık! Sonra ustabaşı geliyor, Rambo ayaklarında.</p>

  <p class="normal1">“Bu hayvanları denetleyemiyor musun?” diye soruyor Avustralyalı hatunlardan biri. “İnsanları taciz edeceklerine çalışmaları gerekmiyor mu?”</p>

  <p class="normal1">“Girin içeri!” diye azarlıyor ustabaşı adamları, eliyle gitmelerini işaret ederek. Tezahürat yapıp alkışlıyoruz. Müthişti. Çılgınlık!</p>

  <p class="normal1">Ali’yle Avustralyalı hatunları alıp Cafe Rio’ya dönüyoruz, iki ev kadını da bize katılıyor. Avustralyalıların aslında Yeni Zelandalı ve <span class="ideitalik">lezbiyen</span> olduklarını öğreniyoruz, ama bunun hiçbir şeyle ilgisi yok. Birlikte dünyayı geziyorlar. Çılgınlığın daniskası! Çok isterdim böyle bir şey yapabilmeyi. Ben ve Ali; gerçekten çılgınca olurdu. Kasım ayında İskoçya’ya gelmek. Bu gerçekten çılgınca. Durmaksızın gevezelik ediyoruz, Ali bile gerginliğini üzerinden atmış görünüyor.</p>

  <p class="normal1">Bir süre sonra bana gidip biraz haşiş içmeye karar veriyoruz ve biraz daha çay. Ev kadınlarını da gelmeye ikna etmeye çalışıyoruz, ama evlerine dönüp kocalarına yemek hazırlamaları gerekiyor. Kendi başlarının çaresine baksınlar orospu çocukları dememize rağmen gelmiyorlar.</p>

  <p class="normal1">Biri niyetlenir gibi oluyor ama. “Keşke sizin yaşınızda olsaydım kızlar, o zaman farklı olurdu, inanın bana.”</p>

  <p class="normal1">Harikulade hissediyorum kendimi, hani, gerçekten özgür. Hepimiz öyleyiz. Sihir! Ali, Veronica ve Jane (Yeni Zelandalılar) ve bendeniz dairemde esrar içip kafamızı acayip iyi ediyoruz. Erkeklere verip veriştiriyoruz; aptal, yetersiz ve aşağılık yaratıklar olduklarında hemfikiriz. Hayatımda kendimi başka kadınlara bu kadar yakın hissetmemiştim, keşke eşcinsel olsaydım diye geçiriyorum içimden. Bazen erkeklerin bize tek yararlarının seks olduğunu düşünüyorum. Onun dışında gerçekten hiç çekilmiyorlar. Bu çılgınca olabilir, fakat düşünürsen çok doğru. Sorunumuz bunun üzerinde durmayıp erkeklerin bize çektirdiği cefaya katlanmamız.</p>

  <p class="normal1">Kapı çalıyor, gelen Mark. Yüzüne karşı aptal aptal sırıtmaktan alıkoyamıyorum kendimi. Ona, kafamız bir ton, sırtlanlar gibi gülerken şaşkınlık içinde giriyor içeri. Esrarın etkisindendir belki, fakat gerçekten gülünç bir görünümü var; erkekler düz bedenleri ve tuhaf kafalarıyla gülünç yaratıklar gerçekten. Jane’in dediği gibi, üreme organlarını bedenlerinin dışında taşıyan ucube görünümlü şeyler.</p>

  <p class="normal1">“Hadi bebeğim!” diye bağırıyor Ali, işçilerin sesini taklit ederek.</p>

  <p class="normal1">“Soyun!” diye bağırıyor Veronica gülerek.</p>

  <p class="normal1">“Ben bi kere siktim bunu. Fena değildi hatırladığım kadarıyla. Biraz küçüktü gerçi!” diyorum Franco’nun sesini taklit edip Mark’ı göstererek. Frank Begbie, bütün kadınların düşü, ama benden ve Ali’den yüz bulduğu söylenemez.</p>

  <p class="normal1">Şakamızı iyi kaldırıyor ama, zavallı Mark, onun için bu kadarını söyleyebilirim. Başını sallayıp gülmekle yetiniyor.</p>

  <p class="normal1">“İyi bi zamanda gelmedim belli ki. Yarın sabah ararım seni,” diyor bana.</p>

  <p class="normal1">“Ah… Zavallı Mark… Kadın kadına eğleniyoruz işte… Nasıldır bilirsin…” diyor Ali, suçluluk duygusuyla. Ali’nin söylediklerine kahkahayla gülüyorum.</p>

  <p class="normal1">“Kadın kadına eğlenmek mi?” diyorum. Yerlerde yuvarlanarak gülüyoruz. Ali ve ben erkek doğmalıymışız, çünkü her şeyde cinsellik görüyoruz. Özellikle kafamız iyi olduğunda.</p>

  <p class="normal1">“Önemi yok. Görüşürüz,” diyor ve bana göz kırpıp gidiyor.</p>

  <p class="normal1">“Bazı erkekler o kadar da kötü sayılmaz,” diyor Jane, kendimizi toparladıktan sonra.</p>

  <p class="normal1">“Evet, azınlıkta olduklarında iyiler,” diyorum, sesimdeki çatlağın nerden kaynaklandığını merak ederek, sonra o kadar da merak etmek istemiyorum.</p>

  <h3 class="normal2" id="calibre_toc_37"><span class="idebold">Ele Geçmez Bay Hunt</span></h3>

  <p class="normal1">Kelly Güney Yakası’nda bir pub’da tezgâhın arkasında çalışmaktadır. Mekân hayli popüler olduğu için işi yoğundur. Renton, Spud ve Gav’in bir içki içmek üzere uğradığı bu cumartesi akşamı ise tıka basa doludur bar.</p>

  <p class="normal1">Caddenin karşı tarafında bir pub’da telefonun yanına konuşlanmış olan Sick Boy bara telefon eder.</p>

  <p class="normal1">“Hemen döneceğim, Mark,” der Kelly, Renton içkileri almaya gittiğinde. Kelly çalan telefona bakar. “Rutherford’un Barı,” der.</p>

  <p class="normal1">“İyi akşamlar,” der Sick Boy, sesini Malcolm Rifkind ticaret-okulu tarzının taklidiyle gizleyerek. “Mark Hunt adında biri var mı acaba barda?”</p>

  <p class="normal1">“Mark Renton var,” der Kelly ona. Sick Boy bir an için kimliğinin anlaşıldığını sanır. Fakat devam eder yine de.</p>

  <p class="normal1">“Hayır, ben Mark Hunt’ı arıyorum,” der aynı ses tonuyla.</p>

  <p class="normal1">“MARK HUNT<sup class="calibre3"><a class="footnote-link" href="../Text/trans_split_027.html#footnote-24318-12" id="footnote-24318-12-backlink">[12]</a></sup>!” diye bağırır Kelly. Çoğu erkek olan müşteriler ona gülümseyerek bakar. “MARK HUNT’I GÖREN VAR MI?” Tezgâhta oturan bir tip kahkahalara boğulur.</p>

  <p class="normal1">“Hayır, ama isterdim!” der biri.</p>

  <p class="normal1">Kelly yine de uyanmaz. Aldığı tepkinin şaşkınlığı içinde, “Telefondaki adam Mark Hunt’ı arıyordu,” der, sonra sesi yavaşça alçalır, gözleri büyür ve ellerini ağzına götürür, jetonu düşmüştür sonunda.</p>

  <p class="normal1">“Bi tek o değil,” der Renton gülümseyerek, Sick Boy pub’a girerken.</p>

  <p class="normal1">Kahkahadan kırılırlarken birbirlerine tutunmak zorunda kalırlar.</p>

  <p class="normal1">Kelly yarım sürahi suyu üzerlerine boca eder, ama farkına bile varmazlar. Onlar için gülünecek bir şeyken, Kelly kendini aşağılanmış hisseder. Kendini kötü hissettiği için kötü hisseder, şakayı kaldıramadığı için.</p>

  <p class="normal1">Sonra onu asıl rahatsız edenin şakanın kendisi değil, erkeklerin tepkisi olduğunu idrak eder. Tezgâhın arkasında kendini hayvanat bahçesindeki kafesinde gülünç bir şey yapmış bir hayvan gibi hisseder. Adamların kırmızı ve çarpık, fesat bir bayağılıkla örtülmüş yüzlerine bakar. Şakanın kurbanının yine kendisi olduğunu düşünür, tezgâhın arkasındaki aptal küçük kız.</p>

  <p class="normal1">Renton ona bakar, acısını ve öfkesini görür. Derinden etkilenir. Kafası karışır. Kelly iyi bir mizah anlayışına sahiptir. Nesi vardır acaba kızın? O klasik <span class="ideitalik">ayın yanlış zamanı</span> düşüncesi zihninde oluşmaya başlamıştır ki, barda etrafına bakınır ve kahkahaları duyar. Gülünç kahkahalar değildir bunlar.</p>

  <p class="normal1">Linç kalabalığının kahkahalarıdır.</p>

  <p class="normal1">Ben nerden bilebilirdim ki, diye geçirir içinden. Ben nerden bilebilirdim ki, amına koyiyim?</p>
</body>
</html>
