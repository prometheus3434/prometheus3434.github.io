<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>trans</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <h3 class="normal2" id="calibre_toc_10"><span class="idebold">Eroinman Çocuklar, Jean-Claude Van Damme</span> <span class="idebold">ve Başrahibe</span></h3>

    <p class="normal1">Sick Boy’un üzerinden ter boşanıyordu. Titriyordu. Ben televizyona odaklanmış, orospu çocuğunu fark etmemeye çalışıyordum. Moralimi bozuyordu, bütün dikkatimi Jean-Claude Van Damme filmine vermeye bakıyordum.</p>

    <p class="normal1">Film, böyle filmlerde her zaman olduğu gibi, zorunlu dramatik bir açılışla başladı. Sonraki aşamada alçak kötü adamı devreye sokarak gerilimi artırmaya, zayıf öyküyü bir arada tutmaya çalışmışlardı. Jean-Claude’un milletin ağzını burnunu kırmaya başlaması an meselesiydi ama.</p>

    <p class="normal1">“Rents. Gidip Başrahibe’yi görmeliyim,” dedi Sick Boy, iç geçirip başını sallayarak.</p>

    <p class="normal1">“Ya,” dedim. Orospu çocuğunun gözümün önünden siktirip gitmesini ve beni Jean-Claude’la yalnız bırakmasını istiyordum. Öte yandan benim de krize girmem yakındı ve amcık gidip mal alırsa benden esirgeyecekti. Ona Sick Boy<sup class="calibre3"><a class="footnote-link" href="../Text/trans_split_016.html#footnote-24318-1" id="footnote-24318-1-backlink">[1]</a></sup> denmesinin nedeni sürekli eroin krizine girmesi falan değil, hasta orospu çocuğunun teki olması.</p>

    <p class="normal1">“Hadi gidelim, amına koyiyim,” diye hırladı.</p>

    <p class="normal1">“Biraz sabret.” Jean-Claude’un o küstah orospu çocuğunun ağzını burnunu kırışını seyretmek istiyordum. Hemen çıkarsak sahneyi kaçıracaktım. Döndüğümüzde seyredemeyecek kadar dağıtmış olacaktım, hem muhtemelen aradan birkaç gün geçmiş olacaktı. Bu da seyredemediğim bir video için gecikme bedeli ödemek demekti.</p>

    <p class="normal1">“Benim hemen çıkmam gerek lan!” diye bağırdı, ayağa kalkarak. Gidip pencereye yaslandı, derin derin soludu. Avcıların peşine düştüğü bir hayvanı andırıyordu.</p>

    <p class="normal1">Uzaktan kumandayı alıp aleti kapattım. “Para israfı, amına koyiyim,” diye çıkıştım orospu çocuğuna. Sinir bozucu götün tekiydi.<br class="chapter" />
    Başını geriye doğru atıp gözlerini tavana dikti. “Tekrar kiralaman için gerekli parayı veririm sana. Bu yüzden mi surat asıyorsun? Elli siktirici peni için mi?”</p>

    <p class="normal1">İnsana kendini gerçekten bayağı, iki paralık hissettirmek gibi bir yeteneği vardı amcık ağızlının.</p>

    <p class="normal1">“Mesele bu değil,” dedim, ikna edici olmaktan uzak.</p>

    <p class="normal1">“Evet. Mesele şu, ben burda acı çekiyorum ve kankam olacak göt bile bile ağırdan alıp her dakikanın tadını çıkarıyor!” Gözleri futbol topu kadardı, hem nefret saçıyor hem de yalvarıyorlardı; sözde ihanetimin yakıcı kanıtları. Bir gün çocuk sahibi olabilecek kadar uzun yaşarsam, bana asla Sick Boy’un baktığı gibi bakmaz umarım. Böyle baktığında karşı koymak mümkün değil orospu çocuğuna.</p>

    <p class="normal1">“Yok böyle bi şey…” diye karşı çıktım.</p>

    <p class="normal1">“Giy şu amına koduğumun ceketini!”</p>

    <p class="normal1">Taksi yoktu durakta. İhtiyacın olmadığında arka arkaya dizilirler ama. Ağustos ayındaydık sözüm ona, ama benim taşaklarım donuyordu. Krizde değildim henüz, ama yolda olduğuna kuşku yoktu.</p>

    <p class="normal1">“Amına koyiyim ben böyle taksi durağının! Yazın bir tane bile bulamazsın. Koca götlü, zengin festival amcıkları oyunlarını izlemek için bir tiyatro salonundan diğerine yüz siktirici metre yürüyemeyecek kadar tembeller amına koyiyim! Taksiciler. Paragöz orospu çocukları…” diye söylendi Sick Boy, sayıklar gibi. Gözleri pörtlemiş, boyun damarları gerilmişti caddede bir aşağı bir yukarı bakarken.</p>

    <p class="normal1">Bir taksi geldi sonunda. Durakta bizden önce gelmiş, parlak eşofmanlı ve deri ceketli bir grup genç vardı. Sick Boy’un onları fark ettiğini sanmıyorum. Caddenin ortasına fırladığı gibi, “TAKSİ!” diye bağırdı.</p>

    <p class="normal1">“Selam! Biz neciyiz burda?” dedi tiplerden biri. Siyah, mor ve mavi bir eşofman vardı üzerinde.</p>

    <p class="normal1">“Siktir git! Biz sizden önce geldik,” dedi Sick Boy, taksinin kapısını açarak. “İşte, bi tane daha geliyor.” Karşıdan gelen siyah taksiyi işaret etti.</p>

    <p class="normal1">“Şansınız varmış. Uyanık amcıklar sizi,” dedi tip.</p>

    <p class="normal1">“Bas git lan, göt suratlı. Bin işte taksine!” diye hırladı Sick Boy biz taksiye binerken.</p>

    <p class="normal1">Taksiciye “Tollcross, birader!” dememle yan pencereye okkalı bir tükürüğün yapışması bir oldu.</p>

    <p class="normal1">“İnin aşağı götünüz yiyorsa, uyanık puştlar! Hadi, inin de görelim!” diye bağırdı eşofmanlı tip. Taksici hiç hoşnut görünmüyordu. Boktan herifin birine benziyordu. Çoğu öyle görünür zaten. Dünyanın en aşağılık pislikleridir bu serbest meslek sahipleri.</p>

    <p class="normal1">Taksi bir U dönüşü çekip gazladı.</p>

    <p class="normal1">“Beğendin mi yediğin haltı, amcık ağızlı. Bi dahaki sefere ikimizden biri tek başına eve yürürken sopayı yiyecek.” Kızmıştım ibneye.</p>

    <p class="normal1">“O muhallebi çocuklarından mı tırsıyorsun?”</p>

    <p class="normal1">Gerçekten damarıma basıyordu yavşak. “Evet! Beni tek başıma kıstırırlarsa tırsarım tabii! Jean-Claude Van Damme mı sanıyorsun beni, amına koyiyim? Aptal götün tekisin Simon, gerçekten.” Sözlerimin ciddiyetini vurgulamak istediğimde ‘Si’ ya da ‘Sick Boy’ yerine ‘Simon’ diye hitap ederim ona.</p>

    <p class="normal1">“Tek istediğim Başrahibe’yi görmek, başka hiçbi şey sikimde değil. Anladın mı?” İşaretparmağını dudaklarına bastırıp gözlerini kocaman açtı. “Simon, Başrahibe’yi görmek istiyor. Dudaklarımı oku, amına koyiyim.” Sonra önüne dönüp gözlerini taksicinin ensesine dikti. Bacağını asabiyetle sallayarak iradesiyle herifin daha hızla gitmesini sağlamaya çalışıyordu.</p>

    <p class="normal1">“O götlerden biri McLean’lerdendi. Dandy’yle Chancey’in küçük kardeşleri,” dedim.</p>

    <p class="normal1">“Öyle mi, amına koyiyim,” dedi ama sesindeki endişeyi gizleyemedi. “Tanırım McLean’leri. Chancey iyidir.”</p>

    <p class="normal1">“Kardeşine küfür edip tepesini attırmazsan,” dedim.</p>

    <p class="normal1">Artık beni dinlemiyordu ama. Düştüm yakasından, boş yere enerji tüketiyordum. Yoksunluğunun sessiz acısı o denli şiddetlenmişti ki, sefaletini azıcık bile olsun artırmak olanaksızdı.</p>

    <p class="normal1">‘Başrahibe’, Johnny Swan’ın lakabıydı; Sighthill ve Wester Hailes bölgelerine mal satan ve Beyaz Kuğu olarak da bilinen Tollcross’lu torbacı. Alışverişimi Seeker ve Muirhouse-Leith çetesinden yapmaktansa mümkün olduğunca Swanney ya da ortağı Raymie’den yapmaya çalışırım. Malları daha iyidir genellikle. Johnny Swan’la iyi arkadaştık eskiden. Porty Thistle futbol takımındaydık ikimiz de. O, torbacılık yapıyor şimdi. Bir keresinde bana şöyle dediğini anımsıyorum: Bu oyunda arkadaş yoktur, işbirlikçiler vardır sadece.</p>

    <p class="normal1">Dibi boylayıncaya dek bu tavrını biraz katı, küstah ve hava basmaya yönelik bulurdum. Şimdi çok iyi anlıyorum amcığın ne demek istediğini.</p>

    <p class="normal1">Torbacı olmanın yanı sıra cankiydi de Johnny. Kendi de kullanmayan bir torbacı bulmak için sosyal merdivende birkaç basamak yukarı tırmanmak gerekir. Johnny’ye ‘Başrahibe’ lakabını eroin bağımlılığını çok uzun zamandır sürdürdüğü için takmıştık.</p>

    <p class="normal1">Artık ben de kendimi bok gibi hissetmeye başlamıştım. Johnny’nin merdivenini tırmanırken her yerime kramplar giriyordu. Attığım her adımda gözeneklerimden ter boşalıyor, ıslak bir sünger gibi damlıyordum. Sick Boy daha beter durumdaydı muhtemelen, fakat benim için var olmaktan çıkıyordu yavaş yavaş. Ancak soluklanmak için tırabzana tutunduğunda fark ettim ibneyi, çünkü Johnny’ye ve eroine giden yolu tıkıyordu. Güçlükle soluk alıyordu, tırabzana tutunmuştu ve her an merdiven boşluğuna kusabilirmiş gibi görünüyordu.</p>

    <p class="normal1">“İyi misin, Si?” dedim sinirle, yolumu tıkadığı için amcığa öfke duyarak.</p>

    <p class="normal1">Eliyle susmamı işaret etti, başını sallayıp gözlerini devirdi. Başka bir şey demedim. Kendini böyle hissettiğinde ne konuşmak istersin, ne de bir şey duymak. Hiçbir şey duymak istemezsin. Ben de istemem. Bazen insanların canki olmayı farkında olmadan sırf bir parça sessizlik istedikleri için seçtiklerini düşünürüm.</p>

    <p class="normal1">Sonunda merdiveni çıkıp daireye girdiğimizde Johnny’yi kafası iyi bulduk. Aletler ortadaydı.</p>

    <p class="normal1">“Elimde bi Sick Boy ve fena halde hasta bi Rent Boy var anlaşılan!” dedi gülerek. Uçurtma olmuş, bulutların üzerinde süzülüyordu orospu çocuğu. Johnny iğneyle birlikte bazen biraz kokain çeker ya da eroinle kokaini karıştırıp çakar. Kafasını daha iyi ettiğini, bütün gün oturup duvarlara bakmasını engellediğini düşünüyor. Sen kendini bok gibi hissederken kafası iyi amcıklar hiç çekilmez, çünkü kafaları başkalarının acılarını fark edemeyecek ya da umursamayacak kadar güzeldir. Barda kafayı çeken ayyaş herkesin onunla birlikte içmesini ister, oysa gerçek canki (kendine suç ortağı arayan nadir kullanıcının aksine) kendinden başka kimseyi düşünmez.</p>

    <p class="normal1">Raymie’yle Alison da ordaydılar. Ali malı pişiriyordu. Durum umut vaat ediciydi.</p>

    <p class="normal1">Johnny vals yaparak Alison’a doğru gitti ve ona serenat yapmaya başladı. “Hey güzelim, ne pişiriyosun bakiyim…” Sonra pencerede sebatla erketeye yatmış olan Raymie’ye döndü. Köpekbalığı okyanusta bir damla kanı nasıl algılarsa, Raymie de kalabalık bir caddede aynasızları öyle algılar. “Bi müzik koy Raymie. Bıktım şu yeni Elvis Costello’dan, ama çalmadan da duramıyorum ibneyi. Büyülüyor insanı.”</p>

    <p class="normal1">“Waterloo’nun güney tarafında çift taraflı bi elektrik fişi,” dedi Raymie. Eroin krizine girip ondan mal almaya geldiğinde kafanı bulandıracak ilgisiz ve saçma sapan laflar etmek gibi bir huyu vardı amcığın. Raymie’nin eroine bu denli bağımlı olmasına hep şaşardık. Raymie, kankam Spud gibidir biraz; ikisinin de doğasının asit kullanmaya daha yatkın olduğu kanısındayım. Sick Boy; Spud ve Raymie’nin, birbirlerine hiç benzememelerine rağmen, aynı ortamlarda takılıp asla birlikte görünmemelerinden yola çıkarak aslında aynı kişi olduklarını iddia eder.</p>

    <p class="normal1">Raymie denen zevk yoksunu orospu çocuğu cankilerin altın kuralını çiğneyip Lou Reed’in <span class="ideitalik">Rock ‘n’ Roll Animal</span> albümündeki ‘Eroin’ yorumunu koydu ki bu, krizdeyken <span class="ideitalik">The Velvet Underground and Nico</span> albümündeki orijinalini dinlemekten bile daha acı vericidir. Ama bu yorumda John Cale’in o iç tırmalayıcı viyola bölümü yoktu en azından. Ona katlanamazdım.</p>

    <p class="normal1">“Siktir git Raymie!” diye bağırdı Ali.</p>

    <p class="normal1">“Sok ayağını içeri, bırak kendini akışa, salla kıçını bebeğim, salla kıçını balım… Pişir, şişir, hepimiz ölü beyaz etiz, ne değişir…” Doğaçlama bir rap tutturmuştu Raymie. Kıçını sallıyor, gözlerini yuvarlıyordu.</p>

    <p class="normal1">Sonra, stratejik olarak Ali’nin yanına konuşlanmış ve gözlerini kızın mumun üzerinde ısıttığı kaşığın içeriğinden hiç ayırmayan Sick Boy’un üzerine eğilip dudaklarından sertçe öptü. Sick Boy onu iterek uzaklaştırdı, titriyordu.</p>

    <p class="normal1">“Siktir git! Aptal göt!”</p>

    <p class="normal1">Johnny’yle Ali yüksek sesle güldüler. Vücudumdaki bütün kemiklerin aynı anda mengene tarafından sıkıştırılıp kör bir demir testereyle kesildiğini hissetmeseydim, ben de gülecektim.</p>

    <p class="normal1">Sick Boy, Ali’nin dirseğinin üzerine turnike yaptı. Sıradaki yerini garantiye alıyordu böylece. Sonra kızın kül beyazı ince koluna vurarak bir damar bulmaya çalıştı.</p>

    <p class="normal1">“Benim yapmamı ister misin?” diye sordu.</p>

    <p class="normal1">Kız başını salladı.</p>

    <p class="normal1">Sick Boy pamuk yumağını kaşığa batırdı, şırınganın haznesine 5 miligram çekmeden önce pamuğun üzerine üfledi. Kızın vura vura şişirdiği devasa mavi damarı kolundan fışkıracaktı sanki. Sick Boy iğneyi damara soktu ve hazneye kan çekmeden önce pistonu yavaşça itti. Kız ona birkaç saniye boyunca yalvaran gözlerle baktı, dudakları titriyordu. Kokteyli kızın beynine göndermeden önce çirkin bir ifade belirdi Sick Boy’un yüzünde, şehvetli ve timsahımsı.</p>

    <p class="normal1">Kız başını geriye attı, gözlerini kapattı, ağzını açıp orgazm oluyormuş gibi inledi. Sick Boy’un gözleri masumdu şimdi, hayret dolu. Noel sabahı ağacın altına istiflenmiş hediye paketlerine doğru yürüyen bir çocuk gibiydi. İkisi de tuhaf biçimde harikulade ve saf görünüyorlardı titrek mum ışığında.</p>

    <p class="normal1">“Hiçbi yarak bununla boy ölçüşemez… hiçbi kamış bununla boy ölçüşemez…” dedi Ali derin derin soluk alarak, son derece ciddi. Bunu duymak canımı o denli sıktı ki yerinde olup olmadıklarına bakmak için pantolonumun üzerinden taşaklarımı yokladım. Kendimi bu şekilde ellemek beni huzursuz etti ama.</p>

    <p class="normal1">Johnny, Sick Boy’a kendi şırıngasını uzattı.</p>

    <p class="normal1">“Sen de bi tane vurabilirsin, ama bu şırıngayı kullanmak şartıyla. Güven oyunu oynuyoruz bugün,” dedi gülümseyerek. Şaka etmiyordu.</p>

    <p class="normal1">Sick Boy başını salladı. “Ben ne iğne paylaşırım ne de şırınga. Kendi takımımı getirdim.”</p>

    <p class="normal1">“Bu pek sosyal bi davranış değil. Rents? Raymie? Ali? Siz ne düşünüyorsunuz bu konuda? Yoksa sen Beyaz Kuğu’nun, Başrahibe’nin kanına AIDS virüsü bulaştığını mı ima ediyorsun? Bu beni derinden yaraladı. Söyleyebileceğim tek şey var, ya paylaşırsın ya da havanı alırsın.” Abartılı biçimde gülümseyip çürük dişlerini sergiledi.</p>

    <p class="normal1">Bana sorarsanız Johnny Swan değildi bu lafları eden. Swanney olamazdı. Hayatta. Kötü niyetli iblisin biri bedenini ele geçirip zihnini zehirlemişti. Bu karakter benim bir zamanlar tanıdığım müşfik ve şakacı Johnny Swan’a milyonlarca kilometre uzaktı. Çok iyi çocuk, herkes öyle derdi onun için; annem dahil. Johnny Swan, futbol delisi, o kadar uysaldı ki Meadowbank’taki maçlardan sonra formaları yıkama işi hep üzerine yıkılır, ama o bundan hiç yakınmazdı.</p>

    <p class="normal1">Orda bir iğne çakamayacağım düşüncesi dehşete düşürüyordu beni. “Tanrı aşkına, Johnny, ağzından çıkanı kulağın duyuyor mu? Kendine gel. Para yanımızda.” Cebimden birkaç banknot çıkardım.</p>

    <p class="normal1">Ya suçluluk duygusundan ya da paranın cazibesinden, eski Johnny beliriverdi.</p>

    <p class="normal1">“Ciddiye mi aldınız beni? Şaka ediyodum amına koyiyim. Beyaz Kuğu’nun zor durumdaki dostlarından mal esirgeyeceğini mi sandınız? Hadi arkadaşlar. Siz zeki çocuklarsınız. Hijyen önemli,” dedi düşünceli bir biçimde. “Küçük Goagsie’yi duydunuz mu? AIDS.”</p>

    <p class="normal1">“Doğru mu?” diye sordum. Kimin HIV olup kimin olmadığına dair rivayetler hiç eksik olmuyordu. Ben genellikle kulak asmazdım. Ama küçük Goagsie’nin HIV pozitif olduğu bir süredir söyleniyordu.</p>

    <p class="normal1">“Maalesef doğru. Tam olarak AIDS değil henüz, ama test sonucu pozitif çıkmış. Bunun, her şeye rağmen, dünyanın sonu olmadığını söyledim ona. Virüsle yaşamayı öğrenmek mümkün. Hayatlarını sorunsuz bi biçimde sürdüren bi sürü amcık var. Hastalanmaları yıllar alıyor dedim ona. Virüs taşımayan götün teki yarın sabah kamyon altında kalabilir. Meseleye böyle bakmalı. Gösteriyi iptal edemezsin. Gösteri sürmeli.”</p>

    <p class="normal1">Neyse, Johnny malı kaynatıp iğneyi çakması için Sick Boy’a yardımcı bile oldu.</p>

    <p class="normal1">Tam Sick Boy bağırmak üzereyken damarını deldi, hazneye biraz kan çektikten sonra hayat veren ve alan iksiri bastı.</p>

    <p class="normal1">Sick Boy, Swanney’e sıkıca sarıldı, sonra kollarını ona dolamış vaziyette gevşedi. Rahatlamış görünüyorlardı, sevişme sonrasında birbirlerine sarılmış iki sevgili gibi. Johnny’ye serenat yapma sırası Sick Boy’daydı şimdi. “Swanney, nasıl severim seni, nasıl severim, canım Swanney…” Birkaç dakika önce iki düşmanken şimdi ruh ikizi olmuşlardı.</p>

    <p class="normal1">Sıra bana gelmişti. Sanki yıllar sürdü iyi bir damar bulmak. Benim oğlanlar çoğu insandan farklı olarak pek yüzeyde takılmazlar. Damarı bulunca iğneyi çakıp kondum. Ali haklıydı. En iyi orgazmını alıp o duyguyu yirmiyle çarpsan bile yanına yaklaşamazsın bu hazzın. Kuru, çatırtılı kemiklerim eroinin müşfik okşamalarıyla yatıştılar. Yer altımdan kaydı, hâlâ da kayıyor.</p>

    <p class="normal1">Alison bana gidip Kelly’yi görmemi öğütledi, kürtaj olduğundan beri bunalımdaymış anlaşılan. Sesinin tonu yargılayıcı değildi ama Kelly’nin hamile kalmasından ve ardından gelen kürtajdan ben sorumluymuşum gibi konuşuyordu.</p>

    <p class="normal1">“Neden gidip görecekmişim onu? Benimle bi ilgisi yok ki,” dedim, savunmaya geçerek.</p>

    <p class="normal1">“Arkadaşı değil misin?”</p>

    <p class="normal1">Johnny’nin sözlerini tekrarlayıp hepimizin bundan böyle işbirlikçi olduğumuzu söylemek geldi içimden. Zihnimde iyi geliyor bana: “Hepimiz işbirlikçiyiz bundan böyle.” Kendi canki koşullarımızı bile aşıyor sanki; zamanımız için dâhiyane bir metafor. Kendimi tuttum ama.</p>

    <p class="normal1">Onun yerine hepimizin Kelly’nin arkadaşı olduğunu söylemekle ve onu ziyaret etme görevinin neden bana yüklendiğini sorgulamakla yetindim.</p>

    <p class="normal1">“Tanrı aşkına, Mark. Sana nasıl kesik olduğunu biliyorsun.”</p>

    <p class="normal1">“Kelly mi? Siktir git ya!” dedim, şaşkın, meraklanmış ve hepsinden çok biraz mahcup. Bu doğruysa ben kör ve salak götün tekiydim.</p>

    <p class="normal1">“Kesik tabii. Bana defalarca söyledi. Sürekli senden söz eder. Mark şöyledir, Mark böyledir.”</p>

    <p class="normal1">Neredeyse kimse Mark diye hitap etmez bana. Ya Rents derler ya da daha kötüsü, Rent Boy. Çok iğrenç, o şekilde çağrılmak. Fakat uyuz olduğumu çaktırmamaya çalışırım, çünkü o zaman daha çok üzerine gelir puştlar.</p>

    <p class="normal1">Sick Boy bizi dinliyordu. Ona döndüm. “Bu doğru mu sence? Kelly bana kesik mi?”</p>

    <p class="normal1">“Senin için yanıp tutuştuğunu bilmeyen yok. Sır falan da değil ayrıca. Gerçi ben Kelly’yi anlamakta güçlük çekiyorum. Terapiye ihtiyacı var bence.”</p>

    <p class="normal1">“Bunu bana şimdi mi söylüyorsun amcık?”</p>

    <p class="normal1">“Bütün gün karanlık odalarda oturup video seyreder, etrafında olup bitenden kopuk yaşarsan, sana böyle bi şey söylemenin anlamı kalmaz.”</p>

    <p class="normal1">“İyi de, Kelly bugüne kadar bana bi şey söylemedi,” dedim, somurtarak.</p>

    <p class="normal1">“Ne yani, tişörtüne mi yazsaydı? Kadınlar hakkında fazla bilgin yok, değil mi, Mark?” dedi Alison. Sick Boy sırıttı.</p>

    <p class="normal1">Alison’ın son lafı koydu bana, fakat her şeyin Sick Boy tarafından tasarlanmış bir oyun olma olasılığına karşı konuya biraz mesafeli yaklaşmaya kararlıydım. Kankalarına kişilerarası mayınlar döşeyerek hayatta yol alan fesat amcık ağızlının tekidir Sick Boy. Bundan nasıl bir zevk aldığını anlamak mümkün değil.</p>

    <p class="normal1">Johnny’den biraz mal satın aldım.</p>

    <p class="normal1">“İlk kar kadar saf bu bok,” dedi bana.</p>

    <p class="normal1">Bu, malın <span class="ideitalik">fazla</span> kesilmediği anlamına geliyordu, <span class="ideitalik">fazla</span> zehirli bir şeyle kesilmemişti en azından.</p>

    <p class="normal1">Sonra gitme zamanı geldi. Johnny kulağıma bir ton palavra fısıldıyordu; duymak istemediğim şeyler. Kimin kimi kazıkladığına, uyuşturucu karşıtı isterileriyle hayatı başkalarına zehir eden gönüllü ahlak zabıtalarına dair öyküler. Duygusal bir biçimde kendi hayatından da söz ediyor, kendine çekidüzen verip Tayland’a gitme fantezileri kuruyordu; Tayland’da kadınlar bir erkeğe nasıl davranılacağını biliyorlardı, hem tenin beyazsa ve cebinde de iki adet gıcır yirmilik varsa orda kral gibi yaşayabilirdin. Aslında çok daha boktan şeylerden de söz etti, daha sinik ve sömürücü şeylerden. Yine o kötü ruh konuşmaya başladı, dedim kendi kendime, Beyaz Kuğu değil bu konuşan. Yoksa o muydu? Kim bilir. Kimin sikinde.</p>

    <p class="normal1">Alison’la Sick Boy kısa cümlelerle konuşuyorlardı, yine iğne çakma planları yapıyor gibiydiler. Sonra kalkıp odadan birlikte çıktılar. Canları sıkılmış ve tutkusuz bir halleri vardı, ama dönmediklerinde yatak odasında düzüştüklerini anladım. Kadınlar için Sick Boy’la sikişmek, başkalarıyla sohbet etmek ya da çay içmek kadar doğal bir şeydi sanki.</p>

    <p class="normal1">Raymie elindeki boya kalemleriyle duvara bir şeyler çiziyordu. Kendi dünyasındaydı, bu da hem ona hem de bütün diğer amcıklara uyuyordu.</p>

    <p class="normal1">Alison’ın söylediklerini düşündüm. Kelly bir hafta önce kürtaj olmuştu. Onu şimdi görmeye gidersem sikmeye tiksinecektim, beni arzuladığını varsayarsak tabii ki. Kesinlikle içinde bir şeyler kalmış olmalıydı, küçük parçacıklar, hatta henüz kapanmamış bir yara. Saçmalıyordum muhtemelen. Alison haklıydı. Kadınlar hakkında fazla bilgim yoktu. Hiçbir şey hakkında fazla bilgim yoktu.</p>

    <p class="normal1">Kelly, Inch’de yaşıyor; oraya otobüsle gitmek zordu, taksiye verecek param da kalmamıştı. Belki de Inch’e ordan kalkan bir otobüs vardı, ama hangisinin gittiğini bilmiyordum. İşin doğrusunu söylemek gerekirse, kafam sikişemeyecek kadar iyiydi ve sadece oturup konuşacak halim de yoktu. 10 numaralı otobüs geldi, Leith’e ve Jean-Claude Van Damme’a dönmek üzere atladım otobüse. Yol boyunca büyük keyifle Van Damme’ın o küstah orospu çocuğunu nasıl benzeteceğini düşündüm.</p>

    <p class="normal1">&nbsp;</p>

    <p class="normal3">Eroin İkilemleri No. 63</p>

    <p class="normal1"><span class="ideitalik">Bırakıyorum aksın üzerimden ya da içimden… Yıkasın içimi iyice.</span></p>

    <p class="normal1"><span class="ideitalik">Bu içsel deniz. Sorun şu ki, bu harikulade okyanus pek çok zehirli çerçöp de getiriyor beraberinde… O zehir deniz tarafından sulandırılıyor, ama okyanus çekildikten sonra bütün boku da ardında, bedenimin içinde bırakıyor. Aldığı gibi veriyor da, endorfinlerimi ve acıya direnme merkezlerimi yıkayıp götürüyor, geri gelmeleri uzun zaman alıyor.</span></p>

    <p class="normal1"><span class="ideitalik">Bok çukurundan farksız bu odanın duvar kâğıdı korkunç. Dehşete sürüklüyor beni. Yıllar önce bir ayağı çukurda biri yaptırmış olmalı… Uygun, çünkü benim de bir ayağım çukurda, reflekslerim giderek zayıflıyor… Ama her şey burada, terli bedenimden bir kol uzaklıkta. Şırınga, iğne, kaşık, mum, çakmak, toz paketi. Hepsi çok güzel, harikulade; ama bu içsel denizin yakında çekileceğini hissediyorum; zehirli bokunu içimde, bedenimin sahilinde bırakacak. Bir vuruş daha hazırlamaya koyuluyorum. Titreyen ellerimle kaşığı mumun üzerinde tutup tozun erimesini beklerken şu düşünce geçiyor aklımdan; denizli süreç kısalıyor, zehirli süreç uzuyor. Ama bu düşünce, yapmak zorunda olduğum şeyi yapmamı engellemek için o kadar yetersiz ki.</span></p>

    <p class="normal1">&nbsp;</p>

    <h3 class="normal2" id="calibre_toc_11"><span class="idebold">Edinburgh Festivali’nin İlk Günü</span></h3>

    <p class="normal1">Üçüncüsü sihirlidir. Sick Boy’un bana dediği gibi; eroini bırakabilmek için önce yoksunluk krizinin nasıl bir şey olduğunu öğrenmelisin. Bu da ancak çuvallayarak olur ve sonunda öğrendiğin de hazırlık yapmanın önemidir. Haklı olabilir. Neyse, bu kez hazırlığımı yaptım. Links’e bakan bu büyük ve boş odanın bir aylık kirasını peşin ödedim. Montgomery Caddesi’ndeki adresimi bilen orospu çocuklarının sayısı hayli kabarık. Trink para! İşin en zor yanı da o paraya veda etmekti. En kolayı ise son vuruşumu yapmak, bu sabah sol koluma çaktım. Bu yoğun hazırlık sürecinde bana güç versin diye. Sonra elimde alışveriş listesiyle evden roket gibi fırlayıp Kirkgate’e gittim.</p>

    <p class="normal1">On kutu Heinz domates çorbası, sekiz kutu mantar çorbası (hepsi soğuk tüketilecek) bir büyük kâse vanilyalı dondurma (eritilip içilecek) iki şişe magnezyumlu süt, bir şişe parasetamol, bir kutu Rinstead pastil, bir şişe multivitamin, beş litre maden suyu, on iki şişe Lucozade isotonik içecek ve birkaç dergi; soft porno, <span class="ideitalik">Viz, Günümüz İskoç Futbolu, Rugby,</span> falan. Listedeki en önemli kalemi annemin evine yaptığım ziyaret sırasında tedarik etmiştim, annemin valium şişesi, banyodaki ecza dolabından yürütülmüş. Bu yüzden suçluluk duymuyorum. Annem onları artık kullanmıyor zaten, hem ihtiyaç duysa bile yaşı ve cinsiyeti gereği doktoru ona şekerleme yazar gibi yazacaktır. Listemdeki bütün kalemleri sevgiyle işaretliyorum. Zor bir hafta bekliyor beni.</p>

    <p class="normal1">Odam çıplak, yerde halı bile yok. Odanın ortasında üzerine uyku tulumu serilmiş yer yatağı, elektrik sobası ve küçük tahta iskemlenin üzerine yerleştirilmiş siyah beyaz televizyon. Yarı yarıya dezenfektan ve suyla doldurulmuş üç tane kahverengi plastik kova; sıçmığım, kusmuğum ve çişim için. Çorba kutularımı ve ilaçlarımı yer yatağımdan kolaylıkla uzanabileceğim bir yere diziyorum.</p>

    <p class="normal1">Son iğnemi alışveriş dehşetini kolaylaştırmak için çaktım. Elimde kalan malı uyuyabilmek ve eroin yoksunluğunu hafifletmek için kullanacağım. Küçük ve ölçülü dozlarla almaya çalışacağım. Şimdi bir tane çakmak gerek. Büyük düşüş başladı bile. Her zamanki gibi başlıyor, hafif mide bulantısı ve nedensiz bir panik atakla. Krizin beni pençelerinin arasına aldığını hisseder hissetmez, sıkıntı verici olmaktan dayanılmazlığa doğru ilerliyor. Sefil ve amansız bir zonklamayla dişlerimden çeneme vuran diş ağrısı, göz çukurlarıma ve bütün kemiklerime yayılıyor. Ter dalgaları geliyor beklendiği üzere, sırtımı sonbaharda arabaların üzerini kaplayan kırağı gibi ter kaplıyor. Titremeleri de unutmayalım bu arada. Harekete geçme zamanı. Yatıp müzikle yüzleşmeye hiç hazır değilim henüz. Yumuşak bir inişe ihtiyacım var. Sadece eroin harekete geçirebilir beni. Şu düğümlenmiş kasları gevşetip beni uykuya yollaması için küçük bir doz, ardından vedalaşacağım. Swanney ortadan kayboldu, Seeker kodeste. Geriye Raymie kalıyor. Orospu çocuğunu aramak için holdeki umumi telefona gidiyorum.</p>

    <p class="normal1">Numarayı çevirirken yanımdan birinin geçtiğini fark ediyorum. Anlık bir temastan ürküp geri çekiliyorum, fakat kim olduğuna bakmak gelmiyor içimden. Komşularımı tanıyacak kadar uzun kalmam burada umarım. Benim için yoklar orospu çocukları. Hiçbir amcık yok. Bir tek Raymie var. Para kutuya düşüyor. Bir kız sesi. “Alo?” diyor burnunu çekerek. Yaz nezlesi mi yoksa eroin mi?</p>

    <p class="normal1">“Raymie orda mı? Mark ben.” Raymie ona benden söz etmiş anlaşılan, çünkü ben onu tanımıyorum ama onun beni tanıdığına kuşku yok. Sesi soğuyor. “Raymie gitti,” diyor. “Londra’da.”</p>

    <p class="normal1">“Londra’da mı? Hasiktir... Ne zaman döner?”</p>

    <p class="normal1">“Bilmiyorum.”</p>

    <p class="normal1">“Benim için bi şey bırakmadı, değil mi?” diyorum, öyle bir ihtimal varmış gibi.</p>

    <p class="normal1">“Hayır.”</p>

    <p class="normal1">Telefonu titreyerek kapatıyorum. İki seçeneğim var; birincisi, odaya dönüp acıya katlanmak; ikincisi, Forrester amcığını arayıp Muirhouse’a gitmek ve kötü malla kazıklanmak. Sonuç önceden belli. Yirmi dakika sonra 32 numaralı otobüs şoförüne, “Muirhouse mu birader?” diye soruyor ve kırk beş penimi kutuya atıyorum. Fırtınada liman seçilmez ve yüzümün ardında azgın dalgalar patlıyor.</p>

    <p class="normal1">Otobüsün arkasına doğru ilerlerken kocakarının teki bana pis pis bakıyor. Zombi gibi göründüğüme hiç şüphe yok. Umurumda değil ama. Ben, Michael Forrester ve ikimizin arasındaki hasta edici uzaklık dışında hiçbir şey yok dünyada ve otobüs o uzaklığı giderek kısaltmakta.</p>

    <p class="normal1">Alt katta oturuyorum, en arka koltukta. Otobüs nerdeyse boş. Karşımda oturan kız Sony Walkman’ini dinliyor. Güzel mi? Kimin sikinde! Walkman ‘kişisel’ bir müzikçalar hesapta, fakat ben gayet net biçimde duyabiliyorum. Bir Bowie parçası çalıyor… ‘Altın Yıllar.’</p>

    <p class="indentmetinitalik">Hayatın seni bir yere götürmediğini söyleme sakın–</p>

    <p class="indentmetinitalik">Meleğim…</p>

    <p class="indentmetinitalik">Şu göklere bak, hayat başladı, geceler ılık,</p>

    <p class="indentmetinitalik">günler genç…</p>

    <p class="normal1">Bowie’nin bugüne dek yaptığı bütün albümler var bende. Hepsi. Bir ton kaçak kayıt falan dahil. O anda ne Bowie sikimde ne de yaptığı müzik. Hayatında tek albüm bile yapmamış yeteneksiz amcığın teki olan Mike Forrester’dan başka kimse sikimde değil. Tek bir bestesi bile yoktu orospu çocuğunun. Fakat o anda ondan daha önemli biri yok benim için. Sick Boy’un kuşkusuz bir başka götten araklayarak söylediği gibi: Anın dışında bir şey yok. (İlk kez bir çikolata reklamında kullanılmıştı sanıyorum.) Fakat en iyi koşullarda bile anın çevresinde kaldığı için bu duyarlılığı onaylamam mümkün değil. An, krizde olan ben ve şifacı Mikey’den ibaret.</p>

    <p class="normal1">Bu saatlerde otobüslerden hiç eksik olmayan yaşlı kocakarılardan biri şoförü osurur gibi soru yağmuruna tutuyor; otobüs numaraları, güzergâhlar ve tarifeye dair bir yığın soru. Ya bin ya da siktir git amına koduğumun karısı. Kocakarının basit bencilliği ve otobüs şoförünün ona gösterdiği hoşgörü karşısında duyduğum sessiz öfkeyle boğuluyordum az kalsın. Bir de gençlerden ve çevreye verdikleri zarardan yakınıp dururlar, ya bu yaşlı amcıkların çevreye verdikleri zarara ne demeli? Sonunda otobüse bindiğinde bile ağzını kedi götü gibi büzmüştü.</p>

    <p class="normal1">Tam önüme oturuyor. Gözlerimi ensesine dikiyorum. İrademi kullanarak beyin kanaması ya da kalp krizi geçirmesini diliyorum… Hayır. Durup düşünüyorum. Öyle bir şey gerçekleşse bu daha da gecikmemize neden olacak. Yavaş, ıstıraplı bir ölüm olmalı onunki, benim çektiğim gibi acı çekmeli, ancak öyle ödeşiriz. Aniden ölürse herkese başına üşüşme fırsatı doğacak. Bu tür fırsatları mutlaka değerlendirirler. Kanserli hücreler işimi görür. Bedeninde kanserli hücrelerin oluşmasını ve çoğalmalarını diliyorum. Gerçekleşmeye başladığını hissedebiliyorum… fakat benim bedenimde. Devam edemeyecek kadar yorgunum. Kocakarıya duyduğum bütün nefreti yitiriyorum. Hissettiğim tek şey tam duyarsızlık. Kocakarı anın dışında artık.</p>

    <p class="normal1">Başım öne düşüyor. Ama o denli ani ve şiddetli bir biçimde geri sıçrıyor ki omuzlarımdan fırlayıp önümdeki huysuz kocakarının kucağına düşecekmiş gibi hissediyorum. Dirseklerimi dizlerime dayayıp başımı iki elimle sıkıca kavrıyorum. Şimdi de durağımı kaçıracağım. Hayır, bütün enerjimi toplayıp Pennywell Road durağında iniyorum, alışveriş merkezinin karşısında. Çift şeritli yaya geçidinden karşıya geçip alışveriş merkezine giriyorum. Bugüne dek hiç kiralanmamış çelik kepenkli dükkânların önünden geçip, arabaların merkez inşa edildiğinden beri hiç park etmedikleri otoparkı katediyorum. Yirmi yıl oluyor merkez inşa edileli.</p>

    <p class="normal1">Forrester’in dubleks dairesinin bulunduğu apartman Muirhouse’daki çoğu apartmandan daha büyük. Apartmanlar genellikle iki kat, ama onunki beş kat ve bu yüzden asansörü var, ama çalıştığı görülmemiştir. Enerjimden tasarruf etmek için duvara yakın duruyorum yukarı çıkarken.</p>

    <p class="normal1">Kramplara, sancılara, ter boşalmalarına ve sinir sistemimin neredeyse bütünüyle çökmüş olmasına ilaveten bağırsaklarım da çözülmeye başlıyor. Mide bulandırıcı bir hareketlenme hissediyorum, uzun kabızlık sürecinde uğursuz bir çözülme. Forrester’ın kapısına geldiğimde toparlanmaya çalışıyorum. Acı çektiğimi anlayacak ama. Kendi de bağımlı bir satıcı karşısındakinin krizde olduğunu hemen anlar. Orospu çocuğu ne kadar çaresiz olduğumu bilmesin yeter. İstediğimi elde etmek için Forrester’ın aşağılamalarına ve hakaretlerine katlanmaya hazır olmakla birlikte, bunu ona elimden geldiğince az belli etmem gerektiğini düşünüyorum.</p>

    <p class="normal1">Forrester’ın telli ve buzlu cam kaplı kapıdan kızıl saçlarımın yansımasını görebildiğine kuşku yok. Yıllar geçiyor kapıyı açıncaya kadar. Daha içeri girmeden başlıyor bana eziyet etmeye amcık. Sıcaklığın zerresi yok sesinde. “İyi misin, Rents?” diyor.</p>

    <p class="normal1">“Fena sayılmaz, Mike.” O bana ‘Mark’ yerine ‘Rents” diye hitap ediyor, ben de ona ‘Forry’ yerine ‘Mike’ diye. İplerin onun elinde olduğuna kuşku yok. İzleyebileceğim en iyi politika bu ibneye yaltaklanmak mı? Evet, şu anda izleyebileceğim tek politika bu muhtemelen.</p>

    <p class="normal1">“İçeri gir,” diyor omuz silkerek, ben de itaat edip peşinden gidiyorum.</p>

    <p class="normal1">Kanepeye, kırık bacaklı şişko bir kancığın yanına oturuyorum, ama az mesafe bırakıyorum. Alçılı bacağını sehpanın üzerine dayamış, kirli alçıyla şeftali rengindeki şortunun arasında kalan beyaz kısım iğrenç bir biçimde şişmiş. Memeleri koca bira göbeğinin üzerine kadar iniyor, kahverengi bluzu beyaz, yağlı gövdesini bir arada tutmakta zorlanıyor. Yağlı, peroksit boyalı buklelerinin köklerinde iki santim uzunluğunda siyahlık var. Bana selam verme zahmetine katlanmıyor, fakat Forrester’ın ne olduğunu anlayamadığım ama muhtemelen benim görünümümle ilgili budalaca esprisine eşek anırmasını andıran utanç verici, korkunç bir kahkahayla karşılık vermekten geri kalmıyor. Forrester karşımdaki dökük koltuğa oturuyor, yüzü etli ama bedeni ince. Daha yirmi beşinde olmasına rağmen neredeyse bütünüyle kel. Son iki yıldaki saç kaybı şaşırtıcı, virüsü mü kaptı yoksa? Sanmıyorum ama. Sadece iyiler genç ölür derler. Normal koşullarda bir laf çakardım, ama şu anda anneannemi kolostomi torbası yüzünden aşağılamayı yeğlerim. Mikey benim adamım, unutmayalım.</p>

    <p class="normal1">Mikey’nin yanındaki koltukta gözlerini şişman dişi domuza, daha doğrusu şişkonun elindeki acemice sarılmış cigaralığa dikmiş, tehlikeli görünümlü bir hergele oturuyor. Şişko, cigaralığı tehlikeli görünümlü tipe geçirmeden önce abartılı, teatral bir fırt alıyor. Ölü böcek gözleri meraklı kemirgen yüzlerinin içine gömülü tiplere karşı nefret beslemem. Kötü olmayanları da vardır. Ama bu oğlanı ele veren giysileri; karşında olağanüstü tuhaflıkta biri var, diyor insana. Şu Windsor otellerinden birinde kaldığı kesin; Saughton, Bar L, Perth, Peterhead falan ve anlaşılan o ki uzun zamandan beridir orda. Lacivert İspanyol paça pantolon, siyah ayakkabı, yakası ve yenleri mavi çizgili polo-yaka kazak ve koltuğun arkalığına atılmış yeşil bir parka (bu amına koduğumun sıcağında!)</p>

    <p class="normal1">Kimse kimseyi tanıştırmıyor, ama bu benim taşak suratlı ikonum Mike Forrester’ın ayrıcalığı. Patron o ve bunun kesinlikle farkında. Orospu çocuğu bir tirada girip hiç ara vermeden konuşmaya başlıyor, yatmaya gidişini mümkün olduğunca geciktirmeye çalışan bir çocuk gibi. Bay Moda, Johnny Saughton diye söz edeceğim amcıktan, tek kelime etmiyor, fakat gizemli biçimde gülümseyip arada sırada gözlerini yapmacık bir esrimeyle yuvarlıyor. Timsah suratlı bir herif bu Saughton. Şişman Domuz, ki gerçekten tiksinç karının teki, uygun gördüğü yerde anırıp kıkırdayarak yalakalanıyor.</p>

    <p class="normal1">Bir süre bu palavraları dinledikten sonra ıstırabım ve mide bulantısı beni müdahale etmeye zorluyor. Yaptığım sessiz işaretler küçümseyici bir tavırla yok sayılınca araya giriyorum.</p>

    <p class="normal1">“Sözünü kestiğim için beni bağışla kanka, ama benim patenlerimi takmam gerek. Aletler burda mı?”</p>

    <p class="normal1">Tepki, Forrester’ın oynadığı boktan oyunun normlarına göre bile, feci abartılı.</p>

    <p class="normal1">“Kapa çeneni amcık ağızlı! Olacak iş değil. Ne zaman konuşacağını ben söylerim sana. Sen götünün deliğini açma. Sohbetten memnun değilsen siktirip gidersin. Konu kapanmıştır.”</p>

    <p class="normal1">“Kusura bakma birader…” İbnenin suyuna gitmekten başka çarem yok. Bu adam Tanrı benim için. Amcığın bokunu diş macunu olarak kullanmak için kırık cam parçaları üzerinde bin kilometre emeklerim ve bunu o da biliyor. ‘Michael Forrester’ın Bir Kabadayı Olarak Pazarlanması’ oyununda bir piyondan başka bir şey değilim. Onu tanıyan herkesin bildiği gibi, saçmalık derecesinde kusurlu kavramlara dayalı bir oyun bu. Dahası, Johnny Saughton’ın yararına oynandığı besbelli, ama bana dağıtılan boktan eli götün numarasını çevirdiğimde hak etmiştim.</p>

    <p class="normal1">Sonsuz gibi gelen bir süre daha katlanıyorum aşağılanmaya. Bana hiç koymuyor ama. Hiçbir şeyi sevmiyorum (eroinden başka) hiçbir şeyden nefret etmiyorum (eroine ulaşmamı engelleyecek güçlerden başka) ve hiçbir şeyden korkmuyorum (mal alamamaktan başka.) Ayrıca Forrester gibi bir yavşağın malı esirgemek gibi bir niyeti olsa, beni bu boktan oyundan geçirmeyeceğini çok iyi biliyorum.</p>

    <p class="normal1">Benden neden nefret ettiğini hatırlıyorum memnuniyet duygusuyla. Mike bir zamanlar ondan tiksinen bir hatuna tutulmuştu. Ben hatunu daha sonra becerdim. Ne benim için ne de söz konusu hatun için fazla bir şey ifade etmemişti, fakat Mike’ın içine oturmuştu. Çoğu insan bunu deneyimle ilişkilendirir, elde edemediğin şey için yanıp tutuşurken sana gümüş tepside sunulanlar umurunda bile olmaz. Hayat böyle, öyleyse seks niye diğer parçalarından farklı olsun? Ben de geçmişte böyle aksilikler yaşadım, ama bir şekilde üstesinden geldim. Herkesin başına gelmiştir. Sorun şu ki, bu göt, koca ağızlı habis bir sincap olduğu için bu basit kinleri biriktirmekten hoşlanıyor. Ama yine de seviyorum onu. Mecburum. Mal onda.</p>

    <p class="normal1">Mikey bu aşağılama oyunundan sıkılıyor. Haklı, bir sadist olarak bu oyundan aldığı haz plastik bir bebeğe iğne batırmaktan alacağı hazdan fazla olmasa gerek. Ona daha iyi bir oyun sunmak isterdim, ama donuk zekâlı dirseklerine karşılık verecek hâlim yok. Sonunda, “Para yanında mı?” diye soruyor.</p>

    <p class="normal1">Cebimden birkaç buruşuk banknot çıkarıp dokunaklı bir kölelik ruhuyla onları sehpanın üzerinde düzleştirmeye koyuluyorum. Sonra, hafif bir reverans ve Mike’ın Patron konumunun gerektirdiği hürmetle parayı ona doğru uzatıyorum. O anda Şişman Domuz’un bacağındaki alçıya siyah keçeli kalemle çizilmiş kocaman oku fark ediyorum, bacağının iç kısmında, yarığını işaret ediyor. Okun yanında büyük harflerle, ‘KAMIŞI BURAYA YERLEŞTİRİN’ yazıyor. Bağırsaklarımda bir hareketlenme daha oluyor, malı Mikey’den alıp ordan siktir olmaktan başka şey düşünemiyorum. Mikey parayı kapıp cebinden iki beyaz kapsül çıkararak beni fena şaşırtıyor. O güne kadar öyle bir şey görmemiştim. Sert ve bomba biçimindeler, üzerleri balmumu kaplı. Nerden geldiğini anlamadığım güçlü bir öfke kaplıyor içimi. Hayır, biliyorum nerden geldiğini. Bu tür güçlü duyguları sadece eroin ya da onun yokluğu uyandırabilir. “Ne lan bunlar?”</p>

    <p class="normal1">“Afyon. Afyon fitili.” Tonu farklı şimdi Mikey’nin. İhtiyatlı, neredeyse özür dileyen bir ton. Sert çıkışım hastalıklı ortak yaşamımızı parçalamış.</p>

    <p class="normal1">“N’apıcam lan bunları?” diyorum, düşünmeden. Sonra birden kafama dank ediyor ve gülümsüyorum. Mikey biraz rahatlıyor.</p>

    <p class="normal1">“Sana söylememi istiyor musun gerçekten?” diyor dudak bükerek. Az önce yitirdiği gücü bir ölçüde geri kazanmış. Saughton kişniyor, Şişman Domuz anırıyor. Fakat Mikey benim gülmediğimi fark edip devam ediyor: “Senin derdin iğne çakmak değil, değil mi? Acını hafifletecek, yatıştırıcı bi şey lazım sana, eroinden uzak tutacak bi şey, öyle değil mi? Bunlar mükemmel. Tam senin ihtiyacına göre tasarlanmış. Sisteminde eriyorlar, etkisi yükselip sonra yavaşça kayboluyor. Hastanelerde bunu kullanıyorlar, oğlum.”</p>

    <p class="normal1">“Yani bunları tavsiye ediyorsun, öyle mi?”</p>

    <p class="normal1">“Deneyimin sesine kulak ver,” diyor gülümseyerek, ama benden çok Saughton’a. Şişko Domuz yağlı başını geriye atıp sararmış iri dişlerini gösteriyor.</p>

    <p class="normal1">Ben de bana önerildiği gibi yapıyorum. Deneyimin sesini dinliyorum. İzin isteyip helâya gidiyor ve fitilleri büyük bir özenle kıçıma sokuyorum. Parmağımı kıçımın deliğine ilk sokuşum bu, midem bulanıyor biraz. Aynada kendime bakıyorum. Keçeleşmiş fakat terli kızıl saçlar, iğrenç sivilcelerle kaplı beyaz bir yüz. Sivilcelerin iki tanesi özellikle muhteşem; bunlar çıban sınıfına girer aslında. Biri yanağımda, diğeri çenemde. Şişko Domuz’la harikulade bir çift oluruz. Bir an için ikimizi Venedik kanallarında bir gondolda hayal ediyorum, sapık bir görüntü. Aşağı iniyorum, hâlâ acı içindeyim fakat işi kotardığım için memnunum.</p>

    <p class="normal1">“Biraz zaman alır,” diye homurdanıyor Forrester ben salona girerken.</p>

    <p class="normal1">“Bana mı söylüyorsun? Onları kıçıma soksaydım ancak bu kadar etkili olurlardı,” diye espriyi patlatıyor ve çabamın karşılığında Johnny Saughton’dan ilk gülümsememi alıyorum. Çarpık ağzının etrafındaki kanı görebiliyorum neredeyse. Şişko Domuz ise bana ilk doğan çocuğunu dini bir ayinle boğazlamışım gibi bakıyor. Onun o acılı, anlaşılmaz ifadesi bende üstüme işeyene kadar gülme isteği uyandırıyor. Mike’ın yüzünde çok incinmiş bir burada-esprileri-ben-patlatırım ifadesi var, fakat üzerimdeki gücünü yitirmiş olduğunu idrak ettiği de belli. Değiş tokuş tamamlandığında yitirdi o gücü. Alışveriş merkezinin otoparkındaki bir bok parçasından daha değerli değil artık benim için. Hatta, çok daha değersiz. Konu kapanmıştır.</p>

    <p class="normal1">“Neyse, daha sonra görüşürüz arkadaşlar,” diyorum Saughton ve Şişko Domuz’a başımı sallayarak. Saughton gülümseyip bütün odayı kapsayan dostane bir biçimde göz kırpıyor. Şişko Domuz bile kendini gülümsemeye zorluyor. Bu jestleri Mike’la aramızdaki güç dengesinin adamakıllı değiştiğinin bir başka kanıtı olarak kabul ediyorum. Mike, bunu onaylarcasına, kapıya kadar geçiriyor beni. “Şey, görüşürüz birader. Eee… Sana biraz sert davrandığım için kusura bakma. Şu Donnely ibnesi… herif sinirlerimi bozuyor. Birinci dereceden bi kafa sikici. Bütün hikâyeyi sonra anlatırım sana. Bana gücenmedin, değil mi, Mark?”</p>

    <p class="normal1">“Görüşürüz, Forry,” diye karşılık veriyorum; amcığı fazla kaygılandırmasa da, sesimin en azından huzurunu biraz kaçırmaya yetecek ölçüde tehdit içerdiğini umarak. İçimde bir parça onu tamamen yakmaya karşı ama. Rahatlatıcı bir düşünce aslında, fakat ona tekrar ihtiyaç duyabilirim. Bu tür düşüncelere kapılmak iyi değil. Böyle düşünmeye devam edersem eroini bırakmak için giriştiğim çabanın anlamı kalmayacak.</p>

    <p class="normal1">Merdivenin en alt basamağına vardığımda eroin krizini unutmuşum bile; yani nerdeyse. Sancılarım sürüyor, ama beni eskisi kadar rahatsız etmiyor. Fitillerin devreye girdiğini düşünerek kendimi avutmanın zırvalık olduğunu biliyorum, fakat bir tür plasebo etkisi yaptıkları da yadsınamaz. Özellikle fark ettiğim şeylerden biri bağırsaklarımdaki müthiş akışkanlık. İçim eriyor sanki. Beş-altı gün oldu sıçmayalı; şimdi geliyor gibi. Osuruyor ve hemen ardından altıma kaçırıyorum. Donumdaki yapışkan ıslaklığı hissetmemle nabzımın hızlanması bir oluyor. Frene asılıp büzgen kasımı sıkabildiğimce sıkıyorum. Olan oldu ama, hemen önlem almazsam durum iyice boka saracak. Forrester’a dönmeyi geçiriyorum aklımdan, ama o orospu çocuğuna tekrar bulaşmak istemiyorum şimdilik. Alışveriş merkezindeki ganyan bayinin arka tarafında bir helâ olduğu geliyor aklıma.</p>

    <p class="normal1">Duman kaplı odaya girip doğru helâya yollanıyorum. Manzaraya bak; iki tip kapıda durmuş döşemesinde zaten iki santim yüksekliğinde durağan bir sidik gölü oluşmuş helâya işiyorlar. Tuhaf bir biçimde eskiden gittiğim kaplıcaların ayak yıkama havuzlarını hatırlatıyor bana. Sonra o iki herif kamışlarını sallayıp, kirli bir mendili cebe koyarken göstereceğin özenle fermuarlarından içeri sokuyorlar. Tiplerden biri bana kuşkuyla bakıp yolumu kesiyor.</p>

    <p class="normal1">“Tuvalet tıkalı, birader. Oraya sıçamazsın.” İçindeki kahverengi suda tuvalet kâğıdı ve bok parçaları yüzen klozeti işaret ediyor.</p>

    <p class="normal1">Ona sert bir bakış attım. “Başka çarem yok arkadaş.”</p>

    <p class="normal1">“Eroin çakmayacaksın orda, değil mi?”</p>

    <p class="normal1">Bir bu eksikti. Muirhouse’un Charles Bronson’u. Charles Bronson bu amcığın yanında Michael J. Fox gibi kalır. Biraz Elvis’i andırıyor aslında, Elvis’in son halini; bodur ve çürümekte olan bir bokkafa.</p>

    <p class="normal1">“Siktir git.” İnfialim ikna edici olmalı, çünkü göt benden özür bile diliyor.</p>

    <p class="normal1">“Kusura bakma, birader. Fakat burayı atış poligonuna çevirmek isteyen bazı genç serseriler var. Bize hiç uymaz.”</p>

    <p class="normal1">“Amına koduğumun sapıkları,” diye ekliyor arkadaşı.</p>

    <p class="normal1">“İki gündür çıkmıyorum birader. Sıçmak zorundayım. İçersi gerçekten korkunç görünüyor, ama ya oraya sıçacağım ya da donuma. Uyuşturucu falan yok üzerimde. Alkolle başım yeterince belada zaten, başka bi şeye ihtiyacım yok.”</p>

    <p class="normal1">Anlayışla gülümseyip yolumdan çekiliyor göt. Kapının eşiğinden girmemle yerdeki sidiğin spor ayakkabılarıma sızması bir oluyor. Donum bok doluyken adamlara günlerdir sıçmadığımı söylemenin ne kadar saçma olduğunu idrak edip gülüyorum içimden. Kapının kilidinin yerinde olduğunu fark edip talihime şükrediyorum. Helâların durumunun korkunçluğunu hesaba katınca, şaşırtıcı.</p>

    <p class="normal1">Pantolonumu ve şortumu indiriyor, soğuk ve ıslak porselen klozete oturuyorum. Bağırsaklarımı boşaltıyorum; bağırsaklarım, midem, dalağım, karaciğerim, böbreklerim, kalbim, ciğerlerim ve kahrolası beynim kıç deliğimden klozete akıyor sanki. Sıçarken yüzümde sinekler uçuşup ürpermeme neden oluyorlar. Birini yakalamak için hamle yapıyorum, şaşkınlık ve memnuniyetle avucumun içinde vızıldadığını hissediyorum. Felç etmek için avucumu sıkıyorum. Açtığımda iri, iğrenç bir karasinek görüyorum. Kocaman, siyah, frenküzümünü andıran tüylü bir puşt.</p>

    <p class="normal1">Karşı duvara sürtüyorum hergeleyi; bağırsaklarını, dokusunu ve kanını mürekkep niyetine kullanarak işaretparmağımla önce ‘H’, sonra ‘I’, ardından ‘B” harfi çiziyorum. ‘S’ harfine başlıyorum ama malzeme tükenmek üzere. Sorun değil. Malzemesi bol olan ‘H’den biraz ödünç alıp ‘S’yi bitiriyorum. Altımdaki bok çukuruna düşmeden mümkün olduğunca arkama yaslanıp hayranlıkla eserimi seyrediyorum. Beni fazlasıyla rahatsız eden iğrenç karasinek bana fazlasıyla memnuniyet veren seyredilesi bir sanat eserine dönüştü. Bunun hayatımın başka alanlarında uygulayabileceğim olumlu bir metafor olduğunu düşünürken, yediğim haltı fark edip kısa süreliğine felce uğruyorum. Donakalıyorum. Sadece bir an için ama.</p>

    <p class="normal1">Klozetten sıçrayıp yere çömeliyorum ve dizlerim yerdeki sidik gölüne batıyor. Kot pantolonum aşağı kayıyor ve dizleri sidiği büyük iştahla emmeye başlıyor, ben farkında bile değilim ama. Gömleğimin yenini sıvıyorum, kısa bir süre kolumdaki kabuk bağlamış iğne izlerine bakarak kararsız kalıp ardından ellerimi ve dirseklerimi kahverengi suya daldırıyorum. Büyük bir özenle aranıyorum ve füzelerden biri hemen elime geliyor. Üzerine bulaşmış boku kısmen siliyorum. Biraz erimiş, ama yine de fazla zarar görmemiş. Lavabonun üzerine yerleştiriyorum. Diğerini bulmak birkaç kez daha dirseklerime kadar suya girmeyi ve pek çok Muirhouse ve Pilton bahisçisinin bokuna bulaşmayı gerektiriyor. Bir kez öğürüyor, fakat sonunda beyaz altın külçemi buluyorum, diğerinden daha iyi durumda üstelik. Suyun teması boktan bile daha çok iğrendiriyor beni. Kahverengi kollarım klasik amele yanığını çağrıştırıyor. Kolumu kubura kadar sokmak zorunda kaldığım için çizgi dirseğimin üzerinde bir yerde.</p>

    <p class="normal1">Suyun cildime teması beni ne kadar rahatsız etse de, kollarımı musluktan akan soğuk suda yıkıyorum. Hayatımın en titiz yıkanması olduğu söylenemez, ama ancak bu kadarına katlanabiliyorum. Sonra donumun temiz yerleriyle kıçımı silip boklu donu klozetin içinde yüzen diğer pisliklerin arasına fırlatıyorum.</p>

    <p class="normal1">Islak Levis kotumu giyerken helânın kapısı vuruluyor. Kokudan ziyade bacaklarımdaki ıslaklık midemi bulandırıyor biraz. Kapı daha sert vuruluyor bu kez.</p>

    <p class="normal1">“Hadi lan, patlıyoruz burda!”</p>

    <p class="normal1">“Sabret biraz, amına koyiyim.”</p>

    <p class="normal1">Fitilleri yutmayı düşünüyorum ama bu düşünceyi aklımdan hemen defediyorum. Makattan alınmak üzere tasarlanmışlardı ve üzerlerinde onları midemde tutmamı zorlaştırmaya yetecek kadar balmumu var hâlâ. Bağırsaklarımı tamamen boşalttığıma göre yavrularım orda daha güvende olacaklar muhtemelen. Sokuyorum onları kıçıma.</p>

    <p class="normal1">Ordan ayrılırken bahisçilerin tuhaf bakışlarına maruz kalıyorum; ama beni “hele şükür” gibisinden birkaç sitemle karşılayan çiş kuyruğundaki tiplerden ziyade, korkunç görünümümü fark eden birkaç başka bahisçinin bakışlarına. İçlerinden biri tehditkâr imalarda bile bulunuyor, ama çoğu önlerindeki formlara ya da ekrandaki koşuya odaklanmış. Dışarı çıkarken Elvis/Bronson elini kolunu ateşli bir biçimde ekrana doğru sallıyor.</p>

    <p class="normal1">Otobüs durağına geldiğimde ne denli sıcak bir gün olduğunu idrak ediyorum. Birilerinin Festival’in ilk günü olduğunu söylediğini hatırlıyorum. Tam festival havası doğrusu. Güneşin ıslak kotumu kurutmasını umarak durağın duvarına oturuyorum. 32 numaranın gelmekte olduğunu görüyor, ama ilgi duymadığım için yerimden kımıldamıyorum. Bir sonraki geliyor, çaba sarf edip biniyor ve Güneşli Leith’in yolunu tutuyorum. Temizlenmenin gerçekten zamanı geldi, diye geçiriyorum içimden yeni dairemin merdivenini tırmanırken.</p>

    <h3 class="normal2" id="calibre_toc_12"><span class="idebold">Tam Gaz</span></h3>

    <p class="normal1">Şu götten yemiş kankam, Rent Boy, kulağıma salyasını akıtmaktan vazgeçse çok sevineceğim. Önümüzdeki pilicin kıçında bi dizi BKÇ (belirgin külot çizgisi) var ve detaylı bi inceleme yapabilmek için bütün dikkatimi oraya vermem gerekiyor. Evet! Bu çok iyi gelecek bana! Tam gaz gidiyorum, amına koyiyim. Hormonlarımın bedenimde tilt makinesinin çelik topu gibi bi oraya bi buraya fırladığı günlerden biri, kafamın içinde zihinsel ışık ve ses patlamaları.</p>

    <p class="normal1">Peki Rent ne öneriyor, tam gezintiye çıkılacak bu güzelim havada? Amcık leş gibi alkol, meni ve haftalar önce boşaltılmış olması gereken çöp kokan dairesine gidip video seyretmemizi önerme küstahlığında bulunuyor. Perdeyi çek, içeri güneş ışığı girmesini engelle, beyin dalgalarına set çek ve onun elinde cigaralıkla ekranda beliren her şeyi bi moron gibi sırıtarak seyredişini izle. Non, non, non, Monsieur Renton. Leith işçi sınıfı ve eroinmanlarıyla hiçbi bok yemeden karanlık odalarda öylece oturacak adam değil Simone. <span class="ideitalik">Çünkü ben seni sevmek için yaratılmışım, güzelim, sen de beni…</span></p>

    <p class="normal1">…şişko karının teki benimle BKÇ sergileyen pilicin arasına girerek koca götüyle görüşümü kapatıyor. Tayt giyecek kadar da küstah amına koyiyim – Simone’un midesinin hassas doğasından tamamen ve bütünüyle habersiz!</p>

    <p class="normal1">“İşte narin bi piliç!” diyorum, müstehzi.</p>

    <p class="normal1">“Siktir git, seksist amcık,” diyor Rent Boy.</p>

    <p class="normal1">İbneyi umursamamak geliyor içimden. Kankalar zaman kaybından başka bi şey değil. Seni kendi sosyal, cinsel ve entelektüel sıradanlıklarına çekmeye hazırlar hep. Bana laf çaktığını sanma ihtimaline karşı haddini bildirmem gerek ama.</p>

    <p class="normal1">“Amcık sözcüğünü seksist sözcüğüyle aynı cümlede kullanmış olman senin, her konuda olduğu gibi bu konuda da, aynı bulanık ve sikindirik düşünce biçimine sahip olduğunun göstergesi.”</p>

    <p class="normal1">Feleğini şaşırıyor amcık. Durumu kurtarmak için acınası bi çaba sarf edip saçma sapan bi şeyler geveliyor. Rent Boy 0, Simone 1. Skoru ikimiz de biliyoruz. <span class="ideitalik">Renton, Renton, durum kaç kaç…</span></p>

    <p class="normal1">Ortalık amcık kaynıyor. <span class="ideitalik">O la la, hadi dansa, o la la, Simon dansa…</span> Her ırktan, renkten, inançtan ve milletten piliçler geziniyor ortalıkta. Evet oğlum, evet! Harekete geçmenin zamanı. İki Uzakdoğulu tip haritayı incelemekte. Simone ekspres, her zaman yardıma hazır. Sikmişim Rents’i, hıyarın teki, fazlasıyla Amerikan.</p>

    <p class="normal1">“Size yardımcı olabilir miyim? Nereye gidiyosunuz?” diye soruyorum. <span class="ideitalik">Bildik İşkoç konukşeverliği, evet, yoktur üştüne, diyor genç Sean Connery, yeni Bond, çünkü kızlar, bu yeni bağımlılık…”</span> “Royal Mile’ı arıyoruz,” diye karşılık veriyor kibar, İngiliz sömürgesi bi ses yüzüme. Ne biçim kayılır bu ufaklıklara. <span class="ideitalik">Simple Simon der ki, ellerinizi ayaklarınızın üstüne koyun…</span></p>

    <p class="normal1">Rent Boy amcık dolu bi fıçıda pörsümüş bi kamışı andırıyor tabii ki. Bazen bu denyonun, ereksiyonun yüksek duvarların üzerinden işemeye yaradığını sandığını düşünüyorum.</p>

    <p class="normal1">“Bizi takip edin. Gösteriye mi gidiyorsunuz?” Festival, piliçleri kovalamak için şahane bi zamandır.</p>

    <p class="normal1">“Evet.” Çin bebeklerinden biri elime üzerinde <span class="ideitalik">Brecht: Kafkas Tebeşir Dairesi, sahneye koyan Nottingham Üniversitesi Tiyatro Topluluğu</span> yazılı bi kâğıt parçası tutuşturuyor. Kuşku yok ki, yerel çocukların kan kanseri olmalarına neden olacak elektrik santrallerinde çalışmak üzere mezun olmadan önce sanata da el atmak isteyen sivilceli suratlı otuzbircilerden ya da fabrikaları kapatıp insanları yoksulluğa ve umutsuzluğa iten yatırım danışmanlarından oluşmuş bi tiyatro topluluğu söz konusu. Yine de sahnenin tozunu yutma meselesini sistemimizden atalım. Siktiğimin bok çuvalları, benimle aynı kanıda değil misin, Sean, bi zamanlar süt dağıtıcılığı yapan kafadar dostum benim? <span class="ideitalik">Evet, Şimon, şok doğru bi noktaya parmak baştın</span>. Koca Sean’la pek çok ortak yanımız var. İkimiz de Edina çocuğuyuz, ikimiz de eski süt dağıtıcısıyız. Ben sadece Leith güzergâhında dağıtım yapardım, oysa Sean, yaşlı osurukların dediğine bakılırsa, kentin bütün evlerine dağıtım yaparmış. Çocuk çalıştırma yasaları daha laçkaymış herhalde. Benzeşmediğimiz alanlardan biri, yakışıklılık. Simon o konuda Sean’dan daha Sean’dır.</p>

    <p class="normal1">Şimdi de Rents <span class="ideitalik">Galileo, Cesaret Ana, Baal</span> ve bütün o zırvalıklar üzerine bi şeyler geveliyor. Kancıklar etkilenmiş gibiler ama. Bayıltıncaya kadar sikin beni! Bu aptal götün kendine göre faydaları da var demek. Ne şaşırtıcı bi dünya. <span class="ideitalik">Evet Şimon, ne kadar çok görürşem, o kadar az inanıyorum.</span> Sen ve ben uşta, Sean.</p>

    <p class="normal1">Çinli kancıklar gösteriye gitmek üzere ayrılıyorlar, fakat daha sonra bi içki içmek için bizimle Deacons’da buluşmayı kabul ediyorlar. Rents gelemeyecek. Yüreğim paralandı, amına koyiyim. Ağlaya ağlaya uyuyakalacağım. Bayan Mogadon’la buluşması gerekiyormuş, güzel Hazel’la… iki pilici tek başıma idare etmem gerekecek… bara gitmeye karar verirsem tabii. İşi başından aşkın bi adamım ben. <span class="ideitalik">İnşan önce şorumluluklarını yerine getirmeli, değil mi Sean? Keşinlikle Şimon.</span></p>

    <p class="normal1">Rents’i başımdan defediyorum, gidip kendini uyuşturucuyla öldürsün. Ne biçim arkadaşlarım var benim. Spud, Second Prize<sup class="calibre3"><a class="footnote-link" href="../Text/trans_split_017.html#footnote-24318-2" id="footnote-24318-2-backlink">[2]</a></sup>, Begbie, Matty, Tommy. Bütün bu puştlar tek bi sözcüğü işaret ederler: SI-NIR-LI. Son derece sınırlı bi arkadaş çevresi. Umutsuzlardan, kerestelerden, haytalardan ve cankilerden gına geldi. Genç ve dinamik bi adamım ben, cemiyet merdivenlerinin basamaklarını hızla tırmanıyorum, çekilin önümden, açılın, açılın…</p>

    <p class="normal1">… Sosyalistler sürekli yoldaşlarından, sınıfından, sendikandan ve toplumundan söz ediyorlar. Sikmişim bütün bunları. Sağcılar patronlarından, ülkenden, ailenden söz ediyorlar. Onların taa amına koyiyim. Ben varım, BEN, Simon David Williamson, Bİ NUMARA, dünyaya karşı ve sonuç baştan belli. <span class="ideitalik">Bu kadar kolay bu iş…</span> Hepsinin amına koyiyim. <span class="ideitalik">Şınır tanımayan bireyşelliğine hayranım, Şimon. Şen bana gençliğimi anımşatıyorsun.</span> Bunu duymak beni şevindiriyor, Sean. Daha önce başkalarından da duydum aynı şeyi.</p>

    <p class="normal1">Aman… Hearts atkısı takmış sivilceli suratlı bi göt… Evet, bugün kendi sahalarında oynuyor amcıklar. Şuna bak; zevksizliğin doruk noktası. Erkek kardeşimi Hearts atkısıyla görmektense kız kardeşimi genelevde görmeyi yeğlerim, şaka etmiyorum… <span class="ideitalik">vay vay vay, kısrak gibi bi hatun daha… sırt çantalı… bronzlaşmış… hmmm…em, göm, em, göm…</span>hepimiz yıkılırız…</p>

    <p class="normal1">…nereye gitmeli… spor salonunda sıkı bi ter mi atsam, sauna ve solaryum da var artık… kasları toparlayalım… eroin korkuları tatsız bi anıdan ibaret artık. Çinli piliçler, Marianne, Andrea, Ali… hangi şanslı hatuna dalacağım bu gece? En iyi sikişen kim? Canım, benim elbette. Kulüpte bi çıtır da ayarlayabilirim. Dinamikler sihirli. Üç grup var; kadınlar, heteroseksüel erkekler ve eşcinsel erkekler. Eşcinsel erkekler kaslı kolları ve bira göbekleriyle kapı görevlilerini çağrıştıran heteroseksüel erkeklerin peşinde. Heteroseksüel erkekler kıvrak ve fit vücutlu yumuşak oğlanlara kesik kadınların peşinde. Kimse iştediğini elde edemiyor. Şen ve ben hariç, hı Sean? <span class="ideitalik">Keşinlikle Şimon.</span></p>

    <p class="normal1">Umarım son gittiğimde bana iş atan oğlan orda değildir. Kafeteryada HIV virüsü kaptığını söyledi bana, ama endişeye mahal yoktu, ölüm fermanı değildi, kendini hiç bu kadar iyi hissetmemişti. Ne tür bi amcık bi yabancıya böyle bi şey söyler? Palavradır muhtemelen.</p>

    <p class="normal1">Amına koduğumun kurnaz ibnesi… aklıma gelmişken, prezervatif almalıyım… ama Edinburgh’da bi hatunla yatıp HIV kapmak imkânsız. Küçük Goagsie’nin virüsü bu yolla kaptığını söylüyorlar, bana kalırsa ya damardan takılmıştır ya da oğlanlardan birini düzmüştür. Virüsü Renton, Spud, Swanney ve Seeker gibilerle eroin çakarak kapmamışsan, sana bulaşmayacak demektir… yine de… kaderi kışkırtmanın alemi yok… ama neden olmasın… en azından hâlâ burda olduğumu biliyorum, hâlâ hayattayım; bi hatunla yatıp parasını yeme fırsatı olduğu sürece, ki budur önemli olan, bu.</p>

    <p class="normal1">Kahrolası göğsümün ortasında sıkılmış bi yumruk gibi duran KARA DELİĞİ doldurabilecek başka bi bok bulamadım bugüne dek, çünkü yok.</p>

    <h3 class="normal2" id="calibre_toc_13"><span class="idebold">Aile İçinde Büyümek</span></h3>

    <p class="normal1">Annesinin kuşkuya yer bırakmayan öfke dolu bakışlarına rağmen Nina nasıl bir kusur işlediğini kestiremiyordu. İşaretler kafa karıştırıcıydı. Önce: Çekil yolumdan; sonra: Orada dikilip durma. Akrabalardan bir grup Alice yengesinin önünde etten bir duvar örmüştü. Nina bulunduğu yerden Alice’i göremiyordu, fakat odanın karşı tarafında kopan yatıştırıcı yaygaradan yengesinin oralarda bir yerde olduğu anlaşılıyordu.</p>

    <p class="normal1">Annesiyle göz göze geldi. Gözlerini Nina’ya dikmişti ve hydra’nın başlarından birini andırıyordu. Nur-içinde-yatsın ve çok-iyi-adamdı gibi teselli sözcüklerinin arasında Nina annesinin dudaklarında ‘Çay’ sözcüğünün belirdiğini gördü.</p>

    <p class="normal1">İşareti görmezden gelmeye çalıştı, fakat annesi anında tıslayıp sözcüklerini jet gibi gönderdi. “Daha çay yap.”</p>

    <p class="normal1">Nina elindeki <span class="ideitalik">NME</span> dergisini yere fırlattı. Koltuktan kalkıp büyük yemek masasına gitti, üzerinde çaydanlık ve neredeyse boş bir süt ibriği bulunan tepsiyi aldı.</p>

    <p class="normal1">Mutfağa girdi ve aynada kendine baktı; üstdudağının üzerindeki sivilceye odaklandı özellikle. Küt kesilmiş siyah saçları önceki gece yıkamış olmasına rağmen yağlı görünüyordu. Karnını ovuşturdu, sıvı ödemiyle şişti karnı. Regl olmak üzereydi. Bir bu eksikti şimdi.</p>

    <p class="normal1">Nina bu tuhaf matem festivaline ait hissetmiyordu kendini. Abartılı buluyordu. Andy dayısının ölümü karşısında sergilediği umursamazlık sadece kısmen yapmacıktı. Küçük bir çocukken en gözde dayısı olmuştu Andy, onu çok güldürürdü, ona öyle söylenmişti en azından. Gerçi biraz hatırlıyordu. Şunlar olmuştu örneğin; şakalaşma, gıdıklama, oynama, aşırı miktarlarda dondurma ve şekerleme. Şimdiki kendiyle o zamanki kendi arasında duygusal bir bağ kuramadığı için Andy dayısıyla da kuramıyordu. Bebeklik ve çocukluk günlerinden söz eden akrabalarını dinlerken utancından yerin dibine geçiyordu. Şimdiki hâlini reddetmek gibi geliyordu ona. Daha da kötüsü, yakışık almıyordu.</p>

    <p class="normal1">En azından mateme uygun giyinmişti, herkesin ona hatırlattığı gibi. Akrabalarını son derece sıkıcı buluyordu. Yaşamın acımasızlığına karşı sıradanlığa tutunuyorlardı; sıradanlık onları bir arada tutan tutkal görevi görüyordu.</p>

    <p class="normal1">“Bu kız siyah dışında hiçbir şey giymez. Benim zamanımda kızlar vampir gibi görünmektense canlı renkleri yeğlerlerdi.” Boab dayıydı bunu söyleyen; şişman, aptal Boab dayı. Akrabalar gülmüşlerdi. Herkes gülmüştü. Aptal, bayağı kahkahalar. Gülünç bir şey duymuş yetişkinlerin tepkisinden çok, okul kabadayısının yanında görünmeye çalışan ürkek çocukların asabi kahkahası. Nina ilk kez gülme eyleminin mizahla sınırlı olmadığını idrak etti. Acımasız Azrail’e karşı gerilim boşaltma işlevini de görüyordu. Andy’nin ölümü bu temayı herkesin kişisel gündeminde birinci sıraya oturtmuştu.</p>

    <p class="normal1">Su kaynadı. Nina çayı yapıp salona döndü.</p>

    <p class="normal1">“Üzülme, Alice. Elden bir şey gelmez, hayatım. İşte, Nina çayı getirdi,” dedi Avril teyzesi. Nina İngiliz çayına belki de fazla umut bağlandığını düşündü. Yirmi dört yıllık hayat arkadaşının yitirilişini telafi etmesi beklenebilir miydi?</p>

    <p class="normal1">“Kalp hastalığı başka bi şeye benzemiyor, çok kötü,” diye buyurdu Kenny dayısı. “Ama acı çekmedi hiç olmazsa. Şu büyük K harfiyle başlayan hastalıktan iyi, onunla acı çekerek çürüyorsun. Babamız da kalp krizinden gitti. Fitzpatrick’lerin laneti... Büyükbabandan söz ediyorum.” Nina’nın kuzeni Malcolm’a bakıp gülümsedi. Malcolm, Kenny’nin yeğeni olmakla birlikte, dayısından sadece dört yaş küçüktü ve ondan daha büyük gösteriyordu.</p>

    <p class="normal1">“Bir gün kalp sorunları, kanser manser, her şey unutulacak,” dedi Malcolm.</p>

    <p class="normal1">“Evet, evet. Tıp bilimi. Senin Elsa’n nasıl bu arada?” diye sordu Kenny sesini alçaltarak.</p>

    <p class="normal1">“Bir ameliyata daha girmesi gerekiyor. Fallopi tüpleriyle ilgili. Anladığım kadarıyla yaptıkları…”</p>

    <p class="normal1">Nina döndü ve odadan çıktı. Karısının çocuk doğurabilmek için geçirdiği ameliyatlardan başka bir şeyden konuşmazdı bu Malcolm. Ayrıntıları dinlemeye tahammülü yoktu. İnsanlar başkalarının bu tür şeyleri dinlemeye hazır olduklarını nasıl varsayıyorlardı? Bir kadın kafa ütüleyecek bir velet sahibi olmak için bütün bunlara nasıl olur da katlanırdı? Bir erkek karısını böyle bir şey yapmaya nasıl teşvik ederdi? Holü geçerken kapı zili çaldı. Cathy teyze ile Davie enişte gelmişlerdi. Leith’den Bonnyrigg’e oldukça çabuk varmışlardı.</p>

    <p class="normal1">Cathy teyze Nina’ya sarıldı “Ah, canım benim. Nerde? Alice nerde?” Nina severdi Cathy teyzesini. Teyzelerinin içinde en açık yürekli olan oydu ve Nina’ya çocuk muamelesi yapmazdı.</p>

    <p class="normal1">Cathy gidip önce görümcesi Alice’e sarıldı, sonra Nina’nın annesi olan kız kardeşi Irene’e, sonra erkek kardeşleri Kenny ve Boab’a, bu sırayla. Nina bu sırayı anlamlı buldu. Davie herkesi başını üzüntülü bir biçimde sallayarak selamladı.</p>

    <p class="normal1">“Tanrım, senin külüstür minibüsle bayağı çabuk geldiniz, Davie,” dedi Boab.</p>

    <p class="normal1">“Evet. Çevre yolu zaman kazandırıyor. Portobello sapağından girdim, Bonnyrigg’e gelmeden önceki sapaktan çıktım,” diye açıkladı Davie, göreviymiş gibi.</p>

    <p class="normal1">Zil çaldı yine. Doktor Sim’di bu kez gelen, aile doktoru. Dikkatli ve sorumluluğunun farkında, fakat aynı zamanda üzgün görünüyordu Sim. Aileye güven vermek için pragmatik gücünü muhafaza ederken, bir yandan da hareketleriyle ölçülü bir şefkat göstermek zorundaydı. Sim bunu başarabildiğini düşünüyordu.</p>

    <p class="normal1">Nina da öyle düşünüyordu. Teyzeleri bir rock grubunun etrafını saran grupiler gibi doktorun etrafını sardılar. Bir süre sonra Bob, Kenny, Cathy, Davie ve Irene Doktor Sim’i yukarı çıkardılar.</p>

    <p class="normal1">Onlar odadan çıkarlarken Nina reglinin başladığını hissetti. O da peşlerinden yukarı çıktı.</p>

    <p class="normal1">“Çekil yoldan!” diye tısladı Irene kızına.</p>

    <p class="normal1">“Tuvalete gidiyorum,” dedi Nina, kızgınlıkla.</p>

    <p class="normal1">Tuvalete girince siyah, dantel eldivenlerinden başlayarak giysilerini çıkardı. Zararın boyutunu inceledi ve akıntının külotuna geçtiğini fakat siyah çoraplarına bulaşmadığını gördü.</p>

    <p class="normal1">Yoğun ve koyu kan damlaları halıya düşerken, “Kahretsin,” dedi. Tuvalet kâğıdından birkaç şerit koparıp akıntıyı durdurmak için bacaklarının arasına bastırdı. Sonra banyo dolabına baktı, fakat ne tampon vardı ne de kadın pedi. Alice regl olamayacak kadar yaşlanmış mıydı? Muhtemelen.</p>

    <p class="normal1">Biraz tuvalet kâğıdı ıslatıp halıdaki lekelerin çoğunu silmeyi başardı.</p>

    <p class="normal1">Nina çabucak duşa girdi. Altını yıkadıktan sonra tuvalet kâğıdından bir ped yaptı. Külotu dışındaki giysilerini çabucak giydi. Külotunu lavaboda yıkadı, sıktı ve ceketinin cebine koydu. Üstdudağının üzerindeki sivilceyi sıktı ve kendini çok daha iyi hissetti.</p>

    <p class="normal1">Nina diğerlerinin odadan çıkıp aşağı indiklerini duyuyordu. Eve tahammül edemediğini hissetti ve oradan çıkıp gitmeyi arzuladı. Annesinden para istemek için fırsat kolluyordu zaten. Shona ve Tracy ile Calton Stüdyo’da çalan bir grubu dinlemek üzere Edinburgh’a gitmesi gerekiyordu. Regl olmuşken gidecek olmaktan memnun değildi, çünkü Shona’nın dediği gibi, erkekler ne yaparsan yap regl olduğunu anlıyorlardı; kokusunu alıyorlardı. Shona çok şey biliyordu erkeklere dair. Nina’dan bir yaş küçüktü, ama iki kez seks yapmıştı, bir kez Graeme Redpath ile bir kez de Aviemore’da tanıştığı Fransız bir çocukla.</p>

    <p class="normal1">Nina henüz kimseyle birlikte olmamıştı, bakireydi. Tanıdığı kızların neredeyse hepsi seksin boktan bir şey olduğunu söylüyorlardı. Oğlanlar salaktılar; fazlasıyla suratsız ve sıkıcıydılar ya da fazla heyecanlı. Oğlanların üzerinde bıraktığı etkiyi görmek hoşuna gidiyordu Nina’nın, onu seyrettiklerinde yüzlerinde beliren donuk ve alık ifadeyi görmek. Zamanı geldiğinde daha olgun biriyle seks yapacaktı. Daha yaşlı biriyle, ama ona kanlı gözleriyle ve dudaklarını hafifçe yalayarak köpek gibi bakan Kenny dayısı gibi biriyle değil. Kenny dayısının, yaşına rağmen, Shona ve diğer kızların birlikte oldukları beceriksiz oğlanlardan pek farklı olmayacağına dair tuhaf bir sezgisi vardı.</p>

    <p class="normal1">Konsere gidip gitmeme konusunda kararsız kalmakla birlikte, gitmemenin alternatifi evde kalıp televizyon seyretmekti. Daha doğrusu annesi ve objeler taşıyıcı kayışta belirir belirmez heyecanlanıp tiz ve gıcık sesiyle adlarını hızla saymaya başlayan sinir kardeşiyle <span class="ideitalik">Bruce Forsyth’ın Nesil Oyunu’</span>nu izlemek. Annesi salonda sigara içmesine bile izin vermiyordu. Oysa gerizekâlı erkek arkadaşı Dougie’nin içmesine ses çıkarmıyordu. O içtiğinde sigara kanser ve kalp krizinin nedeni olmaktan çıkıp hafif mizahi bir konuya dönüşüyordu. Nina sigara içmek için üst kata çıkmak zorunda kalıyor ve bundan nefret ediyordu. Odası soğuktu, doğalgaz sobasını yakıp odayı ısıtıncaya kadar bir paket Marlborough’yu bitirmek işten bile değildi. Bütün bunlara katlanamayacaktı. Riske girip konsere gidecekti.</p>

    <p class="normal1">Nina tuvaletten çıkarken Andy dayısına baktı. Ceset yatakta yatıyordu, üzeri örtülüydü. Hiç olmazsa ağzını kapatabilirlerdi, diye geçirdi içinden. Sarhoşken, futbol ya da siyaset üzerine tartışırken ölüm tarafından dondurulmuş gibi duruyordu. Ceset zayıf ve kuru görünüyordu, ama hep öyle olmuştu Andy. O ısrarcı, her zaman her yerde olan kemikli parmaklar tarafından kaburgalarından gıdıklandığı zamanları hatırladı. Andy her zaman ölmekteydi belki de.</p>

    <p class="normal1">Alice’in ödünç almaya değecek bir külotu olup olmadığına bakmak için şifonyerin çekmecelerini karıştırmaya karar verdi. Üst çekmecede Andy’nin çoraplarıyla külotları duruyordu. Alice’in iç çamaşırları bir alt çekmecedeydi. Alice’in iç çamaşırlarının çeşitliliği karşısında şaşkınlık geçirdi Nina. Aralarında Nina’nın üzerine tuttuğu ve neredeyse dizlerine kadar inen kocaman külotlar olduğu gibi, yengesinin giyeceğini asla tahmin edemeyeceği dantelli minik slipler de vardı. Bir tanesinin kumaşı Nina’nın siyah dantel eldivenlerinin kumaşına benziyordu. Külotun kumaşına bakmak için eldivenlerini çıkardı. O külotu beğenmesine rağmen çiçekli pembe bir külot seçip giymek üzere tuvalete döndü.</p>

    <p class="normal1">Aşağı indiğinde toplantının temel sosyal yağlayıcısı olarak çayın yerini alkolün almış olduğunu gördü. Doktor Sim elinde viskisiyle durmuş Kenny dayı, Boab dayı ve Malcolm ile sohbete dalmıştı. Malcolm’un doktora falop tüpleri hakkında bir şeyler sorup sormayacağını merak etti. Erkekler içkilerini metin bir tavırla yudumluyorlardı, bir görevi yerine getirirmiş gibi. Yasta olunmasına rağmen bir rahatlama duygusu vardı havada. Bu Andy’nin üçüncü kalp kriziydi ve artık rahmetli olduğuna göre telefonda Alice’in sesini her duyduklarında yürekleri ağızlarına gelmeden kendi hayatlarını sürdürebileceklerdi.</p>

    <p class="normal1">Bir başka kuzen gelmişti bu arada, Malky’nin kardeşi Geoff. Nina’ya nefretle akraba bir duyguyla baktı Geoff. Rahatsız edici ve tuhaf bir bakıştı. Salağın tekiydi ama. Nina’nın bütün kuzenleri öyleydi. Onun tanıdıkları en azından. Cathy teyzesiyle Glasgowlu bir Protestan olan Davie eniştesinin iki oğulları vardı: Askerlikten yeni terhis olmuş Billy ve uyuşturucu bağımlısı olduğu söylenen Mark. Ne Andy’yi ne de Bonnyrigg sakinlerini tanıdıkları için onlar gelmemişlerdi. Cenaze törenine geleceklerdi muhtemelen. Gelmeyebilirlerdi de. Cathy ile Davie’nin bir zamanlar bir oğulları daha vardı, fakat bir yıl kadar önce ölmüştü. Zihinsel ve fiziksel özürlü olduğu için hayatının büyük bir kısmını hastanede geçirmişti. Nina onu sadece bir kez görmüştü, tekerlekli iskemlesinde çarpık bir biçimde oturuyordu; ağzı açıktı ve boş boş bakıyordu. Cathy ve Davie onun ölümü hakkında ne hissetmişlerdi acaba? Yine üzülmüş fakat belki de rahatlamışlardı.</p>

    <p class="normal1">Kahretsin. Geoff konuşmak için ona doğru geliyordu. Nina bir keresinde onu Shona’ya göstermiş ve Shona onun İskoç pop grubu Wet Wet Wet’den Marti’yi andırdığını söylemişti. Nina, Marti’den de Wet Wet Wet grubundan da nefret ederdi, Geoff’in Marti’ye hiç benzemediğine karar vermişti.</p>

    <p class="normal1">“N’aber, Nina?”</p>

    <p class="normal1">“İyi. Yazık oldu Andy dayıya.”</p>

    <p class="normal1">“Evet. Ne denir ki?” dedi Geoff omuz silkerek. Yirmi bir yaşındaydı ve Nina onun çok yaşlı olduğunu düşünüyordu.</p>

    <p class="normal1">“Okul ne zaman bitiyor?” diye sordu Geoff.</p>

    <p class="normal1">“Seneye. Bu sene bırakacaktım ama annem bir sene daha sabretmemi istedi.”</p>

    <p class="normal1">“Seviye belirleme derslerinden alıyor musun?”</p>

    <p class="normal1">“Evet.”</p>

    <p class="normal1">“Hangilerini?”</p>

    <p class="normal1">“İngilizce, Matematik, Cebir, Sanat, Muhasebe, Fizik, Çağdaş Eğitim.”</p>

    <p class="normal1">“Geçecek misin?”</p>

    <p class="normal1">“Geçerim. Zor değiller. Matematik dışında.”</p>

    <p class="normal1">“Sonra ne yapacaksın?”</p>

    <p class="normal1">“İş bulacağım. Belki bir meslek kursuna giderim.”</p>

    <p class="normal1">“Üniversite sınavlarına hazırlanmayı düşünmüyor musun?”</p>

    <p class="normal1">“Ne gerek var?”</p>

    <p class="normal1">Geoff’in biraz düşünmesi gerekti. Bir süre önce İngiliz Edebiyatı bölümünden mezun olmuştu ve işsizdi. Onunla birlikte mezun olan arkadaşlarının çoğu işsizdi. “Güzel bir sosyal hayatın olur,” dedi.</p>

    <p class="normal1">Nina, Geoff’in ona nefretle değil de, şehvetle baktığını fark etti. Belli ki gelmeden önce içki içmiş, bu da çekingenliğini azaltmıştı.</p>

    <p class="normal1">“Gerçekten büyümüşsün, Nina,” dedi.</p>

    <p class="normal1">“Evet,” dedi Nina kızararak; ne yaptığının farkındaydı ve bu yüzden kendinden nefret ediyordu.</p>

    <p class="normal1">“Burdan çıkmaya ne dersin? Barlara girebiliyor musun? Bir yerde bir içki içerdik.”</p>

    <p class="normal1">Nina öneriyi tarttı. Her ne kadar Geoff okul geyiği yapsa da, orada kalmaktan iyiydi. Barda görüleceklerdi mutlaka, Bonnyrigg’di orası ve biri konuşacaktı. Shona ile Tracy’nin haberi olacak, o esmer ve daha yaşlı tipin kim olduğunu bilmek isteyeceklerdi. Kaçırılmayacak bir fırsattı bu.</p>

    <p class="normal1">Sonra Nina eldivenleri hatırladı. Dalgınlıkla onları Andy’nin odasındaki şifonyerin üzerinde unutmuştu. Geoff’den izin istedi. “Evet, olur. Önce tuvalete gitmem gerekiyor.”</p>

    <p class="normal1">Eldivenler şifonyerin üzerinde duruyorlardı. Eldivenleri alıp ceketinin cebine koydu, fakat o cebinde ıslak külotu olduğu için onları hemen çıkarıp öteki cebine attı. Dönüp Andy’ye baktı. Farklı görünüyordu. Terliyordu. Sonra seğirdiğini fark etti. Tanrım, emindi seğirdiğini gördüğünden. Andy’nin eline dokundu. Sıcaktı.</p>

    <p class="normal1">Nina koşarak aşağı indi. “Andy dayı! Galiba… galiba… gelseniz iyi olacak… Henüz gitmemiş gibi…”</p>

    <p class="normal1">Şaşkınlıkla baktılar ona. İlk tepkiyi Kenny verdi ve basamakları üçer üçer tırmanarak yukarı çıktı. Doktor Sim ile Davie de peşinden yukarı çıktılar. Alice sinirli bir biçimde seğirdi. Ağzı açıktı fakat olanları henüz kavramamıştı. “İyi adamdı… Bir kez olsun el kaldırmadı bana…” diye inledi yarı baygın. Fakat içinde bir şey onu diğerlerini izlemeye itti.</p>

    <p class="normal1">Kenny kardeşinin terli alnına ve eline dokundu.</p>

    <p class="normal1">“Yanıyor! Andy ölmemiş! ANDY ÖLMEMİŞ!”</p>

    <p class="normal1">Sim cesedi incelemek üzereyken Alice tarafından kenara itildi. Kadın baygınlık halinden çıkmıştı, pijamasıyla yatan sıcak bedenin üzerine kapandı.</p>

    <p class="normal1">“ANDY! ANDY, BENİ DUYUYOR MUSUN?”</p>

    <p class="normal1">Andy’nin başı yana kaykıldı, fakat aptal ve donuk ifadesi hiç değişmedi, bedeni hiç kımıldamadı.</p>

    <p class="normal1">Nina asabi bir biçimde kıkırdadı. Alice’i Andy’nin üzerinden alıp tehlikeli bir ruh hastasıymış gibi tuttular. Doktor Sim, Andy’yi muayene ederken kadın erkek herkes Alice’i yatıştırmaya çalışıyordu.</p>

    <p class="normal1">“Hayır. Üzgünüm. Bay Fitzpatrick ölü. Kalbi durmuş,” dedi Sim kederli bir ses tonuyla. Geriye çekilip elini yatak çarşafının altına soktu. Sonra eğilip yatağın altından beyaz bir kablo çekti ve kablonun üzerindeki düğmeyi kapattı.</p>

    <p class="normal1">“Biri elektrikli battaniyeyi açık unutmuş. Cesedin sıcaklığının ve terlemesinin nedeni bu,” dedi.</p>

    <p class="normal1">“Tanrım. Şu işe bak,” diye güldü Kenny. Geoff’in ona alev saçan gözlerle baktığını gördü. Kendini temize çıkarmak için, “Andy gülmekten altına işerdi. Mizah duygusu çok güçlüydü bildiğiniz gibi,” dedi. Avuçlarını açtı.</p>

    <p class="normal1">“Ne patavatsız adamsın… Alice burda…” diye kekeledi Geoff, öfkeyle. Sonra dönüp odadan çıktı.</p>

    <p class="normal1">“Geoff. Geoff. Dur bir dakika, dostum…” diye yakardı Kenny. Ön kapının çarpıldığını duydular.</p>

    <p class="normal1">Nina altına işeyeceğinden korktu. Bedeninin sarsılmasına neden olan gülme krizini engellemeye çalışırken iki yanına ağrılar saplandı. Cathy kolunu Nina’nın omzuna dayadı.</p>

    <p class="normal1">“Ziyan yok hayatım. Ağlamak iyi gelir,” dedi ve Nina bir bebek gibi ağlamakta olduğunu idrak etti. Cathy’nin kollarına yığıldı ve güçlü hıçkırıklarla sarsılırken bedenindeki gerilim çözülüp dışarı aktı. Bilinci anılarla, tatlı çocukluk anılarıyla dolup taştı. Andy ile Alice’e dair anılar, bir zamanlar orada, teyzesiyle eniştesinin evinde var olan mutluluğa ve sevgiye dair.</p>

    <h3 class="normal2" id="calibre_toc_14"><span class="idebold">Yılbaşı Gecesi Zaferi</span></h3>

    <p class="normal1">“Mutlu yıllar, küçük amcık seni!” Franco kolunu Stevie’nin başına doladı. Ayık ve sıkıntılı olan Stevie kendini akışa bırakmaya çabalarken boyun kaslarının yırtılır gibi olduğunu hissetti.</p>

    <p class="normal1">Franco’nun kutlamasına elinden geldiğince sıcak bir karşılık vermeye çalıştı. Ardından muhtelif Mutlu-Yeni-Yıl dilekleri geldi; kararsız elleri ezildi, kasılmış sırtı tokatlandı, kapalı ve tepkisiz dudakları öpüldü. Telefon, Londra ve Stella dışında hiçbir şey düşünemiyordu oysa.</p>

    <p class="normal1">Stella aramamıştı. Daha kötüsü, o Stella’yı aradığında evde bulamamıştı. Annesinde de değildi. Stevie Edinburgh’a dönerek meydanı Keith Millard’a bırakmıştı. Fırsatı değerlendirecekti orospu çocuğu. Şimdi birlikteydiler muhtemelen, dün gece oldukları gibi. Çapkın bir tipti Millard. Stevie de öyleydi. Stella da. Kötü bir birleşim söz konusuydu. Stella dünyanın en harikulade kadınıydı Stevie’nin gözünde. Bu da onu daha az çapkın kılıyordu; hatta, iffetli.</p>

    <p class="normal1">“Gevşe biraz amına koyiyim! Yılbaşı gecesi!” Önermekten çok emretmişti Franco. Tarzı buydu. İnsanlar iyi vakit geçirmeye zorlanmalılardı gerekirse.</p>

    <p class="normal1">Genellikle gerekmezdi. Herkesin kafası ürkütücü derecede iyiydi zaten. Bu dünyayı bir süre önce terk ettiği dünyayla uzlaştırmakta zorlanıyordu Stevie. Şimdi de herkesin ona baktığını hissediyordu. Kimdi bu insanlar? Ne istiyorlardı? Arkadaşlarıydılar ve onu istiyorlardı, buydu sorunun yanıtı.</p>

    <p class="normal1">Pikapta dönen şarkı bilincine matkap gibi işleyip sefaletini daha da artırdı.</p>

    <p class="indentmetinitalik"><span class="ideitalik">Bir kız sevdim, güzel mi güzel,</span></p>

    <p class="indentmetinitalik"><span class="ideitalik">Vadideki süpürge çalısı kadar tatlı,</span></p>

    <p class="indentmetinitalik"><span class="ideitalik">Süpürge çalısı kadar tatlı,</span></p>

    <p class="indentmetinitalik"><span class="ideitalik">Güzel, mor süpürge çalısı,</span></p>

    <p class="indentmetinitalik"><span class="ideitalik">Mary, İskoç yaban sümbülüm benim.</span></p>

    <p class="normal1">Herkes büyük bir hazla şarkıya katıldı. “Harry Lauder’ın üzerine yok. Yılbaşında, yani,” dedi Dawsie.</p>

    <p class="normal1">Etrafındaki yüzlerde gördüğü mutluluk kendi sefaletinin boyutlarını ortaya koyuyordu. Melankoli dipsiz bir kuyuydu ve o hızla düşüyor, iyi zamanlardan giderek uzaklaşıyordu. Güzel günler eziyet verici bir biçimde çok yakınında beliriveriyorlardı; etrafında yaşandıklarına tanık oluyordu. Zihni zalim bir zindandan farksızdı, tutsak ruhuna özgürlüğü şöyle bir gösteriyor, daha fazlasını esirgiyordu.</p>

    <p class="normal1">Export birasını yudumladı ve geceyi diğerlerinin keyfini fazla kaçırmadan atlatabilmeyi umdu. Asıl sorun Frank Begbie’ydi. Parti onun evinde veriliyordu ve Begbie herkesin eğlenmesi gerektiğine karar vermişti.</p>

    <p class="normal1">“Bu geceki maç için sana da bilet aldım, Stevie. Canlarına okuyacağız o Jambo amcıklarının,” dedi Renton ona.</p>

    <p class="normal1">“Maçı pub’da seyreden yok mu? Uydudan yayınlanacağını sanıyordum, hani.”</p>

    <p class="normal1">Stevie’nin tanımadığı ufak tefek, siyah saçlı bir kızla sohbet eden Sick Boy ona doğru döndü.</p>

    <p class="normal1">“Siktir git, Stevie. Londra’da çok kötü alışkanlıklar ediniyorsun, söylüyorum sana. Futbolu televizyonda izlemekten nefret ederim. Prezervatifle sikişmek gibi. Güvenli seks, güvenli futbol, güvenli şu, güvenli bu. Hadi hepimiz etrafımızda güvenli bi dünya inşa edelim,” dedi alaycı bir tonla, yüzünü ekşiterek. Sick Boy’un doğal öfkesinin boyutunu unutmuştu Stevie.</p>

    <p class="normal1">Rents de katıldı Sick Boy’a. Bu olağandışı, diye geçirdi içinden Stevie. Kedi köpek gibiydiler genellikle. Biri tatlı dese, öbürü bok derdi. “Naklen yayınları yasaklayıp tembel şişkoları kıçlarını kaldırıp stadyumlara gitmeye zorlamalılar.”</p>

    <p class="normal1">“Beni ikna ettin,” dedi Stevie uysal bir tonla.</p>

    <p class="normal1">Rents ile Sick Boy’un ittifakı fazla sürmedi.</p>

    <p class="normal1">“Kıç kaldırmaktan söz edene bak. Kanepe patatesinden farkın yok amına koyiyim. Eroine on dakika ara verirsen bu sene geçen sene gittiğinden daha çok maça gidersin,” dedi Sick Boy, dudak bükerek.</p>

    <p class="normal1">“Utanmadan konuşuyorsun bi de…” dedi Rents. Sonra Stevie’ye dönüp başparmağını Sick Boy’a doğru salladı. “Bu amcığa üzerinde taşıdığı uyuşturucular yüzünden Çizme dendiğini biliyor muydun?”</p>

    <p class="normal1">Didişmeye devam ettiler. Eskiden olsa Stevie bunun tadını çıkarırdı. Ama şimdi onu tüketiyordu.</p>

    <p class="normal1">“Unutma Stevie, Şubat ayında yanına gelip kalacağım bi süre,” dedi Rents ona. Stevie başını salladı. Rents’in bu meseleyi unutmuş olduğunu ya da vazgeçtiğini umuyordu. Rents arkadaşıydı, fakat uyuşturucu sorunu vardı. Londra’da Tony ve Nicksy ile takılıp eroine başlayacaktı yine. Sürekli işsizlik sigortası çeklerinin postalanabileceği yeni adresler peşindeydiler. Rents hiçbir zaman çalışmıyordu, ama parasız da kalmıyordu. Sick Boy da öyleydi, fakat o başkalarının parasını kendininmiş gibi görürdü.</p>

    <p class="normal1">“Maçtan sonra Matty’nin evinde parti var. Yeni dairesi Lorne Caddesi’nde. Sakın geç kalmayın,” diye bağırdı Frank Begbie onlara.</p>

    <p class="normal1">Bir parti daha. İş gibi geliyordu Stevie’ye bu partiler. Yılbaşı bitmek bilmeyecekti. Ancak ayın dördünde biraz hız kesmeye başlardı, partilerin arası uzamaya başladığında. Aralar uzaya uzaya hafta sonlarına kayacak ve hayat normale dönecekti.</p>

    <p class="normal1">Yeni gelenler vardı. Küçük daire dolup taşıyordu. Stevie, Dilenci<sup class="calibre3"><a class="footnote-link" href="../Text/trans_split_018.html#footnote-24318-3" id="footnote-24318-3-backlink">[3]</a></sup>’yi, yani Franco’yu hiç bu kadar kendiyle barışık görmemişti. Rab McLaughlin ya da diğer adıyla Second Prize, Begbie’nin perdelerinin arkasına kustuğunda saldırıya uğramamıştı örneğin. Second Prize haftalardır sarhoş dolanıyordu zaten. Yılbaşı elverişli bir kılıftan ibaretti onun gibiler için. Kız arkadaşı, Carol, onun bu davranışı karşısında sabrını yitirmiş, basıp gitmişti. Second Prize kızın orda olduğunun farkında değildi zaten.</p>

    <p class="normal1">Stevie mutfağa gitti, daha sessizdi orası, hem telefonun zilini duyma şansı vardı en azından. Yupi bir iş adamı gibi annesine gitmesi muhtemel yerlerin telefon numaralarını bırakmıştı. Ararsa onları Stella’ya versin diye.</p>

    <p class="normal1">Kentish Town’daki o ahırı andıran, nadiren gittikleri çirkin pub’da Stella’ya ona karşı hissettiklerini söylemişti. Yüreğini sonuna kadar açmıştı. Stella düşünmek için zamana ihtiyaç duyduğunu, bir şey diyemeyecek kadar şaşkın olduğunu söylemişti. Stevie İskoçya’dan döndüğünde onu arayacaktı. Ve konu kapanmıştı.</p>

    <p class="normal1">Pub’dan çıkıp kendi yollarına gitmişlerdi. Stevie spor çantasını omzuna asıp Kings Cross’a gitmek için tren istasyonuna doğru yürümeye başlamıştı. Durmuş, dönmüş ve Stella’nın köprüyü geçişini seyretmişti.</p>

    <p class="normal1">Ceketi, mini eteği, kalın, siyah yün çorapları ve topuklu botlarıyla yürürken uzun kahverengi bukleleri rüzgârda uçuşmuştu. Stevie dönüp ona bakar diye beklemişti. Dönmemişti ama. Stevie istasyonda bir şişe viski satın almış, tren gelinceye kadar şişenin dibini bulmuştu.</p>

    <p class="normal1">O günden beri de değişmemişti havası. Formika tezgâhın üzerine oturup yer karolarını inceledi. Franco’nun sevgilisi June girdi içeri, içki koyarken ona gülümsedi. June hiç konuşmaz, partilerde donup kalırdı. Franco ikisi için de yeterince konuşurdu zaten.</p>

    <p class="normal1">June çıktıktan sonra Nicola girdi içeri, ardından da onu sadık bir köpek gibi salyaları akarak izleyen Spud.</p>

    <p class="normal1">“Hey… Stevie… Mutlu Yıllar… hani…” dedi Spud sözcükleri yayarak.</p>

    <p class="normal1">“Biz görüştük Spud. Dün gece Tron’da birlikteydik. Hatırladın mı?”</p>

    <p class="normal1">“Hı… evet. Kendine dikkat kedioğlan,” dedi Spud bir şişe elma şarabı kaparak.</p>

    <p class="normal1">“İyi misin, Stevie? Londra nasıl?” diye sordu Nicola.</p>

    <p class="normal1">Tanrım, hayır, diye geçirdi içinden Stevie. Nicola ile konuşmak kolaydır. Şimdi ona içimi dökmeye başlayacağım… Hayır, dökmeyeceğim… Evet, dökeceğim.</p>

    <p class="normal1">Stevie konuşmaya başladı. Nicola hoşgörüyle dinledi. Spud arada sırada bütün bu olanları “fazlasıyla ağır” bulduğunu söyleyerek anlayışlı bir biçimde başını sallıyordu.</p>

    <p class="normal1">Stevie kendini rezil ettiğini hissediyordu, ama yine de konuşmadan duramıyordu. Nicola’yı kim bilir ne kadar sıkmıştı, Spud’ı bile. Elinde değildi ama. Spud sonunda mutfağı terk etti, onun yerini Kelly aldı. Sonra Linda katıldı onlara. Salonda futbol tezahüratları söyleniyordu muhtemelen.</p>

    <p class="normal1">Nicola sağduyulu önerilerde bulundu: “Ya telefon et, ya onun seni aramasını bekle ya da onu görmeye git.”</p>

    <p class="normal1">“STEVİE! İÇERİ GEL AMCIK!” diye kükredi Begbie. Stevie boyun eğip Frank’in onu salona sürüklemesine izin verdi. “Mutfakta manitalara iş koyuyorsun demek. Şurda duran yapmacık ibneden bile betersin, şu caz püristinden.” Bir süre önce sohbet ederlerken gördüğü hatunla yiyişmekte olan Sick Boy’u işaret etti. Bir ara Sick Boy’un kendini kıza “caz püristi” olarak tanımladığını duymuşlardı.</p>

    <p class="indentmetinitalik"><span class="ideitalik">Düştük yeşil Dublin yollarına – Kraliçeyi salla</span></p>

    <p class="indentmetinitalik"><span class="ideitalik">Parlar miğferlerimiz ışıkta – Hun’ları salla</span></p>

    <p class="indentmetinitalik"><span class="ideitalik">Kasaturalarımız keskin, silahlarımız hazır</span></p>

    <p class="indentmetinitalik"><span class="ideitalik">Thompson tüfeklerimizin sesi yankılanır.<sup class="calibre3"><a class="footnote-link" href="../Text/trans_split_019.html#footnote-24318-4" id="footnote-24318-4-backlink">[4]</a></sup></span></p>

    <p class="normal1">Stevie somurtarak oturdu. Bu gürültüde telefonun zilini duyması mümkün olmayacaktı.</p>

    <p class="normal1">“Kesin şimdi sesinizi!” diye bağırdı Tommy. “Bu en sevdiğim şarkı.” The Wolftones <span class="ideitalik">Banna Strand</span> şarkısına girdi. Tommy parçayı mırıldanmaya başladı, birkaç kişi ona eşlik etti.</p>

    <p class="indentmetinitalik"><span class="ideitalik">Ooh, ıssız Ba-nna sahiliiiiii.</span></p>

    <p class="normal1">Wolftones <span class="ideitalik">James Connoly’</span>yi söylemeye başladığında kimilerinin gözleri nemlendi. “Müthiş bi asi, olağanüstü bi sosyalist ve büyük bi Hibby<sup class="calibre3"><a class="footnote-link" href="../Text/trans_split_020.html#footnote-24318-5" id="footnote-24318-5-backlink">[5]</a></sup>. James Connoly diyorum, amcık,” dedi Gav, başını kasvetli bir biçimde sallayan Renton’a.</p>

    <p class="normal1">Kimi şarkıya eşlik etti, diğerleri müziğe rağmen sohbet etmeye çalıştı. Fakat, <span class="ideitalik">The Boys of the Old Brigade<sup class="calibre3"><a class="footnote-link" href="../Text/trans_split_021.html#footnote-24318-6" id="footnote-24318-6-backlink">[6]</a></sup></span> başladığında herkes katıldı. Sick Boy bile yiyişmeye ara verdi.</p>

    <p class="indentmetinitalik"><span class="ideitalik">Ba-bam, ne-den böyle hü-zün-lü-süün</span></p>

    <p class="indentmetinitalik"><span class="ideitalik">Bu gü-ze-lim Pas-kal-ya sa-ba-hın-daaa</span></p>

    <p class="normal1">“Söyle amcık!” dedi Tommy, Stevie’nin kaburgalarına bir dirsek yerleştirerek. Stevie’nin eline bir kutu bira daha tutuşturdu ve kolunu boynuna doladı.</p>

    <p class="indentmetinitalik"><span class="ideitalik">Doğ-duk-la-rı top-rak-lar yü-zün-deeen</span></p>

    <p class="indentmetinitalik"><span class="ideitalik">İr-lan-da-lı-lar gu-rur ve se-vinç do-luy-keeen</span></p>

    <p class="normal1">Bu hep birlikte şarkı söyleme tarzı Stevie’yi kaygılandırıyordu. Avazları çıktığı kadar şarkı söyleyerek güçlü bir kardeşliğin parçası olduklarını hissediyorlardı. Şarkının dediği gibi, “savaşa çağrı” müziğiydi bu, İskoçya ya da Yılbaşı’yla ilgisi yoktu. Savaş müziğiydi. Stevie kimseyle savaşmak istemiyordu. Ama harikulade bir şarkıydı aynı zamanda.</p>

    <p class="normal1">Alkolle arka plana itilen akşamdan kalmalıkların üzerine benzin dökülüyordu şimdi. Ürkütücü derecede güçlenmişlerdi. Gerçekle yüzleşme zamanı gelinceye dek içmeye devam edeceklerdi, yani bütün adrenalin son damlasına kadar tüketilinceye dek.</p>

    <p class="indentmetinitalik"><span class="ideitalik">Tıp-kı se-nin gibi bir oğ-lan-dııım</span></p>

    <p class="indentmetinitalik"><span class="ideitalik">IRA’ya ka-tıl-dıııım</span></p>

    <p class="normal1">Holdeki telefon çaldı. Telefonu June açtı, fakat Begbie ahizeyi elinden kapıp onu itti. June bir hayalet gibi salona döndü.</p>

    <p class="normal1">“Kimi? NE? KİMİ? STEVIE Mİ? TAMAM, Bİ DAKKA. BU ARADA, MUTLU YILLAR YAVRUM…” Franco ahizeyi masanın üzerine koydu. “Her kimsen amına koyiyim…” Salona döndü. “Stevie. Hatunun teki telefonda seni istiyor. Bi şeyler geveledi. Londra’dan arıyor.”</p>

    <p class="normal1">“Vay canına! Seni puşt!” diye güldü Tommy, Stevie kanepeden ayağa fırlarken. Yarım saattir çişi vardı, ama bacaklarına güvenememişti. Şimdi mükemmel çalışıyorlardı.</p>

    <p class="normal1">“Steve?” Her zaman ‘Stevie’ yerine ‘Steve’ diye hitap ederdi ona. Londra’da herkes öyle hitap ederdi. “Nerdeydin?”</p>

    <p class="normal1">“Stella… Nerde miydim? Dün bütün gün seni aradım. Sen nerdeydin? N’apıyosun?” Az kalsın kiminlesin diye soracaktı, fakat son anda kendini tuttu.</p>

    <p class="normal1">“Lynne’deydim,” dedi Stella. Elbette. Ablasında. Chingford ya da bir o kadar sıkıcı ve korkunç bir yer işte. Bir coşku dalgası kabardı Stevie’nin içinde.</p>

    <p class="normal1">“Yeni yılın kutlu olsun!” dedi, rahatlamış ve içi içine sığmayarak.</p>

    <p class="normal1">Hattan bip sesleri geldi, sonra makineye bozuk para atıldı. Evden aramıyordu Stella. Nerdeydi? Millard ile bir pub’da mı?</p>

    <p class="normal1">“Senin de yeni yılın kutlu olsun, Stevie. Kings Cross’tayım. On dakika sonra Edinburgh trenine bineceğim. On bire çeyrek kala beni garda karşılar mısın?”</p>

    <p class="normal1">“Ne! Şaka mı bu? On bire çeyrek kala başka hiçbi yerde olamam ki. Bu aldığım en güzel yeni yıl hediyesi… geçen gece söylediklerim… şimdi daha da eminim, biliyor musun…”</p>

    <p class="normal1">“Buna sevindim, çünkü ben de sana âşığım… Seni düşünmekten başka bi şey yapmadım.”</p>

    <p class="normal1">Stevie yutkundu. Gözlerinde yaşların biriktiğini hissetti. Bir tanesi yatağından ayrılıp yanağından aşağı süzüldü.</p>

    <p class="normal1">“Steve… İyi misin?” diye sordu Stella.</p>

    <p class="normal1">“Hiç bu kadar iyi olmamıştım, Stella. Seni seviyorum. Eminim bundan, palavra sıkmıyorum.”</p>

    <p class="normal1">“Kahretsin… bozukluğum kalmadı. Benimle oyun oynama Steve, şakası yok bunun… On bire çeyrek kala görüşürüz… Seni seviyorum.”</p>

    <p class="normal1">“Seni seviyorum! SENİ SEVİYORUM!” Bip sesleri duyuldu ve hat kesildi.</p>

    <p class="normal1">Stevie ahizeyi şefkatle tuttu, Stella’nın bir parçasıymış gibi. Sonra yerine koydu ve işemeye gitti. Hiç bu kadar hayat dolu hissetmemişti kendini. Klozete dökülen kokuşmuş sidiğini seyrederken şahane hayaller kurdu. Bütün dünyayı kucaklayan güçlü bir sevgi dalgası kabardı içinde. Yılbaşıydı. <span class="ideitalik">Auld Lang Syne</span>. Herkesi seviyordu, en çok da Stella’yı ve partideki arkadaşlarını. Kankalarını. Sıcak kalpli asiler; toprağın tuzu. Buna rağmen, Jambo’ları da seviyordu. İyi insanlardı; takımlarını destekliyorlardı sadece. Pek çoğuna yeni yıl ziyaretinde bulanacaktı, maçın sonucu ne olursa olsun. Stella’yı kentin muhtelif yerlerindeki partilere götürmek çok keyifli olacaktı. Şahane olacaktı. Futbol ligleri aptalca ve anlamsız bir zırvalıktı; işçi sınıfının birleşmesini engelliyor, burjuvazinin egemenliğini rakipsiz kılıyordu. Stevie kafasında çözmüştü her şeyi.</p>

    <p class="normal1">Doğru salona gitti ve pikaba The Proclaimers’ın <span class="ideitalik">Sunshine On Leith</span> plağını koydu. Nereye giderse gitsin orası yurduydu, bunlar da onun hemşerileri ve bu gerçeği kutlamak istiyordu. Birkaç homurtudan sonra şarkı etkisini gösterdi. Bir önceki plağın çıkarılmasına itirazlar Stevie’nin coşkulu ruh hâli idrak edildiğinde kesildi. Stevie, Tommy, Rents ve Dilenci’nin sırtına sertçe vurdu, yüksek sesle şarkı söyledi, Kelly ile vals yaptı ve diğerlerinin geçirdiği değişimin aşikârlığına dair tepkisini umursamadı.</p>

    <p class="normal1">“Aramıza hoş geldin,” dedi Gav ona.</p>

    <p class="normal1">Coşkusu maç boyunca sürdü, oysa diğerlerinin keyfi kaçmıştı. Bir kez daha arkadaşlarından uzak düşmüştü. Önce mutluluklarını paylaşamamıştı, şimdi de üzüntülerini paylaşamıyordu. Hibs yeniliyordu Hearts’a. İki takım da inanılmaz sayıda atak yapıyordu; okul maçından farksızdı, fakat Hearts bazı atakları gole çevirmişti. Sick Boy başını ellerinin arasına almıştı. Franco sahanın diğer tarafında dans eden Hearts taraftarlarına pis pis bakıyordu. Rents yüksek sesle teknik direktörün istifasını talep etti. Tommy ile Shaun savunmanın yetersizliğinden yakınarak yenen gollerin suçunu paylaştırmaya çalıştılar. Gav hakemin masonik eğilimlerine küfrederken Dawsy hâlâ Hibs’in değerlendiremediği fırsatlara hayıflanıyordu. Stevie için hiçbir önemi yoktu bütün bunların. Âşıktı o.</p>

    <p class="normal1">Maçtan sonra gara gidip Stella’yı karşılamak üzere diğerlerinden ayrıldı. Hearts taraftarlarının çoğu da aynı yöne doğru gidiyorlardı. Stevie negatif elektriğin farkında bile değildi. Tiplerden biri Stevie’nin yüzüne bağırdı. 4–1 kazandılar amcıklar, diye geçirdi içinden. Daha ne istiyorlardı? Kan mı? Öyle anlaşılıyordu.</p>

    <p class="normal1">Stevie yol boyunca yaratıcılıktan yoksun pek çok hakarete katlandı. ‘Hibby orospu çocuğu’ ya da ‘<span class="ideitalik">Fenian</span> amcık’tan daha iyisini bulabilmeleri gerekir, diye geçirdi içinden. Arkadaşlarının gazına gelen bir tip ona arkadan çelme takmaya çalıştı. Atkısını çıkarmayı akıl edememişti. Kimin aklına gelirdi? O bir Londra çocuğuydu artık, bütün bu zırvalığın o anki hayatıyla ne ilgisi vardı? Kendi sorusunu yanıtlamaya çalışmak bile gelmedi içinden.</p>

    <p class="normal1">Perona geldiğinde bir grup taraftar ona doğru geldi. “Hibby orospu çocuğu!” diye bağırdı gençlerden biri.</p>

    <p class="normal1">“Yanılıyorsunuz çocuklar. Borussia Munchengladbach taraftarıyım ben.”</p>

    <p class="normal1">Ağzının kenarına bir yumruk indiğini hissetti ve kan tadı aldı. Birkaç da tekme yedi grup uzaklaşırken.</p>

    <p class="normal1">“Yeni yılınız kutlu olsun! Size sevgi ve barış diliyorum, Jambo kardeşlerim!” diye bağırdı arkalarından, sonra yarılmış, şiş dudağını emdi.</p>

    <p class="normal1">“Bu herif kafayı yemiş,” dedi tiplerden biri. Stevie dönüp tekrar üzerine geleceklerini sandı, fakat karşı yönde ilerleyip Asyalı bir kadınla iki çocuğunu hedef aldılar.</p>

    <p class="normal1">“Amına koduğumun Pakistanlı kaltağı!”</p>

    <p class="normal1">“Siktirin gidin memleketinize.”</p>

    <p class="normal1">Koro halinde goril sesleri çıkarıp goril hareketleri yaptılar.</p>

    <p class="normal1">“Ne kadar duyarlı ve sevimli gençler,” dedi Stevie, ona bir tavşanın sansara baktığı gibi bakan kadına. Kadın dili dolanarak konuşan, dudağı patlamış ve leş gibi alkol kokan bir başka beyaz gençle karşı karşıyaydı. Üstelik bir futbol atkısı daha görüyordu, onu taciz eden gençlerin atkılarına benzer bir atkı. Atkının renklerinin farklı olmasının da bir önemi yoktu kadın açısından. Haklı, diye düşündü Stevie üzüntüyle. Yeşil atkılıların tacizine uğraması da aynı ölçüde mümkündü. Her taraftar kitlesinin kendi densizleri vardı.</p>

    <p class="normal1">Tren yirmi dakika kadar gecikti; Britanya Demiryolları ölçülerine göre mükemmel bir performans sayılırdı bu. Stella trende miydi acaba? Stevie kuruntuya kapıldı. Korku dalgaları yayıldı bedenine. Kaybedecek çok şey vardı. Her zamankinden çok. Onu göremiyordu, zihninde bile canlandıramıyordu. Sonra birden karşısında buldu, düşünden daha gerçek, hatta daha güzel. Gülümsemesindeydi sır, duygularına karşılık veren bakışında. Stevie aralarındaki kısa mesafeyi koşarak katedip ona sarıldı. Uzun süre öpüştüler. Ayrıldıklarında peron boşalmış, tren Dundee’ye doğru yola çıkmıştı bile.</p>

    <h3 class="normal2" id="calibre_toc_15"><span class="idebold">Söylemeye Gerek Yok</span></h3>

    <p class="normal1">Yan odadan gelen feryatları duydum. Pencerenin cumbasında sızmış olan Sick Boy, ıslık duymuş çoban köpeği gibi dikkat kesildi. Ürpermiştim. Yüreğime işlemişti o feryat.</p>

    <p class="normal1">Lesley çığlık atarak odaya girdi. Korkunçtu. Çığlıkları kesmesini diledim. Hemen. Buna dayanamazdım. Hiçbirimiz dayanamazdık. O anda değil. Hayatımda hiçbir şeyi onun o anda çığlıkları kesmesini istediğim kadar istemedim.</p>

    <p class="normal1">“Bebek gitti… bebek gitti… Dawn… tanrım… tanrım…” Korkunç çığlıklarının arasında ancak bu kadarını seçebildim. Lesley külüstür kanepeye yığıldı. Gözlerim arkasındaki duvarın üzerindeki kahverengi lekeye takıldı. Nasıl gelmişti o oraya?</p>

    <p class="normal1">Sick Boy ayağa kalkmış, gözlerini kurbağa gibi açmıştı. Evet, bir kurbağayı çağrıştırdı bana. Uyuklarken birden yerinden sıçramış olmasıyla da ilgiliydi. Bir an için Lesley’e baktı, sonra yatak odasına gitti. Matty ile Spud ne olduğunu anlamaya çalışarak etrafa bakındılar, eroin bulanıklığının içinde olmalarına rağmen çok kötü bir şeyler olduğunu hissetmişlerdi. Ben biliyordum ne olduğunu. Tanrım, hemen anlamıştım. Ne zaman çok kötü bir şey gerçekleşse ettiğim lafı ettim.</p>

    <p class="normal1">“Ben birazdan malı kaynatacağım,” dedim onlara. Matty’nin bakışları beni deldi. Başını salladı. Spud ayağa kalktı, kanepeye gidip Lesley’in yanına oturdu. Lesley başını ellerinin arasına almıştı. Bir an için Spud’ın ona dokunacağını sandım. Umdum dokunmasını. İçimden yalvardım dokunması için, ama öylece oturup Lesley’e bakmakla yetindi. Bulunduğum yerden bile Lesley’in ensesindeki bene baktığını biliyordum.</p>

    <p class="normal1">“Benim yüzümden… benim yüzümden,” diye ağladı Lesley ellerinin arasından.</p>

    <p class="normal1">“Şey, Les… hani, Mark malı kaynatıyor… yani, anlıyorsun değil mi… hani…” dedi Spud ona. Son birkaç gündür ağzından duyduğum ilk sözlerdi bunlar. Amcık bu süre zarfında konuşmuştu elbette. Konuşmuş olmalıydı, bir şeyler söylemişti mutlaka.</p>

    <p class="normal1">Sick Boy girdi içeri. Boynu gerilmiş, görünmez bir tasmanın sınırlarını zorlar gibiydi. Sesi korkunçtu. <span class="ideitalik">Şeytan</span> filmindeki iblisi çağrıştırdı bana. Ödümüzü patlattı.</p>

    <p class="normal1">“Amına koyiyim… hayat nasıl ya? Böyle bi şey olduğunda n’aparsın avradını sikiyim? N’aparsın?”</p>

    <p class="normal1">Onu hiç böyle görmemiştim ve neredeyse hayatım boyunca tanıyorum orospu çocuğunu. “N’oldu, Si? Durum nedir?”</p>

    <p class="normal1">Üzerime geldi. Beni tekmeleyecek sandım. Kankayız ama daha önce birbirimize vurmuşluğumuz var, alkol ya da öfkenin etkisiyle birimiz diğerini kızdırdığında. Ciddiye alınacak bir şey değildi, öfke patlaması sadece. Kankalar arasında olur böyle. Şimdi hiç zamanı değildi ama; iğne yapma zamanıydı, her yerim sızlıyordu. Kemiklerim milyonlarca parçaya ayrılırdı bana bir tekme atsaydı. Başıma dikildi. Çok şükür. Teşekkürler, Sick Boy, Simon.</p>

    <p class="normal1">“Yaraklara geldik. Anamız sikildi!” diye inledi, tiz ve umutsuz bir sesle. Arabanın altında kalmış, amcığın tekinin gelip sefaletine son vermesini bekleyen bir köpeği andırıyordu.</p>

    <p class="normal1">Matty’yle Spud ayağa kalkıp yatak odasına gittiler. Ben de Sick Boy’u kenara itip onları izledim. Daha bebeği görmeden ölümü hissettim odada. Karyolada yüzüstü yatıyordu. Soğuk ve ölüydü, gözlerinin etrafı mosmor. Emin olmak için dokunmak gerekmiyordu. Bir çocuğun dolabının köşesine fırlatılmış oyuncak bir bebek gibi yatıyordu orda. O kadar küçük. Minicik. Küçük Dawn. Yazık, yazık.</p>

    <p class="normal1">“Küçük Dawn… inanmıyorum. Günah lan bu…” dedi Matty, başını sallayarak.</p>

    <p class="normal1">“Katlanılır gibi değil… amına koyiyim, hani…” Spud çenesini göğsüne dayayıp yavaşça soluğunu bıraktı.</p>

    <p class="normal1">Matty başını sallamaya devam ediyordu. İçeriye doğru patlayacakmış gibi bir hali vardı.</p>

    <p class="normal1">“Ben siktir olup gidiyorum burdan. Dayanamayacağım.”</p>

    <p class="normal1">“Amına korum Matty! Kimse burayı terk etmeyecek!” diye bağırdı Sick Boy.</p>

    <p class="normal1">“Sakin ol oğlum. Sakin ol,” dedi Spud, sesinin tonu sakinlikten olabildiğince uzak.</p>

    <p class="normal1">“Buraya mal zulaladık. Bu sokak haftalardır narkotiklerin gözetimi altında. Şimdi çıkarsak kesin enseleniriz. Dışarısı polis kaynıyor,” dedi Sick Boy, kendini toparlamaya çalışarak. Polis düşüncesi zihnimizi her zaman meşgul ederdi. Uyuşturucu söz konusu olduğunda klasik liberal eğilimliydik ve her tür devlet müdahalesine şiddetle karşıydık.</p>

    <p class="normal1">“Evet, ama yine de burdan siktir olmakta yarar var belki. Biz ortalığı toparlayıp gittikten sonra Lesley ambulans ya da polis çağırır.” Ben hâlâ Matty ile aynı fikirdeydim.</p>

    <p class="normal1">“Hey… Belki de burda kalıp Les’e destek olmalıyız, hani. Yani, arkadaşlık adına, hani… Anlıyo musunuz?” dedi Spud. Koşullar göz önünde bulundurulduğunda dayanışma sözcüğü abartılı bir kavram gibi geliyordu. Matty başını salladı yine. Saughton’da altı ay yatmış, cezaevinden yeni çıkmıştı. Bir kez daha tutuklanırsa sonu olurdu. Fakat dışarda da domuzlar kol geziyordu. Bize öyle geliyordu en azından. Sick Boy’un betimlemeleri Spud’ın dayanışma çağrısından daha gerçekçi gelmişti bana. Malzemeyi klozete boşaltıp sifonu çekmek söz konusu bile olamazdı. Cezaevine girmeyi yeğlerdim.</p>

    <p class="normal1">“Ben olaya şöyle bakıyorum,” dedi Matty, “bebek Lesley’in, değil mi? Onunla ilgilenseydi şimdi hayatta olurdu belki. Bizim ne günahımız var?”</p>

    <p class="normal1">Sick Boy derin soluklar almaya başladı.</p>

    <p class="normal1">“Korkarım ki Matty haklı,” dedim. Kendimi çok kötü hissediyordum. Tek istediğim bir iğne çakmak ve ordan siktir olup gitmekti.</p>

    <p class="normal1">Sick Boy çekimser kaldı. Bu tuhaftı. Genellikle etraftaki bütün amcıklara emirler yağdırır orospu çocuğu, dinleseler de dinlemeseler de.</p>

    <p class="normal1">“Les’i böyle bırakamayız, hani,” dedi Spud. “Durumu çok kötü, hani, amına koyiyim… Anlıyo musunuz?”</p>

    <p class="normal1">Sick Boy’a baktım. “Onu kim hamile bıraktı?” diye sordum. Sick Boy bir şey demedi.</p>

    <p class="normal1">“Jimmy McGilvary,” dedi Matty.</p>

    <p class="normal1">“O puşttu, değil mi?” dedi Sick Boy, konuyu kapatmak istermiş gibi sırıtarak.</p>

    <p class="normal1">“Sen de masum ayaklarına yatma göt,” dedi Matty bana.</p>

    <p class="normal1">“Ne? Siktir lan! Ne demek istiyorsun sen?” diye karşılık verdim. Orospu çocuğunun infiali karşısında şaşırmıştım gerçekten.</p>

    <p class="normal1">“Sen de ordaydın, Rents. Boab Sullivan’ın partisi,” dedi.</p>

    <p class="normal1">“Hayır moruk. Ben Lesley’le hiç birlikte olmadım. Gerçeği söylüyorum sana,” dedim ve o anda hata ettiğimi anladım. Bazı ortamlarda insanlar onlara ne söylersen tersine inanırlar, özellikle seks söz konusuysa.</p>

    <p class="normal1">“Sully’nin partisinin sabahında neden onunla aynı yatakta yatıyordun öyleyse?”</p>

    <p class="normal1">“Boku yemiştim oğlum. Kendimde değildim. Hiçbi şeyimi kaldıracak halde değildim. En son ne zaman sikiştiğimi hatırlamıyorum bile.” Açıklamam onları tatmin etmişti. Uzun süredir eroin kullandığımı ve bunun cinsel açıdan ne anlama geldiğini gayet iyi biliyorlardı.</p>

    <p class="normal1">“Yani, şey… Biri şey demişti… Seeker…” dedi Spud.</p>

    <p class="normal1">“Seeker değildi,” dedi Sick Boy başını sallayarak. Elini ölü bebeğin soğuk yanağına koydu. Gözleri doldu. Ben de ağlamaklı oldum. Göğsüm sıkışıyordu. Bir gizem çözüldü en azından. Minik Dawn’ın yüzü kankam Simon Williamson’ın yüzüne o kadar benziyor ki.</p>

    <p class="normal1">Sonra Sick Boy gömleğinin yenini yukarı çekip kolundaki iğne izlerini gösterdi. “Bi daha bu boka dokunmayacağım. Temiz takılacağım bundan sonra.” Hatunların onu düzmesini ya da madden desteklemesini istediğinde takındığı o yaralı ve yalnız ifadeyi takındı. Az kalsın inanacaktım ona.</p>

    <p class="normal1">Matty, Sick Boy’a baktı. “Hadi Si. Yanlış hükümlere varma. Bebeğin başına gelenin eroinle ilgisi yok. Lesley’in suçu değil. Böyle söylememeliydim. İyi bi anneydi Lesley. Çok seviyordu bebeğini. Kimsenin suçu değil. Karyola ölümü işte. Bebeklerde oldukça yaygın.”</p>

    <p class="normal1">“Evet, hani, karyola ölümü moruk… anlıyo musun?” diye katıldı Spud.</p>

    <p class="normal1">Hepsini sevdiğimi hissettim o anda. Matty’yi, Spud’ı, Sick Boy’u ve Lesley’i. Bunu onlara söylemek geldi içimden. Denedim, fakat şöyle çıktı: “Ben malı kaynatıyorum.” Şaşkınlıkla baktılar bana. “Ben buyum,” dedim omuz silkerek, kendimi haklı göstermeye çalışarak. Salona döndüm.</p>

    <p class="normal1">Bu ölüm… Lesley… Çok kötüyümdür bu tür şeylerde. Bir boka yaramam. Fayda yerine zararım olur. Gidip onu yatıştırmam, belki kolumu omzuna koymam gerekiyordu. Fakat kemiklerim burulmuş ve kazınmış gibi hissediyordum kendimi. Kimseye dokunamazdım o anda. Onun yerine gevelemeye başladım.</p>

    <p class="normal1">“Gerçekten üzgünüm Les… kimsenin suçu değil… karyola ölümü işte… minik Dawn… minicik… çok yazık… günah amına koyiyim, inan bana.”</p>

    <p class="normal1">Lesley başını kaldırıp bana baktı. İnce, beyaz yüzü streç filme sarılmış bir kafatasını andırıyordu. Kan çanağına dönmüş gözlerinin etrafında mor halkalar oluşmuştu.</p>

    <p class="normal1">“Malı kaynatacak mısın? Bi iğneye ihtiyacım var Mark. Bi iğneye gerçekten ihtiyacım var. Hadi Mark, bi iğne hazırla bana…”</p>

    <p class="normal1">İşe yarayacaktım en azından. Ortalık şırınga ve iğneden geçilmiyordu. Hangi şırınganın bana ait olduğunu hatırlamaya çalıştım. Sick Boy asla başkasıyla şırınga paylaşmayacağını söylüyor. Hikâye. Kendini benim o anda hissettiğim gibi hissettiğinde fazla umursamazsın. Bana en yakın şırıngayı aldım, Spud’a ait değildi en azından, çünkü o odanın karşı tarafında oturmuştu. Spud bugüne dek HIV virüsü kapmamışsa, devletin istatistikçilerden bir heyet oluşturup Leith’e göndermesi gerekir, çünkü burda olasılık yasaları çalışmıyor demektir.</p>

    <p class="normal1">Seeker’ın eroin diye nitelendirme küstahlığında bulunduğu şu Vim ya da Ajax bokunun yanı sıra kaşığımı, çakmağımı ve pamuk topumu çıkardım. Diğerleri de salona geldi.</p>

    <p class="normal1">“Çekilin amına koduğumun ışığından arkadaşlar,” diye tersledim onları, elimle geriye çekilmelerini işaret ederek. Esas çocuğu oynadığımın farkındaydım ve kendimden bu yüzden biraz nefret ediyordum, çünkü başka biri bana yaptığında uyuz olurum. Ama o konumda bulanan hiç kimse güç sahibi olmanın insanı yozlaştırdığını inkâr edemez. Birkaç adım geri çekilip sessizce malı ısıtışımı izlediler. Beklemek zorundaydılar puştlar. Önce Lesley, benden sonra tabii ki. Söylemeye gerek yok.</p>

    <p class="normal1">&nbsp;</p>

    <p class="normal3">Eroin İkilemleri No: 64</p>

    <p class="normal1"><span class="ideitalik">“Mark! Mark! Kapıyı aç! Orda olduğunu biliyorum oğlum! Orda olduğunu biliyorum!”</span></p>

    <p class="normal1"><span class="ideitalik">Annem. Epey oldu annemi görmeyeli. Kapıdan birkaç adım uzaktayım, bu kapının arkasında dar bir koridor, koridorun sonunda da bir başka kapı var. O kapının arkasında da annem.</span></p>

    <p class="normal1"><span class="ideitalik">“Mark! Lütfen oğlum, lütfen! Aç kapıyı annene! Aç kapıyı!”</span></p>

    <p class="normal1"><span class="ideitalik">Annem ağlıyor galiba. “Ka-ha-pı-yı” dedi sanki, hıçkırarak. Seviyorum annemi, çok seviyorum; ama tanımlayamayacağım, ona bunu söylememi zor, hatta nerdeyse imkânsız kılan bir biçimde. Ama yine de çok seviyorum onu. O kadar çok seviyorum ki benim gibi bir oğlu olmasın istiyorum. Benim yerime başka bir oğul bulabilsem ona keşke. Böyle bir dileğim var, çünkü değişimin benim için bir seçenek olduğunu sanmıyorum.</span></p>

    <p class="normal1"><span class="ideitalik">Kapıya gidemem. Mümkün değil. Onun yerine bir iğne daha çakmaya karar veriyorum. Acı merkezlerim zamanın geldiğini söylüyor.</span></p>

    <p class="normal1"><span class="ideitalik">Ne kadar çabuk.</span></p>

    <p class="normal1"><span class="ideitalik">Tanrım, hayat kolaylaşmıyor.</span></p>

    <p class="normal1"><span class="ideitalik">Bu malın içinde bir sürü bok var. Kaşıkta doğru dürüst erimeyişinden belli. Götüne koyiyim o Seeker ibnesinin!</span></p>

    <p class="normal1"><span class="ideitalik">Bir ara annemle babamı ziyaret edip nasıl olduklarına bakmalıyım. Bu ziyarete öncelik tanıyacağım. Ama önce gidip şu Seeker amcığını görmeliyim tabii ki.</span></p>

    <p class="normal1">&nbsp;</p>

    <h3 class="normal2" id="calibre_toc_16"><span class="idebold">Onun Erkeği</span></h3>

    <p class="normal1">Tanrı aşkına.</p>

    <p class="normal1">Bir tek atmaya çıkmıştık. Olacak iş değildi.</p>

    <p class="normal1">“Gördün mü? Bu çizmeyi aşıyor,” dedi Tommy.</p>

    <p class="normal1">“Hayır, işim olmaz. Sakın bulaşma. Meseleyi bilmiyorsun,” dedim ona.</p>

    <p class="normal1">Görmüştüm ama. Hem de gayet net. Adam kıza vurdu. Tokat falan değil, yumruk attı. Korkunçtu.</p>

    <p class="normal1">İyi ki yanlarında ben değil de Tommy oturuyordu.</p>

    <p class="normal1">“Çünkü ben öyle diyorum! Bu yüzden, anladın mı amına koduğum!” diye bağırdı herif kıza. Kimse müdahale etmedi. Barda oturan iri, sarı tirbuşon saçlı herif dönüp gülümsedi, sonra önüne dönüp dart maçını izlemeye devam etti. Dart oynayan tiplerden hiçbiri dönüp bakmadı bile.</p>

    <p class="normal1">“İskoç birası mıydı bu?” diye sordum, Tommy’nin nerdeyse bitmiş bira bardağını işaret ederek.</p>

    <p class="normal1">“Evet.”</p>

    <p class="normal1">Biraları almak için bara gittiğimde bir daha kapıştılar. Onları duyabiliyordum. Barmenle tirbuşon saçlı tip de duyabiliyordu.</p>

    <p class="normal1">“Hadi öyleyse! Bi daha vur. Hadi!” Adamı kışkırtıyordu kız. Sesi hayalet sesi gibiydi, cırtlak falan, ama dudakları kımıldamıyordu sanki. Sesin geldiği yerden anlıyordun ona ait olduğunu. Lanet bar nerdeyse boştu zaten. Onca yer varken gidip bu ikisinin yanına oturmuştuk.</p>

    <p class="normal1">Herif kızın suratının ortasına bir yumruk çaktı yine. Kızın ağzından kan boşaldı.</p>

    <p class="normal1">“Bi daha vur, kabadayı. Hadi!”</p>

    <p class="normal1">Vurdu herif. Kız çığlık attı, ardından yüzünü ellerinin arasına alıp ağlamaya başladı. Herif kadının biraz uzağına oturup gözlerini ona dikti. Gözlerinden ateş fışkırıyordu, ağzı sarkmıştı.</p>

    <p class="normal1">“Sevgili atışması,” dedi tirbuşon kafalı herif gülümseyerek. Göz göze geldik. Ben de ona gülümsedim. Nedenini bilmiyorum. Arkadaş edinmem gerektiği hissiyatı içindeydim nedense. Bunu kimselere söylemem, fakat alkolle sorunum olduğunu biliyorum. Böyle olduğunda arkadaşların senden uzak durmayı yeğlerler, eğer onların da alkolle sorunları yoksa.</p>

    <p class="normal1">Barmene baktım. Kır saçlı, bıyıklı ve yaşlıca bir tipti. Başını sallayıp kendi kendine bir şeyler homurdandı.</p>

    <p class="normal1">Biraları aldım. Asla, asla bir kadına el kaldırmayın, derdi babam bize sık sık. Ancak aşağılık sülükler yapar bunu, derdi. Kıza vuran amcık bu tanıma uyuyordu. Siyah yağlı saçları, ince beyaz bir suratı ve siyah bıyıkları vardı. Sırtlan suratlı bir herifti.</p>

    <p class="normal1">Orda olmak istemiyordum. Bir tek atmaya çıkmıştım. Bilemedin iki tek, diye söz vermiştim Tommy’yi gelmeye ikna etmek için. Alkolü kontrol altında tutmaya çalışıyordum. Bira içiyordum sadece, viski yok. Ama böyle bir şeye tanık olunca insanın canı biraz viski çekiyor. Carol annesine gitti. Dönmeyeceğini söyledi. Bir bira içmeye çıkmıştım, ama kafayı biraz çekebilirdim.</p>

    <p class="normal1">Yanına oturduğumda Tommy derin derin nefes alıyor, gergin görünüyordu.</p>

    <p class="normal1">“Şeytan diyor ki Secks…” dedi dişlerinin arasından.</p>

    <p class="normal1">Kızın gözü şişmişti, kapanıyordu. Çenesi falan da şişmişti, ağzı da kanamaya devam ediyordu. Sıska bir şeydi zaten, adam ona bir daha vurursa parçalara ayrılacakmış gibi görünüyordu.</p>

    <p class="normal1">Yine de, devam etti kız.</p>

    <p class="normal1">“Cevabın bu. Senin cevabın hep bu,” dedi hıçkırıkların arasında, kendine hem acıyarak hem de öfkelenerek.</p>

    <p class="normal1">“Kapa çeneni! Son defa söylüyorum! Çeneni kapa!” Öfkeden boğulacaktı herif nerdeyse.</p>

    <p class="normal1">“N’apıcaksın?”</p>

    <p class="normal1">“Amına koduğum…” Adam kıza vurmaya hazırlandı yine.</p>

    <p class="normal1">“Yeter bu kadar birader. Bırak. Çizmeyi aşıyorsun,” dedi Tommy herife.</p>

    <p class="normal1">“Sen kendi işine bak lan! Karışma!” dedi tip Tommy’ye.</p>

    <p class="normal1">“Yeter bu kadar. Uzatmayın!” diye bağırdı barmen. Tirbuşon kafalı amcık gülümsedi, dart oynayan tiplerden ikisi bize baktı.</p>

    <p class="normal1">“Şu andan itibaren benim işim bu. N’apıcaksın bu konuda? Hı?” Tommy öne doğru eğildi.</p>

    <p class="normal1">“Gözünü seviyim, Tommy. Sakin ol lan.” Barmeni düşünerek kolundan tuttum hafiften. Ani bir tepkiyle kolumu itti.</p>

    <p class="normal1">“Ağzının ortasını bi tane yemek ister misin?” dedi tip.</p>

    <p class="normal1">“Burda oturup seni seyredeceğimi mi sanıyorsun? Amına koduğumun sapığı. Çık lan dışarı öyleyse. Çık hadi!” dedi Tommy şarkı söyler gibi, meydan okuyarak.</p>

    <p class="normal1">Herif altına sıçtı. Haklıydı altına sıçmakta. Sağlam çocuktur Tommy.</p>

    <p class="normal1">“Seni ilgilendirmez,” dedi tip, alttan alarak.</p>

    <p class="normal1">Sonra kız bağırmaya başladı Tommy’ye.</p>

    <p class="normal1">“O benim erkeğim! Bu konuştuğun benim erkeğim, amına koyiyim!” Kız öne doğru eğilip tırnaklarını yüzüne geçirdiğinde Tommy ona engel olamayacak kadar şaşkındı.</p>

    <p class="normal1">İşte ondan sonra dananın kuyruğu koptu. Tommy ayağa kalkıp herifin ağzına bir tane çaktı, herif iskemlesinden sırtüstü yere devrildi. Ben yerimden fırlayıp barda oturan tirbuşon kafalının üzerine yürüdüm. Çenesine bir tane yerleştirdiğim gibi sikindirik buklelerinden kavrayıp başını öne eğdim ve yüzüne iki tekme çaktım.</p>

    <p class="normal1">Tekmelerden birini eliyle kesti galiba, orospu çocuğunun canının fazla yandığını sanmıyorum, çünkü ayağımda spor ayakkabı vardı. Kolunu sallayıp beni itti. Sonra geri çekildi amcık, yüzü kırmızı ve şaşkın. O anda orospu çocuğunun beni benzeteceğini düşündüm, rahatlıkla yapabilirdi, ama öylece durup ellerini açtı.</p>

    <p class="normal1">“Derdin ne senin?”</p>

    <p class="normal1">“Bu olanlar senin için koca bi şakadan ibaret değil mi?” dedim.</p>

    <p class="normal1">“Ne diyorsun sen?” Kafası gerçekten karışmıştı götün.</p>

    <p class="normal1">“Polisi arayacağım! Ya burayı terk edersiniz ya da polis çağırırım!” dedi barmen, ahizeyi kaldırarak.</p>

    <p class="normal1">“Burda sorun istemiyoruz çocuklar,” dedi dart ekibinden iri, şişman bir göt; sesi tehditkâr. Dart okları elindeydi.</p>

    <p class="normal1">“Benimle ilgisi yok birader,” dedi tirbuşon kafalı amcık bana.</p>

    <p class="normal1">“Ben yanlış anladım o zaman,” dedim.</p>

    <p class="normal1">Bir tek atmaya çıkmışken başımıza bütün bu işleri açan kızla adam kapıdan çıkıyorlardı.</p>

    <p class="normal1">“Orospu çocukları. O benim erkeğim,” diye bağırdı kız bize çıkarken.</p>

    <p class="normal1">Tommy’nin elini omzumda hissettim.</p>

    <p class="normal1">“Hadi Seck. Siktir olup gidelim burdan,” dedi.</p>

    <p class="normal1">Dart ekibinden o şişman göt üzerinde pub’ın adı, dart tahtası logosu ve altında ‘Stu’ yazısı bulanan kırmızı bir gömlek giymişti ve söyleyecekleri bitmemişti.</p>

    <p class="normal1">“Buraya gelip mesele çıkarmayın arkadaşlar. Sizin lokaliniz değil burası. Yüzlerinizi tanıyorum. Siz şu kızıl saçlı amcıkla Williamson’ların oğlunun arkadaşısınız, atkuyruklu olan hani. Uyuşturucu falan satan amcıklar bunlar. Burda böyle pislik istemeyiz.”</p>

    <p class="normal1">“Uyuşturucu satmayız biz, birader,” dedi Tommy.</p>

    <p class="normal1">“Evet. Pub’da satmazsınız tabii,” diye devam etti şişman göt.</p>

    <p class="normal1">“Hadi Stu. Çocukların bi suçu yok. Şu Alan Venters çakalıyla sevgilisi yüzünden. Asıl onlar gırtlaklarına kadar uyuşturucuya batmışlar. Bunu biliyorsun,” dedi seyrek, sarı saçlı diğer tip.</p>

    <p class="normal1">“Bu tür kavgaları evlerinde yapsınlar, pub’da değil,” dedi başka biri.</p>

    <p class="normal1">“Aile içi tartışmalar bunlar. Başka bi şey değil. Bi bira içmiş insanları rahatsız etmeye hakları yok,” diye katıldı sarı saçlı tip.</p>

    <p class="normal1">Asıl korku dışarı çıkınca başladı. Takip ediliyoruz diye ödüm bokuma karışıyordu. Hızlı yürüyordum, Tommy geride kalmıştı.</p>

    <p class="normal1">“Yavaşla biraz,” dedi.</p>

    <p class="normal1">“Siktir lan. Uzaklaşalım burdan.”</p>

    <p class="normal1">Yürüdük caddede. Arkama baktım, fakat pub’dan çıkan olmamıştı. Zihinsel özürlü çiftin önümüzde yürüdüğünü gördük.</p>

    <p class="normal1">“Şu amcığa iki laf etmeliyim,” dedi Tommy, peşlerinden gitmeye hazır. Otobüsün gelmekte olduğunu gördüm. 22 numara. İşimizi görürdü.</p>

    <p class="normal1">“Siktir git, Tommy. Otobüs geldi. Hadi.” Durağa koşup otobüse bindik. Birkaç durak sonra inecek olmamıza rağmen üst kata çıkıp arkaya oturduk.</p>

    <p class="normal1">“Her zamanki gibi, yüzümüze gözümüze bulaştırdık. Ama o kızın da epey katkısı oldu,” dedim.</p>

    <p class="normal1">“Amına koduğumun kancığı.”</p>

    <p class="normal1">“Amına koduğumun kancıkları,” dedim.</p>

    <p class="normal1">Tommy’nin yüzünü tırmaladığı halde kıza değil de adama vurması dört dörtlük bir hareket olmuştu. Hayatımda bugün gurur duymadığım pek çok şey yaptım, ama bir kıza asla el kaldırmadım. Carol halt etmiş. Ona şiddet uyguladığımı söylüyor, ama ona hiç vurmadım. Konuşabilelim diye onu birkaç kez tuttuğum oldu. Engel olmanın vurmaktan farksız olduğunu, onu tutarak şiddet uyguladığımı iddia ediyor. Mantıklı değil. Ben sadece konuşabilelim diye gitmesini engellemeye çalışıyordum.</p>

    <p class="normal1">Bunu Rents’e söylediğimde Carol’un haklı olduğunu söyledi bana. Carol’un istediği gibi gidip gelmekte özgür olduğunu söyledim ben de Rents’e. Bu palavra ama. Benim bütün derdim konuşmaktı. Franco bana hak verdi. Biriyle ilişkide olmak farklıdır, dedik Rents’e.</p>

    <p class="normal1">Otobüste kendimi huzursuz hissettim, midem de bulanıyordu. Tommy de kendini öyle hissetmiş olmalıydı, çünkü ondan sonra hiç konuşmadık. Fakat ertesi sabah Rents, Dilenci, Spud, Sick Boy, hep birlikte birahaneye gidip dağıtacaktık yine.</p>

    <h3 class="normal2" id="calibre_toc_17"><span class="idebold">Hızlı Personel Alımı</span></h3>

    <p class="normal1">&nbsp;</p>

    <p class="normal1"><span class="idebold">1-Hazırlık</span></p>

    <p class="normal1">Spud’la Renton, Royal Mile’da bir pub’da oturuyorlardı. Pub sahipleri burada Amerikan bar efekti yaratmaya çalışmışlar, fakat pek başarılı olamamışlardı. Çeşitli ıvır zıvırdan geçilmeyen bir tımarhaneyi andırıyordu mekân.</p>

    <p class="normal1">“Ama çok tuhaf lan, hani, ikimiz de aynı iş görüşmesine gönderiliyoruz, hani, anlıyo musun?” dedi Spud, birasını yudumlayarak.</p>

    <p class="normal1">“Benim için gerçek bi felaket moruk. İstemiyorum ki amına koduğumun işini. Kâbus gibi bi şey olur benim için,” dedi Renton başını sallayarak.</p>

    <p class="normal1">“Evet, bu aralar ben de memnunum aylaklık etmekten, biliyo musun?”</p>

    <p class="normal1">“Sorun şu ki Spud, çaba göstermezsen, görüşmeyi bilerek baltalarsan; amcıklar İş ve İşçi Bulma Kurumunu arayıp işsizlik sigortası almanı engelleyebilirler. Londra’da başıma geldi. Orda son uyarımı aldım.”</p>

    <p class="normal1">“Evet… ben de öyle. N’apabiliriz, hani?”</p>

    <p class="normal1">“İstekliymiş gibi davranıp yine de görüşmeyi baltalamalıyız. Hevesli olduğun sürece bi bok yiyemezler. Kendimiz olursak, samimi olursak, ikimize de vermeyecekler lanet işi zaten. Sorun şu ki, orda oturup amcıklara hayır dersen, hemen İş ve İşçi Bulma Kurumunu arayacaklar. Bu orospu çocuğu çalışmaya hevesli değil, diyecekler.”</p>

    <p class="normal1">“Benim için zor moruk… biliyo musun? Yani, her şeyi böyle bi araya getirmek, hani… anlıyo musun? Ben çok çekingenimdir aslında, hani… anlıyo musun?”</p>

    <p class="normal1">“Tommy bana birkaç <span class="ideitalik">speed</span> hapı verdi. Senin görüşmen kaçta?”</p>

    <p class="normal1">“İkiden önce değil, hani.”</p>

    <p class="normal1">“Benimki birde. Seninle burda ikide buluşalım. Sana kravatımı veririm, iki de hap atarsın. Güvenin artar, kendini daha iyi pazarlarsın. Şu başvuru formlarını dolduralım öyleyse.”</p>

    <p class="normal1">Formları önlerindeki masaların üzerine koydular. Renton yarısını çabucak doldurdu. Renton’ın kimi maddelere yazdıkları Spud’ın gözüne takıldı.</p>

    <p class="normal1">“Hey… bu ne lan? George Heriots… Sen Leithy’ye gittin moruk…”</p>

    <p class="normal1">“Havalı bi okula gitmediysen bu kentte adam gibi bi iş bulma şansının sıfır olduğu herkesçe bilinen bi gerçektir. Fakat bi George Heriots mezununa otelin tekinde hamallık gibi bi iş önermeleri düşünülemez. O sadece bizim gibi lümpenlere uygun görülür. Onun için sen de öyle bi okul yaz. Formunda Augies ya da Craigy yazarsa amcıklar sana bi iş teklif edeceklerdir… siktir, benim gitmem gerek. N’aparsan yap, asla geç kalma. Birazdan burda görüşürüz.”</p>

    <p class="normal1">&nbsp;</p>

    <p class="normal1"><span class="idebold">2- Görüşme: Bay Renton (13.00)</span></p>

    <p class="normal1">Takım elbiseli, sivilceli suratlı eğitim müdürü karşıladı beni, omuzlarında fena halde kokaini çağrıştıran bir kepek serpintisi. Beş dolarlık bir banknot yuvarlayıp amcığın omzuna dayamak geldi içimden. Şapşal ifadesi ve sivilceleri, yapmacık orospu çocuğunun yaratmaya çalıştığı imajı yerle bir ediyordu. En kötü eroin dönemimde bile cildim onunki kadar kötü olmamıştı, zavallı orospu çocuğu. Amcığın fazla ağırlığı da yoktu besbelli. Asıl adam ortada oturan şişman ve asabi suratlı puşttu. Onun sağında, yoğun makyajlı yüzünde soğuk bir gülümsemeyle duran tayyör giymiş lezbiyen karı da katalogdan fırlamış gibiydi.</p>

    <p class="normal1">Bir hamallık işi için bayağı sıkı bir kurul oluşturmuşlardı.</p>

    <p class="normal1">Açılış gambiti önceden kestirilebilecek türdendi. Şişman göt bana sıcak bir gülümsemeyle bakıp söze girdi: “Başvuru formunuzda George Heriots mezunu olduğunuz yazıyor.”</p>

    <p class="normal1">“Evet… Ah, o canım okul günleri. Zaman nasıl da akıp gitmiş.”</p>

    <p class="normal1">Başvuru formunda yalan söylemiş olabilirim, fakat söyleşide söylemedim. George Heriots’a gitmiştim bir keresinde gerçekten: Gillsland’in yanında marangoz çıraklığı yaparken doğramaları yenilemiştik orda.</p>

    <p class="normal1">“Emektar Fotheringham denetleme turlarına çıkıyor mu hâlâ?”</p>

    <p class="normal1">Siktir. Şu iki olasılıktan birini seç: Bir, çıkıyor; iki, emekli oldu. Hayır. Fazla riskli. Belirsiz cevap ver.</p>

    <p class="normal1">“Tanrım, eski günlere götürüyorsunuz beni…” dedim gülerek. Yanıtım şişman götü tatmin etmiş gibiydi. Kaygı verici. Görüşmenin sona erdiği ve bu amcıkların bana gerçek bir iş önerecekleri korkusu içindeydim. Sonraki sorular yumuşak bir tavırla soruldu ve kolaydılar. Tezim fos çıktı. Doktora sahibi bir serseriye mezbahada temizlik işçiliği vermektense, meslek lisesinden mezun beyin özürlü bir herife nükleer mühendislik alanında iş önermeyi yeğlerdi bu amcıklar. Bir şeyler yapmalıydım. Ürkütücü bir durumdu bu. Şişko beni zor zamanlardan geçen bir George Heriots mezunu olarak görüyor ve yardım etmek istiyordu. Büyük taktik hatası Renton, salak herif!</p>

    <p class="normal1">Sivilceli yarak vardı neyse ki. Adamın her tarafı sivilce kaplı olduğu için yerinde bir tahmindi bu. Asabi bir biçimde sorusunu sordu: “Şey…eee… Bay Renton… eee… bize… eee… çalıştığınız süreler arasındaki… boşlukları… eee… izah edebilir misiniz?”</p>

    <p class="normal1">Sen sözcüklerinin arasındaki boşlukları izah edebilir misin, salak amcık?</p>

    <p class="normal1">“Evet. Oldukça eskilere dayanan bi eroin bağımlılığım var. Bununla savaşmaya çalışıyorum, ancak iş faaliyetlerimi kısıtlıyor. İlerde birlikte çalışmamız olasılığını göz önünde bulundurarak, dürüst olup size bunu açıklamamın önemli olduğunu düşünüyorum.”</p>

    <p class="normal1">Akıllara durgunluk veren bir hamleydi. Koltuklarında sinirli sinirli kıpırdandılar.</p>

    <p class="normal1">“Şey, eee… açık sözlülüğünüz için size teşekkür ederiz… eee, görüşmemiz gereken bikaç kişi daha var… tekrar teşekkür ederiz, sizinle temasa geçeriz.”</p>

    <p class="normal1">Büyü bu. Aşağılık herif aramıza bir soğukluk ve mesafe duvarı ördü. Kimse elimden geleni yapmadığımı söyleyemez.</p>

    <p class="normal1">&nbsp;</p>

    <p class="normal1"><span class="idebold">3- Görüşme: Bay Murphy (14.30)</span></p>

    <p class="normal1">Bu <span class="ideitalik">speed</span> hapları muhteşemmiş, hani. Müthiş bi dinamizm hissediyorum, hani, bu söyleşiyi bi an önce yapmak için sabırsızlanıyorum. Rent bana, Spud kendini sat ve gerçeği söyle, demişti. Hadi öyleyse, çıkalım sahaya…</p>

    <p class="normal1">“Başvuru formunuzdan George Heriots’a gitmiş olduğunuzu görüyorum. George Heriots mezunları ağırlıkta bu öğleden sonra.”</p>

    <p class="normal1">Evet, şişman-kedi.</p>

    <p class="normal1">“Aslında dostum, bu konuya açıklık getirmek isterim. Ben Augie’de okudum, St. Augustine yani, sonra Craigy’e devam ettim, yani Craigroyston, anlıyo musun? Başvuru formuna Heriots yazdım çünkü işi almak için bana avantaj sağlayacağını düşündüm. Çok fazla ayrımcılık var bu kentte, dostum, biliyo musun? Takım elbiseli ve kravatlı biri Heriot ya da Daniel Stewarts ya da Edinburgh Üniversitesi gördüğünde hemen etki altında kalıyor, anlıyo musun? Yani, siz bana, başvuru formunuzdan Craigroyston’a gitmiş olduğunuzu görüyorum der miydiniz?”</p>

    <p class="normal1">“Şey, ben de Heriots mezunu olduğum için öyle bir giriş yaptım. Amacım sizi biraz rahatlatmaktı. Fakat ayrımcılık konusunda müsterih olabilirsiniz. Yeni eşit fırsat bildirimiz ayrımcılığa son verdi.”</p>

    <p class="normal1">“Sorun yok, dostum. Ben rahatım zaten. Fakat bu işi gerçekten çok istiyorum, hani. Dün gece hiç uyuyamadım ama. Her şeyi yüzüme gözüme bulaştıracağım korkusu, biliyo musun? Çünkü kediler başvuru formunda ‘Craigroyston’ yazdığını görür görmez, yahu Craigroyston’dan bugüne kadar adam çıkmamıştır, diye düşünürler, değil mi? Fakat Scott Nisbet’i tanıyorsunuzdur, şu futbolcu? Hun’lar için oynar… Souness’in bütün o pahalı uluslararası transferlerine rağmen Rangers’a kafa tutabiliyorlar, biliyo musun? İşte bu kedi Craigie’de benim bi alt sınıfımdaydı, dostum.”</p>

    <p class="normal1">“Bizi hangi okula gittiğinizden çok vasıflarınız ilgilendiriyor, Bay Murphy. Bundan emin olabilirsiniz. Burda Bakalorya derslerinin beşini vermiş olduğunuz yazılı…”</p>

    <p class="normal1">“Hop, bi dakika. Hani, bu noktada sözünü kesmek zorundayım kedioğlan. Bakalorya meselesi palavraydı, biliyo musun? Ayağımı kapıdan içeri sokmamı sağlar diye düşündüm. İnisiyatif göstergesi olarak, hani, değil mi? Bu işi çok istiyorum, dostum.”</p>

    <p class="normal1">“Bakın Bay Murphy, sizi buraya İş ve İşçi Bulma Kurumu gönderdi. Sizin tabirinizle, ayağınızı kapıdan içeri sokmak için yalan söylemenize gerek yok.”</p>

    <p class="normal1">“Hey… senin dediğin gibi olsun. Sen patronsun. Valisin sen, koltuktaki adamsın, tabiri caizse.”</p>

    <p class="normal1">“Evet, şey, fazla ilerleme sağlayamıyoruz burda galiba. Bu işi neden yalan söyleyecek kadar çok istediğinizi bize açıklayabilir misiniz lütfen?”</p>

    <p class="normal1">“Sipaliye ihtiyacım var dostum.”</p>

    <p class="normal1">“Pardon? Neye?”</p>

    <p class="normal1">“Mangıra, yani… dünyalığa, nakit yani. Anlıyo musun?”</p>

    <p class="normal1">“Anladım. Fakat sizi turizm sektörüne çeken nedir?”</p>

    <p class="normal1">“Herkes iyi vakit geçirmek ister, değil mi? Turizmin benim için anlamı budur. İnsanların iyi vakit geçirdiklerini görmek isterim hani, biliyo musun?”</p>

    <p class="normal1">“Tamam. Teşekkür ederiz,” dedi makyajı yüzünde maske gibi duran bebek. O bebeğe bir şeyler yapmak isteyebilirdim şahsen… “Sizce en güçlü yanlarınız neler?” diye sordu.</p>

    <p class="normal1">“Şey… mizah, demem gerekir. Mizah duygusu çok önemlidir, anlıyo musun?” Sürekli ‘anlıyo musun’ demekten vazgeçmeliyim. Beni geri zekâlı sanacaklar.</p>

    <p class="normal1">“Peki, zayıf noktalarınız neler?” diye soruyor takım elbise giymiş kedi yavrusu tiz bi sesle. Süper sivilceli bi yüzü var adamın; Rents şaka etmiyormuş sivilcelerinden söz ederken. Gerçek bi leopar yavrusuyla karşı karşıyayız.</p>

    <p class="normal1">“Sanıyorum fazla mükemmeliyetçi olmam, anlıyo musun? Hani, işler pek yolunda gitmiyorsa, canı cehenneme derim, anlıyo musun? Ama bu görüşmeden bayağı umutluyum, anlıyo musun?”</p>

    <p class="normal1">“Çok teşekkür ederiz, Bay Murphy. Biz sizi ararız.”</p>

    <p class="normal1">“Benim için zevkti dostum. Bugüne kadar yaptığım en iyi görüşme, anlıyo musun?” Uzanıp kedilerin patilerini tek tek sıktım.</p>

    <p class="normal1">&nbsp;</p>

    <p class="normal1"><span class="idebold">4- Değerlendirme</span></p>

    <p class="normal1">Spud pub’da Renton’la buluştu.</p>

    <p class="normal1">“Nasıl gitti Spud?”</p>

    <p class="normal1">“İyi kedioğlan, iyi. Biraz fazla iyi hatta, hani. Bu puştlar bana bi iş teklifi yapabilirler, korkarım ki. Kötü elektrik aldım. Fakat şu <span class="ideitalik">speed</span> konusunda haklıymışsın kanki. Ben bu görüşmelerde şimdiye kadar kendimi doğru dürüst pazarlamayı becerememiştim. Bu sefer süperdim amigo, süper.”</p>

    <p class="normal1">“Başarına içelim o zaman. Şu haplardan bi tane daha atmak ister misin?”</p>

    <p class="normal1">“Hayır demem kanki; hayır demem, hani.”</p>
  </div>
</body>
</html>
