<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>trans</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <h3 class="normal2" id="calibre_toc_28"><span class="idebold">Mahkeme Felaketi</span></h3>

    <p class="normal1">Kürsüden Spud’a ve bana bakan yargıcın ifadesi merhametle nefret arasında gidip geliyordu sanki.</p>

    <p class="normal1">“Waterstone’s Kitabevi’nden kitapları satmak amacıyla çaldınız,” dedi. Kitap satmak mı? Olacak iş mi?</p>

    <p class="normal1">“Hayır,” dedim.</p>

    <p class="normal1">“Evet,” dedi Spud, aynı anda. Dönüp birbirimize baktık. Tutarlı bir ifade vermek için saatlerce konuştuktan sonra iki dakika bile sürmemişti amcığın işi bok etmesi.</p>

    <p class="normal1">Yargıç derin derin iç geçirdi. Düşünürsen, o kadar parlak bir işi yok amcığın. Bütün gün serserilerle uğraşmak yorucu olsa gerek. Yine de, maaşı süperdir herhalde, hem kimse amcıktan yargıç olmasını istemedi. Sıkıntısını bu kadar bariz bir biçimde belli edeceğine biraz daha profesyonel, biraz daha pragmatik olabilirdi.</p>

    <p class="normal1">“Bay Renton, niyetiniz kitapları satmaktı, değil mi?”</p>

    <p class="normal1">“Hayır. Şey, hayır, efendim. Niyetim onları okumaktı.”</p>

    <p class="normal1">“Kierkegaard okuyorsunuz demek. Bize biraz Kierkegaard’dan söz edin öyleyse, Bay Renton,” dedi, kendini beğenmiş amcık.</p>

    <p class="normal1">“Kierkegaard’ın öznellik ve gerçeklik kavramları ilgimi çekiyor, özellikle seçim yapmakla ilgili fikirleri; gerçek seçimin başkalarının deneyim ve öğütleri doğrultusunda değil de, kuşku ve kararsızlık neticesinde yapıldığı fikri. Kierkegaard’ın felsefesinin esasen burjuva, varoluşçu bir felsefe olduğu ve kolektif toplum zekâsını küçümsediği, haklı olarak, tartışılabilir. Fakat aynı zamanda özgürleştirici bir felsefedir, çünkü toplumsal zekâ reddedildiğinde, bireyin üzerindeki toplumsal denetimin tabanı zayıflar ve…” Otomatiğe bağlamış gidiyordum. Birden frene bastım. Zeki tiplerden nefret ederler. Konuşmaya devam edip daha büyük bir para cezası almak, ya da tanrı korusun, cezaevini boylamak işten bile değildi. Saygılı ol Renton, saygılı ol.</p>

    <p class="normal1">Yargıç alay eder gibi homurdandı. Eğitimli biri olarak büyük filozoflar hakkında benim gibi avam birinden çok daha fazla bilgi sahibiydi kuşkusuz. Boru değil yargıç olmak, beyin gerektirir. Her amcığın yapabileceği iş değil. Begbie’nin arkamda bunu Sick Boy’a söylediğini duyar gibiydim.</p>

    <p class="normal1">“Ve siz, Bay Murphy, sizin niyetiniz kitapları satmaktı, değil mi? Eroin bağımlılığınızı beslemek için çaldığınız diğer şeyleri sattığınız gibi.”</p>

    <p class="normal1">“Tam da öyle, hani… yani… durumu çözdünüz,” dedi Spud başını sallayarak, düşünceli ifadesi karmaşaya doğru kaymaya başlamıştı.</p>

    <p class="normal1">“Siz, Bay Murphy, hırsızlığı alışkanlık haline getirmişsiniz.” Spud omuzlarını, benim suçum değil anlamına gelecek şekilde salladı. “Raporlar eroin bağımlılığınızın sürmekte olduğunu belirtiyor. Siz aynı zamanda hırsızlığa da bağımlısınız, Bay Murphy. İnsanlar sizin çaldığınız şeyleri üretmek için çok çalışıyorlar. Başkaları da onları satın alabilmek için. Bu adi fakat daimi hırsızlıklarınızdan vazgeçmeniz için yapılan uyarılar sonuç vermemiş. Bu yüzden size on ay hapis cezası veriyorum.”</p>

    <p class="normal1">“Sağ olun… şey, yani… sorun değil, hani…”</p>

    <p class="normal1">Amcık bana döndü. Sıçtık.</p>

    <p class="normal1">“Size gelince, Bay Renton, sizin durumunuz farklı. Raporlara göre siz de eroin bağımlısısınız; fakat bağımlılığınızı yenmek için çaba göstermişsiniz. Davranışınızı eroin yoksunluğundan kaynaklanan depresyona yormuşsunuz. Bunu kabul etmeye hazırım. Bay Rhodes’u yere yıkmak gibi bir niyetiniz olmadığına, onu sadece üzerinize saldırmasını engellemek için ittiğinize dair ifadenizi de kabul etmeye hazırım. Bu yüzden, bağımlılığınızı yenmek için çaba göstermeye devam etmeniz koşuluyla, altı aylık cezanızı erteliyorum. Sosyal hizmetler gelişiminizi denetleyecek. Esrarı üzerinizde kendi kullanımınız için bulundurduğunuzu kabul edebilirim, fakat yasadışı bir uyuşturucunun kullanımına göz yumamam; eroin yoksunluğunda yaşadığınız depresyonu yumuşatmak için kullandığınızı söylemenize rağmen. Üzerinizde esrar bulundurduğunuz için yüz pound ceza ödeyeceksiniz. İleride depresyonla mücadele etmek için başka yollara başvurmanızı öğütlerim. Siz de, arkadaşınız Daniel Murphy gibi, size sunulan fırsatı değerlendirmeyip bir daha karşıma gelirseniz gözetim cezası vermekte hiç tereddüt etmeyeceğim. Anlaşıldı mı?”</p>

    <p class="normal1">Hem de nasıl, amına koduğumun geri zekâlısı. Seviyorum seni, bok kafalı.</p>

    <p class="normal1">“Teşekkür ederim, sayın yargıç. Ailemi ve arkadaşlarımı hayal kırıklığına uğrattığımın ve değerli mahkemenin zamanını aldığımın farkındayım. Fakat, rehabilitasyonun temel öğelerinden biri sorunun var olduğunu kabullenme yetisidir. Ben devamlı olarak kliniğe gidiyorum, metadon ve temazepan tedavisi görüyorum. Artık kendimi kandırmıyorum. Yeneceğim bu hastalığı, tanrının yardımıyla. Tekrar teşekkür ederim.”</p>

    <p class="normal1">Yargıç yüzümde alaycılığa işaret eden bir şey var mı diye dikkatle baktı. Hayatta belli etmem. Begbie sayesinde ifadesiz görünmekte uzmanlaşmıştım. İfadesizlik ölmekten yeğdir. Palavra atmadığıma ikna olup davayı reddetti. Özgürlüğe yürüdüm; zavallı Spud’ı götürdüler.</p>

    <p class="normal1">Polis memurlarından biri ona yürümesini işaret etti.</p>

    <p class="normal1">“Üzgünüm, kanka,” dedim ona, kendimi amcık gibi hissederek.</p>

    <p class="normal1">“Sorun değil, moruk… Eroini bırakacağım en azından, ayrıca Saughton’da esrar bol. Göz açıp kapayıncaya kadar geçer, hani…” dedi, aynasızın refakatinde yürüyerek.</p>

    <p class="normal1">Mahkeme salonunun çıkışında annem gelip bana sarıldı. Yorgun görünüyordu, gözlerinin altında siyah halkalar oluşmuştu.</p>

    <p class="normal1">“Ah oğlum, ah oğlum, ne yapacağım ben seninle?” dedi.</p>

    <p class="normal1">“Aptal orospu çocuğu. Öldürecek seni bu bok,” dedi abim Billy, başını sallayarak.</p>

    <p class="normal1">Bir şey söyleyecektim amcık ağızlıya. Kimse ondan oraya gelmesini istememişti, iki paralık gözlemleri de kendi kadar gereksizdi. Neyse, tam ağzımı açmak üzereyken Frank Begbie geldi yanıma.</p>

    <p class="normal1">“Rents! Tebrikler adamım! Müthiş bi sonuç, değil mi? Spud’a yazık oldu, ama yine de beklediğimizden iyi. On ay yatmaz. Altı ayda iyi halden salarlar. Daha erken, hatta.”</p>

    <p class="normal1">Bir reklam şirketinin üst kademe yöneticisi gibi görünen Sick Boy, kolunu annemin omzuna dolayıp timsah gibi gülümsedi bana.</p>

    <p class="normal1">“Bunu kutlamamız gerek. Deacon’s mı?” diye önerdi Frank. Eroinmanlar gibi, sıraya girip onu izledik. Kimsenin başka bir şey yapacak motivasyonu yoktu, kafayı çekmek hükmen galip geldi.</p>

    <p class="normal1">“Beni ve babanı ne kadar üzdüğünü bi bilsen,” dedi annem bana, büyük bir ciddiyetle.</p>

    <p class="normal1">“Aptal göt,” diye hırladı Billy, “kitabevinden kitap çalmış.” Tepemi attırmaya başlamıştı amcık.</p>

    <p class="normal1">“Ben kitabevlerinden altı yıldır kitap çalıyorum. Annemin evinde ve kendi dairemde dört bin dolar değerinde kitap var. Onları satın aldığımı mı sanıyordun? Dört bin dolar net kazançtan söz ediyoruz, amcık.”</p>

    <p class="normal1">“Hadi Mark, tabii ki çalmadın bütün o kitapları.” Annem bir yara daha almıştı.</p>

    <p class="normal1">“Ama buraya kadarmış, Anne.” İlk yakalanışımda her zaman aynı şeyi söylerim; buraya kadarmış. Ondan sonra iş zorlaşır. Kramponları asma zamanı. Finito. Son. Ciddiydim bu konuda. Annem de öyle düşünmüş olmalıydı, çünkü taktik değiştirdi.</p>

    <p class="normal1">“Ve ağzını topla. Sen de,” dedi Billy’ye dönerek. “Böyle konuşmayı nerde öğrendiniz bilmiyorum, çünkü benim evimde asla böyle bi dil kullanılmaz.”</p>

    <p class="normal1">Billy bana bakıp kaşlarını kuşkuyla kaldırdı, ben ona aynı şekilde baktım, iki kardeş arasındaki ender dayanışma anlarından biri.</p>

    <p class="normal1">Kısa süre zarfında herkes çakırkeyif oldu. Annem aybaşılarından söz ederek beni ve Billy’yi utandırıyordu. Kırk yedi yaşında olmasına rağmen hâlâ adet görüyor ya, bunu herkese duyurmak zorunda.</p>

    <p class="normal1">“Çeşme gibi akarım. Tamponların bana hiç yararı olmaz. Patlak bi su borusunu gazeteyle tıkamaya çalışmaktan farksızdır,” dedi bir kahkaha atıp, başını o çok iyi bildiğim, Leith-Dockers-Kulüp’te-fazla-Carlsberg-Special sonrası yaptığı gibi, sürtük tarzında geriye doğru atarak. Annemin içmeye sabahtan başladığını fark ettim. Valiumla karıştırdı muhtemelen.</p>

    <p class="normal1">“Anlaşıldı, Anne,” dedim.</p>

    <p class="normal1">“Annenden utandığını söyleme bana, tamam mı?” Çökük yanağımdan bir makas aldı. “Bebeğimi benden almadıkları için mutluyum sadece. Nefret eder ona bebek denmesinden. Evet, her zaman benim bebeklerim olarak kalacaksınız, siz ikiniz. Daha bebek arabasındayken size en sevdiğiniz şarkıları söylediğimi hatırlıyor musunuz?”</p>

    <p class="normal1">Dişlerimi sıktım. Gırtlağımın kuruduğunu, yüzümdeki kanın çekildiğini hissettim. Yeter amına koyiyim.</p>

    <p class="normal1">“Anasının kuzucuğu bayılır kurabiyelerine, anasının kuzucuğu bayılır kurabiyelerine,” diye şarkı söylemeye başladı ahenksizce. Sick Boy ona neşeyle katıldı. Spud amcığı şanslıymış, diye geçirdim içimden, keşke beni de içeri tıksalardı.</p>

    <p class="normal1">“Anasının kuzusu bi bira daha ister mi?” diye sordu Begbie.</p>

    <p class="normal1">“Evet, şarkı söyleyin. Söylersiniz tabii, orospu çocukları!” Spud’ın annesi gelmişti pub’a.</p>

    <p class="normal1">“Danny için gerçekten çok üzgünüm, Bayan Murphy,” dedim.</p>

    <p class="normal1">“Üzgünmüş! Göstereceğim sana üzgün olmayı! Sen ve bu diğer beş para etmez arkadaşları olmasaydı benim Danny’m hapiste olmazdı şimdi!”</p>

    <p class="normal1">“Hadi ama Colleen, tatlım. Üzgün olduğunu biliyorum, ama bu adil değil.” Annem ayağa kalktı.</p>

    <p class="normal1">“Adaletten söz etme bana! Bu yılanın yüzünden!” Parmağını suçlar bir biçimde bana doğrulttu. “Bu yılan alıştırdı Danny’yi eroine. Mahkemede yaptığı havalı konuşmalarla gururlanarak duruyor orda. Bu serseri ve bu ikisi.” Sick Boy ve Dilenci’yi de öfkesine dahil ederek beni biraz rahatlattı.</p>

    <p class="normal1">Sick Boy bir şey demedi, ama yüzünde hayatımda-bu-kadar-aşağılanmamıştım ifadesiyle yerinde hafifçe doğruldu, ardından üzgün ve küçümseyici bir biçimde başını salladı.</p>

    <p class="normal1">“Haddini aşıyorsun!” diye bağırdı Begbie hiddetle. Hiçbir inek kutsal değildir o amcık için, çocukları hapse tıkılmış Leith’li yaşlı kadınlar bile. “Ben hayatımda elimi bile sürmedim o boka, ayrıca Rents’e ve Spu… Mark ve Danny’ye bu boku yedikleri için salak olduklarını söyledim! Sick… Simon altı aydır temiz.” Begbie ayağa kalktı. Öfkesine iyice kaptırmıştı kendini. Yumruğunu kendini Bayan Murphy’ye vurmaktan alıkoyarmış gibi bağrına indirdi ve kadının yüzüne, “ONLARI BIRAKMAYA ZORLAYAN BENDİM!” diye bağırdı.</p>

    <p class="normal1">Bayan Murphy döndü ve barı hızla terk etti. Yüzündeki ifade içimize işledi; tam bir hezimet ifadesi. Oğlunun hapse tıkılmasıyla kalmamış, itibarını da zedelemişti. Kadına acıdım, Franco’dan da nefret ettim.</p>

    <p class="normal1">“Pek cazgırdır bu kadın da,” dedi annem, ama ardından hemen, “onu anlayabiliyorum ama. Oğlu hapse girdi,” diye ekledi. Başını sallayarak bana baktı. “İnsanın başına açtıkları bütün dertlere rağmen, tanrı onları yanımızdan ayırmasın. Senin ufaklık nasıl, Frank?” Begbie’ye döndü.</p>

    <p class="normal1">Annem gibi insanların Franco gibilerinin oltasına ne kadar kolay geldiklerini düşündüm.</p>

    <p class="normal1">“İyi, Bayan Renton. Büyüyor kerata.”</p>

    <p class="normal1">“Bana Cathy diyebilirsin. Bayan Renton’mış! Bana kendimi yaşlı hissettiriyorsun!”</p>

    <p class="normal1">“Yaşlısın,” dedim. Beni hiç dikkate almadı, kimse de gülmedi, Billy bile. Hatta, Begbie ve Sick Boy azarlamanın onlara düşmediği durumlarda amcaların haylaz yeğenlerine baktığı gibi baktılar bana. Begbie’nin ufaklığından farkım kalmamıştı artık.</p>

    <p class="normal1">“Erkek, değil mi Frank?” diye sordu annem.</p>

    <p class="normal1">“Tabii ki. June’a kız doğurursan hemen iade ediyoruz, demiştim.”</p>

    <p class="normal1">June geldi gözümün önüne. Gri, yulaf rengindeki cildi, yağlı saçları ve teni sarkmış sıska vücudu, donuk, ölümcül yüzü; ne gülümseyebiliyor ne de somurtabiliyor. Bebek tüyler ürpertici çığlıklar atarken hayata ancak valiumla tahammül edebiliyor. Franco o zavallı küçük amcığa ne kadar ilgisiz davranırsa June o kadar sevecek çocuğu. Boğucu, hoşgörülü, mutlak ve bağışlayıcı bir sevgiyle sevecek, bu da çocuğun aynı babası gibi olmasını kaçınılmaz kılacak. O çocuğun alnına daha June’un rahmindeyken Saughton cezaevine girmek yazılmıştı, zengin bir orospu çocuğunun cenininin Eaton yolcusu olması gibi. Bu süreç işlerken, Franco baba şimdi nerdeyse yine orda olacak; ayyaş.</p>

    <p class="normal1">“Ben de babaanne olacağım yakında! Tanrım, inanılır gibi değil.” Annem Billy’ye hayranlık ve gururla baktı. Billy sırıttı pişmiş kelle gibi. Sevgilisini hamile bıraktığından beri annemle babamın bir tanesi köftehor. Abim olacak amcığın eve benim getirdiğimden çok daha fazla polis getirdiği gerçeğinden söz eden yok; ben en azından kendi kapımın önüne sıçmama erdemini göstermişim. Bunun hiçbir değeri yoktu artık. Sırf tekrar orduya girmek için sözleşme imzaladığı (bu kez altı yıllığına) ve sürtüğün tekini hamile bıraktığı için. Oysa annemle babamın salak amcığa hayatıyla ne yaptığını sandığını sormaları gerekiyor. Ama nerde? Gururla gülümsüyorlar sadece.</p>

    <p class="normal1">“Kız olursa iade et, Billy,” diye tekrarladı Begbie, bu kez sözcükleri yuvarlayarak. Alkol etkisini göstermeye başlamıştı. Kim bilir ne zamandan beri içmekte olan bir amcık daha.</p>

    <p class="normal1">“Helal, Franco,” dedi Sick Boy, sırtını sıvazlayıp bir-iki pespaye Begbie klasiği daha çekmesi için ona biraz daha ip uzatarak. En aptalca, en maço, en iğrenç sözlerini o ortalıkta olmadığında taklidini yapmak üzere biriktiririz. Kırılırız gülmekten. Oyunun endişe verici bir yanı var ama: öğrenirse tepkisinin ne olduğunu düşünmek. Sick Boy arkasından surat yapmaya başlamıştı bile. Bir gün birimiz, ya da ikimiz, fazla ileri gideceğiz ve yüzümüzün ortasına yumruğunu ya da şişeyi yiyeceğiz ya da ‘beyzbol sopası disiplini’ne (Begbie’nin güzide deyimlerinden biri) tabi tutulacağız.</p>

    <p class="normal1">Taksiye atlayıp Leith’e döndük. Begbie önce içkilerin pahalılığından yakınmaya başladı, sonra Leith’in bir eğlence merkezi olduğuna dair abuk bir tez ileri sürdü. Billy ona katıldı, çünkü eve daha yakın olmayı arzuluyordu; yatıştırıcı telefonu yerel bir pub’dan ederse hamile sevgilisinin gönlünü almanın daha kolay olacağını düşünüyordu.</p>

    <p class="normal1">Sick Boy Leith’i büyük bir memnuniyetle yerin dibine sokardı, ama ben ondan önce davrandım. Bu yüzden amcık büyük memnuniyetle taksi şirketini arayıp taksi çağırdı. Hiç sevmediğim ama sürekli olarak kendimi orda bulduğum bir pub’a gittik. Barın arkasında Şişman Malcolm duruyordu, bana duble votka ısmarladı.</p>

    <p class="normal1">“Yırttığını duydum. Tebrikler.”</p>

    <p class="normal1">Omuz silktim. İki yaşlıca tip Begbie’ye Hollywood yıldızı muamelesi yapıyorlardı; hiç gülünç olmayan ve muhtemelen daha önce birkaç kez dinlemiş oldukları bir anekdotu can kulağıyla dinliyorlardı.</p>

    <p class="normal1">Sick Boy, parayı havada sallayıp gösteriş yaparak herkese içki ısmarladı.</p>

    <p class="normal1">“BILLY! BİRA MI? BAYAN RENTON… ŞEY CATHY! NEDİR? CİN LİMON MU?” diye bağırdı köşe masadan bara.</p>

    <p class="normal1">O sırada çirkin, küt kafalı salağın tekiyle bir komplo teorisi üzerine sohbet eden Begbie içki ısmarlaması için parayı az önce çaktırmadan Sick Boy’a vermiş olmalıydı.</p>

    <p class="normal1">Billy telefonda Sharon’la tartışıyordu.</p>

    <p class="normal1">“Ulan kardeşim hapse girmekten yırttı! Kitap hırsızlığı, kitabevi personeline saldırı ve uyuşturucu bulundurma. Yine de yırttı şanslı puşt. Annem bile burda! Kutlamaya hakkım var, amına koyiyim…”</p>

    <p class="normal1">Kardeş sevgisi kozunu oynadığına göre çok çaresiz olmalıydı.</p>

    <p class="normal1">“Bak, Maymunlar Gezegeni orda,” diye fısıldadı Sick Boy, başıyla tek başına içen bir adamı işaret ederek. Filmin figüranlarından birini andırıyordu gerçekten. Sarhoş olmuştu ve muhabbet arıyordu. Maalesef benimle göz teması kurdu ve kalkıp yanıma geldi.</p>

    <p class="normal1">“At yarışına ilgi duyar mısın?” diye sordu.</p>

    <p class="normal1">“Hayır.”</p>

    <p class="normal1">“Futbol?”</p>

    <p class="normal1">“Hayır.”</p>

    <p class="normal1">“Ragbi?” Umudunu yitirmeye başlamıştı.</p>

    <p class="normal1">“Hayır,” dedim. Bana iş koymaya mı çalışıyordu, yoksa sadece muhabbet peşinde miydi, emin olamadım. Amcığın kendi de pek emin değildi bence. Benden umudunu kesip Sick Boy’a döndü.</p>

    <p class="normal1">“At yarışlarına ilgi duyar mısın?”</p>

    <p class="normal1">“Hayır. Futboldan da ragbiden de nefret ederim. Sinemaya meraklıyımdır ama. Özellikle şu <span class="ideitalik">Maymunlar Gezegeni</span> filmine bayılırım, bilir misin? Gördün mü? Seyretmeye doyamam.”</p>

    <p class="normal1">“Evet! Hatırlıyorum o filmi! <span class="ideitalik">Maymunlar Gezegeni.</span> Charlton amına koduğumun Heston’ı. Bir de Roddy Mc… neydi o çocuğun adı? Şu küçük amcık. Anladın kimden söz ettiğimi. O anladı kimden söz ettiğimi!” Bana döndü Maymunlar Gezegeni.</p>

    <p class="normal1">“McDowall.”</p>

    <p class="normal1">“O amcık işte!” dedi muzaffer bir edayla. Sick Boy’a döndü tekrar. “Küçük sevgilin nerde bugün?”</p>

    <p class="normal1">“Hı? Ne?” dedi Sick Boy, şaşkınlıkla.</p>

    <p class="normal1">“Şu küçük sarışın yosma, geçen gece buraya getirdiğin.”</p>

    <p class="normal1">“Ha, evet, o.”</p>

    <p class="normal1">“Taş gibi hatun… Çizmeyi aşmıyorumdur umarım. Yanlış anlama, birader.”</p>

    <p class="normal1">“Yo, sorun yok. Elli papele senindir ve şaka etmiyorum,” dedi Sick Boy sesini alçaltarak.</p>

    <p class="normal1">“Ciddi misin?”</p>

    <p class="normal1">“Evet. Sapıkça numaralar yok ama. Sağlam bi sikiş. Elli papeline patlar.”</p>

    <p class="normal1">Kulaklarıma inanamıyordum. Sick Boy ciddiydi. Maymunlar Gezegeni’ne birkaç aydır canı istediğinde düzdüğü şu canki kızı pazarlayacaktı, küçük Maria Anderson’ı. Pezevenklik yapacaktı amcık. Geldiği noktayı, geldiğimiz noktayı düşününce midem bulandı, Spud’a imrenmeye başladım yine.</p>

    <p class="normal1">Onu kenara çektim. “N’aptığını sanıyorsun sen?”</p>

    <p class="normal1">“Kendime biraz cep harçlığı çıkarmaya çalışıyorum. Sana giren çıkan mı var? Ne zamandan beridir sosyal hizmetle ilgileniyorsun?”</p>

    <p class="normal1">“Bu farklı amına koyiyim. Sana ne olduğunu anlamakta güçlük çekiyorum kanka, gerçekten.”</p>

    <p class="normal1">“Birden sütten çıkmış ak kaşık kesildin bakıyorum.”</p>

    <p class="normal1">“Sütten çıkmış ak kaşık değilim, ama bugüne kadar kimseyi tekmeleyip uçuruma yuvarlamadım.”</p>

    <p class="normal1">“Siktir git lan. Tommy’yi eroine alıştıran sen değil misin?” Gözleri kristal kadar berrak ve ihanet doluydu; vicdan ya da merhametin zerresi yoktu amcığın gözlerinde. Dönüp Maymunlar Gezegeni’nin yanına gitti yine.</p>

    <p class="normal1">Tommy’nin bir seçimi vardı, diyecektim; oysa Maria’nın yok. Bu da seçimin nerde başlayıp nerde bittiğine dair tartışma başlatmaktan başka bir boka yaramayacaktı. Seçme kavramı geçerliliğini yitirmeden kaç iğne çakılabilirdi? Keşke bilseydim amına koyiyim. Keşke bir şeyler bilebilseydim.</p>

    <p class="normal1">O esnada Tommy girdi bara, sırası gelmiş bir aktör gibi; ardından da Second Prize. Feci durumdaydı. Tommy eroin kullanıyor artık. Eskiden kullanmazdı. Bizim suçumuz muhtemelen; benim suçum. Tommy’nin ilacı <span class="ideitalik">speed</span> olmuştu her zaman. Lizzy sebep oldu başlamasına. Çok sessiz ve içine kapanık şimdi. Second Prize öyle değil ama.</p>

    <p class="normal1">“Rent Boy kafayı çekiyor! Hey! N’aber lan, amcık,” diye bağırdı, elimi çatırdatarak.</p>

    <p class="normal1">Pub’da, “Yok Başka Mark Renton” nakaratı yankılanmaya başladı. Yaşlı, dişsiz Willie Shane yüksek sesle söylüyordu. Dilenci’nin büyükbabası da öyle, tek bacaklı iyi bir yaşlı amcıktı. Dilenci ve kim olduklarını bile bilmediğim psikopat arkadaşları da katıldılar. Sick Boy’la Billy de, hatta annem de.</p>

    <p class="normal1">Tommy sırtıma bir şaplak attı. “Yakışır kankama,” dedi. Sonra, “Mal var mı?” diye sordu.</p>

    <p class="normal1">Unutmasını söyledim ona, çok geç olmadan bırakmasını. Kibirli bir biçimde kendini denetleyebileceğini söyledi. Daha önce çok duymuştum bu cümleyi. Benim de söylemişliğim vardı, daha da söyleyecektim muhtemelen.</p>

    <p class="normal1">Etrafım kankalarımla çevriliydi; ama hiç bu kadar yalnız hissetmemiştim kendimi.</p>

    <p class="normal1">Maymunlar Gezegeni kendini ufak ufak gruba dahil ediyordu. O amcığın Maria Anderson’ı düzdüğünü düşünmek estetik olarak hoş değildi. O amcığın herhangi birini düzdüğünü düşünmek estetik olarak hoş değildi. Annemle konuşmaya çalışırsa bardağı o primat yüzüne geçirecektim götün.</p>

    <p class="normal1">Andy Logan girdi içeri. Üzerine adi suç ve cezaevi sinmiş hayat dolu bir tiptir Andy. Loags’ı birkaç yıl önce golf sahasında otoparkçı olarak çalıştığımda tanıdım, feci para tırtıklıyorduk. Minibüsüyle gezinip bilet kontrol eden bir tip vardı, bize taktiği o vermişti. Bereketli zamanlardı, maaşımı ellemiyordum bile. Loags’u severim, ama arkadaşlığımız bir türlü ilerlememişti. Hep o zamanlardan bahsederdi bana.</p>

    <p class="normal1">Geçmişi anımsama oyunu, oynamayan yoktur; bütün konuşmalar, “Hatırlar mısın bi keresinde…” diye başlardı ve şimdi de zavallı Spud’dan söz ediyorduk.</p>

    <p class="normal1">Pub’a Flocksy girdi ve bana bara gelmemi işaret etti. Mal istedi benden. Tedavideyim ulan. Delilik bu. Tam bırakmanın eşiğine gelmişken kitap hırsızlığından yakalanmış olmamın ironik bir yanı var. Ama şu metadon yok mu, mahvediyor insanı. Beni feci asabi yapıyor. Kitabevindeki taşak suratlı herif kahramanlığa soyunduğunda öyleydim mesela.</p>

    <p class="normal1">Flocksy’ye kendimi bakıma çektiğimi söyledim, tek kelime bile etmeden siktirip gitti.</p>

    <p class="normal1">Abim onunla konuştuğumu gördü ve amcığın peşinden dışarı çıktı. Koşup kolundan tuttum.</p>

    <p class="normal1">“Kafasını kıracağım o pisliğin…” diye tısladı dişlerinin arasından.</p>

    <p class="normal1">“Bırak gitsin, kötü bi herif değildir.” Flocksy arkasında olanlardan habersiz yürümeye devam etti; eroin bulmaktan başka bir şey yoktu aklında.</p>

    <p class="normal1">“Amına koduğumun pisliği. Böyle solucanlarla takılırsan başına gelen her şeyi hak edersin.”</p>

    <p class="normal1">Geri dönüp yerine oturdu, ama sadece caddenin karşı tarafından Sharon ve June’un gelmekte olduklarını gördüğü için.</p>

    <p class="normal1">Begbie, pub’da June’u görünce ona, “Bebek nerde?” diye haykırdı suçlayıcı bir biçimde.</p>

    <p class="normal1">“Kız kardeşimde,” dedi June dehşet içinde.</p>

    <p class="normal1">Begbie öfkeli gözlerini, açık ağzını ve donuk yüzünü öbür tarafa çevirdi, bu bilgiyi sindirecek ve kendini bu konuda iyi mi, kötü mü, yoksa kayıtsız mı hissettiğini anlamaya çalışacaktı. Sonunda Tommy’ye dönüp ona sevecenlikle iyi bir amcık olduğunu söyledi.</p>

    <p class="normal1">Ne var şimdi elimde? Billy’nin şamatacı, tutucu öfkesi. Bana çift başlıymışım gibi bakan Sharon. Sarhoş ve şırfıntı Annem. Sick Boy… amcık. Spud hapiste. Matty hastanede ve kimse onu ziyaret etmedi henüz, ondan söz eden bile yok, Matty diye biri yok sanki. Begbie… öfkeden kıpkırmızı kesilmiş orospu çocuğu. June da o korkunç jarse tayyörüyle bir kemik yığını gibi oturuyor. En iyi koşullarda bile kötü bir kıyafet, vücudunun biçimsizliğini iyice vurguluyor.</p>

    <p class="normal1">Helâya gittim. İşemeyi bitirdiğimde o boktan duruma geri dönemeyeceğimi biliyordum. Yan kapıdan sıvıştım. Tedavi programına göre bir sonraki iğneme on dört saat on beş dakika vardı. Devlet destekli bağımlılık: eroinin yerine metadon ve tadı iğrenç olan o pastillerden al, günde üç tane, iğne niyetine. O programda olan ve üçünü birden alıp mal bulmaya çıkan pek çok canki tanıyorum. Yarın sabaha kadar beklemek zorundaydım. O kadar bekleyemeyecektim. Kuğu Johnny’ye gitmeye karar verdim, tek bir vuruş için ama TEK BİR VURUŞ AMINA KOYİYİM, bu uzun ve zor günü atlatmak için.</p>

    <p class="normal1">&nbsp;</p>

    <p class="normal3">Eroin İkilemleri No: 66</p>

    <p class="normal1"><span class="ideitalik">Hareket etmek bir mesele; olmamalı ama. Hareket edebilirim. Daha önce yapılmış. Biz, insanlar, tanım gereği, hareket halinde cisimleriz. Adam sende, her şey elinin altındayken hareket etmenin ne âlemi var? Birazdan hareket etmek zorunda kalacağım ama. İyice hastalandığımda hareket edeceğim; bu da deneyimden bildiğim şeylerden biri. Ama kendimi hareket etmek zorunda hissedecek kadar hastalanabileceğimi tahayyül edemiyorum. Bu korkutuyor beni biraz, çünkü yakında hareket etmek zorunda kalacağım.</span></p>

    <p class="normal1"><span class="ideitalik">Yaparım mutlaka; kesin yaparım amına koyiyim.</span></p>

    <p class="normal1">&nbsp;</p>

    <h3 class="normal2" id="calibre_toc_29"><span class="idebold">Ölü Köpekler</span></h3>

    <p class="normal1">İşte… Düşman menzile girdi, koca Bond’un diyeceği gibi, görüş alanına girdi ve görünümü evlere şenlik. Yeşil bi mont, yirmi santim topuklu botlar ve dazlak bi kafa. Tipik göt ve işte peşinden sadakatle gelen hav-hav. Pit bul, piç bul, pis pul… dört bacak ve bi çene, amına koyiyim. Ay, ağaca işiyor. <span class="ideitalik">Hadi oğlum, hadi oğlum.</span></p>

    <p class="normal1">Parka bakan bi dairede yaşama sporu. Teleskopik dürbünden bakıp hayvana odaklandım; bana öyle geliyor olabilir, ama son zamanlarda hafif bi sapma var sanıyorum, sağa doğru. Olsun, Simon güvenli teknolojisinin, 22 kalibrelik havalı tüfeğinin bu kusurunu telafi edebilecek kadar deneyimli bi nişancıdır. Namluyu hafifçe döndürüp dazlağa odaklandım bu kez, yüzüne nişan aldım. Sonra vücudunda bi aşağı bi yukarı gezindim, bi aşağı bi yukarı… <span class="ideitalik">Sakin ol koçum… bi kez daha nişan al…</span> Kimse bu güne dek bu kadar ilgi, bu kadar dikkat, bu kadar… evet, sevgi, göstermemiştir yavşağa. Şahane bi duygu, evinin salonundan bu kadar acı verebilme gücüne sahip olduğunu bilmek. <span class="ideitalik">Benzersiz şuikastçı deyin bana Bayan Moneypenny.</span></p>

    <p class="normal1">Pit Bull’du asıl peşinde olduğum ama; onu efendisine saldırtmak istiyordum, bu dokunaklı insan-hayvan ilişkisini efendisinin taşaklarıyla birlikte koparmak. Piç-bull’un geçen gün vurduğum salak Rottweiler’dan daha taşaklı çıkmasını umuyordum. Koca amcığı yüzünün yan tarafından vurmuştum, peki zavallı piç saldırdı mı efendisine? Hayır, inlemeye başladı amcık.</p>

    <p class="normal1">Sick Boy benim adım, planlama sihirbazı, şeytana külahını ters giydiririm. Bu senin için Fido, ya da Rocky, ya da Rambo, ya da Tyson, ya da çük beyinli, gerzek sahibin sana ne ad koyduysa. Bugüne dek boğazladığın bütün bebekler, parçaladığın bütün yüzler ve sokaklarımıza bıraktığın bütün boklar için. Ama hepsinden çok parklarda sıçtığın boklar için, o boklar ki Lothian Amatör Pazar Ligi’nde Abbeyhill atletik futbol kulubünde orta saha görevini ifşa ederken topa ne zaman kayarak müdahale etse Simon’ın bi yerine mutlaka bulaşır.</p>

    <p class="normal1">Yan yana yürüyorlardı şimdi, adam ve it. Tetiği çekip bi adım geri çekildim.</p>

    <p class="normal1">Muhteşem! Köpek kesik bi biçimde havlayıp dazlağın üzerine sıçradı ve çenesi amcığın koluna kenetlendi. <span class="ideitalik">Tebrikler, Şimon.</span> Şağ ol Sean.</p>

    <p class="normal1">“SHANE! SHANE! AMCIK! ÖLDÜRECEĞİM SENİ LAN! SHAAAYNE!” diye bağırdı çocuk, bi yandan da botuyla hayvanı tekmeliyordu, ama Docs botlarının bi yararı yok bu canavara karşı. Kolunu kaptı bi kere, kaptı mı bırakmaz bunlar; bu yüzden ediniyorlar onları. Çocuk iyice çıldırdı, önce mücadele etti, sonra hareketsiz kalmayı denedi, çünkü canı yanıyordu mücadele edince; sırayla bi çırpınıyor, bi yalvarıyor acımasız ölüm makinesine. Yaşlı bi amcık yardım etmek için yaklaştı; fakat köpek gözlerini ona çevirip sıra sende amcık der gibi burnundan hırlayınca geri çekildi.</p>

    <p class="normal1">Merdivenleri son sürat indim, elimde alüminyum beyzbol sopasıyla. Beklediğim an geldi, her şey bu an içindi. Avlanan adam. Ağzım kurumuştu heyecandan; Sick Boy safaride. <span class="ideitalik">Şenin için iş bile şayılmaz, Şimon.</span> Halledebilirim sanıyorum, Sean.</p>

    <p class="normal1">“YARDIM EDİN! YARDIM EDİN!” diye bağırıyordu dazlak. Sandığımdan daha gençti.</p>

    <p class="normal1">Sinsice köpeğin arkasına dolandım; amcığın çocuğun kolunu bırakıp bana saldırmasını istemiyordum, gerçi düşük bi olasılıktı. Çocuğun kolundan ve köpeğin ağzından boşalan kan ceketin yan tarafını kırmızıya boyamıştı. Çocuk elimdeki beyzbol sopasıyla köpeğin taşaklarına vuracağımı sanıyordu, ama bu Renton ya da Spud’ı Laura McEwan’ı cinsel olarak tatmin etmeye göndermek gibi bir şey olurdu. Onun yerine köpeğin tasmasını hafifçe çekip sopanın sapını araya sıkıştırdım. Sonra burdum, burdum… Yine de bırakmadı sahibinin kolunu amcık. Dazlak dizlerinin üzerine çöktü, acıdan bayılmak üzereydi. Burmaya devam ettim ve hayvanın boyun kaslarının gevşemeye başladığını hissettim. Burmaya devam.</p>

    <p class="normal1">Ben onu boğarken hayvan burnundan ve kenetlenmiş çenesinden bi dizi korkunç hırıltı çıkardı. Can çekişirken, hatta öldükten sonra, patates çuvalı gibi hareketsiz kaldığında bile, çenesini açmamıştı. Çenesini açıp çocuğun kolunu kurtarabilmek için beyzbol sopasını tasmadan çıkardım. Bu arada polis geldi. Çocuğun kolunu ceketiyle sarmaya koyuldum.</p>

    <p class="normal1">Dazlak beni polislere ve ambulans görevlisine öve öve bitiremedi ambulansta. Shane’e kızgındı; sevgi dolu, bi sineği bile incitmeyen köpeğine ne olduğunu anlamakta zorlanıyordu. “Bi sineği bile incitmeyen” demişti gerçekten, o korkunç klişeyi hasta bi canavara uyarlamıştı. <span class="ideitalik">Bu canavarlar birden sahiplerine saldırırlar.</span></p>

    <p class="normal1">Çocuğu ambulansa taşırlarken genç polis memuru başını salladı. “Aptalca işler. Katil bu hayvanlar. Onlardan birine sahip olmak egolarını okşuyor bu salakların, ama hayvan er ya da geç sapıtıyor.”</p>

    <p class="normal1">Daha yaşlı olan polis bana kibarca neden beyzbol sopası bulundurma ihtiyacı duyduğumu sordu. Evde kendimi güvende hissedebilmek için bulundurduğumu söyledim. Son zamanlarda artan hırsızlık vakalarıyla falan, gerçi Simone yasayı kendi uygulamayı asla düşünmez, ama yine de rahatlatıyor insanı, diye açıkladım. Atlantik Okyanusu’nun bu tarafında oynama amacıyla beyzbol sopası satın almış biri var mıdır acaba?</p>

    <p class="normal1">“Bunu anlayabiliyorum,” dedi yaşlı polis. Anlayabiliyorsundur eminim, salak amcık. <span class="ideitalik">Poliş memurları biraz şalak oluyor, değil mi, Sean? Etkileyici oldukları şöylenemez, Şimon.</span></p>

    <p class="normal1">Polisler beni cesaretimden ötürü kutladılar ve bana bi takdir belgesi verilmesini isteyeceklerini söylediler. <span class="ideitalik">Şağ olun memur bey, ama şözü bile edilmez.”</span></p>

    <p class="normal1">Sick Boy bu gece hastalıklı bi sikiş için Marianne’e gidiyor. Mönüde köpekleme olmalı mutlaka, Shane’in anısına hürmeten hiç olmazsa.</p>

    <h3 class="normal2" id="calibre_toc_30"><span class="idebold">İçerideki Adam Arayışı</span></h3>

    <p class="normal1">Eroin yüzünden hiç hapis yatmadım. Fakat pek çok amcık beni rehabilite etmeye çalıştı. Rehabilitasyon hikâye; bazen iğne çakmak yeğdir diyorum. Rehabilitasyon benliğin teslimiyeti demektir.</p>

    <p class="normal1">Psikiyatriden tutun, klinik psikoloji ve sosyal hizmet dallarında uzmanlaşmış pek çok danışman geçti elimden. Psikiyatr olan Doktor Forbes, dolaylı danışma taktikleri kullanıyor, Freudyen psikanalizi temel alıyordu. Bu da geçmişimden konuşmayı ve çözümlenmemiş çelişkilere odaklanmayı gerektiriyordu. Burda ön görülen, bu çelişkileri tanımlamanın ve çözümlemenin, eroin kullanımı biçiminde tezahür eden ve kendime zarar verme dürtümü tetikleyen öfkemi ortadan kaldıracağı şeklindeydi.</p>

    <p class="normal1">Tipik bir konuşma:</p>

    <p class="normal1"><span class="normal4">Doktor Forbes</span>: Kardeşinden bahsetmiştin. Şey olan, engelli olan. Ölen. Onun hakkında konuşabilir miyiz?</p>

    <p class="normal5">(sessizlik)</p>

    <p class="normal1"><span class="normal4">Ben</span>: Neden?</p>

    <p class="normal5">(sessizlik)</p>

    <p class="normal1"><span class="normal4">Doktor Forbes</span>: Kardeşinden konuşmak istemiyorsun galiba?</p>

    <p class="normal1"><span class="normal4">Ben</span>: Hayır. Sadece benim eroin kullanmamla bağlantısını göremiyorum.</p>

    <p class="normal1"><span class="normal4">Doktor Forbes</span>: Kardeşin öldükten sonra daha sık kullanmaya başladığın anlaşılıyor.</p>

    <p class="normal1"><span class="normal4">Ben</span>: Çok şey oldu o sıralar. Kardeşimin ölümünü diğerlerinden ayırıp öne çıkarmak ne kadar doğru bilmiyorum. Aberdeen’e gitmeye başladım mesela; üniversiteye. Nefret ettim. Sonra Hollanda’ya gidip gelen kanal feribotlarında çalışmaya başladım. Bir sürü liman gördüm.</p>

    <p class="normal5">(sessizlik)</p>

    <p class="normal1"><span class="normal4">Doktor Forbes</span>: Aberdeen’e dönmek isterim. Aberdeen’den nefret ettiğini mi söyledin?</p>

    <p class="normal1"><span class="normal4">Ben</span>: Evet.</p>

    <p class="normal1"><span class="normal4">Doktor Forbes</span>: Nesinden nefret ettin Aberdeen’in?</p>

    <p class="normal1"><span class="normal4">Ben</span>: Üniversiteden. Personelden, öğrencilerden filan. Sıkıcı, orta sınıf amcıklardı hepsi.</p>

    <p class="normal1"><span class="normal4">Doktor Forbes</span>: Anlıyorum. Ordaki insanlarla arkadaşlık kuramadın.</p>

    <p class="normal1"><span class="normal4">Ben</span>: Kuramamaktan çok, kurmak gelmedi içimden, aslında aynı anlama gelir, sizin açınızdan. (Doktor Forbes’dan kayıtsızca bir omuz silkiş)… İlgimi çeken biri çıkmadı orda.</p>

    <p class="normal5">(sessizlik)</p>

    <p class="normal1">Yani, manası yoktu. Orda uzun kalmayacağımı biliyordum. Canım biraz gevezelik etmek istediğinde pub’a gidiyordum. Seks istediğimde fahişeye.</p>

    <p class="normal1"><span class="normal4">Doktor Forbes</span>: Fahişelerle birlikte oldun mu?</p>

    <p class="normal1"><span class="normal4">Ben</span>: Evet.</p>

    <p class="normal1"><span class="normal4">Doktor Forbes</span>: Bunun nedeni üniversitedeki kadınlarla sosyal ve cinsel ilişki kuracak özgüvene sahip olmaman mıydı?</p>

    <p class="normal5">(sessizlik)</p>

    <p class="normal1"><span class="normal4">Ben</span>: Hayır, bikaç kızla takıldım.</p>

    <p class="normal1"><span class="normal4">Doktor Forbes</span>: Ne oldu?</p>

    <p class="normal1"><span class="normal4">Ben</span>: Sadece seksle ilgiliydim, ilişki kurmak beni ilgilendirmiyordu. Bunu gizlemeye çalışacak motivasyondan yoksundum. O kadınları sadece cinsel ihtiyaçlarımı giderme aracı olarak görüyordum. Aldatma oyununun içinde olmaktansa fahişelerle takılmanın daha dürüst olacağına karar verdim. Oldukça ahlakçı bi hıyardım o zamanlar. Bu yüzden burs paramı fahişelerle yedim, yemek ve kitap çaldım. Hırsızlığa böyle başladım. Eroin yüzünden değil, ama onun da hiç yararı olmadı tabii ki.</p>

    <p class="normal1"><span class="normal4">Doktor Forbes</span>: Hmm. Kardeşine dönebilir miyiz? Şu engelli olan. Ne hissederdin ona karşı?</p>

    <p class="normal1"><span class="normal4">Ben</span>: Emin değilim… Bak, çocuk hiçbir şeyi algılamıyordu. Orda değildi. Tamamen felçti. Başını yana eğip öylece otururdu tekerlekli iskemlesinde. Sadece göz kırpabiliyor ve yutkunabiliyordu. Bazen tuhaf sesler çıkarırdı… Eşya gibiydi, insandan çok.</p>

    <p class="normal5">(sessizlik)</p>

    <p class="normal1">Sanıyorum küçükken ona kin duyardım. Yani, annem onu bebek arabasıyla dışarı çıkardığında. Kocaman, eşek kadar çocuk bebek arabasında. Mahalledeki çocuklar benimle ve abimle alay ederlerdi. “Kardeşin spastik,” diye bağırırlardı, ya da “Kardeşin zombi,” öyle şeyler. Çocuktular, biliyorum, ama o zaman öyle gelmiyordu bana. Çünkü uzun boylu, sakar bir çocuktum ve bir sorunum olduğuna inanmaya başlamıştım, bir şekilde Davie gibi olduğuma.</p>

    <p class="normal5">(uzun sessizlik)</p>

    <p class="normal1"><span class="normal4">Doktor Forbes</span>: Kardeşine kin duydun demek.</p>

    <p class="normal1"><span class="normal4">Ben:</span> Evet, çocukken, küçükken. Sonra Davie’yi hastaneye yatırdılar zaten. Sorun çözüldü o zaman. Gözden ırak, akıldan ırak. Bikaç kez ziyaret ettim onu, ama anlamı yoktu. Bağlantı kuramıyordun. Kaderi kötüymüş diye düşündüm sonunda. Zavallı Davie, olabilecek en kötü el dağıtılmıştı ona. Çok üzücü, ama hayatının sonuna kadar bunun yasını tutamazsın. Hastanede olması onun için en iyisiydi, iyi bakılıyordu orda. Öldüğünde ona kin duyduğum için vicdan azabı çektim, biraz daha çaba sarf etmediğim için de belki. Elden ne gelir ama?</p>

    <p class="normal1"><span class="normal4">Doktor Forbes</span>: Bu duygularını daha önce hiç dillendirdin mi?</p>

    <p class="normal1"><span class="normal4">Ben</span>: Hayır… Annemle babama biraz söz etmiş olabilirim…</p>

    <p class="normal1">Böyle sürer giderdi. Pek çok konu gelirdi gündeme; kimi basit, kimi abes, kimi ağır, kimi sıkıcı, kimi ilginç. Bazen doğruyu söylerdim, bazen yalan söylerdim. Yalan söylediğimde bazen duymak istediğini düşündüğüm şeyi söylerdim, bazen de onu kızdıracak ya da kafasını karıştıracak bir şey.</p>

    <p class="normal1">Bütün bunlarla eroin kullanmam arasında bir bağlantı görebiliyorsam siksinler beni.</p>

    <p class="normal1">Forbes’un açıklamaları ve davranışımın nasıl yorumlanması gerektiğine dair kendi psikanaliz çabalarım sayesinde bir şeyler öğrendim ama. Ölü kardeşim Davie’yle çözümlenmemiş bir ilişkim var, çünkü onun katatonik yaşamı ve ardından gelen ölümüne dair duygularımı anlamaya ve ifade etmeye çalışmamıştım. Oedipus kompleksim vardı, babama karşı çözümlenmemiş bir kıskançlık duyuyordum. Eroin kullanmam kavramsal olarak analdı, ilgi çekmeye yönelikti, evet, fakat ebeveyn otoritesine isyan etmektense genel topluma karşı bir güç elde edebilmek için damarlarıma eroin basıyordum. Çılgınlık, değil mi?</p>

    <p class="normal1">Bütün bunlar doğru olabilir ya da olmayabilir. Bu konuda çok kafa patlattım ve araştırmaya açığım; bir sorunum yok bununla. Fakat, en iyimser yaklaşımla bile, bağımlılığımla ilgili olmadığını düşünüyorum. Bu konuda ayrıntılı bir biçimde konuşmanın bir boka yaramadığı ortada. Forbes en az benim kadar şaşkın görünüyordu.</p>

    <p class="normal1">Molly Greaves, klinik psikolog, davranışımın nedenlerini bulmaya çalışmaktan çok, onu değiştirmeye yönelik bir yaklaşım içindeydi. Forbes işini yapmış, şimdi de sıra beni düzeltmeye gelmişti sanki. Azaltma programına o zaman başladım ve bir boka yaramadı. Sonra metadon tedavisine başladım, bu da beni daha kötü yaptı.</p>

    <p class="normal1">Uyuşturucu bürosundan gelen danışman Tom Curzon, ki tıp alanında değil sosyal hizmet alanında uzmanlaşmıştı, hastayı merkez alan Rogeryen danışma yönteminden yanaydı. Büyük Kütüphane’ye gidip Carl Rogers’ın <span class="ideitalik">Birey Olmak Üzerine</span> adlı kitabını okudum. Kitabı çok kötü buldum, fakat Tom’un beni doğru olduğunu düşündüğüm bir gerçeğe daha çok yaklaştırdığını itiraf etmeliyim. Kendimin ve hayatın sınırlarıyla yüzleşemediğim için kendimden nefret ediyordum.</p>

    <p class="normal1">İnsanın kendini hayal kırıklığına uğratan sınırları kabullenmesi akıl sağlığına ya da normal davranış biçimine işaret ediyordu öyleyse.</p>

    <p class="normal1">Başarı ve başarısızlık arzunun tatmin edilmesi ya da içinde kalması anlamına gelir. Arzu ya kişisel dürtülerimize bağlı olarak baskın bir biçimde içseldir, ya da esasen reklamlarla veya medyanın ve popüler kültürün sunduğu rol modelleriyle uyarılmış bir biçimde, dışsal. Tom benim başarı ve başarısızlık kavramlarımın toplumsal düzeyden çok kişisel düzeyde geçerli olduğu görüşünde. Toplumsal ödülü kabul etmediğim için başarı (ve başarısızlık) sadece anlık olabilirdi benim için, çünkü bu deneyim toplumsal destek gören bir servet, güç ve statü düşmanlığıyla, ya da başarısızlık söz konusu olduğunda utanç ve ayıplamayla sürdürülemezdi. Bu yüzden, Tom’a göre, bana sınavlarda başarılı olduğumu ya da iyi bir işim olduğunu ya da güzel bir piliçle çıktığımı söylemenin bir yararı yoktu; bu tür övgüler bir şey ifade etmiyordu benim için. Tabii ki, gerçekleştiklerinde bu şeylerin keyfini çıkarıyordum, fakat değerleri kalıcı olamazdı, çünkü onları değerlendiren toplumun kabulü söz konusu değildi bende. Tom’un anlatmaya çalıştığı, hiçbir şeyi siklemediğimdi, sanırım.</p>

    <p class="normal1">Her şey dönüp dolaşıp toplumdan yabancılaşmama geliyor. Tom toplumun belirgin bir biçimde iyileştirilemeyeceği, ya da benim ona uyum sağlayacak biçimde değişemeyeceğim görüşüne katılmıyor. Bu durum beni depresyona sürükleyip bütün öfkemi kendime yöneltmeme neden oluyordu. Depresyon buymuş zaten, dediklerine göre. Fakat depresyon aynı zamanda motivasyon eksikliğine neden oluyordu. İçimde giderek büyüyen bir boşluk oluşuyordu. Eroin o boşluğu dolduruyor ve bana aynı zamanda kendimi mahvetme ihtiyacımı giderme olanağı sağlıyordu.</p>

    <p class="normal1">Burda Tom’la aynı fikirdeyim aslında. Fakat onun durumu bütün umutsuzluğuyla görmeyi reddetmesine gelince, işte orda ayrılıyoruz. O benim kendime yeterince saygım olmadığını ve suçu topluma yıkarak bununla yüzleşmeyi reddettiğimi düşünüyor. Toplumun bana sunduğu ödülleri ve övgüleri (ve başarısızlık durumunda ayıplanmayı) hiçe saymamın aslında bu değerlerin kendilerini reddetmek anlamına gelmediği, kendimi onları kabul edecek kadar iyi (ya da kötü) hissetmediğim anlamına geldiği kanısında. Açıkça, ‘Bu niteliklere sahip olduğumu sanmıyorum’ (ya da, ben bunların üzerindeyim) demek yerine, ‘Hiçbi şeyin bi sikim anlamı yok ki” diyordum.</p>

    <p class="normal1">Hazel bana, beni bir daha görmek istemediğini söylemeden hemen önce, eroine bilmem kaçıncı kez yine başladığımda, şöyle demişti: “Kendini uyuşturucuyla mahvediyorsun, çünkü herkesin derin ve karmaşık biri olduğunu düşünmesini istiyorsun. Bu çok acıklı ve sıkıcı.”</p>

    <p class="normal1">Bir anlamda, Hazel’ın görüşünü yeğlerim. Bir ego unsuru var bu işte. Hazel egonun ihtiyaçlarını iyi bilir. Hazel bir alışveriş merkezinde vitrin düzenleyicisi, fakat kendisini “vitrin dekorasyon sanatçısı” ya da ona benzer bir biçimde tanıtır. Dünyayı neden reddediyor, kendimi ondan neden daha üstün görüyordum? Çünkü reddediyorum, bu yüzden. Çünkü ondan üstünüm, amına koyiyim, hepsi bu.</p>

    <p class="normal1">Bu tavrım yüzünden kendimi bu terapi/danışma bokunun içinde bulmuştum. Ben istememiştim bütün bunları. Ama ya kabul ederdim ya da hapsi boylardım. Bazen Spud’ın durumunun benimkinden daha iyi olduğunu düşünüyorum. Bu bok suları bulandırıyor benim için; meseleleri açıklığa kavuşturacağına daha da karıştırıyor. Aslında, benim bütün istediğim amcıkların kendi işlerine bakmaları, ben de kendi işime bakayım. Sırf sert uyuşturuculara takıldığın için bu amcıklar kendilerinde seni parçalayıp analiz etme hakkını nerden buluyorlar?</p>

    <p class="normal1">Buna hakları olduğunu kabul ettiğin anda, sen de kendi özünü keşfetme arayışlarında onlara katılmış oluyordun. O zaman onlara boyun eğiyor, kendini kandırıp üzerine yapıştırmaya çalıştıkları kıçı kırık teoriye ya da davranış biçimine inanmaya başlıyordun. O zaman onlara ait oluyordun, kendine değil; bağımlılık uyuşturucudan onlara doğru kayıyordu.</p>

    <p class="normal1">Toplum, davranışları kendi normlarının dışında kalan insanları emebilmek için yapay ve dolambaçlı bir mantık icat eder. Diyelim ki bütün artıların ve eksilerin farkındayım, kısa bir ömrüm olacağını biliyorum ve aklım yerinde, falan filan ve yine de eroin kullanmak istiyorum? İzin vermezler. İzin vermezler çünkü bu kendi başarısızlıklarının bir işareti olarak görülecektir. Sana sundukları şeyleri reddetmen böyle algılanır. Bizi seç. Hayatı seç. Mortgage’ı seç, çamaşır makinesi seç, araba seç, bir kanepeye oturup ağzına berbat şeyler tıkıştırarak beyin uyuşturucu ve ruh çökertici aptal televizyon programları seyretmeyi seç. Bir huzur evinde üzerine sıçıp işeyerek çürümeyi, bencil ve kafayı yemiş çocukların için bir utanç kaynağı olmayı seç. Hayatı seç.</p>

    <p class="normal1">İyi de, ben hayatı seçmemeyi seçiyorum. Amcıklar bunu kabullenemiyorlarsa, bu onların sorunu. Harry Lauder’ın bir keresinde dediği gibi, ben bu yolu sonuna kadar izlemeye kararlıyım…</p>

    <h3 class="normal2" id="calibre_toc_31"><span class="idebold">Ev Hapsi</span></h3>

    <p class="normal1">Yatak aşina, daha doğrusu, karşı duvar öyle. Paddy Stanton yetmişli yılların favorileriyle bana bakıyor. Iggy Pop oturmuş elindeki çekiçle önündeki plak yığınını parçalamakta. Annemin evindeki eski yatak odam. Zihnimde oraya nasıl geldiğime dair parçaları birleştirmeye çalışıyorum. Kuğu Johnny’nin evini hatırlıyorum, sonra ölmek üzere olduğum hissine kapıldığımı. Sonra yavaş yavaş her şey belirmeye başlıyor. Swanney’le Alison beni merdivenden indiriyor, bir taksiye bindirip hastaneye gönderiyorlar.</p>

    <p class="normal1">Tuhaf olan şu ki, bu başıma gelmeden önce asla aşırı dozdan gitmeyeceğime dair bir şeyler söyleyerek hava attığımı hatırlıyorum. Her şeyin bir ilki vardır. Kuğu’nun bok yemesiydi. Onun malı genellikle o kadar kesiktir ki, kafa yapsın diye kaşığa her zaman biraz fazla koyarsın. Ama ne yaptı amcık? Saf bir mal verip, kelimenin tam anlamıyla soluğumu kesti. Salak amcığın teki olduğu için de onlara annemin adresini vermiş olmalı. Birkaç gün hastanede soluğumun düzelmesini bekledikten sonra, burdayım işte.</p>

    <p class="normal1">Eroinman açmazı içindeyim; uyuyamayacak kadar hasta, uyanık kalamayacak kadar yorgun. Zihnindeki ve bedenindeki aman vermeyen sefalet ve acıdan başka hiçbir şeyin gerçek olmadığı, duyguların alacakaranlık kuşağı. Birden, şaşkınlıkla, annemin yatağın kenarında oturmuş sessizce beni seyrettiğini fark ediyorum.</p>

    <p class="normal1">Bunu fark etmenin bana verdiği rahatsızlık o denli büyük ki, göğsümün üzerine otursa ancak bu kadar sıkıntı verir.</p>

    <p class="normal1">Elini terli alnımın üzerine koyuyor. Elinin teması korkunç, tiksinç, taciz edici.</p>

    <p class="normal1">“Yanıyorsun, oğlum,” diyor yavaşça, başını sallayarak, yüzünde endişeyle.</p>

    <p class="normal1">Elini itmek için elimi yorganın altından çıkarıyorum. Hareketimi yanlış yorumlayıp elimi iki elinin arasına alıp güçlü bir şekilde sıkıyor. Bağırmak istiyorum.</p>

    <p class="normal1">“Ben sana yardım edeceğim, oğlum. Bu hastalığı beraber yeneceğiz. Kendini daha iyi hissedinceye kadar burda bizimle kalacaksın. Yeneceğiz bu hastalığı, oğlum, yeneceğiz!”</p>

    <p class="normal1">Gözlerinde yoğun, donuk bir bakış var, savaş azmi.</p>

    <p class="normal1">Elbette, anacığım, elbette.</p>

    <p class="normal1">“Atlatacaksın bunu, oğlum. Doktor Mathews eroin krizinin aslında kötü bir grip vakasından farksız olduğunu söylüyor.”</p>

    <p class="normal1">İhtiyar Mathews en son ne zaman eroin krizine girmiş acaba? O tehlikeli yaşlı osuruğu iki hafta bir hücreye kapatıp günde iki eroin iğnesi yapmak, sonra da birkaç gün bekletmek isterdim. Ayaklarıma kapanacaktır. O zaman başımı sallayıp, “Sakin ol, dostum. Bu kadar yaygaraya ne gerek var? Kötü bi grip vakası alt tarafı,” derdim ona.</p>

    <p class="normal1">“Temazepan verdi mi?” diye soruyorum.</p>

    <p class="normal1">“Hayır! Ona istemediğimi söyledim. Geçen sefer temazepan krizin eroin krizinden de beterdi. Kramplar, mide bulantısı, ishal… Berbat durumdaydın. Hap almaya son.”</p>

    <p class="normal1">“Belki kliniğe dönsem daha iyi olacak, Anne,” diye öneriyorum umutla.</p>

    <p class="normal1">“Hayır! Kliniklere son. Metadona son. Metadon seni daha kötü yaptı, yavrum. Kendin de itiraf ettin. Bize yalan söyledin, oğlum. Öz anne ve babana! Metadon alırken gidip eroin de satın aldın. Bu sefer hiçbir şey almadan temizleneceksin. Burda, gözümün önünde olacaksın. Bir oğlumu kaybettim zaten, birini daha kaybetmeyeceğim!” Yaşlar birikti gözlerinde.</p>

    <p class="normal1">Zavallı annem, kardeşim Davie’nin dünyaya bir lahana olarak gelmesine neden olan genden ötürü kendini suçlamaya devam ediyor. Yıllarca savaş verdikten sonra onu hastaneye yatırmanın vicdan azabı. Geçen seneki ölümünden sonra yaşadığı yıkım. Annem herkesin onun hakkında ne düşündüğünü biliyor, komşuların falan. Boyalı saçlarından, yaşına göre genç duran giysilerinden ve özgürce tükettiği Carlsberg Special biralarından ötürü onu biraz havai ve küstah bulurlar. Davie’nin korkunç hastalığını nehir kenarındaki bu güzel eve taşınmak için kullanıp zavallı amcığı hastane bakımına terk ettiklerini düşünenler var.</p>

    <p class="normal1">Sikmişim bütün bunları, bu entipüften işler, bayağı kıskançlıklar Leith gibi kendi işlerine bakmaktansa burunlarını başkalarının işlerine sokmayı yeğleyen amcıklarla dolu bir yerde efsanenin bir parçasına dönüşür. Yoksun beyaz pisliklerle dolu çöplük bir ülkede yoksun beyaz pisliklerden oluşmuş bir kent. Avrupa’nın beyaz pisliğinin İrlandalılar olduğunu söyleyenler var. Halt etmişler. İskoçlardır Avrupa’nın beyaz pisliği. İrlandalılar ülkelerini geri kazanma cesaretini sergilemişlerdir, çoğunu en azından. Londra’dayken Nicki’nin kardeşinin İskoçları “lapa zencileri” diye tarif ettiğinde kızdığımı hatırlıyorum. Şimdi anlıyorum ki bu deyişteki tek gücendirici şey siyahilere karşı ırkçı bir söylem içermesi. Onun dışında, gayet isabetli bir tespit. İskoçlardan iyi asker çıktığını herkes bilir. Abim Billy, örneğin.</p>

    <p class="normal1">Babama da iyi gözle baktıkları söylenemez. Glasgow aksanı, Parson’s’dan emekli olduktan sonra Strathie’nin Barı’nda oturup her şeyden yakınacağına Ingliston ve East Fortuna pazarlarında mal satmaya devam etmesi.</p>

    <p class="normal1">Annemle babam iyi niyetli insanlar aslında, benim iyiliğimi istiyorlar; ama neler hissettiğimi, nelere ihtiyaç duyduğumu anlayabilmeleri mümkün değil.</p>

    <p class="normal1">Tanrım, beni bana yardım etmek isteyenlerden koru.</p>

    <p class="normal1">“Anne… Yapmaya çalıştığın şeyi takdir ediyorum, ama bi iğne daha yapmam gerek, yumuşak iniş yapabilmek için. Tek bi doz, hani,” diye yalvarıyorum.</p>

    <p class="normal1">“Bunu unut, oğlum.” Babamın odaya girdiğini duymamışım. Anneme konuşma fırsatı bile tanımıyor. “Parti bitti, evlat. Aklını başına topla artık.”</p>

    <p class="normal1">Yüzü ifadesiz, çenesini öne doğru çıkarmış, kollarını benimle her an kapışmaya hazırmış gibi iki yanına sarkıtmış.</p>

    <p class="normal1">“Evet… Doğru,” diye homurdanıyorum yorganın altından, sefalet içinde. Annem elini beni korumak ister gibi omzuma yerleştiriyor. İkimiz de geri çekilmişiz.</p>

    <p class="normal1">“Her şeyi yüzüne gözüne bulaştırdın,” diyor babam suçlayarak, sonra suçlamaları sıralıyor: “Marangoz çıraklığı, üniversite. Bir ara çıktığın o hoş kız. Eline geçen bütün fırsatları harcadın, Mark.”</p>

    <p class="normal1">Kendisinin Govan’da büyüdüğünü ve benim olanaklarıma sahip olmadığını, on beş yaşında okulu bırakıp çıraklığa başlamak zorunda kaldığını falan söylemesine gerek yok. O zımnen var zaten. Ama düşünürsen, Letih’de yaşayıp on altı yaşında okuldan ayrılarak çıraklığa başlamak da pek farklı değil. Özellikle onun işsizliğin yoğun olduğu bir bölgede büyümediğini hesaba katarsak. Yine de, tartışacak mecalim yok, kaldı ki olsa bile, Glasgowlular söz konusu olduğunda bir anlamı yok. Ben bu güne dek İskoç proletaryasının Batı Avrupa’nın, hatta dünyanın gerçekten sıkıntı çeken tek proletaryası olduğunu düşünmeyen tek bir Glasgowluya bile rastlamadım. Sıkıntı çekmeyi en iyi Glasgowlular bilir. Başka bir öneri deniyorum.</p>

    <p class="normal1">“Şey, belki Londra’ya dönerim. Kendime bi iş bulurum.” Hezeyan geçiriyorum nerdeyse. Matty’nin odada olduğunu hayal ediyorum. “Matty…” Ağzımdan çıktı sanıyorum. Istırabım da artıyor bu arada.</p>

    <p class="normal1">“Hayal dünyasında yaşıyorsun evlat. Hiçbir yere gitmiyorsun. Sıçtığından bile haberim olacak.”</p>

    <p class="normal1">Böyle bir olasılık yok. Bağırsaklarımda oluşmuş kütle ameliyatla alınabilir ancak. Kendimi süt ve magnezyum karışımını içmeye zorlamalıyım, sürekli olarak içersem ancak birkaç gün sonra sonuç alabilirim.</p>

    <p class="normal1">İhtiyar dışarı çıktıktan sonra annemi bana iki valium vermesi için ikna etmeyi başardım. Dave öldükten sonra altı ay kadar valium almıştı. Sorun şu ki, valium alışkanlığını yendiği için şimdi kendini uyuşturucu rehabilitasyonunda uzman addediyor. Tanrı aşkına, anacığım, bu eroin.</p>

    <p class="normal1">Ev hapsinde olacağım.</p>

    <p class="normal1">Sabah hiç de hoş değil, fakat akşamla kıyaslanınca piknik sayılır. İhtiyar bilgi edinme misyonundan döndü. Kütüphaneler, sağlık bakanlığı kurumları ve sosyal hizmet büroları ziyaret edilmiş. Araştırma yapılmış, danışılmış ve broşürler alınmış.</p>

    <p class="normal1">HIV testi yaptırmamı istiyor. O boktan süreçten tekrar geçmek istemiyorum.</p>

    <p class="normal1">Bir şeyler yemek için yataktan kalkıp güçlükle merdivenden aşağı indim, iki büklüm ve mecalsiz. En küçük hareketle kan beynime hücum ediyor, başım zonkluyordu. Bir ara başımın balon gibi ortadan patlayacağını, annemin krem rengindeki duvar kâğıdına kan, beyin parçaları ve gri parçacıklar fışkıracağını falan sandım.</p>

    <p class="normal1">Annem beni televizyonun karşısındaki rahat koltuğa oturttu, şöminenin yanına. Kucağıma bir tepsi yerleştirdi. Midem zaten kasılıp duruyordu, ama önümdeki eti görünce kusacak gibi oldum.</p>

    <p class="normal1">“Sana et yemediğimi söylemiştim, Anne,” dedim.</p>

    <p class="normal1">“Ama sen biftek ve püreyi her zaman çok severdin. Yanlış burda zaten evlat, doğru beslenmiyorsun. Ete ihtiyacın var.”</p>

    <p class="normal1">Eroinle vejetaryenlik arasında nedensel bir bağ varmış meğer.</p>

    <p class="normal1">“Leziz bi biftek. Yiyeceksin,” dedi babam. Olacak iş değil, amına koyiyim.</p>

    <p class="normal1">Kapıya koşup ordan kaçmayı düşündüm, üzerimde eşofman ve ayağımda terlikler olmasına rağmen. İhtiyar bir deste anahtar çıkardı, zihnimi okumuş gibi.</p>

    <p class="normal1">“Kapı kilitli. Odanın kapısına da kilit taktırıyorum.”</p>

    <p class="normal1">“Faşizm bu, amına koyiyim,” dedim, hissederek.</p>

    <p class="normal1">“Kes palavrayı. İstediğin kadar bağırabilirsin; gereken buysa, böyle olacak. Evde küfür de etme.”</p>

    <p class="normal1">Annem şefkatli bir tirada girdi: “Ben ve baban böyle olmasını istemezdik, evlat. Yüreğimiz paralanıyor. Ama seni sevdiğimiz için yapıyoruz, yavrum, senden ve Billy’den başka kimimiz var ki?” Babam elini annemin elinin üzerine koydu.</p>

    <p class="normal1">Yiyemeyeceğim bu yemeği, mümkün değil. İhtiyar yemeği bana zorla yedirmeye kalkışacak kadar ileri gideceğe benzemiyor, iyi bir bifteğin ziyan olacağını kabul etmek zorunda. Ziyan da olmadı, çünkü o yedi bifteği. Bir konserve soğuk Heinz domates çorbası içiyorum onun yerine, hastalandığımda yiyebildiğim ender şeylerden biri. Televizyonda bir yarışma programı seyrederken bir süre için bedenimi terk eder gibi oluyorum. Babamın annemle konuştuğunu duyabiliyorum, fakat gözlerini yarışma programının çirkin sunucusundan alıp başımı onlara doğru çeviremiyorum. Babamın sesi televizyondan geliyor sanki.</p>

    <p class="normal1">“… burda İskoçya’nın Birleşik Krallığın nüfusunun yüzde sekizini oluşturduğu, ancak bütün HIV vakalarının yüzde on altısına sahip olduğu yazıyor… <span class="ideitalik">Puan durumu nedir, Bayan Ford?..</span> Edinburgh İskoç nüfusunun yüzde sekizini oluşturuyor, ama İskoçya HIV vakalarının yüzde altmışına sahip, bütün Britanya’da en yüksek yüzde… <span class="ideitalik">Daphne ve John on bir puan topladılar, fakat Lucy’yle Chris’in on beş puanı var!..</span> dediklerine göre Muirhouse’da kan testi yaptıran bazı serserilerde hepatit görülmüş, işin boyutu o zaman anlaşılmış… <span class="ideitalik">ah…ah… kaybeden çifti üzülerek uğurluyoruz, onlar için kuvvetli bi alkış rica ediyorum, gayet centilmence yarıştılar…</span> bu oğlana bunu yapan pislikleri bulsam, kendim bir müfreze oluşturup haklarından gelirdim, polisin ilgilendiği yok zaten, sokaklarda mal satmalarına göz yumuyorlar… <span class="ideitalik">fakat sizi eliniz boş göndermiyoruz…</span> HIV kapmışsa bile, bu ölüm fermanı anlamına gelmez. Bütün söylediğim bu, Cathy, ölüm fermanı demek değil… <span class="ideitalik">Staffordshire Leek’ten Tom ve Sylvia…</span> Şırınga paylaşmadığını söylüyor, ama daha önce bize yalan söyledi… <span class="ideitalik">Sylvia burda Tom’u kaputunun altına bakarken tanıdığın yazılı, aaa…</span> Sadece ‘şayet’ diyoruz Cathy… <span class="ideitalik">arabanı servise götürdüğünde tamir etmiş, ha, şimdi anladım…</span> Umarım tedbirli olmayı akıl etmiştir… <span class="ideitalik">ilk oyunumuzun adı ‘Öldürmek İçin Ateş Et’…</span> Fakat ölüm fermanı demek değil… <span class="ideitalik">Ve bu işin inceliklerini kadim dostum, Kraliyet Okçuluk Okulu’ndan Len Holmes’dan daha iyi kim bilebilir!..</span> Bütün dediğim bu, Cathy…”</p>

    <p class="normal1">Korkunç bir mide bulantısı hissettim ve oda dönmeye başladı. Koltuktan yere devrilip şömine halısının üzerine kustum. Yatağa götürüldüğümü hatırlamıyorum. <span class="ideitalik">İlk aşkım gitti, bööö ööö…</span></p>

    <p class="normal1">Her yerim burulup eziliyordu. Sanki sokakta yığılıp kalmıştım ve üzerime bir inşaat sandığı indirilmişti; merhametsiz işçiler bir yandan sandığa ağır inşaat malzemeleri dolduruyor, bir yandan da sandığın altından bedenime şişler batırıyorlardı. <span class="ideitalik">Üstelik futbol oynadığım arkadaşımla…</span></p>

    <p class="normal1">Saat kaç amına koyiyim? 7.28 de ne sikim. <span class="ideitalik">Onu unutamam…</span></p>

    <p class="normal1">Hazel.</p>

    <p class="normal1"><span class="ideitalik">Kalbim paramparça oluyor onu her gördüğümde…</span></p>

    <p class="normal1">Ağır yorganı üzerimden atıp Paddy Stanton’a baktım. Paddy. Ne bok yiyeceğim? Gordon Durie. Juke Box. Nedir durum lan? Beni neden terk ettin Juke Box, amcık seni? Iggy… Sen de geçtin bu yollardan. Bana yardım et moruk. YARDIM ET.</p>

    <p class="normal1">Sen nasıl baş ettin?</p>

    <p class="normal1">YARDIM ETMİYORSUN AMCIK… HİÇ YARDIM ETMİYORSUN…</p>

    <p class="normal1">Yastığa kan boşaldı. Dilimi ısırmışım. Hem de fena ısırmışım görünüşe bakılırsa. Vücudumun her hücresi beni terk edip gitmek istiyor, saf zehirle terbiye edilmiş her hücre acı çekiyordu.</p>

    <p class="normal1">kanser</p>

    <p class="normal1">ölüm</p>

    <p class="normal1">hasta hasta hasta</p>

    <p class="normal1">ölüm ölüm ölüm</p>

    <p class="indentmetin">AIDS AIDS hepinizin amına koyiyim KENDİ KENDİNİ KANSER EDEN BÜTÜN AMCIKLARIN AMINA KOYİYİYİM – SEÇİM YOK ONLAR İÇİN HAK EDİYORLAR</p>

    <p class="indentmetin">KENDİ SUÇLARI OTOMATİK ÖLÜM FERMANI</p>

    <p class="indentmetin">HAYATI BÖYLE HARCARSINIZ HA ÖLÜM FERMANI</p>

    <p class="indentmetin">OLMASI GEREKMEZ KAHROLSUN</p>

    <p class="indentmetin">REHABİLİTASYON</p>

    <p class="indentmetin">FAŞİZM</p>

    <p class="indentmetin">GÜZEL Bİ ZEVCE</p>

    <p class="indentmetin">GÜZEL ÇOCUKLAR</p>

    <p class="indentmetin">GÜZEL Bİ EV</p>

    <p class="indentmetin">GÜZEL Bİ İŞ</p>

    <p class="indentmetin">GÜZEL</p>

    <p class="indentmetin">SENİ GÖRMEK GÜZEL, GÖRMEK…</p>

    <p class="indentmetin">GÜZEL GÜZEL GÜZEL</p>

    <p class="sagnormal">AKIL HASTALIĞI</p>

    <p class="sagnormal">DEMANS</p>

    <p class="indentmetin">UÇUK MANTAR ZATÜRRE</p>

    <p class="indentmetin">BÜTÜN Bİ HAYAT VAR ÖNÜNDE İYİ Bİ KIZLA</p>

    <p class="indentmetin">TANIŞIR DURULURSUN…</p>

    <p class="indentmetin">&nbsp;</p>

    <p class="indentmetin">O benim ilk aşkım hâlâ</p>

    <p class="indentmetin">&nbsp;</p>

    <p class="indentmetin">BAŞINA GELENLERDEN SEN SORUMLUSUN</p>

    <p class="ortayazi">Uyku.</p>

    <p class="normal1">Dehşet sürüyordu. Uyuyor muydum yoksa uyanık mıydım? Kim bilir ya da kimin sikinde? Benim değildi. Acı gitmiyordu bir türlü. Bildiğim tek bir şey vardı. Hareket edersem, dilimi yutacaktım. Güzel bir parça dil... Annemin eski günlerde yaptığı gibi bana biraz dil vermesini nasıl da istiyordum. Dil salatası. Zehirleyin çocuklarınızı.</p>

    <p class="normal1">Yiyeceksin o dili. Güzel, leziz bir parça dil bu evlat.</p>

    <p class="normal1">YİYECEKSİN O DİLİ.</p>

    <p class="normal1">Hareket etmesem de dilim gırtlağımdan aşağı kayacaktı zaten. Kımıldandığını hissedebiliyordum. Kör bir panikle doğrulup öğürdüm, ama kusacak bir şey yoktu. Yüreğim göğsümde gümbür gümbür atıyor, sıska bedenimden ter boşanıyordu.</p>

    <p class="normal1">Uyku mu bu?</p>

    <p class="normal1">Hasiktir. Odada bir şey daha vardı benimle birlikte, yatağın üzerinde, tavanda hareket ediyordu.</p>

    <p class="normal1">Bir bebek. Küçük Dawn, emekliyordu tavanda. Ağlıyordu. Sonra bana baktı yukarıdan.</p>

    <p class="normal1">“Ölmeme izin verdiniz,” dedi. Dawn olamazdı. Küçük bebek olamazdı.</p>

    <p class="normal1">Hayır, yani, bu delilik amına koyiyim.</p>

    <p class="normal1">Bebeğin sivri, kan damlayan vampir dişleri vardı. Üzeri iğrenç sarı-yeşil sümükle kaplıydı. Gözleri bu güne dek tanıdığım bütün psikopatların gözleriydi.</p>

    <p class="normal1">“Öldürdünüzlanbeniiiiiiölmemeizinverdinizlaneroiniçakıpkafayıbuldunuzamınakoduğumuneroinmanpisliğiseni…bağırsaklarınıdeşeceğimseninoiğrençeroingrisietiniçiğneyeceğimsikindenbaşlayacağımçünkübenbakireöldümhiçbirzamansikilmeyecemhiçbirzamanmakyajyapmayacağımgüzelgiysilergiymeyeceğimhiçbirzamanhiçbirşeyyapamayacağımçünküsizamcıklarkıçınızıkaldırıpbanabirgözatmadınızölmemeizinverdinizboğulmamaizinverdiniz sizbilirsinizbununnasılolduğunuamcıklarçünkübenimhalabirruhumvarveacıhissedibiliyorumamınakoduğumunbencilcankilerisizineroininizherşeyialdıbendenbuyüzdenseninhastalıklısikiniçiğneyiptüküreceğimSAKSOFONİSTERMİSİNAMINAKOYİYİMSAKSOFONİSTERMİSİNAMINAKOYİYİMSAKSOFONİSTERMİSİNAMINAAAAAA”</p>

    <p class="normal1">Tavandan üzerime atladı. Parmaklarım yumuşak, hamurumsu tenini ve iğrenç sümük tabakasını parçaladı, ama o çirkin cırtlak sesiyle bağırıp alay etmeye devam etti ve ben yerimde kıvranıp yatağın dikey konuma geldiğini ve amına koduğumun döşemesinden aşağı kaydığımı hissettim.</p>

    <p class="normal1">Uyku mu bu?</p>

    <p class="normal1">İlk aşkım gitti.</p>

    <p class="normal1">Sonra yataktaydım, bebeği tutuyordum hâlâ, sallıyordum yavaşça. Küçük Dawn. Yazık oldu sana.</p>

    <p class="normal1">Yastığımı tutuyordum sadece. Kan vardı yastığımda. Dilimden geliyordu belki; belki de küçük Dawn burdaydı gerçekten.</p>

    <p class="normal1">Hayat daha basit olsa gerekti, bu kadar karmaşık olamazdı.</p>

    <p class="normal1">Daha çok acı, sonra daha çok uyku/acı.</p>

    <p class="normal1">Bilincim geri geldiğinde bir süre geçtiğinin farkındaydım. Ne kadar geçtiğini bilmiyordum ama. Saat 2.21’i gösteriyordu.</p>

    <p class="normal1">Sick Boy iskemleye oturmuş bana bakıyordu. Yüzünde iyi huylu ve küçümseyici bir nefretle örtülü bir endişe ifadesi vardı. Çayından bir yudum alıp çikolatalı kurabiyesini yerken annemle babamın da odada olduğunu fark ettim.</p>

    <p class="normal1">Neler oluyor burda?</p>

    <p class="normal1">Olan şu ki</p>

    <p class="normal1">“Simon burda,” diyor annem, artık sanrı görmediğimi onaylayarak, gördüğüm sanrının ses bağlantıları da olmadığını varsayarak. Küçük Dawn gibi. Her şafakta ölürüm.</p>

    <p class="normal1">Gülümsedim ona. Dawn öldü. “İyi misin, Si?”</p>

    <p class="normal1">Çekiciliğinin sınırı yok orospu çocuğunun. Hun babamla esprili ve müstehzi bir futbol sohbeti yaparken, anneme de endişeli bir aile dostu gibi görünmeyi başarıyor.</p>

    <p class="normal1">“Futbol tam ahmak oyunu, Bayan Renton. Ben de bu konuda suçsuz sayılmam, ama öyle bi nokta geliyor ki sırtını bütün o saçmalığa dönüp hayır diyorsun.”</p>

    <p class="normal1">Hayır de sadece. Kolay. Hayatı Seç. Öğk, iğrenç, eroin.</p>

    <p class="normal1">Annemle babamı ‘Genç Simon’ın (ki benden dört ay küçüktür, ama benden asla ‘Genç Mark’ diye söz edilmez) uyuşturucularla, genç yaşlarda biraz flört haricinde bir ilgisi olabileceğine asla inandıramazsın. Genç Simon başarının simgesidir onların gözünde. Genç Simon’ın kız arkadaşları, Genç Simon’ın şık kıyafetleri, Genç Simon’ın bronz teni, Genç Simon’ın kent merkezindeki dairesi. Genç Simon’ın Londra gezintileri bile Leith Banana Sitesi’nin sevimli şövalyesinin trendi ve heyecan verici serüvenlerinin renkli bir bölümü olarak görülürken, benim güneye yaptığım yolculuklar onların zihninde her zaman kötü ve nahoş çağrışımlar yapmıştı. Video kuşağı için bir tür <span class="ideitalik">Oor Wullie<sup class="calibre3"><a class="footnote-link" href="../Text/trans_split_025.html#footnote-24318-10" id="footnote-24318-10-backlink">[10]</a></sup></span> olarak görüyorlar amcığı.</p>

    <p class="normal1">Dawn, Sick Boy’un rüyalarına giriyor mudur acaba? Hayır.</p>

    <p class="normal1">Hiçbir zaman açık açık söylemeseler de, annemle babam uyuşturucu sorunumun “şu Murphy denen çocuk”la arkadaşlığımın bir sonucu olduğundan kuşkulanıyorlar. Bunun nedeni Spud’ın tembel, kılıksız, doğal olarak uçuk, ayık takıldığında bile kafası iyiymiş gibi görünen amcığın teki olması. Spud reddedilmiş ve akşamdan kalma bir sevgiliyi bile gıcık edemez. Öte yandan Begbie’yi, tamamen kaçık ve psikopat Begbie’yi, İskoç erkeğinin bir simgesi olarak görürler. Evet, Franco kafayı yediğinde birileri yüzünden kırık cam parçaları ayıklıyor olabilir, fakat çocuk sıkı çalışmayı ve sıkı eğlenmeyi seviyor, falan filan.</p>

    <p class="normal1">Bana bir saat boyunca basit insan muamelesi yaptıktan sonra annemle babam odayı terk ettiler. Sick Boy’un uyuşturuculardan arınmış olduğundan ve oğullarına eroin vermeyeceğinden gayet eminlerdi, kuş beyinliler.</p>

    <p class="normal1">“Burası eski günleri çağrıştırıyor, değil mi?” dedi Sick Boy, duvarlardaki posterlere bakarak.</p>

    <p class="normal1">“Subbuteo oyunumu ve porno dergilerimi çıkarmadım henüz.” Küçükken otuzbir çekerdik o porno dergilerine. Şimdilerde büyük bir sikici olduğu için çaylaklık dönemindeki cinsel gelişiminin hatırlatılmasından nefret eder Sick Boy. Konuyu değiştirdi, beklendiği üzere.</p>

    <p class="normal1">“Berbat görünüyorsun,” dedi. Bu durumda nasıl görünmemi bekliyordu ki amcık?</p>

    <p class="normal1">“Amına koyiyim, berbat görüneceğim tabii ki. Hastayım lan, Si. Bana biraz eroin almalısın.”</p>

    <p class="normal1">“Hayatta olmaz. Ben temiz kalacağım Mark. Spud, Swanney ve diğer kaybedenlerle takılmaya başlarsam tekrar başlamam an meselesidir. Hayatta olmaz,” dedi dudaklarını büzüp başını sallayarak.</p>

    <p class="normal1">“Sağ ol, kanka, sırf merhametsin amına koyiyim.”</p>

    <p class="normal1">“Sızlanmayı kes. Ne kadar kötü olduğunu biliyorum. Benim de aynı şeyleri bikaç kez yaşadığımı unutma. İkinci günündesin şimdi. En kötü kısmını geride bırakmak üzeresin. Acı çektiğini biliyorum, ama şimdi bi iğne çakarsan her şey boşa gidecek. Valium almaya devam et. Hafta sonu için sana biraz esrar bulurum.”</p>

    <p class="normal1">“Esrar mı? Esrar! Komedyen misin lan sen? Üçüncü dünyadaki açlığı bi paket dondurulmuş bezelyeyle gidermeye çalışmak gibi bu.”</p>

    <p class="normal1">“Hayır, dinle beni oğlum. Acı kesildikten sonra, asıl o zaman başlayacak gerçek savaş. Bunalım. Can sıkıntısı. Kendini o kadar kötü hissedeceksin ki, canına kıymak isteyeceksin. Devam etmeni sağlayacak bi şey gerekecek. Ben eroini bıraktıktan sonra deli gibi içki içmeye başladım. O zamanlar günde bi şişe tekila deviriyordum. Second Prize bile benimle görünmekten utanmaya başlamıştı! Şimdi içkiyi de bıraktım, bikaç hatunla görüşüyorum.”</p>

    <p class="normal1">Bir fotoğraf uzattı bana. Sick Boy ve soluk kesici bir çıtır.</p>

    <p class="normal1">“Fabienne. Fransız. Tatil için burda. Bu fotoğraf İskoç Anıtı’nda çekilmiş. Önümüzdeki ay Fransa’ya gidip bi süre yanında kalacağım. Ordan Korsika’ya gideceğiz. Ailesinin küçük bi evleri var orda. Düş gibi oğlum. Sikişirken Fransızca konuştuğunu duymak feci tahrik edici.”</p>

    <p class="normal1">“Evet, ama ne diyor? Şöyle bi şeydir eminim: çükün, eee, nasıl değleğ, minicik, başladın mı yoksa… Bahse girerim ki bu yüzden Fransızca konuşuyordur.”</p>

    <p class="normal1">O sabırlı, küstah, bitirdin mi gülümsemesiyle baktı bana.</p>

    <p class="normal1">“Konu açılmışken, geçenlerde Laura McEwan’la konuşuyordum. Bu alanda bi sorunun olduğunu söyledi. Beraber olduğunuzda kuşun hiç kımıldamamış dediğine göre.”</p>

    <p class="normal1">Gülümseyip omuz silktim. O felaketten zarar görmeden kurtulduğumu sanıyordum.</p>

    <p class="normal1">“Penis deme cüretini gösterdiğin o şeyle değil başkasını, kendini bile tatmin edemeyeceğini söyledi.”</p>

    <p class="normal1">Kamış boyu konusunda Sick Boy’a söyleyebileceğim hiçbir şey yok. Onunki daha büyük, kuşkusuz. Gençliğimizde Waverley İstasyonu’ndaki vesikalık fotoğraf kulübesinde kamışlarımızın fotoğrafını çekerdik. Sonra fotoğrafları milletin görmesi için eski gri otobüs duraklarının cam panellerine yapıştırırdık. Halka Açık Sanat Sergisi derdik onlara. Sick Boy’unkinin daha büyük olduğunun farkında olduğum için benimkini objektife mümkün olduğunca yaklaştırırdım. Maalesef amcık bir süre sonra duruma uyanıp aynı şeyi yapmaya başlamıştı.</p>

    <p class="normal1">Laura McEwan’la yaşadığım felaket konusunda da söylenebilecek fazla bir şey yoktu. Laura manyak karının tekidir. İnsanın gözünü korkutan türden. Onunla bir gece yatmanın sonucunda vücudumda o güne dek yaptığım bütün iğnelerden daha çok sıyrık ve kabuk oluşmuştu. O hadiseyle ilgili olarak aklıma gelen bütün mazeretleri öne sürmüştüm. İnsanların çenelerini kapalı tutmayı becerememeleri gerçekten üzücü. Sick Boy herkese benim yatakta ne kadar başarısız olduğumu duyurmaya kararlı görünüyordu.</p>

    <p class="normal1">“Tamam, kabul ediyorum, gerçekten çok zayıf bi performanstı. Fakat hem içkiliydim hem de kafam iyiydi, ayrıca o beni yatağa atmıştı, ben onu değil. Ne bekliyordu ki?”</p>

    <p class="normal1">Bıyık altından güldü. Orospu çocuğu insanda her zaman elinde başka zamana saklamayı yeğlediği bir kozu daha varmış izlenimi uyandırırdı.</p>

    <p class="normal1">“Ne kaybettiğini bi düşün kanka. Geçen gün parkta dolanıyordum. Öğrencilerden geçilmiyordu ortalık. Bi cigaralık yakman yeterli, boka üşüşen sineklerden farkları yok. Bi sürü de yabancı karı var ortalıkta, ölüyorlar yarak diye. Leith’de bile bikaç hoş çıtır gördüm. Cumartesi günkü maçta Mickey Weir müthiş oynadı bu arada. Herkes senin nerde olduğunu sordu. Yakında Iggy Pop ve The Pogues konserleri var. Kendini toparlayıp hayatını yaşamanın zamanı geldi artık. Hayatının sonuna kadar karanlık odalarda saklanamazsın.”</p>

    <p class="normal1">Amcığın palavraları hiç ilgilendirmiyordu beni.</p>

    <p class="normal1">“Benim bi iğneye ihtiyacım var Si, işimi kolaylaştıracak. Biraz metadon bile işimi görebilir…”</p>

    <p class="normal1">“Uslu çocuk olursan biraz sulandırılmış Tartan Special içebilirsin. Annen seni cuma akşamı Dockers Kulüp’e götüreceğini söyledi; uslu çocuk olursan tabii.”</p>

    <p class="normal1">Kendini beğenmiş orospu çocuğu gittikten sonra, onu özledim. Bana kendimi unutturmuştu nerdeyse. Eski günler gibiydi, ama bu bir şekilde, her şeyin ne kadar değiştiğini hatırlatmaktan başka işe yaramıyordu. Bir şey olmuştu. Eroin olmuştu. Eroinle yaşasam ya da ölsem ya da onsuz yaşasam bile, hiçbir şeyin eskisi gibi olmayacağını biliyordum. Leith’ten kaçmak, İskoçya’yı terk etmek zorundaydım. Sonsuza dek. Hemen, öyle altı aylığına Londra’ya filan değil kastettiğim. Bu kentin sınırlarını ve çirkinliğini görmüştüm bir kez, eskisi gibi bakmam mümkün değildi artık.</p>

    <p class="normal1">Sonraki birkaç gün boyunca acı biraz eksildi. Yemek pişirmeye bile başladım. Bu dünyadaki her amcık en iyi yemekleri annesinin pişirdiğini düşünür. Ben de öyle düşünürdüm, tek başıma yaşamaya başlayıncaya dek. Annemin boktan bir aşçı olduğunu işte o zaman anladım. Bu yüzden kendi yemeğimi kendim pişirmeye başladım. İhtiyar pişirdiklerimi ‘tavşan aşı’ diyerek küçümsüyordu ama kırmızı biberli fasulyemi, baharatlı pilavımı ve güveçlerimi, her ne kadar çaktırmamaya çalışsa da, afiyetle indiriyordu midesine. Annem kendi özel alanı saydığı mutfağına tecavüz ettiğim için biraz gücenmiş görünüyordu, bir de et yemenin öneminden söz edip duruyordu; ama yemeklerimden o da hoşnuttu galiba.</p>

    <p class="normal1">Ne var ki, acı yerini çirkin, haşin, kara bir bunalıma bırakmaya başladı. Bu denli bütün ve kesin bir umutsuzluk duygusu yaşamamıştım hayatımda. Arada duyduğum kaygılar da cabasıydı. Örneğin koltukta oturmuş bir televizyon programından nefret ederken kanal değiştirirsem korkunç bir şey olacağı duygusuna kapılıyordum. Merdivende beni bekleyen sinsi bir şey olduğu korkusuyla çişimi patlama noktasına gelinceye dek tutuyordum. Sick Boy uyarmıştı beni bu konuda, zaten daha önce yaşamışlığım da vardı; fakat ne kadar uyarılmış ya da önceden yaşamış olursan ol, asla yeterince hazırlıklı olamıyordun. En kötü alkol akşamdan kalmalığı yanında sessiz bir hamamcı rüyası gibi kalırdı.</p>

    <p class="normal1"><span class="ideitalik">Yüreğim paralanıyor bööö-öööö…</span> Düğmeye hafifçe dokun. Uzaktan kumanda var çok şükür ki. Bir düğmeye basarak farklı dünyalara zıplayabiliyordun. Sonra onu görüyorum, adam eskimiş spor gereçlerinin yenilenmesi hususunda aşikar bir boşluk olduğunu, bütünsel ve detaylı girdi çıktıların menfaatlere yönelik denkleştirilerek değerlendirilme ve doğrulanmasının yerel anlamda etkili ve etkin kılınması gerek diyor ve vergi mükellefleri bunun bedelini ödeyecek...</p>

    <p class="normal1">“Kahve, Mark? Kahve içmek istiyor musun?” diye sordu annem.</p>

    <p class="normal1">Cevap veremedim. Evet, lütfen. Hayır, teşekkür ederim. Hem istiyordum hem istemiyordum. Annem karar versin kahve içip içmeyeceğime. O seviyedeki gücü ya da karar verme yetkisini ona devrediyorum. Devredilmiş güç elde tutulmuş güç demekti.</p>

    <p class="normal1">“Angela’nın küçük kızına çok güzel küçük bir elbise satın aldım,” dedi annem, gerçekten de ancak çok güzel küçük bir elbise olarak tanımlanabilecek elbiseyi göstererek. Değil bu güzel küçük elbisenin sahibinin, Angela’nın bile kim olduğunu bilmediğimin farkında değildi. Başımı sallayıp gülümsedim. Annemin hayatıyla benim hayatım yıllar önce birbirlerine teğet geçip farklı yönlere gitmişlerdi. Teğetlerin değme noktası güçlü fakat belirsizdi. Ben şöyle diyebilirdim örneğin: Seeker’ın adı şu anda aklıma gelmeyen dişlek arkadaşından çok güzel küçük bir mal aldım. Olay bu işte: Annem tanımadığım insanlar için elbise satın alırdı, bense annemin tanımadığı insanlardan mal.</p>

    <p class="normal1">Babam bıyık bırakıyordu. Kısa kesilmiş saçıyla tam bir özgür eşcinsele benzeyecekti, bir klon. Freddie Mercury. Babam kültürü anlamıyordu. Ona izah etmiştim ama beni ciddiye almamıştı.</p>

    <p class="normal1">Ertesi gün, ne var ki, bıyık gitmişti. Babam bıyıkla uğraşamayacağını ifade etti. Radyoda Claire Grogan ‘Bana Aşktan Söz Etme’ şarkısını söylüyor, annem mutfakta mercimek çorbası pişiriyordu. Bütün gün kafamın içinde Joy Division’ın ‘She’s Lost Control’ şarkısı dönüp durmuştu. Ian Curtis. Matty. Onları bir şekilde birbirlerine örülmüş olarak düşündüm, ama tek ortak noktaları ölüm arzularıydı.</p>

    <p class="normal1">O güne dair sözünü etmeye değer başka bir şey yok.</p>

    <p class="normal1">Hafta sonu geldiğinde durum o kadar da kötü değildi. Si bana biraz haşiş getirdi, ama standart Edinburgh esrarıydı, ki genellikle boktur. Ben de kek yaptım; bu kalitesini biraz artırır. O akşam odamda hafif tribe bile girdim. Yine de dışarı çıkma isteği duymuyordum hâlâ, hele de annem ve babamla amına koduğumun Docker’s Kulübü’ne gitmeye; ama onları üzmemek için gayret göstermeye karar verdim, onların da biraz eğlenmeye ihtiyacı vardı. Babam nerdeyse her cumartesi gecesini kulüpte geçirir.</p>

    <p class="normal1">Kendimin fazlasıyla farkında, Great Junction Caddesi’nde yürüyorum, ihtiyar topuklayıp kaçarım korkusuyla gözlerini benden ayırmıyor. Kaldırımda Mally’yle karşılaşıyorum, biraz konuşuyoruz. İhtiyar araya girip beni önüne katıyor, Mally’ye bu iğrenç torbacının bacağını kırmak istermiş gibi bakıyor. Zavallı Mally, ömründe tek bir cigara bile içmemiştir. Lloyd Beattie ki herkes kendi kız kardeşini becerdiğini öğreninceye kadar iyi bir arkadaştı, beni başıyla hafifçe selamlıyor.</p>

    <p class="normal1">Kulüpte herkes annemle babamı kocaman, beniyse gergin gülümsemelerle karşılıyor. Masamıza doğru giderken bazı fısıltılar ve kafa sallamaları fark ediyorum. Babam sırtımı sıvazlayıp bana göz kırpıyor, annemse yürek burucu derecede müşfik ve anlayışlı bir biçimde gülümsüyor. Ölümüne seviyorum ikisini de, doğruyu söylemek gerekirse.</p>

    <p class="normal1">Benim bu duruma gelmem hakkında ne hissettiklerini düşünüyorum. Yazık. Yine de, burdayım. Zavallı Lesley küçük Dawn’ın büyüdüğünü hiçbir zaman göremeyecek. Lesley şimdi Glasgow’daki Southern General Hastanesi’ndeymiş, dediklerine göre, yoğun bakımda. Parasetamol almış. Glasgow’a Muirhouse’daki eroin durumundan kaçmak için gitti, Skreel ve Garbo ile Possil’e yerleşti. Bazı zavallılar için kurtuluş yoktur. Les’in en iyi seçimi harakiri olurdu.</p>

    <p class="normal1">Kuğu Johnny o hassas kişiliğini sergilemişti her zamanki gibi: “Amına koduğumun Glasgowlularında süper mal var bu aralar. Biz bulabildiğimizi ezerken onlar direkt tıbbi malzemeye takılıyorlar. Güzelim malı da ziyan ederler zaten amcıklar, damardan almazlar bile. Sigara sarıp içerler ya da burundan çekerler, yazık,” diye tıslamıştı aşağılayıcı bir biçimde. “Ve şu Lesley amcığı: Beyaz Kuğu’ya o maldan biraz olsun getirdi mi? Hayır. Bebeğini kaybettiği için üzülmekten başka halt yediği yok. Tamam, yazık oldu, yanlış anlama. Ama iyi tarafından da bakabilmek lazım. Tek başına çocuk büyütme sorumluluğundan azat olmak falan. Fırsatı değerlendirip kanatlarını açacak diye düşünürsün, ama nerde.”</p>

    <p class="normal1">Sorumluluktan azat olmak. Hoş geliyor kulağa. Bu siktirici kulüpte oturma sorumluluğundan azat olmak istiyorum.</p>

    <p class="normal1">Jocky Linton katılıyor bize. Jocky’nin yüzü yan yatmış bir yumurtayı andırır. Yer yer kırlaşmış gür siyah saçları var. Dövmelerini sergileyen kısa kollu mavi bir gömlek giymiş. Bir kolunda ‘Jocky &amp; Elaine – Gerçek Aşk Asla Ölmez’ diğerinde ise ‘İskoçya’ yazısı ve aslanı var. Maalesef, gerçek aşk nalları dikti ve Elaine uzun zaman önce topukladı. Jocky şimdi o dövmeden tabii ki nefret eden Margaret’la yaşıyor, fakat ne zaman o dövmenin üzerine başka bir dövme yaptırmaya gitse iğnelerden HIV kapma korkusunu bahane edip geri dönüyor. Palavra tabii ki, asıl nedeni Elaine’i hâlâ unutamamış olması. Jocky’yi en çok partilerde şarkı söylemesiyle hatırlıyorum. George Harrison’un <span class="ideitalik">My Sweet Lord’</span>unu söylerdi, onun parti parçasıydı. Ama Sadece ‘My Sweet Lord’ ve ‘I really want to see you Lord’ kısmını bilirdi, gerisi la-la-la-la-la-la-la biçimindeydi.</p>

    <p class="normal1">“Da-vie. Ca-thy. Ha-ri-ku-la-de-gö-rü-nü-yor-sun-bu-ak-şam-ha-ya-tım. Sa-kın-o-nu-yal-nız-bı-rak-ma-Ren-ton-çün-kü-ka-rı-nı-ka-çı-ra-bi-li-rim.” Hecelerini Kalaşnikof gibi sıralıyor Jocky.</p>

    <p class="normal1">Annem mahcup olmuş gibi görünmeye çalışıyor, yüzündeki ifade midemi bulandırıyor biraz. Bira bardağımın arkasına gizleniyor ve hayatımda ilk kez başlamak üzere olan tombala oyununun getirdiği mutlak sessizliğe şükrediyorum. Ağzımdan çıkan her sözcüğün geri zekâlılar tarafından denetlenmesinden duyduğum rahatsızlık şimdi yerini mutlak bir huzur duygusuna bırakıyor.</p>

    <p class="normal1">Tombala yapmak üzereyim ama konuşarak dikkati kendime çekmek istemiyorum. Fakat kader –ve Jocky– benim bu gizlilik arzuma saygı göstermemeye kararlı anlaşılan. Kartımı fark ediyor amcık.</p>

    <p class="normal1">“Tombala! Hey, Mark! Tombala onda. BURDA! Se-si-ni-bi-le-çı-kar-mı-yor-sun. Ha-di-ev-lat. Aç-göz-le-ri-ni.”</p>

    <p class="normal1">Jocky’ye sevecen bir biçimde gülümsüyor, aynı zamanda içimden başkasının işine burnunu sokan amcığa ani ve şiddetli bir ölüm diliyorum.</p>

    <p class="normal1">Bira karbondioksitlenmiş sidikten farksız. Bir yudum almamla öğürüp öksürük krizine girmem bir oluyor. Babam sırtıma vuruyor. Ondan sonra biraya elimi bile sürmüyorum, ama Jocky ve babam dikip duruyorlar. Margaret geliyor masaya, çok geçmeden annemle votka tonik ve Carlsberg Special’ları devirmeye koyuluyorlar. Orkestra çalmaya başlıyor, önce konuşmaya ara vereceklerini düşünüp seviniyorum.</p>

    <p class="normal1">Annemle babam ‘Sultans Of Swing’ ile dans etmeye kalkıyorlar.</p>

    <p class="normal1">“Seviyorum bu Dire Straits’i,” diyor Margaret. “Gençler için müzik yapıyorlar, ama her yaşta insana hitap ediyorlar.”</p>

    <p class="normal1">Bu ahmakça önermeye şiddetle karşı çıkmama ramak kalıyor, fakat Jocky’yle futbol konuşmakla yetiniyorum.</p>

    <p class="normal1">“Rox-burgh is-ti-fa et-me-li. Öm-rüm-de-gör-dü-ğüm-en-kö-tü-İs-koç-mil-li-ta-kımı-bu,” diyor Jocky, çenesini öne doğru çıkararak.</p>

    <p class="normal1">“Suç onda değil aslında. Ne kadar kamış o kadar çiş. Ne yapsın adam?”</p>

    <p class="normal1">“Evet, doğru… ama-John-Ro-bert-son-a-da-ha-faz-la-şans-ta-nın-ma-lı-ben-ce. Hak-e-di-yor. İs-koç-ya-nın-en-is-tik-rar-lı-gol-cü-sü.”</p>

    <p class="normal1">Törensel tartışmamızı sürdürüyoruz, ben tartışmaya biraz hayat üfleyecek küçük bir tutku arayışı içindeyim, ama nerde.</p>

    <p class="normal1">Jocky’yle Margaret’in kaçmama izin vermemeleri için tembihli olduklarını fark ediyorum. Beni gözetlemek için nöbetleşiyorlar, asla hep birlikte dansa kalkmıyorlar. Jocky’yle annem ‘The Wanderer” ile dans ediyor, sonra Margaret’le babam ‘Jolene’ ile. Sonra annemle babam tekrar ‘Rollin’ Down The River’ ile, Margaret’le Jocky ‘Save The Last Dance For Me’yle.</p>

    <p class="normal1">Şişko şarkıcı ‘Song Sung Blue’yu söylemeye başladığında annem beni bir bez bebeği sürükler gibi dans pistine sürüklüyor. Annem figürlerini yaparken ve ben kendimin fazlasıyla farkında seğirirken ter boşalıyor gözeneklerimden. Orkestradaki amcıkların bir Neil Diamond potpurisine girdiklerini fark ettiğimde utancımdan yerin dibine girmek istiyorum. ‘Forever In Blue Jeans’ ‘Love On The Rocks’ ve ‘Beautiful Noise’ parçalarına katlanmak zorunda kalıyorum. ‘Sweet Caroline’a girdiklerinde bayılmak üzereyim. Şarkının ellerle ilgili bölümüne gelindiğinde annem beni diğer goriller gibi ellerimi havaya kaldırmaya zorluyor:</p>

    <p class="normal1">“ELLEEER… ELLERE DOKUNUYOR… UZANIYOR… SANA DOKUNUYOR… BANA DOKUNUYOR…”</p>

    <p class="normal1">Masaya göz atıyorum, Jocky coşmuş, Leith’li bir Al Jolson mübarek.</p>

    <p class="normal1">Bu çileden sonra, bir yenisi başlıyor. İhtiyar elime bir onluk sıkıştırıp herkese birer içki almamı söylüyor. Bu geceki program toplumsal beceri geliştirme ve güven artırmayı da kapsıyor anlaşılan. Tepsiyi alıp bardaki kuyruğa giriyorum. Elimdeki çıtır banknotu hissederek kapıya doğru bakıyorum. Birkaç vuruşa yeter. Yarım saat içinde Seeker’da ya da Kuğu Johnny’de olabilir, bir iğne çakarak bu karabasanı sonlandırabilirim. Sonra babamın kapıda dikildiğini fark ediyorum, o bar fedaisi bense potansiyel belaymışım gibi bakıyor bana. Ama onun görevi içeri girmemi değil, dışarı çıkmamı engellemek.</p>

    <p class="normal1">Tersten işliyor bu kez.</p>

    <p class="normal1">Tekrar önüme dönüyorum ve bir zamanlar aynı sınıfta okuduğum Tricia McKinlay’i görüyorum. Kimseyle konuşmamayı yeğlerim, fakat beni tanıyıp kocaman gülümsediğine göre artık onu görmezden gelemem.</p>

    <p class="normal1">“N’aber Tricia?”</p>

    <p class="normal1">“Merhaba, Mark. Uzun zaman oldu görüşmeyeli. Nasılsın?”</p>

    <p class="normal1">“Fena değil. Sen?”</p>

    <p class="normal1">“Gördüğün gibi. Bu Gerry. Gerry, bu Mark, sınıf arkadaşıydık bir zamanlar. Asırlar oldu sanki, değil mi?”</p>

    <p class="normal1">Beni haşin ve terli bir gorille tanıştırıyor, goril bana doğru bir şeyler homurdanıyor. Başımı sallıyorum.</p>

    <p class="normal1">“Evet. İnsana öyle geliyor gerçekten.”</p>

    <p class="normal1">“Simon’la görüşmeye devam ediyor musun?” Bütün hatunlar Simon’ı mutlaka sorarlar. Bu hasta eder beni.</p>

    <p class="normal1">“Evet. Bugün bana uğradı. Yakında Paris’e gidiyor. Ordan da Korsika’ya.”</p>

    <p class="normal1">Tricia gülümsüyor, goril ise onaylamaz bir biçimde bakmaya devam ediyor. Herifin yüzünde dünyayı onaylamayan ve onunla kapışmaya her an hazır bir ifade var. Sutherland’lerden biri olduğuna eminim. Tricia kendine daha iyi birini bulabilirdi oysa. Okuldayken onunla çıkmaya can atan pek çok çocuk vardı. Ben de insanların birlikte olduğumuzu sanmalarını ve bir tur geçişimle onunla birlikte olmayı umarak etrafında dolanıp dururdum. Bir keresinde artık kullanılmayan demiryolunda gezinirken kendi propagandama kanıp elimi kazağından içeri sokmuş ve sıkı bir tokat yemiştim. Sick Boy puştu onu becermişti ama.</p>

    <p class="normal1">“Seyahat etmeyi hep çok sevmiştir bizim Simon, değil mi?” diyor, özlem dolu bir gülümsemeyle.</p>

    <p class="normal1">Simone Baba.</p>

    <p class="normal1">“Hem de nasıl. Sübyancılık, pezevenklik, uyuşturucu satıcılığı, dolandırıcılık. İşte bizim Simon.” Sesimdeki sertlik şaşırtıyor beni. Sick Boy kankam benim, Sick Boy ve Spud… Bir de Tommy belki. Öyleyse amcığı neden bu kadar kötü tanıtıyorum? Sadece babalık görevini yerine getirmediği ya da baba olduğu gerçeğini reddettiği için mi? Daha çok, kıskandığım için amcığı. Umursamıyor hergele. Umursamadığı için de canı yanmıyor. Asla.</p>

    <p class="normal1">Nedeni her neyse, Tricia biraz sarsılıyor.</p>

    <p class="normal1">“Şey… eee, tamam, görüşürüz Mark.”</p>

    <p class="normal1">Hızla uzaklaşıyorlar; Tricia elinde içki dolu tepsiyi taşıyor, Sutherland gorili de başını geriye çevirip bana bakıyor, elinin boğumları dans pistinin cilasını kaldıracak nerdeyse.</p>

    <p class="normal1">Sick Boy’u böyle kötülemekle yanlış yaptım. Ben huzuru bozan kötü çocuk gibi görünürken onun her işten tertemiz çıkmasından nefret ediyorum. Benim olaylara bakış açım böyle en azından. Sick Boy’un da kendine göre sorunları, kişisel acıları var mutlaka. Ayrıca benden çok daha fazla düşmanı var muhtemelen. Kuşkusuz öyle. Yine de, kimin sikinde amına koyiyim.</p>

    <p class="normal1">İçkileri masaya götürüyorum.</p>

    <p class="normal1">“İyi misin, oğlum?” diye soruyor annem.</p>

    <p class="normal1">“Yepyeni Anne, yepyeni,” diyorum, Jimmy Cagney’i taklit etmeye çalışıp feci çuvallayarak, genellikle bütün işlerde çuvalladığım gibi. Yine de, başarısızlık ya da başarı, nedir ki? Kimin sikinde? Hepimiz oldukça kısa bir zaman dilimi içinde yaşar ve ölürüz. Budur hepsi; hikâyenin sonu.</p>

    <h3 class="normal2" id="calibre_toc_32"><span class="idebold">Ayinin İçine Etmek</span></h3>

    <p class="normal1">Harikulade bir gün. Bunun anlamı</p>

    <p class="normal1">Yoğunlaş. Yapılması gereken işe yoğunlaş. İlk cenaze törenim. Biri, “Hadi, Mark,” diyor, müşfik bir ses. Bir adım öne çıkıp kordonun ucundan tutuyorum.</p>

    <p class="normal1">Babama, Charlie ve Dougie amcalarıma abimin tabutunu çukura indirmelerinde yardım ediyorum. Ordu bu iş için birilerini kiralamış. Bize bırakın, diyor yumuşak sesli bir subay anneme. Bize bırakın. Evet, bu katıldığım ilk cenaze töreni. Bu günlerde cesetlerin yakılması revaçta. Tabutun içinde ne olduğunu merak ediyorum. Billy’den geriye fazla bir şey kalmadığı kesin. Teyzelerim tarafından yatıştırılan anneme ve Billy’nin sevgilisi Sharon’a bakıyorum. Billy’nin kankaları Lenny, Peasbo ve Naz da burda, birkaç arkadaşı daha var.</p>

    <p class="normal1">Billy Boy, Billy Boy. Merhaba, merhaba, burdayız. Bunun hiçbir şeyle ilgisi</p>

    <p class="normal1">Şu eski Walker Brothers şarkısını hatırlıyorum, daha sonra Midge Ure’ın da yorumladığı şarkı: <span class="ideitalik">Pişmanlık yok, veda gözyaşları yok, seni geri istemiyorum vs, vs.</span></p>

    <p class="normal1">Pişmanlık hissedemiyorum, sadece öfke ve nefret. Tabutun üzerinde siktiğimin İngiliz bayrağını görünce tepem atıyor ve annemle konuşmaya çalışan sırnaşık, çelimsiz subaya bakıyorum. Daha da kötüsü, bu Glasgow amcıkları toplu halde gelmişler. Billy’nin nasıl ülkesine hizmet ederken şehit düştüğüne dair bildik Hun palavralarını sıkıyorlar. Billy akılsız amcığın tekiydi, bu kadar basit. Ne kahraman, ne şehit, aptal amcığın teki sadece.</p>

    <p class="normal1">Gülme krizine giriyorum birden, kendime hâkim olamıyorum. İsterik kahkahalarla yere yığılmak üzereyken Charlie amcam beni kolumdan tutuyor. Düşmanca bakıyor bana, ama o amcık hep öyle bakar. Effie, karısı, amcığı çekip, “Çocuğun sinirleri bozuk. Onun tepkisi de böyle Chuck. Sinirleri bozuk,” diyor.</p>

    <p class="normal1">Gidip yıkanın sizi sabun düşmanı Glasgow amcıkları.</p>

    <p class="normal1">Billy Boy. Böyle çağırırlardı bu amcıklar onu çocukken. İyi misin Billy Boy? Ben kanepede arkada gizleniyor olurdum ve bana gönülsüzce konuşurlardı: Vay evlat.</p>

    <p class="normal1">Billy Boy, Billy Boy. Üzerime çöktüğünü hatırlıyorum. Ben çaresizce yere yapışmışım. Soluk borum pipet gibi zaten. Ciğerlerimdeki ve beynimdeki oksijen tükenirken sen sıska bedenimdeki canı almadan önce annemin Presto’dan dönmesi için dua ediyorum. Taşaklarından gelen sidik kokusu, kısa pantolonundaki ıslak leke. O kadar heyecan verici miydi gerçekten, Billy Boy? Öyleydi umarım. Şimdi sana bu yüzden kin duyacak değilim. Her zaman böyle bir sorunun olmuştu zaten; olmayacak zamanlarda altına sıçıp işeyerek annemi deli ederdin. En büyük takım kim, diye sorardın, daha sıkı ezerek, bastırarak ya da burarak. Hearts, deyinceye kadar soluk yoktu bana. Yılbaşı günü Tynecastle’da size yedi-sıfır koyduktan sonra bile, o zaman bile Hearts dedirtmiştin bana. Ağzımdan çıkan bir sözcüğün uğradığınız hezimetten daha önemli olması beni gururlandırmalıydı aslında.</p>

    <p class="normal1">Sevgili abim İrlanda’da majestelerinin hizmetindeydi, Crossmaglen’deki üssün yakınında nöbet tutuyordu, İngiliz yönetimindeki bölgede. Yoldaki barikatı incelemek için araçlarından inmişlerdi ki, BUM! BUM! BUM! Ve yoktular artık. Görev döneminin bitmesine sadece üç hafta kala.</p>

    <p class="normal1">Kahraman gibi ölmüş dediklerine göre. O şarkıyı anımsıyorum: ‘Billy, Kahraman Olma.’ Üzerinde üniforma ve elinde tüfeğiyle bir kasaba yolunda yedek bir amcık olarak öldü hatta. Ölümüne yol açan çok sayıdaki nedenlerden habersiz, emperyalizmin cahil bir kurbanı olarak öldü. Suçların en büyüğü bu olsa gerek, bir bok anlamamış olması. Ona ölümüne neden olan büyük İrlanda serüveninde yol gösterecek tek şey kıçı kırık birkaç bağnaz görüştü. Nasıl yaşadıysa öyle öldü amcık: Her şeyden tamamen habersiz.</p>

    <p class="normal1">Onun ölümü bana yaradı. <span class="ideitalik">On Haberleri’</span>ne çıktı. Warhol terminolojisiyle, on beş dakikalık şöhrete ölümünden sonra kavuştu amcık. Herkes bize başsağlığı diledi, her ne kadar yanlış yönlendirilmiş olsa da, taziyeleri kabul etmek güzeldi. İnsanları hayal kırıklığına uğratmak istemiyordun.</p>

    <p class="normal1">Yönetenler sınıfına mensup amcığın teki, bakan yardımcısı falan, Oxbridge aksanıyla Billy’nin çok cesur bir genç adam olduğunu söylüyor. Oysa Majesteleri’nin hizmetine girmeyip sivil hayatını sürdürseydi tam da korkak olarak nitelendirecekleri türden biriydi. Bu amına koduğumun yürüyen kürtajı Billy’nin katillerinin izinin acımasızca sürüleceğini söylüyor. Sürülmeli tabii ki. Amına koduğumun parlamento binasına kadar.</p>

    <p class="normal1">Zenginlerin yalakası bu beyaz pisliğe karşı kazanılan küçük zaferlerin tadını çıkarmak, hayır hayır hayır</p>

    <p class="normal1">Sutherland Kardeşler ve yandaşları Billy’ye işkence ediyor, etrafında KARDEŞİN SPASTİK şarkısını söyleyerek dans ediyor, tir tir titretiyorlar onu. KARDEŞİN SPASTİK yetmişli yıllarda Leith sokaklarında çok popüler bir hit parçaydı ve genellikle bacaklar futbol oynamaktan yorulduğunda icra edilirdi. Davie’yi mi kastediyorlardı, yoksa beni mi? Önemi yoktu. Benim köprüden aşağıyı seyrettiğimin farkında değillerdi. Senin başın öne eğikti, Billy. Acizdin. Nasıl bir duygu Billy Boy? İyi değil. Ben biliyorum çünkü</p>

    <p class="normal1">Mezarın etrafı tuhaf. Spud buralarda bir yerde, temiz, Saughton cezaevinden yeni çıkmış. Tommy de burda. Spud sağlıklı görünüyor, Tommy ise ölümün ısıtılmış halini andırıyor, inanılır gibi değil. Roller tamamen değişmiş. Tommy’nin arkadaşlarından Davie Mitchell de gelmiş, bir zamanlar bir inşaatta birlikte çalışmıştık. Davie hatunun tekinden HIV kaptı. Gelmesi büyük cesaret. Harbiden büyük cesaret. Begbie amcığı, tam onun tehlikeli varlığına ve ortalığı karıştırma yeteneğine gereksindiğim bir zamanda, Benidorm’da tatilde. Glasgowlu akrabalarıma karşı onun ahlak dışı desteğine ihtiyaç duyuyorum. Sick Boy Fransa’da hâlâ, fantezilerini gerçekleştirmekle meşgul.</p>

    <p class="normal1">Billy Boy. Seninle paylaştığımız o odayı hatırlıyorum. Nasıl dayanmıştım onca yıl buna</p>

    <p class="normal1">Güneşin bir gücü vardır. İnsanların güneşe neden taptıklarını anlayabilirsin. Ordadır, güneşi biliriz, görebiliriz ve ona ihtiyaç duyarız.</p>

    <p class="normal1">Odada sen hak sahibiydin Billy. Benden on beş ay daha büyüktün. Hak güçlü olanındır. Sikmek ya da yiyişmek için avurtları çökük, çılgın gözlü, sakız patlatan kızlar getirirdin odaya. Kız bana android nefretiyle bakarken sen beni ve yanımda kim varsa onu ve Subbuteo oyunumu hole defederdin. Topuğunun altında gereksiz yere ezilen bir Liverpool iki de Sheffield Wednesday’li oyuncu hatırlıyorum. Nedensiz. Fakat hükmetmenin de kendine özgü bir sembolizmi olmalı, değil mi Billy Boy?</p>

    <p class="normal1">Kuzinim Nina müthiş çekici görünüyor. Uzun, siyah saçları var ve dizlerine kadar inen siyah bir ceket giymiş. Goth’u çağrıştırıyor hafiften. Willie’nin bazı askerlik arkadaşlarıyla Glasgowlu amcalarımın iyi geçinmekte olduklarını görüp “Foggy Dew” parçasını ıslıklamaya başlıyorum. Ön dişleri iri ve çıkık askerlerden biri duyup bana hayret ve öfkeyle bakıyor, ben de bir öpücük uçuruyorum amcığa. Bana bir süre baktıktan sonra gözlerini kaçırıyor. Güzel. Tavşan mevsimi.</p>

    <p class="normal1">Ben senin öteki spastik kardeşindim Billy Boy, hiç milli olmamış kardeşin, kankan Lenny’ye dediğin gibi. Lenny gülmekten astım nöbetine tutulacaktı az kalsın. Özellikle Billy değildi hayır seni aptal, sikik amcık</p>

    <p class="normal1">Nina’ya göz kırpıyorum, kızarıp gülümsüyor bana. Babam olanların farkına varıp hışımla yanıma geliyor.</p>

    <p class="normal1">“Bi saçmalık daha yaparsan canına okurum. Anladın mı?”</p>

    <p class="normal1">Gözleri yorgun görünüyor, çukurlarına iyice gömülmüş. O güne dek görmediğim acıklı ve tedirgin bir edilgenlik çökmüş üzerine. Ona söylemek istediğim o kadar çok şey var ki, ama bu sirke izin verdiği için kızgınım.</p>

    <p class="normal1">“Evde görüşürüz, Baba. Annemin yanına gidiyorum.”</p>

    <p class="normal1">Yıllar önce mutfakta konuşurlarken kulak misafiri olmuştum. Babam: “Bir sorunu var bu çocuğun Cathy. Sürekli evde oturuyor. Doğal değil. Yani, Billy’ye baksana.”</p>

    <p class="normal1">Annem: “Çocuk farklı Davie, hepsi bu.”</p>

    <p class="normal1">Billy’den farklı. Billy Boy değil. Gürültüsüyle değil, sessizliğiyle fark edilen türden. Sana isteklerini bağıra çağıra gelmez, ama gelir. Merhaba, merhaba. Hoşça kal.</p>

    <p class="normal1">Tommy, Spud ve Mitch’le aynı arabada dönüyorum eve. İçeri gelmek istemiyorlar. Oyalanmadan gidiyorlar. Annemi görüyorum, kendinde değil, kız kardeşi Irene ve görümcesi Alice taksiden inmesine yardım ediyorlar. Glasgowlu halalarım arka planda gıdaklıyorlar, o korkunç aksanlarını duyabiliyorum; bir erkekte yeterince kötü, ama bir kadında tiksinç. Hiç de rahat görünmüyorlar kaknem karılar. Kendilerinden yaşlı bir akrabaları öldüğünde küçük miras beklentileri de varsa, çok daha rahat olurlar mutlaka.</p>

    <p class="normal1">Annem Sharon’ın kolunu tutuyor, Billy’nin karnı burnunda sevgilisi. İnsanlar cenazelerde neden birbirlerinin kollarını tutarlar ki?</p>

    <p class="normal1">“Sana iyi bir eş olacaktı hayatım. Onun kadını sendin.” Sharon kadar kendini de ikna etmeye çalışır gibi söylüyor bunu. Zavallı annem. İki yıl önce üç oğlu vardı, şimdi tek oğlu kaldı, o da eroinman. Adil değil bu oyun.</p>

    <p class="normal1">Eve girerken Sharon’ın Effie teyzeme, “Ordu bana küçük bir maaş bağlar mı sence?” diye sorduğunu duyuyorum. “Karnımda onun bebeğini taşıyorum… Billy’nin bebeği…” diye yakarıyor.</p>

    <p class="normal1">“Sence dünya ayın etrafında mı dönüyor,” diyorum.</p>

    <p class="normal1">Herkes kendi derdinde olduğu için kimse beni duymuyor neyse ki.</p>

    <p class="normal1">Billy gibi. Ben görünmez olduğumda o da beni görmezden gelmeye başlamıştı.</p>

    <p class="normal1">Billy, sana duyduğum kin yıllarla birlikte artmıştı. Korkunun yerini almış, korkuyu bir yaranın irini gibi sıkıp atmıştı. Bir de bıçak hadisesi var tabii ki. Büyük eşitleyici, fiziksel üstünlükleri tersine çevirmekte üstüne yoktur; Eck Wilson’ın ikinci sınıfta keşfettiği gibi. Şoku atlattıktan sonra nasıl da sevmiştin beni bunun için. İlk olarak kardeşine saygı ve sevgi duymuştun. Bense seni her zamankinden daha çok küçümsemiştim.</p>

    <p class="normal1">Bıçağı keşfetmemden sonra gücünün anlamını yitirdiğini biliyordun. Biliyordun bunu, aşağılık puşt. Bıçak ve bomba. Şimdi olduğu gibi. Bomba değil amına koyiyim. Hayır.</p>

    <p class="normal1">Mahcubiyetim ve rahatsızlığım giderek artıyor. Herkes bardağını doldurup Billy’nin ne müthiş bir amcık olduğundan söz ediyor. Onun hakkında söyleyebileceğim güzel bir şey gelmiyor aklıma, bu yüzden çenemi kapatıyorum. Maalesef, asker arkadaşlarından biri, öpücük yolladığım şu tavşan dişli amcık, yanıma sokuluyor. “Sen onun kardeşiydin,” diyor, gözleri nemli.</p>

    <p class="normal1">Tahmin etmeliydim. Turuncu bir Glasgowlu bağnaz daha. Baba tarafımla yakınlaşmasında şaşılacak bir şey yok. Zor durumda buluyorum kendimi. Bütün amcıkların gözü üzerimde. Amına koduğumun lanet tavşanı.</p>

    <p class="normal1">“Evet, kardeşimdi, dediğin gibi,” diye katılıyorum ona, şaka yollu. Kötü elektrik alıyorum etrafımdan. Kalabalığa oynamam gerek.</p>

    <p class="normal1">Sapkın bir biçimde edep olarak algılanan ve odayı dolduran mide bulandırıcı ikiyüzlülüğe fazla ödün vermeden duygulara hitap etmenin tek yolu var benim için; klişelere sığınmak. İnsanlar klişelere bayılırlar böyle zamanlarda, çünkü gerçeğe dönüşüp anlam kazanırlar.</p>

    <p class="normal1">“Billy’yle hiçbi konuda pek anlaşamazdık…”</p>

    <p class="normal1">“Canım, farklılık olacak mutlaka…” dedi Kenny dayım, yardım etmeye çalışarak.</p>

    <p class="normal1">“…ama ikimiz de bikaç bira içip eğlenmeyi severdik. Şimdi bizi görebilse, asık suratlarla oturmamıza deli gibi gülerdi herhalde. Yahu, tanrı aşkına, eğlenmenize bakın, derdi mutlaka. Yanımda ailem ve dostlarım var. Çok uzun zamandır görmediğim insanlar.”</p>

    <p class="normal1">Karşılıklı olarak yazılmış birkaç tebrik kartı.</p>

    <table class="generictable">
      <tr class="calibre4">
        <td class="calibre5">
          <p class="ortayazi">Billy’ye</p>

          <p class="ortayazi">İyi Noeller ve Mutlu Seneler</p>

          <p class="ortayazi">(Yılbaşı gecesi 03:00-04:00 arası hariç)</p>

          <p class="ortayazi">Mark</p>
        </td>
      </tr>
    </table>

    <p class="calibre6">&nbsp;</p>

    <table class="generictable">
      <tr class="calibre4">
        <td class="calibre5">
          <p class="ortayazi">Mark</p>

          <p class="ortayazi">İyi Noeller ve Mutlu Seneler</p>

          <p class="ortayazi">PATRON BENİM TAMAM MI</p>
        </td>
      </tr>
    </table>

    <p class="calibre6">&nbsp;</p>

    <table class="generictable">
      <tr class="calibre4">
        <td class="calibre5">
          <p class="ortayazi">Billy’ye,</p>

          <p class="ortayazi">İyi ki Doğdun</p>

          <p class="ortayazi">Mark</p>
        </td>
      </tr>
    </table>

    <p class="calibre6"><span class="normal6">Bir de Billy ile Sharon’ın kartı var.</span></p>

    <table class="generictable">
      <tr class="calibre4">
        <td class="calibre5">
          <p class="ortayazi">Mark</p>

          <p class="ortayazi">Doğum Günün Kutlu Olsun</p>

          <p class="ortayazi">Billy ve Sharon</p>
        </td>
      </tr>
    </table>

    <p class="normal1">Sharon’ın el yazısıyla, ki şeye benzer</p>

    <p class="normal1">Babamgil olacak beyaz pislikler her temmuz Turuncu yürüyüşü için, arada sırada da Rangers Easter Road ya da Tynecastle deplasmanına geldiğinde görünürler. Amcıklar Drumchapel’da kalsalar ne iyi olurdu. Billy’ye dair yaptığım dokunaklı konuşmayı iyi karşıladılar ama, başlarını vakarla salladılar. İçinde bulunduğum ruh halini okuyan Charlie hariç.</p>

    <p class="normal1">“Senin için bi oyundan farkı yok, değil mi evlat?”</p>

    <p class="normal1">“İlla bilmek istiyorsan, evet.”</p>

    <p class="normal1">“Acıyorum sana.” Başını sallıyor.</p>

    <p class="normal1">“Hayır, acımıyorsun,” diyorum. Uzaklaşıyor, başını sallamaya devam ederek.</p>

    <p class="normal1">Bira ve viskiye devam ediliyor. Effie teyze şarkı söylemeye başlıyor, bir ağıt, genizden. Nina’ya yanaşıyorum.</p>

    <p class="normal1">“Çok tatlı bi şey olmuşsun, biliyor musun?” diyorum salyalarımı akıtarak. Bunu daha önce duymuş gibi bakıyor bana. Bir bara ya da Montgomery Caddesi’ndeki daireme gitmemizi önermek üzereyim. İnsanın kuziniyle yatması suç kapsamına girer mi? Muhtemelen. Her şeyi yasakladıklarına göre.</p>

    <p class="normal1">“Yazık oldu Billy’ye,” diyor. Tam bir göt olduğumu düşündüğünü hissedebiliyorum. Tabii ki, haklı. Onun yaşındayken ben de yirmi yaşından daha büyük hiç kimsenin konuşmaya değer olmadığını düşünürdüm, yirmi yaşıma gelinceye dek. Yaşayıp gördükçe ne kadar haklı olduğumu fark ediyorum. Ondan sonrası ölünceye dek giderek artan çirkin bir uzlaşma ve teslimiyet halinden ibaret.</p>

    <p class="normal1">Ne yazık ki Charlie ya da gıt-gıt-gıdak Charlie, konuşmamın içeriğine uyanıp Nina’nın iffetini korumak için rampa ediyor. Nina’nın şişko bir sabun düşmanının yardımına ihtiyacı olduğundan değil.</p>

    <p class="normal1">Kenara gelmemi işaret ediyor orospu çocuğu. Onu dikkate almayınca da koluma yapışıyor. Hayli içkili. Fısıltısı sert, soluğu viski kokuyor.</p>

    <p class="normal1">“Bak evlat, aklını başına toplayıp bisikletine atlamazsan çeneni kıracağım. Babanın hatırı olmasaydı şimdiye kadar çoktan kırmıştım. Senden hazzetmiyorum, evlat. Hiç hazzetmedim. Abin senin olmayı umduğunun on katı daha erkekti, amına koduğumun cankisi. Annene ve babana ne büyük acılar çektirdiğini bilmiyorsan…”</p>

    <p class="normal1">“Açık konuşabilirsin,” diyorum sözünü keserek. Göğsümde öfke birikiyor, ama öfkemin içinde amcığın canını sıktığımı bilmenin verdiği haz da var. Sükunetini koru. Kendini bir bok sanan amcıkların üstesinden ancak böyle gelinir.</p>

    <p class="normal1">“Açık konuşacağım, hiç merak etme, çok bilmiş üniversiteli. Dağıtacağım senin pis suratını.” Tombul, dövmeli yumruğu yüzümden birkaç santimetre uzakta. Elimdeki viski bardağını daha sıkı kavrıyorum. Amcığın iğrenç elleriyle bana dokunmasına izin vermeyeceğim. Hamle yaparsa bardağı yiyecek suratına.</p>

    <p class="normal1">Elini yana itiyorum.</p>

    <p class="normal1">“Beni bi güzel marizlesen keşke, iyilik yapmış olursun. Daha sonra bunu düşünerek elime patlatırım. Biz üniversiteden terkler biraz sapık oluruz böyle. Çünkü senin değerin bu kadar, amına koduğumun beyaz pisliği. Ayrıca kendinden bu kadar emin olma. Dışarı çıkmak istiyorsan bunu söylemen yeterli.”</p>

    <p class="normal1">Kapıyı işaret ediyorum. Oda küçülüyor, Billy’nin tabutu kadar oluyor ve ikimizden başka kimse yok sanki. Fakat var. İnsanlar bize bakmaya başlamışlar bile.</p>

    <p class="normal1">Amcık beni göğsümden hafifçe itiyor.</p>

    <p class="normal1">“Bu aile bugün bir cenaze kaldırdı, bir tane daha kaldırmasın.”</p>

    <p class="normal1">Kenny dayım yanıma gelip beni ondan uzaklaştırıyor.</p>

    <p class="normal1">“Siktir et bu Turuncu orospu çocuklarını. Hadi Mark, annene acı. Burda kavgaya tutuşursan kadın kahrından ölebilir. Billy’nin cenazesi bu. Nerde olduğunu unutma, tanrı aşkına.”</p>

    <p class="normal1">Kenny fena bir tip değildir, hafiften göttür gerçi ama doğruyu söylemek gerekirse, bütün kusurlarına rağmen, onu bir sabun düşmanına yeğlerim. Soyum inanılmaz, hiç kuşku yok ki. Anne tarafımda götoş Katolikler, baba tarafımda sabun düşmanı amcık Protestanlar.</p>

    <p class="normal1">Viskiden sıkı bir yudum alıyorum, gırtlağımdaki ve göğsümdeki yakıcı ve acı tat ağzıma geliyor, mideme indiğinde yüzümü buruşturuyorum. Sonra tuvalete gidiyorum.</p>

    <p class="normal1">Sharon çıkıyor tuvaletten, Billy’nin hatunu. Yolunu kesiyorum. Sharon’la birbirimize belki on cümle falan sarf etmişizdir bugüne dek. Sarhoş ve şaşkın görünüyor. Yüzü kızarmış, alkol ve hamileliğin etkisiyle şişmiş.</p>

    <p class="normal1">“Dur bi dakka Sharon. Seninle biraz konuşmamız gerek. Burası oldukça güvenilir.” Onu tuvalete sokup kapıyı arkamızdan kilitliyorum.</p>

    <p class="normal1">Böyle zamanlarda birbirimize destek olmamız gerektiğine dair bir şeyler zırvalarken onu ellemeye başlıyorum. Karnındaki yumruyu okşayarak ona henüz doğmamış yeğenime karşı ne denli büyük bir sorumluluk duygusu taşıdığımı anlatıyorum. Öpüşmeye başlıyoruz, elimi aşağı doğru indirip hamile elbisesinin altındaki külotunun çizgilerini hissediyorum. Sonra amcığını okşamaya başlıyorum, o da kamışımı pantolonumdan dışarı çıkarıyor. Palavra sıkmayı sürdürüp ona her zaman büyük hayranlık duyduğumu söylüyorum, ama hiç gerek yok aslında çünkü kamışımı ağzına almış emiyor, yine de rahatlatıyor bunları söylemek bir şekilde. Kısmen sertleşmiş kamışımı ağzına alıyor ve anında taş gibi oluyorum. İyi saksofoncu, hiç kuşku yok. Aynı şeyi abime yaptığını hayal ediyor, zavallının kamışına patlama sırasında ne olduğunu merak ediyorum.</p>

    <p class="normal1">Billy bizi şimdi görebilse, diye geçiriyorum içimden, ama şaşırtıcı bir saygıyla. Görebilir miydi acaba, görebilmesini umuyorum. Onun hakkında ilk kez iyi düşünüyorum. Boşalmak üzereyken kamışımı ağzından çekip Sharon’ı domaltıyorum. Elbisesini kaldırıp külotunu indiriyorum. Ağır karnı yere doğru sarkıyor. Önce makattan sokmaya çalışıyorum fakat çok dar, zorlayınca kamışım acıyor.</p>

    <p class="normal1">“Oraya değil, oraya değil,” diyor, ben de krem aramaktan vazgeçip parmaklarımı amcığına daldırıyorum. Güçlü bir kokusu var. Ama benim kamışımın da gül koktuğu söylenemez, kafasında kir lekeleri bile var. Kişisel hijyenime fazla özen gösteren biri olmadım hiçbir zaman; ailedeki sabun düşmanlığından olsa gerek ya da cankilikten.</p>

    <p class="normal1">Sharon’ın arzusunu yerine getirip onu amından sikiyorum. Önce faraş gibi geliyor, ama sonra ritmimi bulunca biraz daralıyor. Doğuma ne kadar yakın olduğunu düşünüyorum, ceninin ağzına veriyorum belki de. Ne düşünce ama, aynı anda hem sikiş hem de saksofon. Istırap veriyor bana. Sikişmenin doğmamış bebeğe iyi geldiğini söylerler, kan dolaşımını hızlandırırmış, ya da öyle bir şey. Bebeğe bir yararım dokunsun hiç olmazsa.</p>

    <p class="normal1">Kapı çalınıyor, ardından Effie’nin genizden gelen sesi duyuluyor.</p>

    <p class="normal1">“N’apıyosunuz orda?”</p>

    <p class="normal1">“Yok bi şey. Sharon’ın midesi bulandı. Birayı fazla kaçırmış, zaten hamile,” diye homurdanıyorum.</p>

    <p class="normal1">“Onunla ilgileniyor musun?”</p>

    <p class="normal1">“Evet… ilgileniyorum…” diyorum soluk soluğa, Sharon’ın iniltileri yükselirken.</p>

    <p class="normal1">“İyi o zaman.”</p>

    <p class="normal1">İçine boşalıp kamışımı çekiyorum. Onu yavaşça çevirip o sütlü koca memelerini elbisesinden çıkarıyorum. Bir bebek gibi sokuluyorum memelerine. Başını okşuyorum. Harikulade hissediyorum kendimi, çok huzurlu.</p>

    <p class="normal1">“Çok güzeldi,” diyorum bir solukta, memnuniyetle.</p>

    <p class="normal1">“Görüşecek miyiz bundan sonra?” diye soruyor. “Hı?” Umutsuz bir yakarış var sesinde. Aptal amcık.</p>

    <p class="normal1">Doğrulup şiş, olgun bir meyveyi andıran yüzünü öpüyorum. Duygusallığa hiç gerek yok. Doğruyu söylemek gerekirse, Sharon tiksindiriyor beni şimdi. Tek bir sikişle bir kardeşin yerini öteki kardeşle doldurabileceğini sanıyor amcık. Çok da yanılmıyor aslında.</p>

    <p class="normal1">“Toparlanmamız gerek, Sharon. Üstümüzü başımızı düzeltmeliyiz. Yakalanırsak onlardan anlayış bekleyemeyiz. Dünyadan haberleri yok. Senin iyi bi kız olduğunu biliyorum, Sharon, ama onlar bi boktan anlamıyorlar.”</p>

    <p class="normal1">“Ben de senin iyi bir çocuk olduğunu biliyorum,” diye karşılık veriyor, pek ikna edici değil ama. Sharon, Billy’ye fazlaydı kuşkusuz, ama Myra Hindley ya da Margaret Thacher bile fazlaydı Billy’ye. Zavallı Sharon, bütün kızların beynine işlenen evlen-bebek doğur-aile kur zırvalığına yakalanmış ve kendini bu değerlerin dışında ifade etme olanağını hiçbir zaman bulamamıştı.</p>

    <p class="normal1">Kapı vuruluyor yine.</p>

    <p class="normal1">“Bu kapıyı açmazsan kırıp gireceğim.” Charlie’nin oğlu, Cammy. İskoçya kupasını andıran genç bir polis; koca yelken kulaklar, sıfır çene, ince bir boyun. Amcık iğne vurduğumu sanıyor mutlaka. Vuruyordum da, ama onun düşündüğü gibi değil.</p>

    <p class="normal1">“Ben iyiyim… Birazdan çıkıyoruz.” Sharon siliniyor ve külotunu kaldırıp kendine çekidüzen veriyor. Hamile bir kadın için şaşırtıcı bir hızla hareket ediyor. Onu biraz önce becerdiğime inanamıyorum. Sabaha kötü hissedeceğim kendimi, ama Sick Boy’un dediği gibi, sabahlar kendi başlarının çaresine bakarlar. Birkaç bira ve biraz geyikle üstesinden gelinemeyecek utanç yok bu dünyada.</p>

    <p class="normal1">Kapıyı açıyorum.</p>

    <p class="normal1">“Sakin ol, Dock Green’li Dixon. Daha önce hamile kadın görmedin mi?” Ağzı bir karış açık aval aval bakması asabımı bozuyor hemen.</p>

    <p class="normal1">Ortamın elektriği kötü, bu yüzden Sharon’ı kendi daireme götürüyorum. Duymak istediğim pek çok şey anlatıyor bana, annemle babamın bilmedikleri ve hiç bilmek istemeyecekleri şeyler. Billy’nin ona kötü davrandığını, onu arada sırada dövdüğünü, genellikle bok muamelesi yaptığını falan.</p>

    <p class="normal1">“Neden terk etmedin onu öyleyse?”</p>

    <p class="normal1">“Erkeğimdi benim. Farklı olacağını düşünürsün hep, onları değiştirebileceğini, onlar için bir fark yaratabileceğini.”</p>

    <p class="normal1">Bunu anlıyorum. Ama yanlış. Billy için fark yaratabilecek tek şey IRA’ydi ve onlar da göttüler. Özgürlük savaşçıları olduklarına dair bir yanılgı içinde değildim. Orospu çocukları abimi kedi mamasına çevirmişlerdi. Ama şalteri indirmişlerdi sadece. Onun ölümünden asıl her temmuzda kuşakları ve flütleriyle gelip Billy’nin zihnini Krallık, ülke ve benzeri zırvalıklarla dolduran o Turuncu ibneler sorumluydu. Ama bugün kıvançlı dönecekler evlerine. Bütün kankalarına aileden birinin Ulster’ı savunurken öldüğünü, IRA tarafından katledildiğini söyleyebilecekler. Bu, anlamsız öfkelerine benzin dökecek, pub’da başkalarının onlara içki ısmarlamasını sağlayacak, diğer bağnaz orospu çocuklarıyla dayanışmalarını pekiştirecek.</p>

    <p class="normal1">Hiçbir amcığın kardeşime bulaşmasını istemiyorum. Billy Boy’un uyuşturucu borcumu tahsil etmeye kararlı ve tehditkâr bir biçimde pub’a giren Pops Graham ve Dougie Hood’a söylediği sözler bunlar. Billy’nin beyanı. Evet efendim. Öyle bir kesinlik ve güvenle ifade edilmişti ki kuru bir tehdit olmanın ötesine geçmişti. Saldırganlarım bir an için birbirlerine baktıktan sonra pub’dan çıkmışlardı. Ben kıs kıs gülmüştüm. Spud da öyle. Kafamız iyiydi ve hiçbir şeyi sikimize takmıyorduk. Billy Boy beni, adam ol artık göt gibisinden bir şeyler söyleyerek azarlamış, sonra Pops ve Dougie pub’dan siktir olup onları güzel bir kavgadan mahrum ettikleri için hayal kırıklığı yaşayan iki arkadaşına katılmıştı. Ben kıs kıs gülmeye devam etmiştim. Eksik olmayın çocuklar, çok</p>

    <p class="normal1">Billy Boy bana eroinle hayatımı mahvettiğimi söylerdi. Tekrar tekrar söylerdi bunu. Ah Billy. Ah amına koyiyim. Halbuki</p>

    <p class="normal1">Sharon haklıydı. Zordu insanları değiştirmek.</p>

    <p class="normal1">Her davanın kendi şehitlerine gereksinimi var ama. Şimdi de Sharon’ın artık siktir olup gitmesinden ve zulama ulaşıp kendimi mahvetme adına bir vuruş hazırlayıp çakmaktan başka bir şey istemiyorum.</p>

    <p class="normal1">&nbsp;</p>

    <p class="normal3">Eroin İkilemleri No:67</p>

    <p class="normal1"><span class="ideitalik">Yoksunluk görecelidir. Her saniye açlıktan çocuklar ölüyor, sinek misali. Bunun başka bir yerde gerçekleşiyor olması temel doğruyu çürütmez. Ben bu hapları ezip, ısıtıp, damarıma basıncaya kadar başka bir ülkede, birkaçı da bu ülkede binlerce çocuk ölmüş olacak. Ben bunları yapıncaya kadar binlerce zengin orospu çocuğu, yatırımları meyve verdikçe, servetlerine binlerce dolar katmış olacak.</span></p>

    <p class="normal1"><span class="ideitalik">Hapları ezmek: Aptallığın daniskası. Aslında onları yutup işi mideye bırakmalıyım. Beyin ve damarlar malı doğrudan taşıyamayacak kadar hassas.</span></p>

    <p class="normal1"><span class="ideitalik">Dennis Ross gibi.</span></p>

    <p class="normal1"><span class="ideitalik">Dennis Ross kendine çaktığı viskiden müthiş kafa buldu. Sonra gözleri geriye doğru yuvarlandı, burnundan kan boşaldı ve güle güle Denny. Burnundan yere akan kanı gördün mü… gösteri bitmiştir. Canki maçoluğu… hayır. Canki gereksinmesi.</span></p>

    <p class="normal1"><span class="ideitalik">Korkuyorum korkmasına, donuma sıçıyorum, ama donuma sıçan ben hapları ezen benden farklı. Hapları ezen ben ölümün bu sürekli çöküşü durdurmak için hiçbir şey yapmamaktan daha kötü olamayacağını söylüyor. Hapları ezen ben tartışmayı her zaman kazanır.</span></p>

    <p class="normal1"><span class="ideitalik">Eroin söz konusu olduğunda gerçek bir ikilem söz konusu değildir zaten. Onlarla sadece malın bittiğinde yüzleşirsin.</span></p>
  </div>
</body>
</html>
