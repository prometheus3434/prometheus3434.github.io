<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>trans</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <h3 class="normal2" id="calibre_toc_18"><span class="idebold">İskoçya Ruhani Savunma İçin Uyuşturucu Alır</span></h3>

    <p class="normal1">Lizzy’ye Barrowland konserinden söz edemezdim. Sonum olurdu, inan bana. Bileti işsizlik çekim elime geçtiğinde almıştım. Bütün paramı bilete vermiştim. Lizzy’nin de doğum günüydü. Ya bileti alacaktım ya da ona doğum günü hediyesi. Sonuç kafadan belli. Iggy Pop konserinden söz ediyoruz. Lizzy’nin anlayış göstereceğini sanmıştım.</p>

    <p class="normal1">“Ağzına sıçtığımın Iggy Pop konserine bilet alabiliyorsun, ama bana doğum günü hediyesi alamıyorsun!” Tepkisi bu oldu. Sırtlamak zorunda olduğum çarmıha bakar mısın? Çılgınlık, adamım. Yanlış anlama. Hatuna hak verebilirsin tabii ki. Bütün suç bende, dediğim gibi, bütün suç bende. Bu kadar mı saf olunur, ama Tommy benim adım. Aklım bir karış havada. Biraz gardını almaz mı insan? Biraz daha şey olsaydım, neydi o sözcük… riyakâr olsaydım, biletten hiç söz etmezdim. Ama aşka gelip aptal ağzımı fazla açtım. Korkusuz Tommy Gun işte. Tam salak.</p>

    <p class="normal1">O günden sonra konserin lafını etmedim. Konserden bir gece önce Lizzy <span class="ideitalik">Sanık</span> filmini görmek için sinemaya gitmek istediğini söyledi. <span class="ideitalik">Taksi Şoförü</span>’nde oynayan kız oynuyormuş. Benim de içimden o filmi görmek gelmiyordu; çok fazla tanıtım yapıldı, abartıldı. Ama bunun konuyla ilgisi yok, ne dediğimi anlıyorsun; çünkü sinemaya gidersem Iggy’nin konser bileti kıçıma girecekti. Ben de ona Barrowland ve adamımdan söz etmek zorunda kaldım.</p>

    <p class="normal1">“Yarın akşam olmaz. Barrowland’deki Iggy Pop konserine biletim var. Mitch’le birlikte gidiyoruz.”</p>

    <p class="normal1">“Davie Mitchell götüyle konsere gitmeyi benimle sinemaya gitmeye yeğliyorsun, öyle mi?” Tam Lizzy. Retorik soru, hatunların ve psikopatların sermayesi.</p>

    <p class="normal1">Bu mesele ilişkimizde referanduma dönüştü. İlk dürtüm samimi olup ‘evet’ demekti, fakat bu Lizzy’yi kaybetmek olurdu, oysa onunla sevişmeye bağımlıyım. Tanrım, bayılıyorum onunla sevişmeye. Hele de başını Spud’ın bana yeni ev hediyesi olarak Princes Caddesi’ndeki British Home Stores’dan arakladığı sarı ipek yastık kılıfına dayamış inlerken arkadan düzmeye. Özel hayatımızı açığa vurmamam gerektiğini biliyorum, moruk, fakat yataktaki görüntüsü o denli güçlü ki, sosyal kabalığı ve dinmek bilmeyen öfkesi bile o görüntüyü silemiyor. Keşke yatak dışında da yataktaki gibi olabilse.</p>

    <p class="normal1">Özür dileyip onu baştan çıkarmaya çalıştım, fakat o kadar katı ve bağışlamaz bir ruh hali içindeydi ki; kancık sadece yatakta tatlı ve güzel. Yüz ifadesinin o sabit sertliği güzelliğinin zamanından önce yitmesine neden olacak. Ağzına geleni söyledi bana, etmediği küfür kalmadı. Zavallı Tommy Gun. Dünyanın en büyük savaşan askeri değil artık; en büyük sıçan askeri.</p>

    <p class="normal1">Iggy’nin suçu yok. Onu suçlayamayız, değil mi? Turne programına uygun olarak Barrowland’e indiğinde hiç tanımadığı serserilerin başına iş açacağını nasıl bilebilirdi? Akıllara durgunluk veren bi tesadüf aslında. Yine de, Iggy bardağı taşıran son damlaydı sadece. Lizzy çelik gibi kadın. Onunla mutluyum her şeye rağmen. Sick Boy bile kıskanıyor beni. Lizzy’nin erkek arkadaşı olmak insana prestij kazandırıyor, fakat şöhretin de bi bedeli var, dedikleri gibi. Pub’dan çıktığımda insan olarak beş paralık değerim bile olmadığından hiç kuşkum yoktu.</p>

    <p class="normal1">Eve gittiğimde bir çizgi <span class="ideitalik">speed</span> çekip yarım şişe Merrydown içtim. Uyuyamadım tabii ki, Rents’i arayıp Chuck Norris filmini seyretmeye gelmesini söyledim. Rents ertesi gün Londra’ya gidecekti. Daha çok Londra’da takılıyor artık. İşsizlik sigortasıyla ilgili bi durum söz konusu. Amcık yıllar önce Hollanda’da Harwich-Hook şirketinin feribotunda çalışırken tanıştığı bazı tiplerle dümen çeviriyor. Smoke’ta olacağı için Town and Country’deki Iggy konserine de gidecek. Neyse, biraz ot içtik ve Chuck yüzündeki o stoik ve kabız ifadeyi hiç değiştirmeden komünist anarşistleri hastanelik ederken yerlere yattık gülmekten. Kafan iyi değilse seyredilmez. Ama iyiyse, kaçırılmayacak bir seyirlik.</p>

    <p class="normal1">Ertesi gün ağzımın içinde korkunç yaralarla uyandım. Daireye yeni taşınan Temps, Gav Temperley yani, müstahak olduğunu söyledi. Kendini <span class="ideitalik">speed’</span>le mahvediyorsun dedi. Temps sahip olduğum meziyetlerle rahatlıkla iş bulabileceğimi iddia etti. Temps’e bir arkadaş olarak annem gibi konuşabilme sınırını aştığını söyledim. Haklı ama. Aramızda tek çalışan o, İş ve İşçi Bulma Kurumu için çalışıyor ve biz sürekli ondan borç alıyoruz. Zavallı Temps. Galiba dün gece Rents ile onu uyutmadık da. Temps, bütün çalışanlar gibi, işsizlik sigortasıyla yaşayan köstebeklerin iyi vakit geçirmesine uyuz oluyor. Rents’in ona sürekli işsizlik sigortası almanın yollarına dair sorular sormasına da çok bozuluyor.</p>

    <p class="normal1">Konsere gidebilmek için biraz para tırtıklamak amacıyla anneme gittim. Tren bileti, içki ve uyuşturucu için para gerek. Benim uyuşturucum <span class="ideitalik">speed,</span> içkiyle çok iyi gidiyor. İçmeyi zaten hep sevmişimdir. <span class="ideitalik">Speed</span> müptelası Tommy.</p>

    <p class="normal1">Annem bana uyuşturucunun zararları üzerine nutuk attı. Onu hayal kırıklığına uğratmıştım, pek bi şey söylemese de benim için çok endişe eden babamı hayal kırıklığına uğratmıştım, falan filan. Sonra babam işten döndü ve annem yukardayken bana annemin, pek bi şey söylemese de, çok endişe ettiğini söyledi. Davranışlarımla onu hayal kırıklığına uğratmıştım. Uyuşturucu kullanmadığımı umduğunu söyledi, yüzümü anlayabilirmiş gibi inceleyerek. Matrak; bir sürü eroinman, esrarkeş ve <span class="ideitalik">speed</span> bağımlısı tanıyorum, ama en kötü durumda olanlar alkol bağımlıları. Secks örneğin. Rab McLaughlin’den söz ediyorum, şu Second Prize. Herif gerçekten dibe vurmuş, moruk.</p>

    <p class="normal1">Neyse, parayı koparıp Hebs’de Mitch’le buluştum. Mitch şu Gail denen hatunla çıkmaya devam ediyor. Fakat hatunun buna vermediği besbelli. Konuşmalarını on beş dakika dinlersen satır aralarından durumu çözüyorsun. Mitch tam alkol havasındaydı, ona kıyak yaptım. İkişer bira içip trene bindik. Yolculuk boyunca dört kutu Export bira daha içtim, iki çizgi de <span class="ideitalik">speed</span> çektim. Sonra Sammy Dow’s’da iki tek atıp Linch’s’e bi taksi çektik. Orda da iki bira içtikten sonra, üç de olabilir, tuvalette birer çizgi <span class="ideitalik">speed</span> çekip Iggy’nin şarkılarından bi potpuri söyledik. Sonra Barrowland’in tam karşısındaki Saracen Head’e gittik. Biraz elma şarabı içip folyo kâğıdındaki <span class="ideitalik">speed</span>’e deli gibi yumulduk.</p>

    <p class="normal1">Pub’dan çıktığımda bulanık neon tabeladan başka bi şey seçemiyordum. Buz gibi bi hava vardı dışarda, şaka etmiyorum, ışığı takip edip konser salonuna girdik. Doğru bara yollandık. Iggy’nin çalmaya başladığını duymamıza rağmen bikaç içki daha içtik. Ben yırtık tişörtümü parçalayıp çıkardım, Mitch formika masanın üzerine biraz Morningside <span class="ideitalik">speed</span>, yani kokain koydu.</p>

    <p class="normal1">Sonra birden bi şey değişti. Mitch bana parayla ilgili tam olarak anlayamadığım bir şey söyledi, fakat sesinde gocunmuşluk fark ettim. Sözcükleri yuvarlayarak ağız dalaşına girdik, sonra yumruklaşmaya başladık. İlk yumruğu kimin attığını hatırlamıyorum. Birbirimizin canını yakamayacak kadar sarhoştuk. Fakat geri çekildiğimde göğsüme ve masanın üzerine burnumdan kan boşaldığını fark ettim. Mitch’i saçından kavrayıp kafasını duvara çarpmaya çalıştım, ama ellerim fazlasıyla uyuşuk ve ağırdı. Biri beni çekip bardan dışarı attı. Ayağa kalkıp tıka basa terli bedenlerle dolu salona girdim, insanları iterek öne doğru ilerlemeye çalıştım.</p>

    <p class="normal1">Herifin teki bana bi kafa koydu, fakat geri çekilerek darbenin hızını kestim neyse ki, oralı bile olmadan öne doğru ilerlemeye devam ettim. Sonra sahnenin önünde deli gibi havaya sıçramaya başladım, Iggy’nin birkaç adım önünde. “Neon Forest” parçasını çalıyorlardı. Biri sırtıma bi tane yapıştırdı “Kafayı yemişsin sen bu arada adamım,” dedi. Kıvır kıvır, pogo yapan bi lastik yığını gibi havaya sıçramayı sürdürdüm.</p>

    <p class="normal1">Iggy Pop dosdoğru bana bakarak, parçanın ‘Amerika Ruhani Savunma İçin Uyuşturucu Alır’ dizesini söyledi. Ama ‘Amerika’ sözcüğünü ‘İskoçya’ olarak değiştirdi ve tek bi cümleyle bizi herkesten daha iyi tanımladı…</p>

    <p class="normal1">Aziz Vitus dansıma son verip ona şaşkın bi hayranlıkla bakakaldım. Gözlerini başkasına çevirmişti.</p>

    <h3 class="normal2" id="calibre_toc_19"><span class="idebold">Bardak</span></h3>

    <p class="normal1">Begbie’nin sorunu şu ki… Aslında pek çok sorunu var Begbie’nin. Fakat beni en çok endişelendiren, onun yanında bir türlü gevşeyememek, hele ki içkiliyse. Ben her zaman orospu çocuğunun algısında en ufak bir değişiklik olduğunda bir numaralı kankasıyken zulüm gören bir kurbana dönüşmenin an meselesi olduğu duygusunu taşıdım. Bence bütün numara fazla yalakalanmadan amcığa olabildiğince hoşgörülü davranmak.</p>

    <p class="normal1">Öyle bile olsa, kesin belirlenmiş sınırların içinde alenen yapılan saygısızlıklar söz konusuydu. Başkalarının görmediği türden sınırlardı bunlar, fakat zamanla sezgisel bir biçimde kavrıyordun onları. Ona rağmen kurallar amcığın ruh haline göre değişebiliyordu. Begbie’yle arkadaşlık etmek bir kadınla ilişkiye girme öncesinde mükemmel bir hazırlık olabilirdi. İnsana duyarlılığı, karşı tarafın değişken gereksinimlerinin farkında olmayı öğretiyordu. Hatunlarla birlikteyken onlara karşı aynı hoşgörülü tavrı sergilerim. Bir süre için, en azından.</p>

    <p class="normal1">Begbie ve ben Gibbo’nun 21. yaş günü partisine davetliydik. Şu damla gitme mecburiyeti olan, ‘lütfen yanıt verin’ ibareli davetlerden biriydi. Ben Hazel’ı getirdim, Begbie de manitası June’u. June hamileydi, fakat hamileliği belli olmuyordu henüz. Rose Caddesi’nde bir pub’da buluştuk, Begbie’nin fikriydi orda buluşmak. Sadece götler, abazalar ve turistler takılır Rose Caddesi’ne.</p>

    <p class="normal1">Hazel ile ilişkimiz biraz tuhaf. Aşağı yukarı dört senedir zaman zaman görüşüyoruz. Aramızda bir tür anlayış var, ben eroin kullanmaya başladığımda o ortadan kaybolur. Hazel’ın benimle takılmasının nedeni kafasının benim kadar karışık olması, fakat kafasını toparlamaya çalışacağına bunu inkâr etmeyi yeğliyor. Onun sorununun kökünde uyuşturucu değil de, cinsellik yatıyor. Onunla nadiren seks yaparız, çünkü benin kafam genellikle seksle uğraşamayacak kadar iyidir, fakat o zaten frijid. Kimilerine göre frijid kadın yoktur, beceriksiz erkek vardır. Bu bir dereceye kadar doğru ve bu alanda müthiş olduğunu iddia edecek son amcık benimdir herhalde – eroin sicilim fazla bir şey söylemeye gerek bırakmıyor zaten.</p>

    <p class="normal1">Mesele şu ki, Hazel küçük bir kızken babasının tecavüzüne uğramış. Bir keresinde kafası çok iyiyken söyledi bunu bana. Pek yararım olmadı, çünkü benim kafam da çok iyiydi. Daha sonra konuyu tekrar açmaya çalıştığımda konuşmayı reddetti. O günden sonra seks hayatımız tam bir fiyaskoya dönüştü. Oysa vermeden önce beni uzun süre reddetmişti. Ben yapmam gerekeni yaparken o kasılır, yatağın kenarlarını kavrayıp dişlerini gıcırdatırdı. Bir süre sonra kestik düzüşmeyi. Sörf tahtasıyla sevişmekten farksızdı benim için. Günlerce ön sevişme yapsan yine de Hazel’ı gevşetemiyordun. Aksine daha da kasılıyordu; onu hasta ediyordu hatta. Umarım bir gün dilinden anlayan birini bulur. Her neyse, Hazel ile aramızda tuhaf bir anlayış var. Kendimizi topluma normalmiş gibi göstermek için birbirimizi kullanıyoruz, bunun başka açıklaması yok. Onun frijidliğini, benimse eroinmanlığımı gizlemek için ideal bir yöntem. Annemle babam Hazel’a bayılırlar, onu müstakbel gelinleri olarak görüyorlar. Bir bilseler. Neyse, o gece bana eşlik etmesi için Hazel’ı davet ettim; tencere ve kapak hesabı.</p>

    <p class="normal1">Dilenci bizimle buluşmadan önce başlamıştı içmeye. Takım elbisesiyle yorgun ve tehlikeli görünüyordu. Manşetlerinin altından ve yakasından dışarı Hint mürekkebi taşıyordu. Dilenci’nin dövmeleri gizlenmekten nefret ettikleri için ışığa çıkmaya çabalıyorlar, eminim.</p>

    <p class="normal1">“Rent Boy götü nasılmış bakalım!” diye hırladı. Duruma uygun davranmak hiçbir zaman ibnenin güçlü yanlarından biri olmamıştır. “İyi misin bebeğim?” dedi Hazel’a. “Çok şıksın. Şu amcığı görüyor musun?” Beni işaret etti. “Klas,” dedi, gizemli bir biçimde. Sonra ne demek istediğini açıkladı. “İşe yaramaz orospu çocuğunun tekidir; fakat tarzı var. Zeki adamdır. Klastır. Benden çok farklı değildir yani.”</p>

    <p class="normal1">Begbie arkadaşlarına her zaman kafasında oluşturduğu hayali nitelikler atfeder, sonra hiç utanmadan o nitelikleri sahiplenir.</p>

    <p class="normal1">Birbirlerini tanımayan Hazel ve June, akıllı davranıp aralarında sohbete girişerek beni Dilenci General Franko’yla baş başa bıraktılar. Begbie’yle tek başıma, insana arada sırada soluklanma olanağı tanıyan başka arkadaşlar olmadan içki içmeyeli uzun zaman olduğunu fark ettim. Zordu başkaları olmadan onunla içmek.</p>

    <p class="normal1">Begbie dikkatimi çekmek için kaburgalarıma öyle bir dirsek geçirdi ki, iki arkadaş arasında olmasa saldırı olarak addedilmesi işten bile değildi. Ardından geçenlerde seyrettiği nedensiz şiddet içeren bir video filmi anlatmaya girişti. Dilenci bütün karate darbelerini, boğazlamaları, bıçaklamaları falan benim üzerimde canlandırmakta ısrarlıydı. Filme dair açıklamaları filmin kendisinden iki misli daha uzun sürdü. Ertesi sabah birkaç yerim morarmış olarak uyanacağım kesindi, oysa henüz sarhoş bile değildim. Barın balkon kısmında içiyorduk, aşağıda içeri girip kalabalığa karışan birkaç maganda dikkatimizi çekti. Kasıla kasıla girmişlerdi içeri, gürültücü ve tehditkâr.</p>

    <p class="normal1">Nefret ederim böyle amcıklardan. Begbie tarzı amcıklar. Kendilerinden farklı olan her orospu çocuğunun kafasını beyzbol sopasıyla patlatmayı seven tipler. Pakistanlılardan nefret ederler, eşcinsellerden nefret ederler, herkesten nefret ederler. Kaybedenlerle dolu bir ülkenin büyük kaybedenleri. İngilizlere bizi sömürgeleştirdikleri için kızmanın manası yok. Ben İngilizlerden nefret etmem. Abaza orospu çocuklarıdır İngilizler. Biz bu Abazalar tarafından sömürgeleştirilmişiz. Sömürgesi olabileceğimiz adam gibi, enerjik, sağlıklı bir kültür bile bulamamışız kendimize. Hayır. İktidarsız götlerin egemenliği altına girmişiz. Bu bizi ne yapar? Bugüne dek dünyaya gelmiş en sefil, en aşağılık halk yapar. İngilizlerden nefret etmiyorum. Onlar kendi boklarıyla idare ediyorlar. Ben İskoçlardan nefret ediyorum.</p>

    <p class="normal1">Begbie bir zamanlar kesik olduğu Julie Mathieson’dan bahsedip kafa ütülemeye başladı. Julie ondan hep nefret etmişti. Ben Julie’yi hep sevmişimdir. Bu yüzden belki de. Kafa dengi bir kızdı. HIV iken doğum yapmış, neyse ki virüs bebeğe bulaşmamıştı. Hastane Julie’yi bebeğiyle birlikte bir ambulansa bindirip evine göndermişti, radyoaktif korumalı özel kıyafetler giymiş iki görevliyle birlikte hem de – başlıklar filan. Yıl 1985. Öngörüldüğü gibi de oldu sonra. Bunu gören komşular çılgına dönüp kızı evden attırdılar. HIV kaptın mı sıçmışsın. Kucağında da bir bebekle üstelik. Hayatını zehir ettiler kızın. Sonunda buhran geçirdi, bağışıklık sistemi zaten zayıf düşmüştü, AIDS için kolay bir lokma oldu.</p>

    <p class="normal1">Geçen Noel’de öldü Julie. Ben cenazeye gitmedim. Spud’ın dairesindeki şiltede kendi kusmuğumun içinde tek başıma yatıyordum, kımıldayacak gücüm yoktu. Üzülmüştüm, çünkü iyi arkadaştık Julie’yle. Hiç yatmamıştık. İkimiz de bunun çok şey değiştireceği kanısındaydık, kadın-erkek ilişkilerinde öyle olur. Seks genellikle ya gerçek bir ilişkiye dönüşür ya da ilişkiyi hepten bitirir. Yattıktan sonra ya geri gidersin ya da ileri, fakat eskisi gibi devam etmek çok zordur. Eroine başladığında çok hoş görünüyordu Julie. Hatunların çoğunda öyle olur. Eroin onları zirveye çıkarır. Önce verir, sonra faiziyle geri almaya başlar.</p>

    <p class="normal1">Begbie’nin Julie’nin ölümüne dair sözleri şöyle: “Birinci sınıf bi amcık ziyan oldu.”</p>

    <p class="normal1">Onun da bir mermi ziyanı olacağını söylememek için zor tuttum kendimi. Öfkemi belli etmemeye çalıştım; havamı kaçırmaktan başka bir boka yaramayacaktı. Herkese birer içki daha almak için aşağı indim.</p>

    <p class="normal1">Aşağıdaki magandalar barda takılıyorlar, birbirlerini ve etraftaki herkesi itip katıyorlardı. İçki almaya çalışmak kâbustan farksızdı. Yara bere içinde ve Hint mürekkebiyle kaplanmış bir doku, içinde götün teki vardı mutlaka ve fena halde gerilmiş bar personeline şöyle bağırıyordu: “DUBLE VOTKA KOLA! DUBLE VOTKA KOLA DEDİM LAN GÖT!” Orospu çocuğuyla göz temasından kaçınmak için bakışlarımı karşımdaki viski şişelerine diktim. Gel gör ki gözlerim biraz başlarına buyrukturlar, bana itaat etmeyip yan tarafa baktılar. Yüzüm bir yumruk ya da şişe beklentisiyle kızarıp karıncalandı. Çok sakat tiplerdi, ağır arıza.</p>

    <p class="normal1">İçkileri alıp yukarı çıktım, önce hatunların kokteylleri, ardından bizim biralar.</p>

    <p class="normal1">Sonra olan oldu.</p>

    <p class="normal1">Benim bütün yaptığım bir bardak Export birayı Begbie’nin önüne koymaktan ibaretti. Orospu çocuğu birasından bir yudum aldı, ardından masanın üzerinde duran boş bira bardağını elinin tersiyle balkondan aşağı itti. Şu tombul, kulplu bira bardaklarından biriydi ve ben gözümün ucuyla bardağın havada döne döne aşağı düşüşünü izledim. Hazel ve June öylece kalakaldılar. Yüzlerinde kendi endişemin yansımasını gördüm. Begbie’ye baktım, gülümsüyordu amcık.</p>

    <p class="normal1">Bardak magandalardan birinin kafasında patladı, herifin kafası yarıldı ve dizlerinin üzerine yığıldı. Herifin kankaları dövüş pozisyonuna geçtiler, içlerinden biri yan masaya gidip masum amcığın tekine saldırdı. Bir diğeri elinde bir tepsi içkiyle yürüyen bir başka zavallıya yapıştı.</p>

    <p class="normal1">Begbie ayağa fırladığı gibi merdivenden aşağı koştu. Curcunanın tam ortasına daldı.</p>

    <p class="normal1">“ÇOCUĞUN BAŞINA BARDAK ATTILAR! BEN O BARDAĞI ATAN OROSPU ÇOCUĞUNU BULUNCAYA KADAR HİÇBİ AMCIK BURAYI TERK EDEMEZ!”</p>

    <p class="normal1">Masum çiftlere emirler yağdırıyor, personele emir veriyordu. İşe bak ki, magandalar yediler bu numarasını.</p>

    <p class="normal1">“Tamamdır birader. Biz hallederiz!” dedi Duble Votka Kola.</p>

    <p class="normal1">Begbie’nin ne dediğini duyamadım, her ne dediyse Duble Votka’yı etkilemişti. Sonra Dilenci barmene döndü: “HEMEN POLİSİ ARA!”</p>

    <p class="normal1">“HAYIR! HAYIR! POLİSE GEREK YOK!” diye bağırdı maganda psikopatlardan biri. Adamların kolum kadar sicilleri vardı besbelli. Tezgâhın arkasındaki zavallı barmen ne yapacağını bilmez bir halde korkudan altına sıçmak üzereydi.</p>

    <p class="normal1">Begbie omuzlarını geriye atıp dimdik durdu, boyun kasları gerilmişti. Bakışlarıyla etrafı ve balkonu taradı.</p>

    <p class="normal1">“Bİ ŞEY GÖREN VAR MI? SİZ Bİ ŞEY GÖRDÜNÜZ MÜ AMCIKLAR!” diye bağırdı Begbie, muhtemelen meslek lisesi öğrencisi ve korkudan altlarına işemek üzere olan bir grup gence.</p>

    <p class="normal1">“Hayır…” dedi çocuklardan biri.</p>

    <p class="normal1">Hazel ve June’a balkondan ayrılmamalarını tembihleyip aşağı indim. Begbie, Agatha Christie’nin katil kim romanlarından fırlamış psikopat bir dedektif gibi dikilmiş herkesi sorguluyordu. Bokunu çıkarmıştı, numara yaptığı o kadar belliydi ki. Ben orda durmuş magandanın yarılmış başına bir bar havlusu tutuyor, kanamayı durdurmaya çalışıyordum. Orospu çocuğu hırladı, bana teşekkür mü ediyordu yoksa taşaklarıma bir tekme yerleştirmeye mi hazırlanıyordu emin olamadım, ama devam ettim.</p>

    <p class="normal1">Psikopat grubundan biri bar tezgâhında duran bir başka grubun yanına gitti ve içlerinden birine bir kafa çaktı. Ortalık karıştı. Kızlar çığlığı bastı, adamlar birbirlerini tehditler yağdırarak ittiler ve kırılan cam sesleri eşliğinde yumruklaşmaya başladılar.</p>

    <p class="normal1">Hazel ve June’un yanına gitmek için etrafımdakileri iterken kafa darbesini yiyen çocuğun gömleğinin kan içinde kaldığını gördüm. Amcığın teki yanağıma bir yumruk salladı. Gelen yumruğu göz ucuyla görüp yana çekildiğim için fazla etkili olmadı. Tipe doğru döndüm ve amcık bana, “Hadi lan pislik. Götün yiyor mu?” dedi.</p>

    <p class="normal1">“Siktir git lan,” dedim, başımı sallayarak. Herif üzerime gelmeye hazırdı, ama arkadaşlarından biri onu kolundan tuttu neyse ki. Hiç hazır değildim. Sıkı bir herife benziyordu amcık.</p>

    <p class="normal1">“Sen bu işe karışma, Malky. Bu çocuğun olanlarla ilgisi yok,” dedi arkadaşı. Ben de akıllıca olanı yapıp topukladım. Hazel ve June benimle birlikte merdivenden indiler. Bana saldıran Malky şimdi başka bir amcığa girişmişti. Tam ortada bir boşluk oluşmuştu, Hazel ve June’u ordan geçirip kapıya doğru götürdüm.</p>

    <p class="normal1">“Kızlara dikkat beyler,” dedim birbirlerine girişmek üzere olan iki tipe, sonra biri diğerinin üzerine atlayınca yanlarından süzüldük. Rose Caddesi civarındaki barın önünde Begbie’yle diğer amcık, şu Duble Votka, kaldırıma serilmiş zavallının tekini ölümüne tekmeliyorlardı. “FRAAANK!” diye tüyler ürpertici bir çığlık attı June. Hazel elimi çekerek ordan uzaklaşmaya başladı.</p>

    <p class="normal1">“FRANKO! HADİİİ!” diye bağırdım kolundan tutarak. Eserini incelemek için bir an durdu, ama elimi kolundan itti. Bana bakmak için döndü ve bir an için bana da girişecek sandım. Beni görmüyordu sanki, tanımıyordu. Sonra, “Rents” dedi, “kimse Leith aslanlarıyla baş edemez. Bunu öğrenmek zorundalar. Öğrenmek zorundalar amına koyiyim.”</p>

    <p class="normal1">“Tamamdır, dostum,” dedi Duble Votka, Franco’nun katliam ortağı.</p>

    <p class="normal1">Franco ona gülümsedi ve hayalarına bir tekme yerleştirdi. Ben hissettim tekmeyi.</p>

    <p class="normal1">“Göstereceğim sana tamamı, amcık!” diye dudak büktü Begbie, sonra yüzüne bir yumruk çakıp herifi yere serdi. Tipin ağzından bir diş, mermi gibi fırlayıp kaldırımda birkaç adım önüne düştü.</p>

    <p class="normal1">“Frank! Ne yapıyorsun!” diye haykırdı June avazı çıktığı kadar. Polis sireni havayı doldururken Frank manyağını çeke çeke uzaklaştırdık.</p>

    <p class="normal1">“Bu amcık, bu amcık ve arkadaşları, abimi bıçakladı bu amcıklar!” diye bağırdı. June berbat görünüyordu.</p>

    <p class="normal1">Palavraydı. Dilenci’nin abisi Joe, yıllar önce Niddrie’de bir bar kavgasında bıçaklanmıştı. Kavgayı abisi çıkarmıştı, ciddi yara da almamıştı ayrıca. Franco’yla Joe birbirlerinden nefret ederler zaten. Yine de bu olay Begbie’ye alkol ve nefretin gazıyla yerel halka açtığı periyodik savaşları haklı çıkarmak için ahlaki cephane sağlıyordu. Onu da haklayacaklardı bir gün. Adım gibi emindim bundan. Tek istediğim gerçekleştiğinde yanında olmamaktı.</p>

    <p class="normal1">Hazel ve ben Franco’yla June’un gerisinde kaldık. Hazel gitmek istiyordu. “Kafayı yemiş bu. Adamın başını gördün mü? Gidelim burdan.”</p>

    <p class="normal1">Kendimi Begbie’nin davranışını mazur göstermek için ona yalan söylerken buldum. Öfkesine ve onunla birlikte gelen diğer şeylere katlanabilecek durumda değildim. Aralarında Begbie’yi barındıran bir grup olarak, onun hakkında palavra sıkmak kolaydı bizim için. Birbirimize ve kendimize sıktığımız palavralardan koca Begbie efsanesi doğmuştu. Bizim gibi, Begbie de inanıyordu palavralara. Bu hale gelmesinde bizim de payımız vardı.</p>

    <p class="normal1"><span class="ideitalik">Efsane: Begbie’nin şahane bir mizah anlayışı vardır.</span></p>

    <p class="normal1"><span class="ideitalik">Gerçek: Begbie’nin mizah anlayışı tamamen başkalarının, genellikle arkadaşlarının bahtsızlıklarına, hezimetlerine ve zayıflıklarına yöneliktir.</span></p>

    <p class="normal1"><span class="ideitalik">Efsane: Kavga söz konusu olduğunda Begbie ‘sıkı heriftir.’</span></p>

    <p class="normal1"><span class="ideitalik">Gerçek: Genellikle yararlandığı sustalı, beyzbol sopası, muşta, bira bardağı, ucu sivriltilmiş örgü şişi ve benzeri aksesuarlar olmaksızın, teke tek kavgada Begbie’ye şahsen fazla şans tanımam. Ben ve diğer amcıkların çoğu bu görüşü sınamaya cesaret edemeyecek kadar ödleğiz, fakat bu izlenim geçerli. Tommy bir keresinde teke tek bir kavgada Begbie’nin zaafını ortaya çıkarmıştı. Ondan hiç geri kalmamıştı, Tom. Ama Tommy de harbi sıkı heriftir, yine de Begbie sonunda ona üstünlük sağlamıştı.</span></p>

    <p class="normal1"><span class="ideitalik">Efsane: Begbie’nin kankaları onu sever.</span></p>

    <p class="normal1"><span class="ideitalik">Gerçek: Begbie’nin kankaları ondan korkar.</span></p>

    <p class="normal1"><span class="ideitalik">Efsane: Begbie kankalarına asla kelek yapmaz.</span></p>

    <p class="normal1"><span class="ideitalik">Gerçek: Kankaları genellikle bu önermenin sınanmasına olanak tanımayacak kadar sakıngandırlar. Sınama olanağı buldukları münferit durumlarda da, bunu çürütmeyi başarmışlardır.</span></p>

    <p class="normal1"><span class="ideitalik">Efsane: Begbie kankalarının her zaman arkasındadır.</span></p>

    <p class="normal1"><span class="ideitalik">Gerçek: Zavallı ve masum salağın teki biranı dökmene neden olur ya da sana yanlışlıkla çarparsa Begbie onu eşek sudan gelinceye kadar pataklar. Begbie’nin kankalarına kafa tutan psikopatlar genellikle bunu gönülrahatlığıyla yaparlar, çünkü Begbie’ye sataştıkları kankalarından daha yakındırlar. Onu ıslahevlerinden, cezaevinden ve genel ortamdan tanırlar; serseriler arasındaki mason ilişkileri dolayısıyla.</span></p>

    <p class="normal1">Neyse, bu efsane bana geceyi kurtarmak için bir platform sunuyordu.</p>

    <p class="normal1">“Bak Hazel, Franco’nun biraz gergin bi tip olduğunu biliyorum. Ama o herifler abisi Joe’nun bitkisel hayata girmesine neden oldular. Birbirleriyle kenetlenmiş bi ailedirler.”</p>

    <p class="normal1">Begbie eroin gibidir; bir alışkanlık. İlkokulun birinci sınıfına başladığım gün öğretmen bana, “Sen Francis Begbie’nin yanına oturacaksın,” demişti. İkinci sınıfta da aynı şey oldu. Sırf O seviyesi sınıflarından birine girip Begbie’den kurtulmak için derslerime asılmıştım. Begbie okuldan atılıp Polmont yolu üzerinde bir okula nakledilince performansım düşmüş, eski sınıfıma dönmüştüm. Yine de, Begbie’den kurtulmuştum.</p>

    <p class="normal1">Sonra, Gorgie İnşaat için marangoz çırağı olarak işe başladığımda, ekiple birlikte doğramacılıkta ulusal sertifikamı almak için Telford Koleji’ne gittim. Kafeteryada oturmuş cips yerken yanında iki psikopatla Begbie amcığı çıkageldi. Sorunlu ergenler için metal işçiliği kursuna katılıyorlardı. Kursta ölümcül sivri metal silahları askeri malzeme satan dükkânlardan almaktansa bizzat üretmeyi öğretmiş olmalıydılar.</p>

    <p class="normal1">Mesleğimi bırakıp A diplomasını almak için koleje, ordan da Aberdeen Üniversitesi’ne gittiğimde birinci sınıfların balosunda Begbie’yi ona yan baktığını sandığı dört gözlü orta sınıf bir otuzbirciyi benzetirken görseydim şaşmazdım.</p>

    <p class="normal1">Birinci sınıf bir amcıktır gerçekten. Buna hiç kuşku yok. Sorun şu ki, o şimdi kanka. N’aparsın?</p>

    <p class="normal1">Adımlarımızı hızlandırıp peşlerinden gittik; kafayı yemiş bir dörtlü.</p>

    <h3 class="normal2" id="calibre_toc_20"><span class="idebold">Hayal Kırıklığı</span></h3>

    <p class="normal1">Hatırlıyodum amcığı. Hem de çok iyi hatırlıyodum. Craigie’deyken sert amcığın tekiydi, biliyo musun? Kev Stronach ve çetesiyle falan takılırdı. Serseri alayı. Yanlış anlama, o zaman sağlam bi tip olduğunu sanırdım götün. Ama hatırlıyorum, bi keresinde çocuğun teki amcığa nerden geldiğini sormuştu. Şöyle demişti çocuk: “Jakey! (adı bu amcığın) sen Grantin’den misin yoksa Roystin’den mi?” Orospu çocuğu ne dedi biliyor musun? “Grantin Roystin’dir, Roystin de Grantin.” Ondan sonra gözümdeki itibarı hızla düştü, anladın ya? Eski okul günlerinden söz ediyorum hani. Yıllar önce, amına koyiyim.</p>

    <p class="normal1">Neyse, geçen hafta Tommy, Secks, Rab, Second Prize falan barda kafayı çekiyorduk. Bu amcık, Jakey amcığı, Craigie’den tanıdığım şu kabadayı bozuntusu, içeri girdi. Beni tanımıyormuş ayağına yattı. O orospunun evladıyla taşla binlerce yengeç parçaladığımızı hatırlıyorum. Limanda, anladın ya? Beni hiç tanımadı avradını siktiğim. İlk kez görüyodu… amcık.</p>

    <p class="normal1">Neyse, bu amcığın kankası, bok suratlı tuhaf bi tip, masanın toplarını çıkarmak için para atmaya kalkıştı. Bilardo masasından söz ediyorum ya. Ona, “Sıra şu amcıkta, arkadaş,” dedim, sivilceli suratlı ufak tefek tipi işaret ederek. O küçük amcığın adı tahtada yazılıydı, ama ben müdahale etmesem ağzını açıp bi şey demeyecekti, iyi mi?</p>

    <p class="normal1">Girişmeye hazırdım. Amcıklar üstüme gelselerdi sorun olmazdı. Yani, beni biliyosun, beladan kaçarım, fakat bilardo istekası elimdeydi ve bok suratlı kaşınırsa istekayı suratının ortasına yiyebilirdi, hani. Sustalım yanımdaydı tabii ki. Hiç kuşkun olmasın. Dediğim gibi, ben bela aramam amına koyiyim, ama küstah amcığın teki niyetliyse, her zaman varım. Neyse, sivilceli suratlı amcık parayı attı ve topları dizmeye başladı. Bok suratlı amcık tek kelime etmeden oturdu. Gözüm sert amcığın üzerindeydi, en azından okuldayken öyle bilinirdi ya. Ağzını açıp tek kelime bile etmedi göt. Ağzını kapatıp oturdu öylece; amcık.</p>

    <p class="normal1">Sonra Tommy bana döndü ve “Hey, Franco, bu çocuk saygısızlık mı yaptı?” diye sordu. Tom’u bilirsin, utangaç bi tip değildir. Duydular Tommy’yi, amcıklar; ama yine bi şey demediler. Bok suratlı ve sözde sert çocuk. Hem ikiye iki olurdu, çünkü Second Prize’ı bilirsin, onu ölümüne severim ama, kavgada sayma. Feci sarhoştu zaten, amına koduğumun istekasını bile elinde zor tutuyordu. Çarşamba sabahı on bir buçuktan söz ediyorum, dikkatini çekerim. Neyse, dediğim gibi, ikiye iki olurdu. Ama amcıklar çenelerini açmadılar. Bok suratlıdan pek umutlu değildim zaten, ama o sert çocuk beni hayal kırıklığına uğrattı, ya da sözde sert çocuk. Sert falan değildi. Altına sıçan ödlek amcığın tekiydi doğrusunu söylemek gerekirse. Büyük hayal kırıklığına uğrattı amcık beni, yeminle.</p>

    <h3 class="normal2" id="calibre_toc_21"><span class="idebold">Kamış Sorunları</span></h3>

    <p class="normal1">Girecek damar bulmaya çalışmak çok acayip amına koyiyim. Dün vücudumdaki en belirgin damarın bulunduğu kamışıma çakmak zorunda kaldım. Bunu alışkanlık haline getirmek istemiyorum. Bu aralar hayalini bile kuramasam da, bir gün bu organdan başka türlü yararlanmak isteyebilirim. İşemekten söz etmiyorum.</p>

    <p class="normal1">Şimdi de kapı çaldı. Hay amına koyiyim. Götü boklu kafayı yemiş yavşak ev sahibidir: Baxter’ın oğlu. Yaşlı Baxter, nur içinde yatsın, beni kira çeki için asla rahatsız etmezdi. Bunağın tekiydi. Ne zaman gelse, gönlünü çelmek için türlü şirinlikler yapardım yaşlı amcığa. Ceketini alır, oturtur, eline bir kutu bira tutuştururdum. Atlardan ve Hibs’in ellili yıllardaki on birinden söz ederdik, şu Smith, Johnstone, Reilly, Turnbull ve Ormond’dan oluşan ve “Meşhur Beşli” diye bilinen forvetli on bir. Atlardan da ellili yılların Hibs kadrosundan da bihaberdim, ama Baxter başka bir şeyden konuşmadığı için zamanla iki konuda da epeyce bilgi sahibi oldum. Sonra yaşlı amcığın ceketinin ceplerini yoklayıp kendime biraz nakit tırtıklardım. Her zaman dolgun bir tomar taşırdı yanında. Sonra kirayı ona ya kendi parasıyla öder ya da zavallı orospu çocuğuna parayı az önce verdiğimi söylerdim.</p>

    <p class="normal1">Nakit sıkıntısı çektiğimizde yaşlı amcığı aradığımız bile olurdu. Spud ve Sick Boy bende kaldıklarında örneğin, onu arayıp musluklardan birinin damladığını ya da pencere camlarından birinin kırıldığını söylerdik. Bazen camı kendimiz kırardık. Sick Boy bir keresinde sırf bunak ihtiyarı getirtip soyalım diye eski siyah beyaz televizyonu pencereden fırlattı mesela. Bir servet taşırdı amcık ceplerinde. İş öyle bir noktaya vardı ki, puştun teki bunu sokakta soyar da üzerimize kalır korkusuyla ihtiyara bulaşmamaktan yana tavır koymaya başladım.</p>

    <p class="normal1">Yaşlı Baxter gökyüzündeki büyük gösteriye katıldı; onun yerini darülaceze mizahına sahip amcık oğlu aldı. Bu köhne delik için kira almayı bekleyen bir göt.</p>

    <p class="normal1">“RENT!” diye bağırdı biri.</p>

    <p class="normal1">“Rents!”</p>

    <p class="normal1">Ev sahibi değildi gelen. Tommy’ydi. Ne ister ki bu amcık bu saatte?</p>

    <p class="normal1">“Bi dakka Tommy. Hemen geliyorum.”</p>

    <p class="normal1">Üstü üste iki gündür kamışıma çakıyordum. İğne içeri girerken çirkin bir deniz yılanının üzerinde uygulanan dehşet verici bir deneyi çağrıştırdı. İyice hastalıklı bir hal almaya başladı bu gösteri. Darbe hiç oyalanmadan doğru beynime çıktı. Sihirli bir kafa buldum, sonra kusacak gibi oldum. Bu bokun bu kadar saf çıkacağını tahmin etmediğim için dozu biraz yüksek tutmuştum. Derin soluk alıp toparlandım biraz. Sırtımdaki mermi deliğinden içime ince bir hava aktığını hissediyordum. Aşırı doz durumu değil bu. Sakin ol. Ciğerlerini çalıştırmaya devam et. Usulca. Güzel.</p>

    <p class="normal1">Güçlükle ayağa kalkıp Tommy’yi içeri aldım. <span class="ideitalik">Kolay</span> olmadı.</p>

    <p class="normal1">Tommy insanı gücendirecek kadar fit görünüyordu. Majorca’da edindiği bronzluk üzerinde hâlâ; rengi güneşten açılmış saçlarını kısa kestirip arkaya doğru jölelemiş. Bi kulağında altın bir halka, gök mavisi hülyalı gözler. Tom’un bronz teniyle oldukça yakışıklı bir amcık olduğunu söylemek gerekir. Bronzlaşmak pek yakışıyor amcığa. Çekici, rahat, zeki ve iş kavga etmeye gelince de oldukça sağlam. Tommy insanı kıskandırmalı, ama kıskanmazsın nedense. Bunun nedeni Tommy’nin kendi yeteneklerini fark edecek ya da onlarla diğer amcıkların canını sürekli sıkacak özgüvenden yoksun olması muhtemelen.</p>

    <p class="normal1">“Lizzy’den ayrıldım,” dedi.</p>

    <p class="normal1">Tebrik etmek mi gerekir yoksa başsağlığı dilemek mi, kestirmek güçtü. Lizzy yatakta olağanüstü anladığım kadarıyla, ama bir denizci kadar küfürbaz ve insanı iğdiş eden bakışları var. Tommy hâlâ duygularını çözmeye çalışıyordu bence. Kafamın iyi olduğunu fark etmesine rağmen bana eroin kullanarak nasıl da aptallık yaptığımı bile söylememesi zihninin ne kadar meşgul olduğunun göstergesi.</p>

    <p class="normal1">Benmerkezli eroin kayıtsızlığımla ilgi göstermeye çalıştım. Dış dünya bir bok ifade etmez bize. “Canın mı sıkıldı buna?” diye sordum.</p>

    <p class="normal1">“Bilmiyorum. Doğrusunu istersen, en çok seksi özleyeceğim. Bi de biriyle birlikte olma duygusunu, biliyo musun?”</p>

    <p class="normal1">Tommy başkalarına çoğumuzdan daha çok ihtiyaç duyar.</p>

    <p class="normal1">Lizzy’nin bendeki kalıcı anısı okul günlerine ait. Ben, Begbie ve Gary McVie; sınıf hocamız, birinci sınıf Nazi amcık Vallance’ın boncuk gözlerinden uzakta, koşu pistinin kenarında yatıyorduk. O konumu almış olmamızın sebebi şort ve bluzlarıyla yarışan kızları seyredip adam gibi otuzbir malzemesi toplamaktı.</p>

    <p class="normal1">Lizzy iyi bir koşu çıkarmış, fakat Morag “Marmelat Surat” Henderson’un uzun bacaklarıyla başa çıkamayıp ikinci gelmişti. Karınlarımızın üzerinde yatmış, başımızı ellerimize yaslamış Lizzy’nin yaptığı her şeyde gösterdiği hırsla mücadele edişini seyrediyorduk. Her şeyde mi? Tommy kaybının acısını atlatsın, ona yatakta nasıl olduğunu soracağım. Yo, sormayacağım… evet, soracağım. Neyse, birinin derin derin soluduğunu duymuş ve dönüp baktığımda Begbie’nin kalçalarını oynattığını görmüştüm; kızlara bakıp, “Şu küçük Lizzy MacIntosh… ne sikilir… Haftanın hangi günü olsa parçalarım onu… Şu kıça bak… Şu memelere bak…” diye söyleniyordu.</p>

    <p class="normal1">Sonra yüzünü çimlere bırakmıştı. O zamanlar kendimi Begbie’den şimdiki kadar sakınmıyordum. O günlerde asıl adam değildi henüz, adaylardan biriydi sadece, ayrıca abim Billy’den de biraz tırsardı. Ben gizli bir ödlek olarak bir ölçüde, hatta tamamen, Billy’nin itibarından yararlanıyordum. Neyse, Begbie’yi sırtının üzerine çevirdim ve bel damlayan, toprak bulaşmış kamışı ortaya çıktı. Orospu çocuğu çakısıyla çaktırmadan toprakta bir çukur kazmış, sahayı sikiyordu. Altıma işeyecektim gülmekten. Begbie kudurmuştu. O günlerde daha zayıftı amcık, tam bir psikopat olduğuna dair kendinin ve itiraf etmek gerekir ki, bizim propagandalarımıza inanmaya başlamadan önce.</p>

    <p class="normal1">“Ne iğrenç amcıksın, Franko!” demişti Gary.</p>

    <p class="normal1">Begbie kamışını içeri sokmuş, fermuarı çekmiş, yerden bir avuç toprak alıp Gary’nin yüzüne fırlatmıştı.</p>

    <p class="normal1">Ben gülmekten kırılırken Gary deliye dönüp yerinden fırlamış ve Begbie’nin koşu ayakkabılarının tabanlarını tekmelemeye başlamıştı. Sonra öfkeyle uzaklaşmıştı. Şimdi düşünüyorum da, bu Lizzy’den çok Begbie’ye dair bir anekdot oldu, her ne kadar nedeni kızın Marmelat Surat’a karşı sergilediği yürekli performans olsa da.</p>

    <p class="normal1">Neyse, Tommy iki yıl kadar önce Lizzy’yi kaptığında, amcıkların çoğu, “Şanslı orospu çocuğu!” diye geçirdiler içlerinden. Sick Boy bile Lizzy ile hiç yatmamıştı.</p>

    <p class="normal1">Şaşılacak şey, Tommy hâlâ eroine dair bir şey söylemedi. Hem de aletler ortalığa dağılmış olmasına rağmen, taklada olduğumun da farkında muhtemelen. Genellikle Tommy bu durumlarda annemin bir taklidine dönüşür; öldürüyorsun kendini/aklını başına topla/hayatını bu bok olmadan da yaşayabilirsin/ihtiyacın yok bu boka, ne de başka bir boka.</p>

    <p class="normal1">“Eroin insana n’apıyo Mark?” diye sordu. Sesinde gerçek bir merakla.</p>

    <p class="normal1">Omuz silktim. Bu konuda konuşmak istemiyordum. Bize danışmanlık yapsın diye belediye diploma ve belge sahibi adamlara para ödüyor. Bir bokumuza yaradığı yok ya. Tommy vazgeçmedi ama.</p>

    <p class="normal1">“Anlat Mark. Bilmek istiyorum.”</p>

    <p class="normal1">Öte yandan, düşünürsen, seninle iyi ve kötü zamanlardan, daha çok kötü zamanlardan geçmiş bir kanka en azından açıklama çabasını hak ediyordu. Kaptırdım. Eroinden söz ederken kendimi şaşırtıcı ölçüde iyi, sakin ve berrak hissediyordum.</p>

    <p class="normal1">“Tam olarak bilmiyorum, Tom, bilmiyorum. Bi şekilde her şeyi daha gerçekçi kılıyor. Hayat sıkıcı ve anlamsız. Büyük umutlarla başlıyoruz, sonra çuvallıyoruz. Hepimiz bi gün büyük sorulara cevap bulamadan öleceğimizi keşfederiz. Hayatımızın gerçeğini farklı biçimlerde yorumlayacak dolambaçlı düşünceler geliştiririz, bedenimizle büyük şeylere, gerçek şeylere dair kayda değer bi bilgiye uzanmaksızın. Aslında, kısa ve hayal kırıklıklarıyla dolu bi hayat yaşar, sonra da ölürüz. Kendimizi her şeyin tamamen anlamdan yoksun olmadığına inandırmak için hayatlarımızı bokla doldururuz; kariyerle, ilişkiyle falan. Eroin dürüst bir uyuşturucudur, çünkü bu yanılsamaları sıyırıp atar. Eroin çaktığında iyiysen, kendini ölümsüz hissedersin. Kötüysen zaten var olan sıkıntıyı artırır. Tek dürüst uyuşturucudur. Bilincini değiştirmez. Bi anda çarpar ve gevşetir. Ondan sonra dünyanın sefaletini olduğu gibi görür, kendini buna karşı duyarsızlaştıramazsın.”</p>

    <p class="normal1">“Vay canına,” dedi Tommy. “Acayipmiş.” Haklıydı muhtemelen. Bu soruyu bana geçen hafta sormuş olsaydı, tamamen farklı bir şey söyleyebilirdim. Sabah sorsa, başka bir şey. Ama şimdi sorsalar, eroinin her şeyin sıkıcı ve yersiz göründüğü zamanlarda işi halledeceği görüşüne sarılırım.</p>

    <p class="normal1">Benim sorunum şu ki, istediğim bir şeyi elde etme olasılığını hissettiğimde, hatta elde ettiğimde, kız olsun, daire olsun, iş olsun, eğitim olsun, para olsun, bana o kadar sıkıcı ve steril gelir ki, gözümde değerini yitirir. Eroin farklıdır ama. Sırtını o kadar kolay dönemezsin ona. İzin vermez. Eroin sorunuyla baş etmeye çalışmak meydan okumaların en büyüğüdür. Çok da keyiflidir bir yandan.</p>

    <p class="normal1">“Çok da keyiflidir amına koyiyim.”</p>

    <p class="normal1">Tommy baktı bana. “Hadi o zaman. Bana bi iğne yap.”</p>

    <p class="normal1">“Siktir git, Tommy.”</p>

    <p class="normal1">“Keyiflidir diyorsun. Kesin denemek istiyorum.”</p>

    <p class="normal1">“İstemiyorsun. Hadi Tommy, inan bana.” Bunu duymak amcığı daha da kışkırttı.</p>

    <p class="normal1">“Param var. Hadi, bi doz kaynat bana.”</p>

    <p class="normal1">“Tommy… gözünü seveyim…”</p>

    <p class="normal1">“Hadi diyorum sana. Kankam olacaksın, amcık. Bi doz kaynat bana. Baş edebilirim amına koyiyim. Bi vuruş sonum olmayacak ya. Hadi.”</p>

    <p class="normal1">Omuz silkip Tommy’nin isteğini yerine getirdim. Aletlerimi güzelce temizledikten sonra ona bir doz kaynatıp çakmasına yardım ettim.</p>

    <p class="normal1">“Bu inanılmaz amına koyiyim, Mark… Şeytan arabasına binmek gibi bi şey... Süzülüyorum amına koyiyim… Süzülüyorum…”</p>

    <p class="normal1">Tepkisi ürküttü beni. Bazı amcıkların yapısı eroine çok yatkındır…</p>

    <p class="normal1">Daha sonra, Tommy yere indiğinde ve gitmeye hazırlandığında ona şöyle dedim: “Artık yaptın kanka. Seti tamamladın. Esrar, asit, speed, X, mantar, nembutal, valium, eroin, alayını denedin. Şimdi çak kafasına. Bi seferlik olsun.”</p>

    <p class="normal1">Bunu söyledim çünkü amcığın yanında götürmek için benden biraz mal isteyeceğinden emindim. Ona verecek kadar malım yoktu. Hiçbir zaman verecek kadar olmaz.</p>

    <p class="normal1">“Haklısın,” dedi, ceketini giyerek.</p>

    <p class="normal1">Tommy gittikten sonra, ilk kez kamışımın deli gibi kaşındığını hissettim. Kaşımaya doyamıyordum. Kaşımaya devam edersem enfeksiyon kapacaktı orospu çocuğu. O zaman gerçekten iş alacaktım başıma.</p>

    <h3 class="normal2" id="calibre_toc_22"><span class="idebold">Geleneksel Pazar Kahvaltısı</span></h3>

    <p class="normal1">Aman tanrım, nerdeyim ben. Hay amına koyiyim… Ben bu odayı daha önce hiç görmedim… düşün Davie, düşün. Dilimi damağımdan ayırmaya yetecek kadar tükürük salgılayamıyorum. Seni salak… seni göt… seni… bi daha asla.</p>

    <p class="normal1">HASİKTİR… HAYIR… lütfen. Hayır, amına koyiyim, olamaz, HAYIR…</p>

    <p class="normal1">Lütfen.</p>

    <p class="normal1">Bu benim başıma gelmesin. Lütfen. Kesinlikle hayır. Kesinlikle evet.</p>

    <p class="normal1">Evet. Yabancı bi odada yabancı bi yatakta, kendi pisliğime bulanmış olarak uyandım. Yatağa işemişim. Yatağa kusmuşum. Yatağa sıçmışım. Başım çatlıyor, midem bulanıyor. Yatak berbat durumda, tamamen batmış.</p>

    <p class="normal1">Çarşafı çıkarıyorum, sonra yorganın nevresimini çıkarıp ikisini birlikte sarıyorum; kesif, zehirleyici kokteyl arada kalıyor. Güvenli bi bohça halinde, sızma belirtisi yok. Şiltedeki ıslaklığı gizlemek için ters çevirip tuvalete gidiyorum; duşa girip göğsümdeki, kalçalarımdaki ve kıçımdaki boku temizliyorum. Artık biliyorum nerde olduğumu: Gail’in annesinin evindeyim.</p>

    <p class="normal1">Hay amına koyiyim.</p>

    <p class="normal1">Gail’in annesinin evi. Nasıl geldim ben buraya? Kim getirdi beni? Odaya döndüğümde giysilerimin özenle katlanmış olduklarını fark ediyorum. Aman tanrım.</p>

    <p class="normal1">Kim soydu beni?</p>

    <p class="normal1">Geri dönmeye çalış. Bugün pazar. Dün cumartesiydi. Hampden stadyumunda yarı final maçı. Maçtan önce ve sonra kafayı feci bulmuştum. Hampden’a karşı deplasmanda hiç şansımız olmadığını düşünüyordum, seyircisi ve hakemlerin onları kayırmasıyla. Ben de öfkeden kuduracağıma günü bi şölene çevirmeye karar vermiştim. Ne tür bi şölene çevirdiğimi düşünmek istemiyorum. Maça gidip gitmediğimi bile hatırlamıyorum. Leith’li çocuklarla Duke Caddesi’nden Marksman otobüsüne binmiştim; Tommy, Rents ve kankaları. Feci gürültücü tipler. Maçtan önce girdiğimiz Rutherglen’deki pub’dan sonra film kopuyor; uzay-çöreği ve speed, asit ve ot, ama en çok alkol, pub’a geri dönmek için otobüse binmeden önce buluştuğumuz pub’da içtiğim bi şişe votka…</p>

    <p class="normal1">Gail ne zaman devreye girdi, emin değilim. Amına koyiyim. Yatağa dönüyorum, çarşaf ve nevresim olmayınca şilteyle yorgan buz gibi. Birkaç saat sonra Gail kapıyı çalıyor. Gail’le beş haftadır çıkıyoruz, ama henüz sevişmedik. Gail ilişkimizin cinsellik üzerine kurulmasını istemiyordu, çünkü daha sonra nasılsa o hale gelecekti. Bunu <span class="ideitalik">Cosmopolitan’</span>da okumuştu ve teoriyi sınamak istiyordu. Beş hafta sonra taşaklarım kavun gibi olmuştu tabii ki. O idrar, bok ve kusmuk karışımında hatırı sayılır miktarda bel de vardı muhtemelen.</p>

    <p class="normal1">“Dün geceki halin görülmeye değerdi, David Mitchell,” diyor suçlayıcı bi sesle. Gerçekten kızgın mı yoksa kızgın gibi mi yapıyor? Anlamak güç. Sonra: “Çarşaflara n’oldu?” Gerçekten kızgın bi tonla.</p>

    <p class="normal1">“Eee… şey… Küçük bi kaza, Gail.”</p>

    <p class="normal1">“Neyse, boş ver. Aşağı gel. Kahvaltıya oturmak üzereyiz.”</p>

    <p class="normal1">Çıktı ve ben yılgınlıkla giyinip usulca merdivenden aşağı iniyorum, görünmez olmayı arzulayarak. Bohçayı da yanıma aldım, eve götürüp yıkatacağım.</p>

    <p class="normal1">Gail’in annesiyle babası mutfak masasında oturuyorlar. Geleneksel pazar kahvaltısı hazırlığının kızartma sesi ve kokusu mide bulandırıcı. Bağırsaklarım perende atıyor.</p>

    <p class="normal1">“Şey, adı lazım değil, biri çok feci durumdaydı dün gece,” diyor Gail’in annesi, ama öfkeyle değil, takılarak.</p>

    <p class="normal1">Yine de kıpkırmızı kesiliyorum utancımdan. Masanın başında oturan Bay Houston, bana arka çıkmaya çalışıyor.</p>

    <p class="normal1">“Canım, arada sırada dağıtmak iyi gelir insana,” diye destek oluyor.</p>

    <p class="normal1">“Buna arada sırada derli toplu olmak iyi gelecek,” diyor Gail, annesiyle babasına çaktırmadan kaşlarımı kaldırışımdan küçük bi pot kırdığını hissederek. Bana biraz dayanışma iyi gelecek. Sanki öyle bir ihtimal varmış gibi.</p>

    <p class="normal1">“Şey, Bayan Houston,” diyorum ayağımın dibinde bohça şeklinde duran çarşafları işaret ederek. “… çarşafla nevresimi biraz berbat ettim. Eve götürüp yıkatacağım. Yarın getiririm,” diyorum.</p>

    <p class="normal1">“Sen onu hiç düşünme, evlat. Ben onları makineye atıveririm. Sen otur kahvaltını et.”</p>

    <p class="normal1">“Şey, fakat, eee… çok kirli. Yeterince utanıyorum. Onları eve götürmek isterim.”</p>

    <p class="normal1">“Aman,” diye gülüyor Bay Houston.</p>

    <p class="normal1">Bayan Houston, “Hayır, sen otur, evlat, ben çarşafların icabına bakarım,” diyor ve üzerime atılıp bohçaya yapışıyor. Mutfak onun bölgesi, orda onun dediği olur. Bohçayı kendime çekiyorum, göğsüme doğru; fakat Bayan Houston çevik ve şaşırtıcı derecede güçlü. Bohçayı sıkıca kavrayıp kendine çekiyor.</p>

    <p class="normal1">Bohça bi anda çözülüyor ve alkolle incelmiş kaygan bok parçalarıyla iğrenç idrar odaya yağmur gibi saçılıyor. Bayan Houston birkaç saniye kalakalıyor öylece, sonra lavaboya koşup kusuyor.</p>

    <p class="normal1">Bay Houston’un gözlük camlarına, yüzüne ve beyaz gömleğine sulu bok parçacıkları bulaşmış. Muşamba masanın üzerine ve tabağına damlıyorlar, sulu <span class="ideitalik">chip-shop</span> sosuyla oynayıp ortalığı berbat etmiş gibi görünüyor. Gail’in sarı bluzuna da biraz sıçramış.</p>

    <p class="normal1">Amına koyiyim.</p>

    <p class="normal1">Bayan Houston kusmaya devam ederken Bay Houston, “Tanrı aşkına… tanrı aşkına…” diye söyleniyor ve ben pisliğin bi kısmını çarşafların içine sokmak gibi zavallı bi eyleme girişiyorum.</p>

    <p class="normal1">Gail nefret ve tiksinti dolu bi bakış atıyor bana. İlişkimizin daha ileri gideceğini hiç sanmıyorum. Gail’i hiçbir zaman yatağa atamayacağım. Bu beni, ilk kez, rahatsız etmiyor. Tek istediğim ordan çıkmak.</p>

    <p class="normal1">&nbsp;</p>

    <p class="normal3">Eroin İkilemleri No: 65</p>

    <p class="normal1"><span class="ideitalik">Birden soğuk; çok soğuk. Mum tamamen eridi nerdeyse. Odadaki tek ışık televizyonun ışığı. Siyah beyaz bir şeyler oynuyor… ama televizyon siyah beyaz olduğu için siyah beyaz bir şeyin oynaması kaçınılmaz… renkli bir televizyonla, farklı olurdu… belki.</span></p>

    <p class="normal1"><span class="ideitalik">Donuyorum, ama hareket etmek insanı daha da üşütür; ne yaparsan yap ısınamayacağını idrak edersin çünkü. Hareketsiz kalırsam en azından şöyle bir kımıldayarak ya da sobayı yakarak ısınma gücüm olduğunu söyleyebilirim kendime. Bu numara tamamen hareketsiz kalmakla ilgili. Amına koduğumun sobasını yakmak için yerinden kalkmaktan daha kolay.</span></p>

    <p class="normal1"><span class="ideitalik">Birden başka biri var odada benimle. Spud, galiba. Karanlıkta anlamak güç.</span></p>

    <p class="normal1"><span class="ideitalik">Hiç konuşmuyor.</span></p>

    <p class="normal1"><span class="ideitalik">“Spud… Spud…”</span></p>

    <p class="normal1"><span class="ideitalik">Bir şey demiyor.</span></p>

    <p class="normal1"><span class="ideitalik">“Gerçekten çok soğuk moruk.”</span></p>

    <p class="normal1"><span class="ideitalik">Spud, eğer gerçekten oysa, yine bir şey demiyor. Ölmüş olabilir, ama ölmemiştir muhtemelen, çünkü gözleri açık galiba. Ama o da hiçbir şey ifade etmez.</span></p>

    <p class="normal1">&nbsp;</p>

    <h3 class="normal2" id="calibre_toc_23"><span class="idebold">Port Sunshine’da Elem ve Yas</span></h3>

    <p class="normal1">Lenny elindeki kartlara baktı, sonra arkadaşlarının ifadelerini inceledi.</p>

    <p class="normal1">“Ne duruyorsun? Hadi Billy, neyin var amına koyiyim.” Billy, Lenny’ye elini gösterdi.</p>

    <p class="normal1">“İki as amına koyiyim!”</p>

    <p class="normal1">“Ballı puşt! Renton, seni ballı orospu çocuğu!” Lenny yumruğunu avucuna indirdi.</p>

    <p class="normal1">“Potu alayım müsaadenle,” dedi Billy Renton, yerdeki banknotları toparlayarak.</p>

    <p class="normal1">“Naz. Şurdan bi kutu bira salla öyleyse,” dedi Lenny. Kutu sallandığında yakalayamadı, kutu yere düştü. Yerden aldı, açtı ve içeriğinin büyük kısmı Peasbo’nun üzerine fışkırdı.</p>

    <p class="normal1">“Hay amına koyiyim senin!”</p>

    <p class="normal1">“Affedersin, Peasbo. Bu amcığın yüzünden,” dedi Naz’ı işaret ederek. “Ona bi kutu bira salla dedim, başımın üzerinden fırlat demedim.”</p>

    <p class="normal1">Lenny kalkıp pencereye gitti.</p>

    <p class="normal1">“Hâlâ görünmedi mi orospu çocuğu?” diye sordu Naz. “Büyük para olmadan oyunun tadı çıkmıyor.”</p>

    <p class="normal1">“Yok. Sözüne güvenilmez ki amcığın,” dedi Lenny.</p>

    <p class="normal1">“Ara götü. Hikâyesi neymiş öğrenelim,” dedi Billy.</p>

    <p class="normal1">“Evet. Tamam.”</p>

    <p class="normal1">Lenny telefona gidip Phil Grant’ı aradı. Penilerle oynamaktan sıkılmıştı. Granty yanında parayla gelmiş olsaydı epey önde olurdu şimdi.</p>

    <p class="normal1">Telefon çalmaya devam etti.</p>

    <p class="normal1">“Yok kimse ya da açmıyorlar amına koduğumun telefonunu,” dedi.</p>

    <p class="normal1">“Umarım amcık bütün parayı alıp sıvışmamıştır,” dedi Peasbo gülerek, ama rahatsız bir kahkahaydı; dillendirilmeyen ortak bir korku ilk olarak ortaya konmuştu.</p>

    <p class="normal1">“Öyle bi şey yapmaz umarım. Kankalarına yanlış yapan amcığa sustalıyı hiç gözünün yaşına bakmadan saplarım,” diye hırladı Lenny.</p>

    <p class="normal1">“Aslında düşünürsen, para Granty’ye ait. Gönlünce harcar,” dedi Jackie.</p>

    <p class="normal1">Şaşkın bi saldırganlıkla baktılar ona. Sonunda Lenny konuştu.</p>

    <p class="normal1">“Siktir git amcık.”</p>

    <p class="normal1">“Ama bi şekilde, amcık parayı bileğinin hakkıyla kazandı. Neye karar verdiğimizi biliyorum. Kulüp parasıyla oyunlara tat katmak için küçük bi kasa oluşturmak. Sonra da bölüştürmek. Bunu biliyorum. Ben duruma hukuki açıdan yaklaşıyorum…” dedi Jackie konumuna açıklık getirerek.</p>

    <p class="normal1">“Hepimizin parası!” diye hırladı Lenny. “Granty iyi bilir o Hampden kükremesini.”</p>

    <p class="normal1">“Bunu biliyorum. Bütün söylemeye çalıştığım hukukun gözünden…”</p>

    <p class="normal1">“Kapa çeneni, amcık ağızlı,” diye araya girdi Billy, “hukukun gözünden bakmıyoruz burda. Kanka olmaktan söz ediyoruz. Amına koduğumun hukukuna kalsaydı senin evin şu anda tamtakırdı, ikiyüzlü puşt.”</p>

    <p class="normal1">Lenny başını sallayıp Billy’ye baktı.</p>

    <p class="normal1">“Acele hüküm veriyoruz. Amcığın burda olmamasının geçerli bi nedeni olabilir. Belki kaçırıldı,” dedi Naz, çiçek bozuğu yüzü gergin.</p>

    <p class="normal1">“Belki orospu çocuğunun teki amcığı soyup paraları aldı,” dedi Jackie.</p>

    <p class="normal1">“Hiçbi amcık Granty’yi soymaya yeltenmez. Kendisi amcıkları soyan tipte bi amcıktır, soyulacak tipte değil. Buraya gelip de böyle bi numara çekmeye kalkışırsa, sikerim ebesini.” Lenny hiddetlenmişti. Kulüp parasından söz ediyorlardı.</p>

    <p class="normal1">“İnsan üzerinde bu kadar çok para taşımamalı diyorum, hepsi bu,” dedi Jackie. Lenny’den tırsıyordu biraz.</p>

    <p class="normal1">Granty, altı yıl boyunca perşembe geceleri oynanan kart oyununu bir kere olsun kaçırmamıştı. Kulübün güvenilir dingil çivisiydi. Lenny’nin ve Jackie’nin soygun ve hırsızlıktan (bu sırayla) içerde yattıkları için kaçırdıkları dönemler olmuştu.</p>

    <p class="normal1">Kulüp parası, tatil parası, yeni yetmeliklerinde hep birlikte tatile gittikleri Loret De Mar günlerinden kalmaydı. Artık büyümüşlerdi, genellikle küçük gruplar halinde ya da karıları veya sevgilileriyle çıkıyorlardı tatile. Kulüp parasıyla kumar parasını karıştırma fikri iki yıl önce sarhoşken akıllarına gelmişti. Peasbo, o zamanki kasadar, şakayla karışık, önüne kulüp parasından bir tomar koymuştu. Bi süre gülünçlük olsun diye o parayla oynamışlardı. Büyük paralarla oynamak o kadar hoşlarına gitmişti ki, parayı aralarında pay edip gerçek parayla oynuyormuş gibi yapmışlardı. Ne zaman iyi para biriktiğine karar verseler, gerçek parayla oynamayı bırakıp kulüp parasıyla oynuyorlardı. Monopol parasıyla oynamak gibiydi.</p>

    <p class="normal1">Bazen, özellikle içlerinden biri Granty’nin geçen hafta kazandığı gibi paranın tamamını kazandığında, yaptıkları şeyin tuhaf ve tehlikeli doğası akıllarına geliyordu. Ama kankaydılar ve genellikle birbirlerine yamuk yapmayacakları varsayılıyordu. Kaldı ki, mantık ve sadakat da bu varsayımı destekliyordu. Hepsinin bölgede bağlantıları vardı, hiçbir zaman sonsuza dek ayrılmayı göze alamazlardı, bankadaki iki bin dolar için değil en azından. İçlerinden birinin diğerlerine yamuk yapması için bölgeyi terk etmeyi göze alması gerekirdi. Bunu kendilerine defalarca söylemişlerdi. Asıl korku hırsızlıktı. Para bankada daha güvenliydi. Aptalca bir şaka bir tür deliliğe dönüşmüştü, toplu deliliğe.</p>

    <p class="normal1">Ertesi sabah da Granty’den ses çıkmadı ve Lenny işsizlik çeki için imza atmaya geç kaldı.</p>

    <p class="normal1">“Bay Lister. Şirketten iki adım ötede oturuyorsunuz ve sizden sadece iki haftada bir kez kart basmanız isteniyor. Bunun aşırı bir talep olduğunu sanmıyorum,” dedi şefi Gavin Temperley, kibirli bir ses tonuyla.</p>

    <p class="normal1">“Siktiğimin şirketinin durumunu anlıyorum, Bay Temperley. Ama benim yeşermekte olan pek çok girişime sahip bi iş adamı olduğumu da göz önünde bulundurun lütfen.”</p>

    <p class="normal1">“Siktir, Lenny. Tembel herifin tekisin. Crown’da buluşalım. Öğle yemeğinde. On ikide orda olurum.”</p>

    <p class="normal1">“Tamam. Ama bana bi kıyak yapman gerekecek. Kira çeki sabah paspasın üzerinde olmazsa sıçtım, meteliksizim.”</p>

    <p class="normal1">“Hallederiz.”</p>

    <p class="normal1">Lenny pub’a gitti, <span class="ideitalik">Daily Record’</span>ı ve birasıyla bara oturdu. Bir sigara yakmayı düşündü, sonra yakmamaya karar verdi. Saat henüz on birdi ve on iki sigara içmişti bile. Sabah kalkmak zorunda kaldığında hep böyle oluyordu. Fazla sigara içiyordu. Yatakta kalarak sigarayı azaltabilirdi, bu yüzden ikiden önce kalkmıyordu. Bu Hükümet amcıkları onu erken kalkmaya zorlayarak hem sağlığı hem de geliriyle oynuyorlardı.</p>

    <p class="normal1"><span class="ideitalik">Record’</span>ın arka sayfaları Rangers/Celtic martavallarıyla doluydu her zamanki gibi. Souness İngiltere II. Liginde oynayan amcığın tekini gözünü kestirdi, McNeill Celts’in özgüvenini geri kazanmaya başladığını söyledi. Hearts’a dair tek kelime yoktu ama. Hayır. Jimmy Sandison’un bir iki kere tekrarlanmış ve cümlesi yarım kalmış bir demeci sadece. Bir de Hibs’li Miller’ın neden bu iş için doğru adam olduğunu düşündüğüne dair bir haber, hem de son otuz yılda sadece üç gol falan atabildikleri halde.</p>

    <p class="normal1">Lenny üçüncü sayfayı açtı. <span class="ideitalik">Record</span>’ın dekolte giyimli kadınlarını <span class="ideitalik">Sun’</span>ın üstsüz kadınlarına yeğliyordu. Hayal gücünü kullanmalıydı insan.</p>

    <p class="normal1">Gözünün ucuyla Colin Dalglish’i gördü.</p>

    <p class="normal1">“Coke,” dedi, başını gazeteden kaldırmadan.</p>

    <p class="normal1">Coke, Lenny’nin yanına bir tabure çekti. Bir İskoç birası söyledi. “Haberi aldın mı? Amına koyiyim, çok üzücü değil mi?”</p>

    <p class="normal1">“Hı?”</p>

    <p class="normal1">“Granty… Duymadın mı?” Dosdoğru Lenny’ye baktı Coke.</p>

    <p class="normal1">“Hayır, Ne…”</p>

    <p class="normal1">“Öldü.”</p>

    <p class="normal1">“Kafa mı buluyorsun benimle! Hı? Deme lan…”</p>

    <p class="normal1">“Ruhunu teslim etti. Dün gece.”</p>

    <p class="normal1">“Nasıl?”</p>

    <p class="normal1">“Kalp. Güm.” Coke parmaklarını şaklattı. “Kalbi sakatmış, anlaşılan. Kimse bilmiyormuş. Zavallı Granty, Pete Gilleghan’la çalışıyormuş, ek iş. Saat beş sularında Granty, Pete’in ortalığı toplamasına yardım ediyormuş, çıkmaya hazırlanıyorlarmış yani, sonra birden göğsünü tutup yere yığılmış. Gilly ambulans çağırmış, zavallıyı hastaneye götürmüşler, ama iki saat sonra ölmüş. Zavallı Granty. İyi amcıktı be. Sen onunla kart oynardın, değil mi?”</p>

    <p class="normal1">“Şey… evet… Onun gibi biri insanın karşısına bi kere çıkar. Bu ciğerimi deldi, gerçekten.”</p>

    <p class="normal1">Birkaç saat sonra Lenny’nin sadece ciğeri delinmemiş, kafayı da fena bulmuştu. Gav Temperley’den sırf kör kütük sarhoş olmak için bir yirmilik almıştı. Akşama doğru Peasbo pub’a girdiğinde, Lenny kayan diliyle, anlayışlı bir barmaidin ve üzerinde Tennent’s Lager logosu bulanan işçi tulumu giymiş mahcup ve ayık görünümlü bir tipin kafasını ütülüyordu.</p>

    <p class="normal1">“… Onun gibi biri insanın karşısına bi kere çıkar…”</p>

    <p class="normal1">“Hey, Lenny. Haberi duydum.” Peasbo, Lenny’yi geniş omuzlarından sıkıca kavradı. Sağlam bir kavrayış, kankalarından birinin hâlâ orda olduğunu hissetmek ve sarhoşluğunun derecesini ölçmek için.</p>

    <p class="normal1">“Peasbo. Evet. Hâlâ inanamıyorum, amına koyiyim… Onun gibi biri insanın karşısına bi kere çıkar…” Yavaşça barmaide doğru dönüp ona odaklandı. Sıkılmış yumruğundan fırlamış başparmağıyla omzunun üzerinden Peasbo’yu işaret etti. “… bu amcık anlatsın sana… değil mi Peasbo? Granty var ya? Onun gibi biri insanın karşısına bi kere çıkar… değil mi, Peasbo? Hı?”</p>

    <p class="normal1">“Evet. Büyük şok. Hâlâ inanamıyorum moruk.”</p>

    <p class="normal1">“Buraya kadarmış! Daha dün burdaydı, ama artık hiç göremeyeceğiz zavallı orospu çocuğunu… Yirmi yedi yaşında. Bu oyun adil değil, diyorum size amına koyiyim. Adil değil… Kesinlikle adil değil…”</p>

    <p class="normal1">“Granty yirmi dokuz yaşındaydı, öyle değil mi?” diye sordu Peasbo.</p>

    <p class="normal1">“Yirmi yedi, yirmi dokuz… kimin sikinde? Genç bi çocuk. Karısına ve bebeğine acıyorum asıl…” Lenny karşı köşede domino oynayan yaşlı bir gruba doğru sert bir el hareketi çekti. “… Onlar yaşadılar hayatlarını! Uzun yaşadılar amına koyiyim! Tek yaptıkları sızlanmak! Granty hiçbi zaman hiçbi konuda yakınmadı. Onun gibi biri insanın karşısına bi kere çıkar.”</p>

    <p class="normal1">Sonra pub’ın öteki tarafında oturan ve Spud, Tommy ve Second Prize olarak bilinen üç genci fark etti.</p>

    <p class="normal1">“İşte, Billy’nin kardeşi ve onun canki arkadaşları. Hepsi AIDS’den ölüyor amcıkların. Öldürüyorlar kendilerini. Müstahak amcıklara. Granty hayata değer verirdi. Bu amcıklar hayatlarını fırlatıp atıyorlar!” Lenny ters ters baktı onlara, fakat Lenny’yi fark edemeyecek kadar kendi meselelerine dalmışlardı.</p>

    <p class="normal1">“Hadi, Lenny. Akıllı ol. Kimsenin kimseye olumsuz bi şey söylediği yok. Çocuklar iyidir. Şu Danny Murphy. Zararsız bi amcıktır. Tommy Laurence, Tommy’yi tanıyorsun, şu da Rab, Rab MacLaughlin, iyi topçuydu bi zamanlar. Man United’da oynamıştı. Çocuklar iyi. Tanrı aşkına, senin arkadaşın onların da arkadaşı, şu İş ve İşçi Bulma Kurumunda çalışan. Neydi adı, Gav mi?”</p>

    <p class="normal1">“Evet… Fakat bu yaşlı amcıklar…” dedi dikkatini bu kez karşı tarafa yönlendirerek.</p>

    <p class="normal1">“Hadi, Lenny, siktir et. Zararsız amcıklar, kimseyi rahatsız ettikleri yok. İç şu birayı, sonra Naz’a uğrarız. Billy’yle Jackie’yi de arayacağım.”</p>

    <p class="normal1">Naz’ın Buchanan Caddesi’ndeki dairesinde kasvetli bi hava esiyordu. Granty’nin ölümünden akıbeti meçhul para konusuna gelmişlerdi.</p>

    <p class="normal1">“Paylaşım gününden önceki cuma günü bütün parayı kazandı amcık. Bin sekiz yüz papel. Altıya pay etsek adam başı üç yüz papel düşer,” diye mızıldandı Billy.</p>

    <p class="normal1">“Bu konuda yapabileceğimiz fazla bi şey yok,” dedi Jackie.</p>

    <p class="normal1">“Nasıl yok yarak? O para şimdiye kadar her yıl tatil öncesinde paylaşıldı. Ben o paraya güvenerek Benidorm’da yer ayırttım. O para olmadan hiçbi yere gidemem. İptal edecek olsam Sheila taşaklarımla bilardo oynar. Hayatta olmaz,” dedi Naz.</p>

    <p class="normal1">“Haklısın. Ben de Fiona ve bebeğe acıyorum, tabii ki. Kim olsa acır. Bunu söylemeye gerek bile yok, hani. Ama, son kertede, para bize ait amına koyiyim, Fiona’ya değil,” dedi Billy.</p>

    <p class="normal1">“Bizim suçumuz amına koyiyim. Böyle bi şey olacağını biliyordum,” dedi Jackie omuz silkerek.</p>

    <p class="normal1">Kapı zili çaldı. Lenny’yle Peasbo girdi içeri.</p>

    <p class="normal1">“Sana göre hava hoş tabii, amcık. Bok gibi paran var,” dedi Naz kafa tutarak.</p>

    <p class="normal1">Jackie karşılık vermedi. Peasbo’nun yere saçtığı kutu bira yığınından bir bira aldı.</p>

    <p class="normal1">“Ne korkunç bi haber, değil mi çocuklar?” dedi Peasbo, Lenny asık suratıyla birasını höpürdetirken.</p>

    <p class="normal1">“Onun gibi biri insanın karşısına bi kere çıkar,” dedi Lenny.</p>

    <p class="normal1">Naz minnet duydu Lenny’nin bu çıkışına. Para konusunda yakınmak üzereydi ki Peasbo’nun Granty’yi kastettiğini çaktı.</p>

    <p class="normal1">“İnsan böyle bi zamanda bencil olmamalı, ama şu para meselesi çıktı ortaya. Tatile bi hafta kaldı. Paraya ihtiyacım var,” dedi Billy.</p>

    <p class="normal1">“Lan ne amcıksın, Billy. O boktan konuya girmek için hiç olmazsa zavallı orospu çocuğunun cesedinin soğumasını bekleyemez miyiz?” dedi Lenny küçümseyerek.</p>

    <p class="normal1">“Bu arada Fiona parayı bi güzel yiyebilir! Hiçbirimiz söylemezsek bizim paramız olduğunu nerden bilecek? Granty’nin ceplerini karıştırırken vay, vay, vay, bu da ne, olacak. İki bin dolara yakın. Güzel. Sonra biz tatile Links’te iki şişe şarapla girerken o Karayip Adaları’nın yolunu tutmuş olacak.”</p>

    <p class="normal1">“Hayal gücün sınırsız, amına koyiyim,” dedi Lenny ona.</p>

    <p class="normal1">Peasbo, ihanetin yaklaşmakta olduğunu hisseden Lenny’ye ciddi bir bakış attı.</p>

    <p class="normal1">“Bunu söylemekten nefret ediyorum, Lenny, ama Billy pek de haksız sayılmaz. Tamam Granty şahane bi orospu çocuğuydu falan, ama Fiona’yı lüks içinde yaşattığı da söylenemez. Bak, yanlış anlama, o kadın hakkında kimseden kötü bi söz duymadım, ama evinde iki bin dolar bulursan önce harcar sonra soru sorarsın, değil mi? Öyledir. Ben olsam öyle yapardım. Her amcık öyle yapar, doğruyu söylemek gerekirse.”</p>

    <p class="normal1">“Yok ya? Kim isteyecek öyleyse parayı ondan? Beni sikseler istemem,” diye tısladı Lenny.</p>

    <p class="normal1">“Hep birlikte isteyeceğiz. Hepimizin parası,” dedi Billy.</p>

    <p class="normal1">“Doğru. Cenazeden sonra. Perşembe günü,” diye önerdi Naz. “Tamam,” dedi Jackie omuz silkerek.</p>

    <p class="normal1">Lenny yılgın bir teslimiyetle başını salladı. Paranın, sonuçta, onların olduğuna karar verdi.</p>

    <p class="normal1">Perşembe geldi ve geçti. Kimsenin cenazede bir şey söylemeye maçası sıkmadı. Hepsi sarhoş olup Granty’ye ağıt yakmaya devam ettiler. Nakit meselesi ancak ertesi gün gündeme geldi. Ertesi akşam korkunç derecede akşamdan kalma bir halde buluşup Fiona’nın evine gittiler.</p>

    <p class="normal1">Kapıya kimse gelmedi.</p>

    <p class="normal1">“Annesinde kalıyordur muhtemelen,” dedi Lenny.</p>

    <p class="normal1">Karşı dairede oturan kır saçlı, mavi basma elbiseli yaşlı kadın kapısını açtı.</p>

    <p class="normal1">“Fiona bu sabah gitti çocuklar. Kanarya Adaları’na. Bebeği annesine bıraktı.” Haberleri vermekten zevk alır gibiydi kadın.</p>

    <p class="normal1">“Güzel,” diye homurdandı Billy.</p>

    <p class="normal1">“Bu iş buraya kadar öyleyse,” dedi Jackie, arkadaşlarına biraz fazla sevimli gelen bir omuz silkmeyle. “Yapabileceğimiz bi şey yok.”</p>

    <p class="normal1">Billy’nin yumruğu yüzünün yan tarafına isabet etti ve merdivenden aşağı yuvarlandı. Tırabzana tutunarak düşüşün hızını kesmeyi başardı, sonra merdivenin basamağından korkuyla Billy’ye baktı.</p>

    <p class="normal1">Diğerleri de Billy’nin yaptığına Jackie kadar şaşmışlardı.</p>

    <p class="normal1">“Sakin ol, Billy,” dedi Lenny, Billy’yi kolundan kavrayarak, ama bakışını yüzünden ayırmadı. Öfkesinin kaynağını merak eder gibi bir hali vardı. “Hatalısın. Jackie’nin suçu değil.”</p>

    <p class="normal1">“Değil, öyle mi? Bu güne kadar ağzımı açmadım, ama bu uyanık amcık sabrımı taşırdı.” Yerde yatmaya devam eden ve yüzü giderek şişen Jackie’yi işaret etti.</p>

    <p class="normal1">“Neden söz ediyorsun sen?” diye sordu Naz. Fakat Billy onu dikkate almayıp Jackie’ye baktı. “Ne kadar zamandır sürüyor bu, Jackie?”</p>

    <p class="normal1">“Neden söz ediyor bu amcık?” dedi Jackie, fakat sulandırılmış sesi ikna edici değildi.</p>

    <p class="normal1">“Kanarya Adaları, kıçımın deliği. Fiona’yla nerde bulaşacaksın?”</p>

    <p class="normal1">“Sen kafayı yemişsin, Billy. Kadının dediğini duydun,” dedi Jackie başını sallayarak.</p>

    <p class="normal1">“Fiona benim Sharon’ımın kız kardeşi, amına koyiyim. Kulaklarım yok mu benim? Ne kadar zamandır takıyorsun ona, Jackie?”</p>

    <p class="normal1">“O sadece bi kez oldu…”</p>

    <p class="normal1">Billy’nin öfkesi merdivene taştı ve öfkenin diğerlerinin göğüslerinde de kabarmaya başladığını hissetti. Jackie’nin tepesine Tevrat’tan çıkma bir tanrı gibi dikildi; hükmüyle onu aşağılayarak.</p>

    <p class="normal1">“Bi kereymiş, yarağımı ye sen benim. Hem Granty’nin bilmediği ne malum? Onu bu öldürdü belki? Sözde kankasının kadınını düzmesi!”</p>

    <p class="normal1">Jackie’nin çığlıkları yankılanıyordu onu bir kattan diğerine tekmelerlerken. Kendini boş yere korumaya çalıştı ve korkusunun ve acısının arasında, bu belayı atlattıktan sonra kendisinden geriye Leith’den taşınacak bir şeyler kalmasını umdu.</p>
  </div>
</body>
</html>
