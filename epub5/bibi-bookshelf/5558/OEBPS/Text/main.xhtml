<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
  <div class="calibre20">
    <br class="calibre14"/>
  </div>

  <div class="calibre14"></div>

  <h1 class="calibre21" id="sigil_toc_id_1">"Ahlâk önemli, bilirsin!</h1>

  <p class="calibre22">4 Mayıs 1993 - 11:30</p>

  <p class="calibre22">Elindeki oyuncağa göre yaşı geçmiş bir çocuk, küçük dükkânın arka tarafında durmuş, dışarı kadar taşan konuşmaları dinliyordu. Bıyıkları yeni terlemeye başlayan çocuğun amcasıydı bağıran. Karşısındaki de, çocuktan birkaç yaş büyük, İstanbul'dan yeni gelen ağabeyi.</p>

  <p class="calibre22">"Vallah ben bir şey demedim amuca?"</p>

  <p class="calibre22">"Kes!.. Gonuşacağık şenlen daha... Hasssaaan, bırah oni de çay ver bana puşt ogli." Hasan yüzünü buruşturdu. Oyuncağı tezgâhın altına fırlattı. Yere eğilip elektrik ocağında kaynayan demlikten pislik içindeki bir bardağa, zift gibi bir çay doldurdu. Eğri büğrü metal çay tabağının kenarına iki şeker koydu. Doğruldu. Tam adımını atacaktı ki, geriye, dış kapıya doğru döndü. Sırtını amcasına çevirip bardağın içine tükürdü. Yüzündeki sıman ifade ise başını kaldırdığında birden değişivermişti. Bir çift gözün elindeki bardağa ve hâlâ kenarlarından tükürüğü damlayan dudaklarına kenetlendiğini gördü. Daha önce hiç görmediği kırk yaşlarındaki bu adamın yüzüne baktı endişeyle. Elinde bardak öylece donakalmıştı. Çakır mavi gözleri karardı adamın. Utancından çok, bu gözlere daha fazla bakamadığı için başını önüne eğdi. Bir an tereddüt etti. Adamın, yaptığını görüp görmediğinden emin olamadı. Çakır gözlü adama, "Ne istiyorsun?" der gibi bakarken arkadan bir başkasının sesi geldi. "Come on. Get in... Amcan burda mı lan?"</p>

  <p class="calibre22">"He vallah. içerdedir ha."</p>

  <p class="calibre22">"Come on. Backside."</p>

  <p class="calibre22">Çakır gözlünün arkasından giren, Hasanlar'ın kaçak mal gönderdiği, İstanbul'daki adamlarıydı. İki kanadı birden aralık duran sunta kapıdan arka bölmeye geçerlerken çakır gözlü hâlâ Hasan'a bakıyordu. Hasan da iki yabancının peşi sıra daldı içeri. Aklı çakır gözlünün tükürdüğünü görüp görmediğindeydi.</p>

  <p class="calibre22">"Geç kalmışsan Zeynel!"</p>

  <p class="calibre22">"Davut Baba, sorma, bu salah yıkanacağim diye söylenmiştir. Onu beklemişiz." Davut, Zeynel'in rahatlığına şaşırmıştı.</p>

  <p class="calibre22">"Eee, şimdi bu Türkçe bilmiy?"</p>

  <p class="calibre22">"Yoh baba, ne bili."</p>

  <p class="calibre22">"Eyi. Otur hele. Hoşgelmişsin."</p>

  <p class="calibre22">Son sözlerini çakır gözlüye bakarak yüksek sesle söylemiş, bir eliyle de yer göstermişti. Yabancı, koltuğa oturup birlikte geldiği adama baktı. Davut ve yeni gelenler, süngerleri dışarı çıkmış, kir içindeki eski koltuklara yerleşirken, Hasan'ın ağabeyi köşedeki sandalyeyi seçti. Zeynel, sağını solunu incelemeye devam eden çakır gözlüye döndü ve Davut'un sözlerini tercüme etti:</p>

  <p class="calibre22">"He says welcome. Welcome. Bak bu da Davut işte. Davut!"</p>

  <p class="calibre22">"Thank you."</p>

  <p class="calibre22">"Baba aha Aleks. Sonunda tanıyin işte."</p>

  <p class="calibre22">"Sor bi hele ne içiy, kaçag demimiz vardır. Aha, dün getürdug."</p>

  <p class="calibre22">"Tea?"</p>

  <p class="calibre22">Zeynel, yanındaki yabancıya dönüp sağ elinin işaret parmağını kullanarak çay kaşığı ile karıştırır gibi yapmıştı. Aleks, Hasan'ın elindeki bardağa baktı. Yanıtı kısa ve netti:</p>

  <p class="calibre22">"No."</p>

  <p class="calibre22">"İçmiy baba."</p>

  <p class="calibre22">"La olum, tazedir. Ben daha dokunmamışam."</p>

  <p class="calibre22">"Baba yemekte içmiştir, boş ver."</p>

  <p class="calibre22">"La Haso, ver şu çayı misafirimize. Bize de lan. Kapıyı da ört oğlum."</p>

  <p class="calibre22">Hasan'ın, tükürüklü bardağı Aleks'in eline bırakıp dışarı çıkması bir oldu. Kaçması demek daha doğru olurdu. Zeynel çorabındaki paketten bir sigara çıkardı. Altın kaplama çakmağı ile yakıp derin bir nefes çektikten sonra sordu:</p>

  <p class="calibre22">"Baba, Duran gelmemiştir?"</p>

  <p class="calibre22">"Yoldadir."</p>

  <p class="calibre22">"Baba, Duran temiz değildir ha!"</p>

  <p class="calibre22">"Sen meraklanma... Bu herif cigara içiy mi?"</p>

  <p class="calibre22">"Yok, içmez."</p>

  <p class="calibre22">"Çay içmez, cigara içmez, ibne midir lan bu? Baksana elinde bardak öyle duriy." "Baba gâvurlar böyle. Bırak zıkkım içsin."</p>

  <p class="calibre22">"Ne tez geldiniz İstanbul'dan?"</p>

  <p class="calibre22">"Sabah gelmişiz. Dedim ya, bir su döküp çıkıyim dedi, kaç saat olmiştir."</p>

  <p class="calibre22">Kısa bir sessizlikten sonra tekrar sordu:</p>

  <p class="calibre22">"Zeynel, anlat bakalim, ne yapıyik şimdi? Dilimizi konuşmiy de mi, söyle hele."</p>

  <p class="calibre22">"Yok baba, vallah bilmiy. Dedim ya sana telefonda da. Bir-iki iş yapmışız biz bunla. Tüccar adam işte. Ama ahlâkı vardır."</p>

  <p class="calibre22">"Ahlâk önemli, bilirsin Zeynelim. Ahlâksız adamın Allah'ı da olmaz ha! Dini, imanı, kitabı var mıdır bunun?"</p>

  <p class="calibre22">"Ne bileyim baba? Ne edecen sen adamın dinini ya?"</p>

  <p class="calibre22">İnce bıyıklı, kirli beyaz sakallı Davut, altmışında ya var ya yoktu. Gözlerinin altında iri iri iki torba oluşmuştu. Yüzündeki o siyaha kaçan kırmızı renkli kılcal damarlar, sıkı bir alkolik olduğunu bir bakışta anlamak için yeterliydi. Sürekli yere bakıyor, dolayısıyla kiminle konuştuğunu anlamak mümkün olmuyordu. Ara sıra üst dudağının sol kenarı titriyor, yüzü garip şekiller alıyordu. Hasan'ın ağabeyi de sırtını duvara dayamış, Aleks'in elindeki çaya bakışını izliyordu. Davut başını yerden kaldırmadan sordu:</p>

  <p class="calibre22">"İnaniy mi, inanmiy mi? Sor bi hele!"</p>

  <p class="calibre22">"Baba gerek yoktur? Hoşlanmiyler böyle şeylerden."</p>

  <p class="calibre22">"Sor lan sen."</p>

  <p class="calibre22">"Jesus? You believe? The God?"</p>

  <p class="calibre22">"Yes... Why?"</p>

  <p class="calibre22">"Hıristiyanmış baba. Oldu mu?"</p>

  <p class="calibre22">"Şincik olmuştur. Allahsızla ticaret edilmiy oğlum. Nereliydi la bu?"</p>

  <p class="calibre22">"Ya baba, ana evindeki soyadını da alak mı?"</p>

  <p class="calibre22">Zeynel, bu kelimeleri söyler söylemez pişman olmuştu. Hele gözleri Davut'un gözleri ile buluşunca daha da tedirgin oldu.</p>

  <p class="calibre22">"Zeyneeeeel!"</p>

  <p class="calibre22">"Davut babam. Sinirlenmiysen hemen. Bu ecnebi Belçikalıdır. Tamam mı?"</p>

  <p class="calibre22">Hasan elinde tepsi ile kapıda belirdi. Davut koca göbeğini ittirerek koltukta doğrulup uzatılan çayı aldı. Sakin sakin bardağın yanındaki şekeri ağzına attı, diliyle damağının sol tarafına yerleştirip bir yudum aldı. Birden Aleks ile göz göze geldiler. Yabancı, Davut'a acır gözlerle bakarken, Davut huylanmıştı.</p>

  <p class="calibre22">"Lan Zeynel, ne pis pis bakiy bu?"</p>

  <p class="calibre22">"Ne biliyim Baba? Heeyy, drink it, drink it. Not poison."</p>

  <p class="calibre22">Aleks, Zeynel'in, 'İç şunu, zehir değil,' sözlerinden çok Davut'un bakışlarından ürktüğü için bardağı eline alıp yavaş yavaş dudaklarına götürdü. Zeynel de çaydan bir yudum aldı ve yutkunduktan sonra devam etti:</p>

  <p class="calibre22">"Baba, mahcup etmemiştir bizi. Beraber ekmek yerik. Bir kusurunu görmemişim, duymamışım. Cemaller'le Andreas'la çok iş yapmıştır. İnanmiysen onlara da sual et."</p>

  <p class="calibre22">Davut'un yüzünde bir gülümseme ifadesi belirdi.</p>

  <p class="calibre22">"Sorduh ulen, sorduh zaten. Cemal'in dostu, bizim de dostumuz. Yohsam senin ipinle kuyuya inilir mi Zeynel!"</p>

  <p class="calibre22">"Baba, beni üzersin böyle... Bak Aleks de seni çok duymuştur. Herkes ona, Davut'u gör, o halleder, deyiymiş Avrupa'da."</p>

  <p class="calibre22">Davut, Zeynel'in yaltaklanarak konuşmasını göz ucuyla izliyordu. Zeynel inandırıcı olamadığını düşünerek üsteledi:</p>

  <p class="calibre22">"Uçakta söylemiştir baba. Vallah da billah da."</p>

  <p class="calibre22">"İyi iyi kes artıh... Sen, de hele, ne kadar vardır kendisinde?"</p>

  <p class="calibre22">"How many you have, too many?"</p>

  <p class="calibre22">Aleks bu soru üzerine kıpırdatmadan tuttuğu bardağı, ağzına götürmekten vazgeçip ortadaki sehpanın üzerine bıraktı.</p>

  <p class="calibre22">"How many do they need?"</p>

  <p class="calibre22">"Baba kaç tane istiysin, söyle hele."</p>

  <p class="calibre22">"Dört bin mayın, üç bin de demir lazımdır."</p>

  <p class="calibre22">"Four thousand mines, three thousand rifles."</p>

  <p class="calibre22">Zeynel son cümleyi tercüme ettikten sonra Aleks'e döndü ve cevabı merakla beklemeye başladı.</p>

  <p class="calibre22">"Rifles are no problem, but landmines are difficult to find now a days, we'll see." "Baba, keleşi hallederik diyi, ama mayın bu aralar zor diyi. Yine de bakacam diyi."</p>

  <h1 class="calibre21" id="sigil_toc_id_2">"Kapatalım Şu Asker-Postal Muhabbetini!</h1>

  <p class="calibre22">4 Mayıs 1993 - 23:00</p>

  <p class="calibre22">Adamakıllı içmişti. Ama sarhoş olamayan ve en güzeli de ne kadar içtiğini belli etmeyenlerdendi. Kan çanağına dönmüş gözlerini barın duvarına asılı kristal aynadaki yüzüne dikmiş, kendini inceliyordu. Kulakları sağır edercesine çalan yüksek desibelli tekno müziğin dev kabinlerden balyoz gibi vuran basları, iki elinin arasında duran bardaktaki votkada dalgalar yaratıyordu. Eliyle barmene işaret etti. Bağırarak sordu:</p>

  <p class="calibre22">"Çeto, saat kaç oldu?"</p>

  <p class="calibre22">"Daha erken, keyfine bak."</p>

  <p class="calibre22">"Olum saati söylesene."</p>

  <p class="calibre22">"Ne bileyim ben be... "</p>

  <p class="calibre22">İkisi de birbirini umursamadı. Kulaklarının tıkandığını düşünüyordu. Bardağından hatırı sayılır bir yudum daha aldı. Sırtını dikleştirip geriye doğru esnedi. Elleriyle boynunu sıvazladı. Projektörlerin kırmızı, mor, sarı ışıkları duvarlardaki posterlerin üzerinde dolaşıyor, yakılan sigaraların ateşleri loş ışıkta bir anda parlayıp sönüyordu. Kahkahalar atan kalabalığın üzerinden yükselen sigara dumanları sanki bir sis tabakası oluşturmuştu. Bir sürü garson, ellerinde şişe ve kadeh dolu tepsilerle ortalıkta dolanıyor, yeleklerinin içindeki beyaz gömlekleri fosforluymuş gibi parlıyordu.</p>

  <p class="calibre22">Başını öylesine kapıya çevirdi. İçeri süzülen kızı görünce dudaklarına belli belirsiz bir gülümseme yerleşmişti. İster istemez bir gece öncesini anımsadı. Asansörü, apartman boşluğunu, kapısı aralık holü düşününce kısık göz kapaklarının arasında kaybolmuş gözleri parıldayıverdi. <span class="calibre19">Lan, ben sabah çıkarken o kız evde kaldıydı. Ya gitmemişse?</span> Keyfi kaçmak üzereydi. Ama ince beli, pek uzun olmayan boyu ile kendi standartları için hiç de fena sayılmayan bu kız, bir önceki geceyi unutturuverdi. Birilerini ararmış gibi bakınan kızı daha önce burada hiç görmediğini düşündü. Girişin sağında, üzerinde mavi neonla RESTROOMS yazan kapının önünde garsonlardan biriyle konuşuyordu. Daha fazla inceleyebilmek için başını geriye doğru attı. Ama bu yeni kızla arasına bir 'densiz' girivermişti. Hem de el sallayan, 'pişmiş kelle gibi sırıtan' bir 'densiz'. Adam, kalabalığı yara yara yanına kadar yanaşıp elini omzuna attı.</p>

  <p class="calibre22">"N'aber Ufuk? Yine gidiyormuşsun?"</p>

  <p class="calibre22">Hayatı boyunca böyle yılışık, yapışkan insanlardan hep uzak durmuştu. Daha doğrusu durmaya çalışmıştı. <span class="calibre19">Çek şu ön ayaklarını omzumdan. On yıldır bir gün gelip elimi şöyle senin en ufak bir kılına dokundurmuşluğum var mı be?</span> İçinden bunlar geçerken ağzından başka cümleler döküldü:</p>

  <p class="calibre22">"Hı-hı. Yarın."</p>

  <p class="calibre22">Gideceği zamanı da söylediğine göre, 'densiz'in soracak sorusu kalmamış olmalıydı. <span class="calibre19">Ben bu adamla en son nerde karşılaştım?</span> Adamın, bir eli hâlâ Ufuk'un omzunda, barmene doğru eğildi:</p>

  <p class="calibre22">"Bana bir tekila daha versene... Soğukmuş hâlâ. Donacan oğlum oralarda."</p>

  <p class="calibre22">Ufuk aynı umursamaz tavırla, votkasından bir yudum daha aldı.</p>

  <p class="calibre22">"Bir şey olmaz."</p>

  <p class="calibre22">"Sıkı giyin diye söylüyorum."</p>

  <p class="calibre22">"Merak etme. Senin gibi ben de sırtıma kalın bir şeyler alırım... "</p>

  <p class="calibre22">Adam, Ufuk'un iğneleyici sözlerini algılayamayacak kadar 'delik deşikti' aslında. Tekilasını alıp yine kalabalığın arasına karışırken, 'Ufuk benim arkadaşımdır' mesajını bardakilere iletmek için bağırıyordu:</p>

  <p class="calibre22">"Hadi sana kolay gelsin. Dönünce ara tamam mı?"</p>

  <p class="calibre22">'Ben seni ne zaman aradım ki?' Ufuk aynaya bakınca yüzündeki o garip gülümsemeye yine hayran oldu. Kaç kadın, kaç taze, kaç körpe bu esrarengiz dudak kıpırtılarına vurulmuştu? Kaçı, "Ay, sırıtıyor musun, gülümsüyor musun bir türlü annamıyorum!" demişti. Hele içlerinden biri -adı neydi o kızın?- "Seni poşete sokmak lazım. Tüm niyetin şu gülücüğünle ortaya çıkıyor, ahlâksız herif!" deyip saldırı vermişti. İçini titreten hayallerden, sol yanında oturan başka biri uyandırdı Ufuk'u.</p>

  <p class="calibre22">"Kaç gün bu sefer?"</p>

  <p class="calibre22">Sol eliyle saçlarını karıştırdı. Başını ilkokuldan -mirasyedi- arkadaşına çevirdi:</p>

  <p class="calibre22">"Ne kadar giderse? Biraz kalıcam işte."</p>

  <p class="calibre22">Bunları söylerken hemen sağındaki tabureye oturanın, az önce kapıdaki kız olduğunu zar zor fark etti. Ufuk, kan kırmızı gözlerini açmakta zorlanıyordu. Ufak ve zarif bir kolyenin süslediği kısa boynunu açıkta bırakan kumral saçları vardı. Kız muhabbete misafir olma niyetinde, belli etmeden Ufuk'u süzüyordu. Yani o belli etmediğini sanıyordu.</p>

  <p class="calibre22">"Nasıl gidiyorsun oğlum oralara? Askerden izin falan alıyorsun değil mi?"</p>

  <p class="calibre22">Tam bir çıtır bu ya!' Kızın göğüs dekoltesi yüzünden soruyu kaçırmıştı:</p>

  <p class="calibre22">"Abi pardon. Ne dedin?"</p>

  <p class="calibre22">Mirasyedi, Ufuk'un gözlerinin kızda takılı kaldığını fark edince gülümsedi ve biraz yüksek sesle tekrar sordu:</p>

  <p class="calibre22">"İzin diyorum, izin. Elini kolunu sallayan Güneydoğu'ya girip çıkabiliyor mu?" Başını salladı.</p>

  <p class="calibre22">"Ben karakollara falan da gidiyorum. Gazete bir kâğıt alıyor Genelkurmay'dan." Mirasyedi ile ilkokuldan arkadaştılar ama öyle çok alışverişleri yoktu. Aslında Ufuk'un kimseyle pek alışverişi yoktu. Mirasyedi mimardı. Büyük bir mimarlık şirketinin ortaklarından biriydi. Diğerleri çizer, bu da gezerdi. Sigarasından bir nefes çektikten sonra dumanı üfleyerek konuştu:</p>

  <p class="calibre22">"Oğlum milleti kaçırıp duruyorlar."</p>

  <p class="calibre22">Artık sıkılmıştı. Çıtır'ın kulaklarındaki büyük küpelere bakarken berikini tersledi. "Ya herkes de bu lafları etmiyor mu?"</p>

  <p class="calibre22">"Bana ne oğlum. Ben anneni düşündüm de söyledim."</p>

  <p class="calibre22">"Hay senin anana da! Annemin yeri mi şimdi?" Gözleri, oturunca dizlerinin üstüne kadar sıyrılan 'çıtır'ın bacaklarına kaydı. Ve üzerinde birleştirdiği ellerine... Eteğinin rengiyle uyumlu siyah oje sürülmüş uzun tırnaklarına...</p>

  <p class="calibre22">"Sağ ol be. Anama gerek kalmadı sayende. Senin fıçı dolmuş yine. Bence biran önce kendini yatağa at. Yanındaki zavallıya da acı biraz olur mu?"</p>

  <p class="calibre22">Mirasyedi mimar, bir yandan kızı süzerek son cümlesini kulağına fısıldamıştı. Ufuk 'zavallı' kelimesini duyunca gülümsedi. Ve başını çevirmesiyle kızla burun buruna geldi. Kız, cesaretini toplayıp derin bir nefes aldıktan sonra ilk sorusunu vücut dilini de kullanarak işveyle sordu:</p>

  <p class="calibre22">"Siz gasteciydiniz değil mi?"</p>

  <p class="calibre22">"Aslında tolkşovcuyum."</p>

  <p class="calibre22">"Ay lütfeeen..."</p>

  <p class="calibre22">Kendisiyle dalga geçildiğini anlamamış, espri yapıldığını düşünerek işvesini artırmıştı.</p>

  <p class="calibre22">"Niye, tipim mi tutmuyor?"</p>

  <p class="calibre22">İşveyi sululuğa dönüştürerek cevap verdi kız:</p>

  <p class="calibre22">"Very funny."</p>

  <p class="calibre22">"Sen benden de komiksin... "</p>

  <p class="calibre22">Ufuk aslında çakırkeyifliği çoktan geçtiğini yavaş yavaş fark ediyordu.</p>

  <p class="calibre22">"Ay sizi televizyonda gördüm çünkü. Ordan biliyorum."</p>

  <p class="calibre22">Gazeteci artık kıza doğru yarım vücut dönmüştü. Kız tam heyecanla bir şeyler anlatmaya başlayacaktı ki gözlerinin içine bakan bir çift mavi gözün esiri oluverdi. "Senin adın ne?"</p>

  <p class="calibre22">Adeta donmuştu. Fısıldar gibi cevap verdi:</p>

  <p class="calibre22">"Deniz."</p>

  <p class="calibre22">Sonra ansızın silkindi, bardağından bir yudum alıp eski sululuğunu bu kez şımarıklığa çeviriverdi:</p>

  <p class="calibre22">"Büyük büyük dedem bahriyede denizci miymiş, neymiş. Babam da işte o yüzden... Adım Deniz ama bak ben denizden çok korkarım yani. Ne enteresan değil mi?" Kahkahasına Ufuk'un eşlik etmemesine bozulmuştu.</p>

  <p class="calibre22">"Peki madem gastecisiniz... Tahmin edin bakalım benim mesleğim ne? Yani ne iş yapıyorum?"</p>

  <p class="calibre22">Gazeteci vücudunu biraz geri çekti. Şöyle bir süzdü, bu fırsatı iyi değerlendirip 'zavallı'nın bacaklarında fazlaca oyalanan gözlerini kaldırmadan tahminde bulundu: "Ne bileyim, manken falan?"</p>

  <p class="calibre22">Kız başını geriye doğru atarak en sunisinden bir kahkaha patlattı.</p>

  <p class="calibre22">"Yok, yok bilemediniz."</p>

  <p class="calibre22">Sağ elinin işaret parmağını kıza doğru sallayarak bir tahmin daha yaptı:</p>

  <p class="calibre22">"O zaman sen... Reklam ajansında müşteri temsilcisisin!"</p>

  <p class="calibre22">'Çıtır'ın kahkahası bıçak gibi yarıda kesildi. Gözleri büyüyerek Ufuk'a baktı. Şaşırmış, hiç de hoşuna gitmemişti. Aslında tahminin daha başlangıçta tutmasına bozulmuştu. İçkisinden bir yudum daha aldı.</p>

  <p class="calibre22">"Ay biz daha önce karşılaştık mı hiç?"</p>

  <p class="calibre22">Cevap alamayınca sorularına devam etmeye karar verdi:</p>

  <p class="calibre22">"Demek Güneydoğu'ya gidiyorsunuz? Ne cesaret! Yani biraz tehlikeli değil mi?" "Evet, çok tehlikeli... Ama ben cesur bir gasteciyim."</p>

  <p class="calibre22">Kız, Ufuk'un konuşmasındaki alaycı tavrı anlamazlıktan gelmeyi tercih ediyordu. Belki de gerçekten anlamıyordu. Aslında konuşmanın ısınacağını anladığı için biraz rahatlamıştı. Uzun bir sohbete başlayacak gibi sordu:</p>

  <p class="calibre22">"Pekiiii... Nerelere gidecek bakalım bu cesur gasteci?"</p>

  <p class="calibre22">"Güneydoğunun doğusuna... "</p>

  <p class="calibre22">Gazeteci, Güneydoğu'nun doğusunu düşünerek anlattı durdu. Kız da önce hayranlıkla gözlerinin içine bakarak, ardından içkinin vermiş olduğu rahatlıkla sırnaşarak dinledi. Zamanla müziğin sesi yükseldi, birbirlerini duyamaz oldular. Önce seslerini birbirlerinin kulaklarına eğilip duyurdular, sonra eller omuzlara kaydı. Saatler sonra sarmaş dolaş çıktılar bardan.</p>

  <p class="calibre22">Baharın son yağmurlarının ıslattığı asfalttan yükselen topuk seslerine, kızın artık şuh kıkırdamaları karışıyordu. "Amaaan, kapatalım artık şu asker-postal muhabbetini" sözleri, Ufuk'a ertesi sabah erken saatlerde bineceği Diyarbakır uçağını çoktan unutturmuştu. Gazeteci, birkaç gün mahrum kalacağı, sıradan iç gıcıklayıcı bir İstanbul gecesine daha adım atmanın keyfini yaşıyordu.</p>

  <p class="calibre22">Köşede bekleyen taksiye binerlerken, bardaki hiç kimse onların çıktığını fark etmemişti.</p>

  <p class="calibre22">Aslında onlar da hiçbir şeyin farkında değildiler.</p>

  <h1 class="calibre21" id="sigil_toc_id_3">Kan Gelincikleri</h1>

  <p class="calibre22">5 Mayıs 1993 - 06:00</p>

  <p class="calibre22">Sabahın ilk ışıkları, hâlâ gecenin soğuğunu taşıyan kayalıklara vuruyordu. Geceden kalan ağustos böcekleri, ağaç kovuklarında yerlerini dağ bülbüllerine bırakmaya başlamıştı. Saksağanlar, tarlakuşları, sığırcıklar, sakalar... Hepsi güneşi bekliyordu. Ve gelincikler, yavaş yavaş göğe yükseliyordu.</p>

  <p class="calibre22">Çiğ damlaları ile ağırlaşan gövdeleri yere doğru eğilirken, her birinin ucundaki kara topuzun içinden bir taçyaprak özgürlüğe kavuşuyordu. Güneşe kucak açıyordu gelincikler. Taçyapraklarının altındaki ölümün simgesi kara lekelerini, meydan okurcasına gökyüzüne savurarak.</p>

  <p class="calibre22">Kan kırmızı gelincikler az sonra tüm vadiyi kaplayacaktı. Doğurgan yeşilin binlerce tonuna, ölümün küstah rengi kızıllar karışacaktı.</p>

  <p class="calibre22">Gelincikler vadisi çok küçüktü. Küçücük.</p>

  <p class="calibre22">İki tarafında kayalıkların yükseldiği vadi, gelinciklerin ne olduğunu bile bilmedikleri denizden yüksek ama çok yüksekteydi. Öbek öbek toplanmış ahlat ağaçları, birkaç yabani incir, kayalıkların en olmaz yerinde nasılsa büyümüş meşe<span class="calibre19">ler, vadinin ve gelinciklerin bekçileriydiler. Bu dinginlikte</span> gelinciklerin ömrü gün kadar uzun olurdu. Yaban arıları, dağ bülbülleri ve tarla kuşlarının dışında buraların dağları zamanla susmuştu. Çobanların çığlıklarıyla ağır ağır ilerleyen keçi sürülerinin izleri kaybolalı çok olmuştu. Burnunu dışarı çıkarıp tehlikeyi koklayan dağ sıçanları bile yavaş yavaş terk etmişlerdi vadiyi. Kartallar, şahinler uğramaz olmuş, birkaç yıl önceki kışı gözden uzak bir mağarada geçiren boz ayı çoktan toprak olmuştu.</p>

  <p class="calibre22">Bu vadi kanla besleneli beri susmuştu.</p>

  <p class="calibre22">Gelincikler ise kanla sulanalı beri daha gür çıkar olmuşlardı. Daha diri, daha canlı, daha parlak ve daha kırmızı...</p>

  <p class="calibre22">İşte bu vadinin gelincikleri, kırmızıdan kan kızılına dönüşene dek doymuşlardı kana. Yaşamın özü, bu gelinciklerin özüne öz katmıştı.</p>

  <p class="calibre22">Yeşilin üzerindeki kırmızı kan lekeleriydi gelincik tarlası... Aynı yeşil kamuflajlı üniformaların üzerindekiler gibi...</p>

  <p class="calibre22">Vahşi doğa, hiç görmediği bir vahşete seyirciydi bu vadide... Ve vadinin ötesinde...</p>

  <h1 class="calibre21" id="sigil_toc_id_4">Yüzüğümü Sol Elime Takmam ki!”</h1>

  <p class="calibre22">5 Mayıs 1993 - 06:45</p>

  <p class="calibre22">Daracık kanyonun çıldırtıcı sessizliğini önce, güneşin ilk ışıklarıyla uyanan dağ bülbülleri bozmuştu. Ardından mor kurşunî kaya duvarlarında üniforma hışırtıları yankılanmaya başladı. Ve tüfeklerin metal parçaları üniformalara her değdiğinde oluşan düzensiz şakırtılar... Ve sırt çantalarının metal parçaları birbirine çarptığında çıkan o sesler... Ve postal sesleri... Tozlu toprağa indiğinde çıkan poflar... Yırtık, küçük metal halkaları düşmüş, dikişleri atınca da parmakları iyice açığa çıkarmış postallar, her adımda ince bir toz bulutunu yerden havalandırıyordu. Üç gün önceki tufandan kalma küçük su birikintilerindeki ‘şap şap’lar bozuyordu bu ahenksiz tekdüzeliği. Bu su damlaları, toz bulutu birleşince çamur haline geliyor, postallar daha da ağırlaşıyordu.</p>

  <p class="calibre22">‘Ne güzel oldu! Küçükken oynadığımız çamurlara benzedi. Vakit olsa da, şurda otursam, çamurdan gölcükler yapsam, üstüme başıma bulaştırsam, sonra da annemden dayak yesem,’ dedi kendi kendine.</p>

  <p class="calibre22">Bu düzensiz armonide askerler başları önlerine eğik, hızlı adımlarla yürüyordu. Yorgun, uykusuz, altı saatten fazladır tırmanan ayaklarıyla sanki bin yıldan beri yürüyorlardı. Kim bilir buradan yüzlerce, binlerce yıl önce hangi orduların askerleri geçmişti? Ellerinde kılıçlar, mızraklar, kalkanlar ve oklarla...</p>

  <p class="calibre22">Başını kaldırıp önce yüksek rüzgârlarla dağılmış seyrek bulutlara, sonra da yürüyüş kolunun sağında ilerleyen bölüğünün köpeklerinden birine baktı. <span class="calibre19">Acaba, nereye gittiğimizi biliyor mu? Niye yürüdüğünü? Puik ’in koruma içgüdüsü, çatışma başladığında da işe yarayacak mı?</span></p>

  <p class="calibre22">Aynı bir dönemin meşhur çizgi romanı Kaptan Swing’deki hemcinsi gibi çelimsizdi Puik.</p>

  <p class="calibre22">Dağ tepe yürümekten bir deri bir kemik kalmıştı. Belki de cinsi öyleydi. Uzun burnu, kirli tüyleri, ince bacakları ile melez bir sokak köpeğiydi aslında. Ankara’da ya da İstanbul’da yaşasa yüzüne bile bakmazlardı. Bir gün bir arabanın tekerlekleri altında son nefesini verir de, kimse yoldan kaldırıp almaz, bütün vücudu asfaltta ve gelip geçen araçların tekerleklerinde eriyip gidene kadar oracıkta yatardı. Peki ya burada daha ne kadar yaşardı bu hayvan? Yemek artıklarıyla ve arada sırada bir askerin yarım kalmış gofretiyle can bulan bu zavallı yaratık, son kez acaba ne zaman ve nasıl havlayacaktı?</p>

  <p class="calibre22">Puik’in isim babasıydı Tayfun. Bir o yana, bir bu yana savrulan kuyruğuna daldı gözleri... Askerin neşesi, nöbet arkadaşıydı Puik. Tayfun ve diğerleri için silah, postal, pusu ve PKK dışında bir başka kavramdı. Bu dağ başında herkesi geçmişe, çocukluk günlerine götüren çizgi roman kahramanı Puik... Göz göze geldiler. Ürkek, aptal bakışlarını önce Puik kaçırdı. Bir an durdu, etrafı kokladı. Ve hiçbir şey olmamışçasına yoluna devam etti. Zıplayarak, sıçrayarak, sekerek...</p>

  <p class="calibre22">Bir anda içinde bulundukları kanyonda ne kadar da tehlikede olduklarını fark etti. <span class="calibre19">Aslında bir-iki emniyetçi çıkarmak lazım etrafa. Ama vakit yok. Yüz metrelik mesafe için en az yarım saat kaybederiz.</span></p>

  <p class="calibre22">Daha güneşin yükselip terden sırılsıklam olmuş üniformaları kurutacak hale gelmesine saatler vardı. Ama Köseçınar’a ulaşmaları için zamanları yoktu. Acele etmek zorundaydılar. “Ramazan, sen öne geç!”</p>

  <p class="calibre22">Vadinin sessizliğini bu tok ve bitkin ses bozmuştu. Ramazan hiçbir şey söylemeden, sıradan ayrılıp diğerlerine göre daha hızlı adımlarla yürümeye başlamıştı. Sol eliyle detektörün kutusunu açıp pillerini kontrol etti. Sonra da dört pille çalışan Alman yapımı bu aletin çalışıp çalışmadığını anlamak için cihazın toprağa paralel kısmını kendi silahına doğru tuttu. Cıyaklama ile pillerin ve detektörün sağlam olduğunu anlamıştı. Tayfun Yüzbaşı’nın yanından geçerken göz göze geldiler.</p>

  <p class="calibre22">“Ön taraf! Detektörcüyü bekleyin.”</p>

  <p class="calibre22">İp gibi dizili yürüyüş kolu, vadinin ortasında durmuştu. Tüm askerler çantalarının ağırlığı ile kamburlaşan sırtlarını düzeltmeye çalışıyorlardı. İçlerinden birkaçı mataralarındaki suyu yüzlerine boşalttı. Bir başkası da tam kafasına dikmiş kana kana içiyordu ki, hemen arkasında ellerini dizlerine dayayan arkadaşı doğrulup mataraya yapıştı.</p>

  <p class="calibre22">“Salak! Şişersin, yeter bu kadar.”</p>

  <p class="calibre22">Bu sırada telsizden bir ses duyuldu:</p>

  <p class="calibre22">“Kaya, Kaya 1. Durduk mu komutanım?”</p>

  <p class="calibre22">“Olumsuz. Huylandım burdan. Detektörcüyü öne aldım. Biraz yavaşlayacağız. Adamlarınıza söyleyin, kafalarını kaldırsınlar. Değirmen eşşeği gibi yürüyor herkes.”</p>

  <p class="calibre22">“Alındı, anlaşıldı.”</p>

  <p class="calibre22">“Kaya 2, sen de anladın mı?”</p>

  <p class="calibre22">“Doğrudur komutanım.”</p>

  <p class="calibre22">“İyi. Sen anladıysan herkes anlamıştır.”</p>

  <p class="calibre22">Detektörcü Ramazan’ın en öne geçmesi ile yürüyüş tekrar başladı. Başı öne eğik, kulağında kulaklık, tüm dikkatini elindeki acayip görünüşlü alete vermiş, ilerliyordu. Askerler, gecenin tüm yorgunluğuna ve uykusuzluğuna rağmen daha bir dikkat kesilmiş, adımlar daha farklı atılır olmuştu. Her biri gözünü önündekinden boşalan postal izine dikiyor, bu izi yakalamaya çalışıyordu. Yerdeki küçücük taş parçaları devleşmiş, hepsi göze batar olmuştu.</p>

  <p class="calibre22">‘Bu göz denilen organ ne acayip bir şey? İstediği zaman hiçbir şeyi kaçırmıyor işte. Ama işine gelmediği zaman burnunun ucundakini bile görmüyorsun. Ne demişti bölük komutanı Harbiye’de? Gözünü çok yükseklere dikersen önünü göremez tökezlersin. Sürekli önüne bakarsan, bu kez de yüksekleri fark edemezsin. Bilerek mi söyledi o gün bunu?’</p>

  <p class="calibre22">Yürüyüş hızı en öndeki detektörcünün adımlarına bağlı olduğu için kolda dalgalanmalar oluyor, askerlerin bazıları bu dur-kalklardan dolayı oflayıp pufluyordu. Herkes bir an önce gidilecek ne kadar yol varsa bitirip kendini güvenli bir yere atmak ister gibiydi. Nereden de çıkmıştı şimdi bu mayınlar? Tayfun, kepini çıkarıp sol eliyle saçlarını karıştırdı, hızlı hızlı kafasını kaşıdı, geri dönüp yürüyüş kolunun arkalarına doğru baktı. Hafif meyilli sırtın sonunda gözden kayboluyordu askerler. Uzaktan birinin sesi duyuldu:</p>

  <p class="calibre22">“Komutanım postalımın bağı çözüldü.”</p>

  <p class="calibre22">Tayfun gülümseyerek önüne döndü ve cevap vermeden yürümeye devam etti. Hemen arkasındaki konuştu Tayfun’un yerine:</p>

  <p class="calibre22">“Yürü lan, s...tırma postalına şimdi.”</p>

  <p class="calibre22">Acemiliği üniformasının dikiş yerlerindeki iplerin henüz atmamış olmasından belli olan asker, sağ ayağını sürterek yürüyordu.</p>

  <p class="calibre22">“Ama çavuşum... ”</p>

  <p class="calibre22">Çavuş sözünü yarıda kesti, acemiyi sol eliyle ittirerek öfkeyle sesini yükseltti:</p>

  <p class="calibre22">“Yürü lan hadi, yürü be. Burası Beyoğlu mu?”</p>

  <p class="calibre22">Arkalardan Oktay Astsubay’ın gür sesi de geliyordu: “Bana bakın, mayına basanın diğer ayağını da ben kopartırım!”</p>

  <p class="calibre22">Bu küçük ve uzun vadinin farklı bir havası vardı. <span class="calibre19">Cennet böyle bir yerse, ben bur da kalmak istiyorum.</span> Aslında bu güzellik dikkatini dağıtıyordu Tayfun’un. Sağında ve solunda yükselen sarp kayalıklara bakmak yerine, kanyonun ötesinden yavaş yavaş kızıllaşan ufku görmeye çalışıyordu. Önünde yürüyen habercisinin adımlarını takip etmeyi bırakıp incecik patikaya sarkan gelinciklere dalıyordu. Tüm gece boyunca burnunun direğini sızlatan ter kokusunu unutarak ıslak ot ve nemli toprak kokusuna takılıp kalıyordu. Kısa bekleme anlarından birinde beline kadar uzanan otlardan birini koparıp dişlerinin arasına aldı. Sırt çantasının içindeki konservelerden biri yer değiştirmiş olmalıydı. Kaburgalarına batıyordu. Şimdi düzeltmek için duramazdı. Eliyle biraz uğraştı ama olmadı. Vazgeçti.</p>

  <p class="calibre22">“Gomutanım!”</p>

  <p class="calibre22">“Ne var?” “Gomutanım, detektöö ötüyoo.”</p>

  <p class="calibre22">“Bekle orda geliyorum.”</p>

  <p class="calibre22">‘Başladık işte. Yine başladık. Saat kaç? Yediye yirmi var. Bu hızla nasıl varacağız? Bu vadide daha fazla durmamak lazım. İnşallah konservedir.’</p>

  <p class="calibre22">PKK, mayını bir süredir bolca kullanıyordu. Askerlerin hızını yavaşlatabilmek için, mayınlayamadıkları yerleri de, konserve kutuları, çivi ve gazoz kapakları ile dolduruyorlardı. Hışımla sıradan çıktı. Askerlerin yanından geçip öne doğru yürümeye başladı. Daha birkaç saniye önce patikanın üzerinde yürürken, adımlarını, taşları, otları, taze eşelenmiş toprağı kontrol eden Tayfun şimdi tüm bunları unutmuştu. Yürüyüş kolunun önüne yaklaştıkça detektörün sesi kulağına geliyordu. Kulakları tırmalayan, bu dünyanın en iğrenç sesini ne zaman duysa tüyleri diken diken oluyordu. ‘Bunu duymaktansa, mayına bir ayağımı feda etmeye razı olur muyum acaba?’ “Kıpırdamayın!”</p>

  <p class="calibre22">Söylemesine gerek yoktu aslında. Tüm askerler oldukları yere mıhlanmışlardı. Hepsi endişe dolu bakışlarla Tayfun’u izliyordu. Puik de bir köşede olan biteni anlamaya çalışıyordu. Etrafında şöylece bir döndükten sonra yeri kokladı ve arka ayaklarının üzerine oturdu.</p>

  <p class="calibre22">“Hani aslanım, nerde?”</p>

  <p class="calibre22">“Gomutanım, hunu bak baken, hönkü öteyoo.” Ramazan’ın dilini -az da olsa- çözmüştü artık. “İşte şurda ötüyor,” demek istemişti. “Artı yap bakayım.”</p>

  <p class="calibre22">Asker detektörün uzun sapını biraz daha güçlü kavradı. Toprağa yakın yerdeki, tenis raketine benzer metal parçayı yavaşça bir sağa bir sola gezdirdi. Ardından detektörü sesin en yüksek tonda duyulduğu yere doğru tekrar getirip bu kez önce ileri götürdü, sonra da ayaklarına doğru yaklaştırdı. Ve bir anda durdurdu.</p>

  <p class="calibre22">“Gomutanım. Şuracıkta.”</p>

  <p class="calibre22">Tayfun, “Pillerini değiştir aslanım,” diye seslenince, Ramazan, “Pillee cilbiz gomutanım,” diye cevap verdi.</p>

  <p class="calibre22">“O ne demek oğlum?”</p>

  <p class="calibre22">“Yeni gomutanım. Yeni.”</p>

  <p class="calibre22">Tayfun kızgın bir ses tonuyla konuştu.</p>

  <p class="calibre22">“Yine de değiştir. Dediğimi yap sen benim.”</p>

  <p class="calibre22">Ramazan, ayaklarını oynatmadan, sırt çantasının ön gözünden çıkardığı yeni pilleri yavaş yavaş taktı, detektörü kapatıp tekrar açtı. Bir süre yere doğru tuttu. Başını kaldırmadan seslendi yine:</p>

  <p class="calibre22">“Gomutanım, öteyoo burlaa.”</p>

  <p class="calibre22">“Tamam, çekil bakayım sen.”</p>

  <p class="calibre22">“Gomutanım teze Mekap izlee de vaa.” Dizlerinin üzerine çökerken askerin eliyle gösterdiği yerdeki ayakkabı izlerine baktı. Evet, bazıları alelacele silinse de çevre PKK’lıların kullandığı Mekap spor ayakkabıların izleriyle doluydu. Önüne dönüp toprağı inceledi. Burada mayın olup olmadığını anlamak zorundaydı. Eğer mayınsa, tüm bu vadinin de mayınlanmış olduğu ihtimali belirecekti. Ve ona göre intikale devam edecekti.</p>

  <p class="calibre22">‘Detektörün tespit ettiği diğer yerlerin yanından geçeriz o zaman. Hızımız biraz daha artar.’ Ama yok eğer değilse, detektörün her öttüğü yerde durmak zorunda kalacaklardı. <span class="calibre19">Aslında ne fark eder ki? Geçip gitsek mi acaba?</span></p>

  <p class="calibre22">“Aleti ver bakayım.”</p>

  <p class="calibre22">Sağ eliyle detektörün sopasını yere yakın yerinden tuttu. Öne doğru eğilip bir ayak büyüklüğündeki taban kısmını bir de kendisi gezdirmeye başladı. İnsanın kafasının iç duvarlarında yankılanan detektörün bu elektronik çığlığı, vadinin sessizliğini adeta yırtıyordu. Mayının patladığını haber veren o tok sesten önceki son tiz sesti bu. Bir, ‘Dikkat mayın var!’ çığlığıydı detektörün sesi aslında.</p>

  <p class="calibre22">‘Bu sesi kim buldu da bu aletin içine koydu? Hangi ileri akıllı? Ne sesi bu? Metalin taşa sürtünme sesi mi? Yoksa duvara sürtülen strafor mu? Evimize gelen ilk televizyonun kutusundan çıkan straforlarla oynamıştık. Apartmanın önündeki her yer batmıştı... Hayır, bu şey sesine benziyor. Kötü tebeşirlerin kara tahtaya sürtülmesiyle çıkan ses bu. Ya da kalemlerin. Diş gıcırtısı mı yoksa? Ya da yemek yerken bir çatalı metal tabağa sürttüğünde çıkan ses bu. Hayır, hiçbiri değil. Evet, bunlar da iğrenç ama detektörün sesi bu değil. Belki de en rahatsız edici ses bu olduğu için koydular bunun içine.’</p>

  <p class="calibre22">Başını kaldırdı. Kanyonun girişindeydi. İlerde duvar gibi yükselen kayalar son buluyor, patika hafif meyilli bir sırttan aşağı iniyordu. Patikanın solunda, kayalıklardan daha aşağıda bir sırt hattı devam ediyor, üzerindeki seyrek ağaçlar ile sivri kayalar doğal mevzi gibi duruyordu. Sağındaki kaya duvar ise keskin bir şekilde birden bitiyor, elli metrelik bir yardan sonra yaklaşık yüz metre ileride yumurtaya benzer bir tepe, kanyonun çıkışını kontrol ediyordu.</p>

  <p class="calibre22">Tepe bodur meşe ağaçlarıyla kaplıydı. Bu manzara karşısında Tayfun’un canı sıkılmıştı. Hemen arkasına kadar yanaşmış olan Puik’in kendisini seyrettiğini hissetti. Geriye döndüğünde de askerlerin merak ve endişe dolu gözlerinin üzerinde olduğunu fark etti. “Oğlum ne bakıyorsunuz? Dansöz mü oynatıyoruz burda? Herkes olduğu yere çöksün, etrafı kolaçan etsin!”</p>

  <p class="calibre22">Tayfun’un ardından, vadi askerlerin kendilerini yere atarken çıkardıkları hışırtılarla yankılandı. Sırt çantasını bırakan Tayfun, önce sağ dizini yere koydu, sonra diğerini. Doğrulup belini düzeltti. Palaskasına takılı çakısını çıkarıp kenarı testere gibi tırtıklı uzun bıçağı açtı. İyice eğildi. Detektörün en çok öttüğü noktanın yanına doğru yavaşça toprağı eşelemeye başladı. Çakıyı mümkün olduğu kadar toprağa yatay bir şekilde sokuyordu.</p>

  <p class="calibre22">“Ramazan Denizliliydin di mi sen?”</p>

  <p class="calibre22">“Evet gomutanım.”</p>

  <p class="calibre22">“Senin oralara benziyor mu burası?”</p>

  <p class="calibre22">“Gomutanım burlaa cıbıldak. Bizim orlaa yemyeşil.”</p>

  <p class="calibre22">Bir yandan konuşuyor, bir yandan da işine devam ediyordu. Birkaç santimlik bir yeri ancak kazabilmişti. Arada sırada çakıyı ileri doğru sertçe ittirip bir yere temas edip etmediğini anlamaya çalışıyordu. Bir parça toprağı kaldırıp sol eliyle yavaş yavaş bunları temizliyor, bazen de üflüyordu.</p>

  <p class="calibre22">“Ne yani, senin köyünü andıran hiçbir şey yok mu oğlum burda?”</p>

  <p class="calibre22">“Vaa gomutanım. Deminden göödüydüm. Angülleri va ya. Bizim ooda da çoğ oluu bunnaadan.”</p>

  <p class="calibre22">Tayfun çöktüğü yerde doğrulup elini geriye doğru uzattı. Ramazan’ın elindeki detektörün sapını yakalayıp kazdığı yerin üstünde tekrar gezdirdi. Yine o can sıkıcı sesi dinledi uzun uzun. Metalin üzerindeyken yükselen, uzaklaştıkça alçalan. Tam yerini tespit ettiğini düşündüğü bölgenin hemen yanına sol eliyle küçük bir ot parçası bıraktı. Hafif bir rüzgâr, açıkta kalan boynunu yalayıp geçmiş, saatler süren yürüyüşün ardından ter içinde kalan üniforması ile sırtının arasına girince vücudunu ürpertmişti. Omuzlarını yukarı doğru kaldırdı. Puik hemen arkasında duruyor, meraklı gözlerle onu seyrediyordu. Gülümsedi.</p>

  <p class="calibre22">“Ne gülü oğlum?”</p>

  <p class="calibre22">“Gomutanım, öökü gıımızı otlaa vaa ya?”</p>

  <p class="calibre22">Tayfun, Ramazan’ın saf, içinden geldiği gibi konuşma tarzına hayrandı. Fırsat buldukça da onu konuşturmaya bayılıyordu. Kullandığı Denizli ağzı nedeniyle bölük içinde sürekli eğlence konusu olan, birkaç kez kasabaya inmek dışında köyünden ilk kez askere gitmek için çıkmış bu Anadolu çocuğunu bir başka seviyordu.</p>

  <p class="calibre22">“Gelincikler mi?”</p>

  <p class="calibre22">“Bizim oolaada buna angülü deele gomutanım. Gelinotu, dağ lalesi felan da deyen oluu.</p>

  <p class="calibre22">Anam guru günün serin sabaanda bunun yapraklaanı toplaa da, gağıt niyin üzeene seriveri de, kölgede kurutuviriidi. Bunun yapraklaanı balla garışdırıp da macun yapıveri, çoluk çocuk gaşık gaşık yeedik. Göylük yee işte.”</p>

  <p class="calibre22">Ramazan, Tayfun’un hemen arkasında yere çökmüş bir yandan anlatıyor, bir yandan da komutanının toprakla uğraşmasını seyrediyordu. Tayfun, ilk eşelediği yerden cayır cayır öten metale ulaşamayınca, bu kez tam aksi tarafı kazmaya başladı. Bazen küçük kaya parçalarına denk geliyor, bunları daha bir dikkatlice ve yavaşça kanırtarak çıkarıyordu.</p>

  <p class="calibre22">“Eee?”</p>

  <p class="calibre22">“Soona bunu zibze gibi gavrup üzeene gıdı gıdı neyin gıraala”</p>

  <p class="calibre22">Hemen arkalarındaki askerlerin Ramazan’ın sözlerine gülmeleri kulağına kadar gelince sözünü kesti:</p>

  <p class="calibre22">“Dur bi dakka oğlum, bak yine anlamadım. Gıdı gıdı ne?”</p>

  <p class="calibre22">“Yımırta gumtanım, yımırta. Bizim orlaada gıdı gıdı deele...”</p>

  <p class="calibre22">Tayfun da gülümsüyordu. Aynı ağızla devam etti: “Eee sooona?”</p>

  <p class="calibre22">“Bıllam da salatasını yapaadı.”</p>

  <p class="calibre22">Yavaşça başını geriye çevirdi. Soru soran gözlerle Ramazan’a baktı. Ama cevap habercisi Ali’den gelmişti: “Ablası komutanım.”</p>

  <p class="calibre22">Ramazan, hiçbir şey olmamış gibi devam ediyordu: “İriçeli, şeebeti bilem oluu buncağzın. Bizim şeerdeki bazaada da sataalaamış. Emme biz almazdık. Allahın otu dee mi? Niye para viicen ki gomutanım... Allahın otu emme uykun gelmeyosa ilaç gibidii valla. Ösgürükte, asgırıkta, gıcıgda pek fayidelidii. Nezlede, gripte göğsü yumuşatıverii. Hemi de balgam sökee gomutanım. Valla bene izin vering, ben yolen de, anamdan öğrenip şeebedini yapıveren.”</p>

  <p class="calibre22">“Bu kadarını anladım işte.”</p>

  <p class="calibre22">Toprakta iki küçük çukur oluşmuştu. Çakıyı yere bırakıp sağ eliyle bu iki çukurun arasındaki toprağı hızlı hızlı temizlemeye başladı. Tırnaklarını biraz fazla bastırınca küçük taş parçaları daha kolay çıkıyordu.</p>

  <p class="calibre22">“Bizim eskere verem. Hepsi şimendifee gibi cigara içiyo bunlaan. Taabi balgam oluyo, soona gıcıg da oluyo. Sabahlara gadaa çadırda uyutmuyo bunlaa adamı. Hepsini sökee ataa bu otçug. Ha, bii de gomutanım, teskin edee bu adamı. ‘Mıstıfali’ye içiimek lazım buncağızdan,’ dediydi anam.”</p>

  <p class="calibre22">Tayfun yine dayanamamıştı. Başını işinden kaldırmadan sordu: “Mıstıfali ne Ramazan?” Cevap yine, bölüğün ‘Irmızan’ dediği Ramazan’ın hem bir nevi koruyucu meleği, hem de aynı zamanda gayrı resmî tercümanı olan Ali’den geldi. Geride kıkırdayan askerlere sert bir bakış fırlattıktan sonra gayet soğuk ve resmî bir edayla tercüme etti:</p>

  <p class="calibre22">“Mustafa Ali komutanım!”</p>

  <p class="calibre22">Ramazan, diğerlerinin gülüşmelerine aldırmadan sürdürdü sözlerini:</p>

  <p class="calibre22">“Mıstıfali bizim göyün delisiydi gomutanım. Bazen tam da deliriveriidi vallaa. Bağırı, çığırı, gaavenin aadındaki dereye-tepeye ünlee duruudu. Hönkü o zamanlaa anam deedi, ‘Angülü içiimek lazım bu deliye,’ diye. Gomutanım, buncağız haşhaşın agrıbası”</p>

  <p class="calibre22">“Olur be, içirelim, sonra hepsi uçuşa geçsinler.”</p>

  <p class="calibre22">“Yoluverem o zaman gomutanım?”</p>

  <p class="calibre22">“İstersen hint keneviri falan da ekeriz...”</p>

  <p class="calibre22">“O ne ki gomutanım?”</p>

  <p class="calibre22">“Boş ver Ramazan sen keneviri meneviri. Sen bana şu Denizli’nin adı nerden geliyor, bir daha anlatsana.”</p>

  <p class="calibre22">Ramazan, hiç tereddüt etmeden söze başladı:</p>

  <p class="calibre22">“Dağlaadan donguz iniyy ya dehaa! Baken cavırın eniği yaa gomutanım. İşte donguzlu dimiş bizim dideleemiz..Soona, oomuş bizim Dengizli gomutanım...”</p>

  <p class="calibre22">Yani, dağlardan inen domuzlar yüzünden donguzlu denmiş eskiden, zamanla bu Denizli’ye dönmüştü. Tayfun’un en sevdiği kelime ise ‘cavır’dı. Yani gâvur. Aslında Tayfun, onun ağzından sadece bu ‘cavır’ı duyabilmek için bunu sürekli tekrar ettiriyordu. ‘Mürdümekleen Irmızan’ da bıkmadan, usanmadan komutanının emrini yerine getiriyordu. Çünkü Ramazan, kullandığı ağız nedeniyle hiç utanmıyor, ezilip büzülmüyor, aşağılık duygusu taşımıyordu.</p>

  <p class="calibre22">“Bu benim hayatım. Ne var bunda?” der gibi bir edası vardı. Ona göre anlaşılmaması kendi sorunu değil, diğerlerinin sorunuydu. Ama yine de askere geleli beri daha bir anlaşılır konuşmaya başlamıştı.</p>

  <p class="calibre22">Ve Tayfun, her zaman olduğu gibi şimdi de Ramazan’ın anlattıklarına tepkisiz kalamamıştı. Dizleri yerde, öne eğilmiş bir halde tüm vücudu sarsıla sarsıla gülüyor, mümkün olduğu kadar Ramazan’a belli etmemeye gayret ediyordu. Elindeki çakı titreyince, olduğu yerde dona kalıp bir süre için mola vermişti. Arkalarındaki çavuş ve askerler de artık yüksek sesle gülüyordu. Böyle giderse devam edemeyeceğini anlayınca müdahale etme gereği duydu.</p>

  <p class="calibre22">“Tamam Ramazan, tamam. Sesinizi çıkartmayın artık. Sen de otur oturduğun yere, adamın kafasını attırma.”</p>

  <p class="calibre22">“Hani sen sooduydun ya gomutanım.”</p>

  <p class="calibre22">Tayfun elini hiç kıpırdatmadan geriye dönüp dik dik bakınca, Ramazan gözlerini kaçırıp masum bir ifadeyle önce komutanının önündeki toprağa, sonra da elindeki dedektöre baktı. “Çek şu pire torbasını da burdan.”</p>

  <p class="calibre22">Ramazan, köpeği ensesinden kavrayıp koltuğunun altına doğru çekti. Puik de suçlu gözlerle sahibine bakıyordu.</p>

  <p class="calibre22">Kaptan Swing’in aksi dostu Gamlı Baykuş, Puik’ten hep nefret eder, ona sürekli pire torbası derdi. Aynı bazı çavuşların Puik’i tekmelerken dedikleri gibi. Bölükteki diğer tüm askerler de çizgi romanın kötümser karakteri, Kızılderili Gamlı Baykuş’tu aslında. Hatta bazen Tayfun Yüzbaşı bile... Ama o -nadiren de olsa- çok kızdığı zamanlar.</p>

  <p class="calibre22">Ramazanla Puik bitirim ikiliydiler. Puik, karakolun kulakları dik, alacalı bulacalı, anlı şanlı, asil duruşlu, iri yarı diğer köpeklerinden olmadığı için çoğunluğun gözünde değersizdi. Hem adı da ‘canavar, kont, kaplan’ falan değildi. Puik’ti işte. Puik... Dağların diğer sinsi kahramanları kurtlar gibi ulumuyor veya ürkütücü çoban köpekleri gibi asilce havlamıyordu. Adını aldığı Mister Blöfün Puik'i gibi sadece 'kai kai' benzeri sesler çıkarabiliyordu. Ama Ramazan onu sevmişti. Onu Puik olduğu için sevmişti. Onu bölüğün diğer köpeklerinden ve diğer askerlerinden korumak için sahiplenmişti. Puik de onu... Çünkü Puik, beş yıllık ilkokulu bile sekiz yılda bitirebilmiş Ramazan'ın 'zekâsının kıt', 'anlayışının geç' olduğuna katılmıyordu. Yoksa Tayfun Yüzbaşı, Ramazan' ı detektörcü yapıp sıranın da en önüne kor muydu hiç? Tüm askerlerin ayaklarını -ve de hayatlarını- ona emanet eder miydi?</p>

  <p class="calibre22">Ramazan, haberci Ali'nin olmadığı zamanlar bölüğün diğer askerlerine karşı kendini ne kadar savunamadıysa, Puik'i de o kadar savunmuş, korumuştu. Puik de, Ramazan'm yanında o zavallı Puik değildi zaten.</p>

  <p class="calibre22">Puik'e 'pire torbası' diyen Tayfun şimdi kızgın değil ama endişeliydi. Zaman geçiyor ama toprağa yapışmış halde durduğu anlaşılan şu metale bir türlü ulaşamıyordu. Detektörün çığlıklarını yaydığı yerin çevresini neredeyse tamamen kazmıştı. Mayın büyüklüğünde bir daire ortada duruyordu. Ama küçük bir konserve kutusu da olabilirdi bu. <span class="calibre19">Şu kenarını bir görebilsem,</span> diye içinden geçirdiğinde alnından bir ter damlasının önce burnuna, sonra da süzüle süzüle dudaklarına doğru indiğini fark etti. Diliyle üst dudağının ortasındaki çukurluğu yaladı. Tuzlu ter damlacığını hissetti. Çakıyı tekrar eline aldı, çöküntünün kenarına doğru iyice yerleştirdi ve metali hareket ettirmeye çalıştı. Mayının -ya da her neyse-üzerinde toprak vardı hâlâ. Ve metali sımsıkı tutuyordu.</p>

  <p class="calibre22">"Kaya, Kaya 1."</p>

  <p class="calibre22">Telsizden gelen çağrıyı duymuş, ama elindeki çakıyı hareket ettirmeyi bırakmamıştı. Yürüyüş kolunun en arkasında bulunan tim komutanı, Tayfun'u arıyordu.</p>

  <p class="calibre22">"Sor bakayım, Erdal Üsteğmenin ne diyor?"</p>

  <p class="calibre22">"Kaya 1, haberci. Dinlemede."</p>

  <p class="calibre22">"Kuzeybatı... Mesafe elli-altmış metre. Hareketlilik var. Tamam."</p>

  <p class="calibre22">Tayfun, bir anda donuverdi. Yavaşça geriye dönüp askerlerine baktı. Kimi sırt çantasına yaslanmış uyukluyordu. Bazıları öylece çevresine bakıyor, birkaçı da kendisini izliyordu. Tekrar önüne döndü. Seyrek otların arasından patikayı ve kanyonun sonundaki sırt hatlarını izledikten sonra askerlere emir verdi:</p>

  <p class="calibre22">"Herkes bulunduğu yerde mevzi alsın!"</p>

  <p class="calibre22">Gözleri karşıdayken elindeki demiri biraz daha, bu kez kuvvetlice zorladı. Yaklaşık beş dakikadır tüm bölüğü oyalayan metal parçası, üzerindeki toprakla birlikte yerinden oynamıştı. Sol eliyle kazdığı çukurun içine düşen taş toprak parçalarını temizledi hızlıca. Sonra yine karşıya baktı. Puik'in ayaklarını gördü. Çelimsiz bacaklarını... Huzursuzca bir ileri bir geri hareketlenen bacaklarını. Korkuyla arka bacaklarının arasına girmiş uzun ince kuyruğunu... Fırtına öncesi sessizliği huzursuz etmişti. Başını tekrar önüne eğdi. Ani bir hareketle metali hareket ettirdi.</p>

  <p class="calibre22">'Allah kahretsin. Konserve kutusu bu. Yine içini çiviyle doldurmuşlar.'</p>

  <p class="calibre22">Üzerindeki etiketi çoktan çıkmış paslı konserve kutusuna yapışmış topraklar, kazdığı çukura dökülüverince, içindeki çiviler de açığa çıkmıştı. Ayağa kalkmak istedi ama gözleri son bir kez Puik'i aradı. Çocukluk yıllarının kahramanı Puik'i... Daha o yaşta Puik'i sevmişti Tayfun. Mister Blöfü takdir etmiş, Gamlı Baykuş'tan nefret etmişti. Çünkü Puik zavallıydı, güçsüzdü, garipti, kimsesizdi. Çirkindi ama yine de sevimliydi. Bu sevgisini, arka mahallenin boş arsasında birlikte oynadığı arkadaşlarından kimseye söyleyememişti. Kaptan Swingciler vardı, Gamlı Baykuşçular ve hatta Mister Blöfçüler bile vardı. Ama o hiç, "Ben Puikçiyim," diyememişti. Gülerlerdi sonra. Balkon penceresinden içeri sızan sokak lambasının ışığında, gözleri kan çanağına dönene dek gizli gizli okuduğu çizgi romanlarda hep kim zayıfsa, kim zavallıysa ondan yana olmuştu. Ve rüyalarında. Babasının sabahları yatağın içinde ya da yerlerde buruşmuş, yıpranmış bir halde bulduğu Kaptan Swing'lerinde Puik'i okurdu en çok. Puik'li sayfaları arar, tarar, inceler, yutardı. Birkaç defa çizmek istemiş ama beceremeyince vazgeçmişti. Askeri lise sınavlarına hazırlanmasına engel olduğunu düşündüğü için bir gece, banyo sobasına doldurup gözlerinin önünde yakan babasına, "Ama baba!" demek istemişti: "Puik çok aptal bakıyor. Ben de onu bu yüzden seviyorum. N'olur yakma onları!" İşte şimdi yine gözleri onu arıyordu.</p>

  <p class="calibre22">Ama Puik'in yerine doğrudan kendisine gelen roketi gördü. Aldığı nefesi bile veremeden, patlamayla yerinden fırlaması bir olmuştu. Sağ tarafına doğru bir kez yuvarlandı. Hâlâ açıktaydı. Birkaç merminin başının hemen yanında yere saplandığını görünce yuvarlanmaya devam etti. Bir yandan bağırıyordu:</p>

  <p class="calibre22">"Yatıınn! Dağılınn."</p>

  <p class="calibre22">Kulakları uğulduyor, ardı ardına patlayan roketlerin basıncını yüzünde hissediyordu. Başını iyice yere yapıştırdı ve tekrar sağına doğru bakınca başını <span class="calibre7">gizleyebileceği büyüklükte bir kaya gördü. Bir kertenkele gibi sürüne sürüne o kayanın yanına gitmeye başladı. Yırtınırcasına bağırıyordu:</span></p>

  <p class="calibre22">"Makineli tüfek nerde? Ateşe başlayın! Haberciiii!"</p>

  <p class="calibre22">"Komutanım ben burdayım. Sana atıyorlar. Acele et komutanım."</p>

  <p class="calibre22">Kayanın arkasında yerini alıp vücudunu yaslayınca derin bir-iki nefes aldı ve ana karnındaki cenin gibi büzülüp geriye baktı. Mermi ve roket seslerinin arasından bir yaralı çığlığı duymaya çalışıyordu. Kendisine en yakın yerde, üç-dört metre ilerde detektörcü Ramazan'ı gördü. Kendisininkinden daha küçük bir taşın ardına sinmiş, ayaklarının dibine düşen mermi parçalarına dehşet dolu gözlerle bakıyordu. Bir anda Puik belirdi ikisinin arasında. Bir Tayfun'a baktı, bir de Ramazan'a... Doğruca kader arkadaşının yanına doğru hareketlendi ama Ramazan'ın arkasında saklandığı kayaya bir roketin isabet etmesiyle olduğu yerde zıpladı ve geriye düştü. Toz duman bulutunun arasında Ramazan'ın sendeleyerek ayağa kalktığını gördü Tayfun.</p>

  <p class="calibre22">Ellerini ağzında birleştirip seslendi:</p>

  <p class="calibre22">"Sakın çıkma ordan!"</p>

  <p class="calibre22">Ramazan, sesi duyunca dönüp baktı. Mermiler doğruca kayaya isabet ediyor, kopardıkları küçük taş parçaları etrafa savruluyordu. Yanına düşen bir roketle kayaya daha fazla yapışmıştı. Tayfun tekrar etti:</p>

  <p class="calibre22">"Sakın kımıldama. Seni alacağım!"</p>

  <p class="calibre22">"Gomutamm bene belledilee. Ateş yiyom, geliisen seni vuruveriile. Boş verin gari beni, siz geri gidiveen."</p>

  <p class="calibre22">Tayfun, omzunun, belinin yanına düşen ve gittikçe de yaklaşan mermileri izliyordu. Başını korusa da vücudunun açıkta olduğunu fark ediyordu. <span class="calibre19">Burda vuracak şerefsiz beni!</span></p>

  <p class="calibre22">"Kes sesini! Şimdi geliyorum ben."</p>

  <p class="calibre22">Dizini karnına doğru çekip ayağa kalkmak için hazırlandı ama gerek kalmamıştı. Ramazan belinden yukarısı yere paralel bir halde geriye doğru koşmaya başlamıştı ki... Bir... İki... Üç adım ve dördüncü... Tayfun, Ramazan kendi hizasına ulaştığında müthiş bir patlamayla sarsılıp geriye yuvarlanmıştı. Başını kaldırmaya çalışırken suratına bir şeylerin çarpıp karnına düştüğünü hissetti. Yüzü gözü toprak olmuştu. Gözlerini ovuştururken ellerinin kanla dolduğunu fark etti. Sağ gözünü zar zor açtı. Bulanık bir perdenin arkasından Ramazan'ı iki metre kadar yanında yerde gördü. Bir yandan da elleriyle kucağına düşen şeyi anlamaya çalışıyordu. Ramazan, yüz üstü yere uzanmıştı. Sağ elini sırtına doğru kavramış, bir yerleri kaşıyor gibiydi. Bir an için başını Tayfun'a doğru çevirdi. Tayfun, Ramazan'ın sol elini göremedi. <span class="calibre19">Herhalde karnının altına sıkıştı,</span> diye aklından geçirdi. Acıyla kısılan gözleri Tayfun'la buluşunca, dudakları kıpırdamaya başladı:</p>

  <p class="calibre22">"Gomutanım valla bilmeden basıveedim... Seekan üsteğmenime söyleen de, bene gızmasın... Ooda mayın olduğunu bilmeyiveedim gomutanım."</p>

  <p class="calibre22">Tayfun bir şeyler söylemek istedi. Ama ağzından kelimeleri dökemedi. Başı dönüyor, çenesini de oynatamıyordu. Silahının emniyetini açmaya çalıştı. Parmakları emniyet mandalının etrafında dolaşıp duruyor ama bir türlü beceremiyordu. Yeni bir <span class="calibre7">patlamayla tekrar ateşin geldiği yöne döndü. Bir türlü başını dik tutamıyordu. Ramazan ise sağ kolunu Tayfun'a doğru uzatmış, inlemeyle karışık konuşuyordu: "Gomtanııım, açıktasın. Gidivee gari gomutanım..."</span></p>

  <p class="calibre22">Vücudunun bir heykel gibi, yerinden oynamadığını fark etti. Kendisini zorluyor, hareket etmeye çalışıyordu. Üzerinde ağır bir yük varmış gibiydi. Hiç gücü kalmamıştı. Sadece Ramazan'a bakıyor, söylediklerini algılamaya çalışıyordu. Denizlili 'Irmızan'ın dudakları belli belirsiz kıpırdıyordu:</p>

  <p class="calibre22">"Eşhedü... Eşhedü... "</p>

  <p class="calibre22">Başını biraz daha kaldırdı Tayfun. On saniye kadar öylece baktı. Sonra başını toprağa bırakıp seyretti. Bu sırada bir elin, palaskasının arka tarafından kendisini tuttuğunu ve geriye doğru çektiğini hissetti. Oturduğu yerde sürükleniyordu. Ramazan da artık hareket etmiyordu. Bilincini kaybetmek üzereydi ama etrafında tüm olup biteni görüyordu. Mermiler, roketler, el bombaları... Bağırışlar, çığlıklar... Birileri, "Ramazan mayına bastı!", birileri de, "Tayfun Yüzbaşı yaralandı!" diye bağırıyordu.</p>

  <p class="calibre22">Aslında her şey o kadar netti ki... Yavaş yavaş kayadan uzaklaşıyordu. Kendisini çeken el aniden omzuna asıldı, sırt üstü yere yatırdı ve sürüklemeye böylece devam etti. Artık yerdekileri değil, göktekileri görüyordu.</p>

  <p class="calibre22">"Komutanım, iyi misin?"</p>

  <p class="calibre22">Rüzgârla şekillenen bulutları seyretti bir süre. Açık mavi gökyüzünde gülümseyen bir palyaço gördü, bir koyun, bir araba ve bir köpek. Puik'e benzemiyordu bu. Bir çoban köpeğiydi. Sol kolunu kaldırmayı denedi ama beceremedi. Göz kapakları yavaş yavaş kapanıyordu.</p>

  <p class="calibre22">"Komutanım ses versene be?"</p>

  <p class="calibre22">Sağ eliyle sol gözünün kirpiklerine yapışıp kalmış kanları temizledi, sonra üniformasına sildi. Ama bu sırada eline, kucağına düşen şey geldi. Önce oynatamadığı sol eli olduğunu zannetti. Parmaklardan birindeki yüzüğü fark edince, başını zorlukla kaldırıp sağ elindeki sol ele bakmaya karar verdi. <span class="calibre19">Ben yüzüğümü sol elime takmam ki!</span> diye düşünürken, bilek kısmından parçalanarak kopmuş bir eli tuttuğunu fark etti.</p>

  <p class="calibre22">"Komutanım, şuraya bir çekeyim seni... "</p>

  <p class="calibre22">Gayrı ihtiyari, kendi eli olup olmadığını anlayabilmek için bileğine doğru baktı. Hayır, bu el kendi eli değildi. Elindeki elden vücuduna doğru sıcak bir akıntı hissediyordu. Bir anda üzerine ağırlık çöktüğünü fark etti. Göz kapakları yavaş yavaş kapanıyor, bir türlü buna engel olamıyordu. Derin bir uykuya dalmak üzere gibiydi.</p>

  <p class="calibre22">"Ya komutanım, susmasana ya!"</p>

  <p class="calibre22">Pantolonu kalçasına doğru sıyrılmıştı. Bölükten de karşı ateş başlamış, silah sesleri daha da yoğunlaşınca artık bir uğultu halini almıştı. Sürüklene sürüklene kayalık bir duvarın dibinde durdular. Doğrulmak, ayağa kalkmak için kendini zorluyor ama başucundaki habercisinin ağırlığından bunu yapamıyordu. "Kalk üstümden!" diye bağırmak istiyor ama bir türlü konuşamıyordu. Haberci, Tayfun'un üzerine abanmış, sağ eline aldığı tüfeğinin şarjörünü ateş gelen yere doğru boşaltıyordu. Bir an için durdu. Bulundukları yerin yeteri kadar güvenilir olmadığını anlamış olmalı ki, komutanını tekrar sürüklemeye başladı. Bu kez omuzlarından asılıyordu. Bir yandan da sesi kısılırcasına haykırıyordu:</p>

  <p class="calibre22">"Sıhhiyeeee! Nerdesin ulaaan?"</p>

  <p class="calibre22">Ali, Tayfun'u bir çöküntünün içine adeta fırlatıp attı ve kendisi de üzerine atlayıp soymaya başladı. Tayfun tekrar gökyüzüne dalmıştı. Bulutların arasında havada uçuşan iki roketi fark edebilmişti. Başını doğrultup elinde tuttuğu parmaklara baktı. Bilek tarafından açığa çıkan beyaz kemiklerin arasından hâlâ kan sızıyordu. Kulaklarının çınladığını hissediyordu.</p>

  <p class="calibre22">"Komutanım, yaran nerde komutanım?" Kilitlenen dişlerinin çözüldüğünü hissedince kendisini zorlayarak kısık bir sesle cevap vermeye çalıştı: "Bilmiyorum... " "Komutanım, yokla kendini? Yara nerde?"</p>

  <p class="calibre22">Vücudunun nerelerinden isabet aldığını düşünüyor ama bulamıyordu. Hiçbir acı hissi duymuyordu. Bir anda kulaklarının tamamen açıldığını hissetti. Artık o pis uğultu yerini yoğun bir gürültüye bırakmıştı. Arada sırada birinin inlemelerini duyuyordu. Sol koluna dayanıp doğruldu:</p>

  <p class="calibre22">"Ben iyiyim."</p>

  <p class="calibre22">"Komutanım. Arkanı dön komutanım. Sana roket attılar."</p>

  <p class="calibre22">"Yok. Bir şey yok."</p>

  <p class="calibre22">Ali onu dinlememiş, iri elleriyle Tayfun'u bir anda ters yüz edivermişti. Ayağa kalkmayı deneyen Yüzbaşı, şikâyet ediyordu:</p>

  <p class="calibre22">"Göremiyorum."</p>

  <p class="calibre22">Ali, hiç oralı değildi. Komutanının üniformasını belinden yukarıya sıyırmış tüm sırtını elleriyle yokluyordu. Az sonra Tayfun, başını biraz doğrultunca bulunduğu çukurun dışını görebilecek kadar yükselmişti. Önce Ramazan'ı gördü... Sonra da Puik'i... Köpek Ramazan'ın etrafında bir o yana, bir bu yana koşuyor, onca merminin altında, dünyada en sevdiği varlığın yanından bir türlü ayrılmıyordu. Tayfun, yine elinin üstüyle kirpiklerindeki kanlan temizlemek istedi ama bu kez gözleri daha fazla kapandı. Suratına çarpılan su ile kendine geldi. Ali, elleriyle komutanının yüzünü yıkıyordu.</p>

  <p class="calibre22">Artık manzara tamamıyla ortadaydı. Ramazan, sol eli bileğinden kopmuş bir halde yerde yatıyordu. Sağ ayağı da görünmüyordu. Yüz üstü yattığı yerden, sağ eliyle sırtında bir şeyleri tutmaya çalışıyor, bir yandan da inlemeyle karışık hırıltılar çıkarıyordu. Puik de önce kopuk ayağın bulunduğu yere koşuyor, sonra da artık olmayan elin açıkta bıraktığı kemiklerden akan kanları yalıyordu. Puik'in her zamanki 'kai, kai' sesleri onca patlama arasında bile rahatlıkla duyulabiliyordu.</p>

  <p class="calibre22">Bir anda Puik'in sırtından bir merminin girip çıktığını gördü Tayfun. Hayvan bir metre kadar geriye fırlayıp iki kez yerde yuvarlandı. Hızla ayağa kalktı. Bir-iki adım attı ama oracıkta yığılıverdi. Bir süre öyle kalakaldı. Diğer mermi ise Ramazan'a isabet etmişti. Sağlam ayağının baldırına saplanan mermi Ramazan'ın bacağının yerden yükselmesine neden olmuştu. Puik de, ön ayaklarıyla sürüne sürüne Ramazan'a doğru ilerlemeye çalışıyordu, ikinci mermiyi yediğinde başı artık Ramazan'ın hemen sol omzunun yanındaydı. Boynu parçalanan köpek artık kımıldamıyordu. Bir üçüncüsü ise arka ayağını yerinden kopartmıştı. Birileri hem</p>

  <p class="calibre22">Ramazan'a hem de Puik'e sırayla ateş ediyordu. Bir mermi Ramazan'ı, diğeri Puik'i seçiyordu. Belli ki, keskin nişancı kanas silahı kullanıyordu.</p>

  <p class="calibre22">Tayfun, otuz saniye içinde gözlerinin önünde yaşananları bilinçsizce seyrediyordu. Aldığı nefes kulaklarının içinde yankılanıyor, kalbi hızlı hızlı atıyor ama bir şey yapamamanın ezikliğini ya da hırsını bile duyamıyordu. Ali, Tayfun'un sırtını incelemeyi ve yüzünü yıkamayı bırakmış olmalı ki, komutanının vücudunu tekrar geri çekti:</p>

  <p class="calibre22">"Komutanım, iyi misin?"</p>

  <p class="calibre22">Cevap veremedi.</p>

  <p class="calibre22">"Komutanım. Kaya 1 arıyor."</p>

  <p class="calibre22">Kaya l'in kim olduğunu, daha doğrusu ne olduğunu düşündü. Sol elini saçlarına götürdü. Sonra boynunu sıvazladı. Yüzünü ekşitti. Bir şeyler yapmalıydı. Bir yerlere gitmeliydi. Birileri ile konuşmalıydı.</p>

  <p class="calibre22">"Komutanım Erdal Üsteğmenim telsizde."</p>

  <p class="calibre22">"Puik nerde?"</p>

  <p class="calibre22">"Kaya 1, Kaya haberci!"</p>

  <p class="calibre22">"Haberci! Kaya nasıl?"</p>

  <p class="calibre22">"Yarası yok. Ama..."</p>

  <p class="calibre22">Bu konuşmalar Tayfun'u kendine getirmeye başlamıştı. Sağ elinde sıkı sıkı tuttuğu ele tekrar baktı. Yavaşça yere bıraktı. Kendi elindeki kanlan toprağa sildi. Doğrulmak, hatta ayağa kalkmak istedi. <span class="calibre19">Yürüyorduk. Kanyonun içine girdik. Mayını çıkartıyordum. Ramazan... Silahım nerde benim?</span> Başaramayınca elini habercisine uzattı. Haberci, komutanının telsizi istediğini zannetmişti. Tayfun telsizi eline alıp konuşmaya başladı:</p>

  <p class="calibre22">"Nerdesin?"</p>

  <p class="calibre22">"Kanyonun girişindeyim. Sağdaki kayalıkların üstüne çıkıyorum."</p>

  <p class="calibre22">"Yaralın var mı?"</p>

  <p class="calibre22">"Bende yok. Siz iyi misiniz? Adam göndereyim mi?"</p>

  <p class="calibre22">"Gerek yok."</p>

  <p class="calibre22">"Kaya, merkezi arayayım mı?"</p>

  <p class="calibre22">Bilinci yerine geliyordu. Ali'nin matarasına uzandı, bir avuç suyu yüzüne boşalttı. Hemen yanına isabet eden mermilerin sesiyle içgüdüsel olarak başını eğdi.</p>

  <p class="calibre22">"Silahım nerde benim?"</p>

  <p class="calibre22">"Komutanım. Tüfek orda kaldı."</p>

  <p class="calibre22">"Tuna, Kaya!"</p>

  <p class="calibre22">"Tuna dinlemede!"</p>

  <p class="calibre22">"Tuna'ya söyle. Çok acil bir Skorski ile kobraları göndersin.</p>

  <p class="calibre22">"Anlaşıldı Kaya. Mevkiiniz?"</p>

  <p class="calibre22">'Tuna biliyor. Sen onu telsiz başına al."</p>

  <p class="calibre22">"Anlaşıldı."</p>

  <p class="calibre22">Kulaklarını dolduran mermi ve roket sesleri arasından, metalik insan sesini duyabilmek için telsizi kulağına yapıştırmıştı. Ali çukurun PKKlılara bakan tarafına yaslanmış, tek tek ateş ediyordu. Yavaşça dizlerinin üstünde doğruldu. İleriye baktı.</p>

  <p class="calibre22">Yerde yatan Ramazan bir süredir hiç hareket etmiyordu. Ama kanaslı keskin nişancı ona ateş etmeye devam ediyordu. Sırtının büyük kısmının ve ayaklarının parça parça olduğunu gördü. Bir merminin daha gelip bu kez Ramazan'ın doğrudan başında patladığını fark etti. Başı on santim kadar yükseldi ve sonra tekrar aynı yere düştü. Merminin girdiği yerden dağılan bir sürü parça havada uçuştu. Sonra bir anda geriye doğru döndü. Askerlerinin tüfek namlularından çıkan alevleri fark etti. Sol tarafına baktı. Kanyonun tam ağzındaydılar. Hem sol ilerdeki kayalıklı tepeden, hem de sağ ilerdeki meşelikli tepeden ateş geliyordu. "Burdan çıkmak lazım," diye mırıldandı. Bir ayağının üzerinde yükseldi. Yine sağ tarafına baktı. Tüm askerlerin geri çekilmelerini saklayabilecek kadar uygun yer yoktu. Tekrar PKK mevzilerine doğru baktığı anda, bir roketin yola çıktığını gördü. Tayfun roketçinin meşelik tepedeki mevzisini görmüştü. Biri küçük, diğeri büyük iki ağacın hemen solundaki taşların arasından atıyorlardı. Ali, üç metre kadar önüne düşen roketin patladığı anda kendini çukurun içine atınca Tayfun'un ayakta durduğunu gördü.</p>

  <p class="calibre22">Komutanının üstüne sıçradı adeta:</p>

  <p class="calibre22">"Deli misin nesin komutanım, yat aşağıya!" Tayfun telsizi dudaklarına götürdü: "Kaya 1 nerdesin?"</p>

  <p class="calibre22">"Komutanım, sağdaki kayalıkların üstündeyim şimdi. Sizin hizanıza kadar geldim." "Kaya 1. Roketçileri gördüm. Bir de kanasçı var. O kanasçıyı istiyorum."</p>

  <p class="calibre22">"Anlaşıldı."</p>

  <p class="calibre22">"Kaya 1 dikkatli olun. Kaya 2 cevap ver."</p>

  <p class="calibre22">"Kaya 2 dinlemede."</p>

  <p class="calibre22">"Aslanım, sen de soldaki kayalıklara." Ali, Tayfun'un palaskasından tutmuş, onu aşağıya doğru çekiştiriyordu.</p>

  <p class="calibre22">"Tamam oğlum, kes artık."</p>

  <p class="calibre22">"Komutanım, kanasçı var."</p>

  <p class="calibre22">Tayfun'un sersemlemiş hali az da olsa devam ediyordu. Bu söz üzerine dönüp Ali'ye baktı. Sonra, tekrar Ramazan'a. Bir merminin daha Ramazan'ın beline isabet ettiğini görünce kaşları çatılıverdi.</p>

  <p class="calibre22">"O piçi bulacağım."</p>

  <h1 class="calibre21" id="sigil_toc_id_5">"Yer eksi iki"</h1>

  <p class="calibre22">5 Mayıs 1993 - 07:30</p>

  <p class="calibre22">Sol eliyle birinci pilotun gösterdiği yöne baktığında üstlerinde uçan küçük karaltıyı görmüştü. Başını onlara doğru çeviren kartal, bir anda arkasında beliriveren iki helikopterden ürkmüş olmalıydı. Sol yanına doğru yatıp kanat çırpmadan hızla uzaklaştı ve gözden kayboldu.</p>

  <p class="calibre22">Kumandalar kıdemsiz olan ikinci pilottaydı. Önlerinde alabildiğine uzanan tepelere baktı. Dik yarlar birbiri ardına altından kayıyor, toprak, pedalların önündeki pencereden akıp gidiyordu. Sabahın ilk ışıkları helikopterin camında haleler yaratıyor, güneş ışınları gözlerini kısmasına neden oluyordu. Sol omzunun yanındaki cepten bir sakız çıkartıp hızlı hızlı jelatinini açtı, ağzına attı.</p>

  <p class="calibre22">"İrtifa al biraz."</p>

  <p class="calibre22">"Tamam komutanım."</p>

  <p class="calibre22">"Şimdi soluna geç bakayım."</p>

  <p class="calibre22">İki helikopter dağlık araziyi yalayarak uçuyordu. Arkadaki, kuyruğundan arada sırada dumanlar çıkan öndeki helikopterin bir sağına, bir soluna geçiyordu. Dört pilot içinde en tecrübelisiydi. İki numaralı helikopterin pilotlarından biri ise uçuş eğitimini tamamlayıp bölgedeki birliğine henüz katılmıştı. Sakin bir ses tonuyla konuşmak zorundaydı.</p>

  <p class="calibre22">"Şahin 2, süratini seksen knota düşür. Koluna girip gövdende kaçak kontrolü yapacağım."</p>

  <p class="calibre22">"Mutabık."</p>

  <p class="calibre22">"Pedallarında problem var mı Şahin 2?"</p>

  <p class="calibre22">"Negatif Şahin 1. Sayklıkta biraz sertleşme hissediyorum. Tek motora kalırsak, ruleli inmemiz lazım komutanım."</p>

  <p class="calibre22">"Merak etme. Yükün fazla değil. Tek motorla inersin."</p>

  <p class="calibre22">Pilotun sesindeki tedirginliği anlamamak mümkün değildi.</p>

  <p class="calibre22">"Çocuklar, biz bu emercensileri defalarca yaptık değil mi?"</p>

  <p class="calibre22">"Mutabık komutanım."</p>

  <p class="calibre22">"Aslanım, arkandayım. Sol motordan ara sıra duman çıkıyor. Yangın ikaz ışığına baksana."</p>

  <p class="calibre22">"Negatif. İkaz ışığı yanmıyor Şahin 1."</p>

  <p class="calibre22">"Şahin 2, iyi bak. Ben burdan görüyorum."</p>

  <p class="calibre22">"Komutanım, biz pek şaka kaldıracak durumda değiliz."</p>

  <p class="calibre22">"Heey, ne oluyor orda? Şeytan bile gülümser oğlum."</p>

  <p class="calibre22">"Mutabık Şahin 1. Şeytan gibi gülmeye başladık."</p>

  <p class="calibre22">"Söyle bakalım. Saatlerin normal mi?"</p>

  <p class="calibre22">"Bunlarda da sorun yok komutanım."</p>

  <p class="calibre22">"İki numaralı motorun RPM'ini oku bana."</p>

  <p class="calibre22">"Komutanım, yüzde yüz yeşil limitler içinde."</p>

  <p class="calibre22">"Kumandalarda sertleşme, tepme var mı Şahin 2?"</p>

  <p class="calibre22">"Sayklıkta sertlik var ama kolektif ve pedallar normal."</p>

  <p class="calibre22">"Anladım aslanım, biz kolda devam ediyoruz. Tek motor ve hidrolik check-list'ten emercensi usulleri uygulamaya hazır olun. Rotamız emercensi iniş yerleri üzerinden. Anlaşıldı mı?"</p>

  <p class="calibre22">"Mutabık komutanım."</p>

  <p class="calibre22">Öndeki helikopter karşılarında beliren dağ bloğunu soluna almış hızla uçuyordu. Neredeyse kayalara değecek kadar yaklaşmıştı. Şahin l'in tecrübeli pilotu ise kumandaları yardımcısına vermiş, iki bin metredeki kayalıkların oyuklarından fışkırmaya başlayan taze çiçeklere bakıyordu. Harici telsizden kendisine çağrı yapıldığını duydu:</p>

  <p class="calibre22">"Şahin 1, Tuna!"</p>

  <p class="calibre22">"Tuna, Şahin 1. Dinliyorum."</p>

  <p class="calibre22">"Şahin 1. 28G3 bölgesinden misafirlerin alınması gerekiyor. Mesafeniz nedir?"</p>

  <p class="calibre22">Sağ baldırındaki cebinden haritayı çıkarttı, dizlerinin üzerine koydu. Katlarından açtı ve tugay komutanının söylediği bölgeyi buldu.</p>

  <p class="calibre22">"Tuna, Şahin 1. Yedi dakika mesafedeyim... Kaç misafir var?"</p>

  <p class="calibre22">"Şimdilik bilinmiyor. Birlikte o bölgeye gidin. Kaya unsurları sizi bekliyor."</p>

  <p class="calibre22">"Negatif Tuna. Şahin 2'de sorun var. Emercensi iniş yapacak. Alanda tedbir alınması uygun olur. Misafirleri ben alırım."</p>

  <p class="calibre22">"Anlaşıldı Şahin 1. Havada avcı kuşlar da olacak. Ona göre."</p>

  <p class="calibre22">"Mutabık Tuna."</p>

  <p class="calibre22">Haritayı katlayıp bacaklarının arasına sıkıştırırken tugay komutanının sesini yine duydu:</p>

  <p class="calibre22">"Şahin 1. Bölgeye yaklaşırken dikkatli olun. Çevrede hareketlilik var. İrtifa almanız uygun olur."</p>

  <p class="calibre22">"Anlaşıldı Tuna, ancak o zaman geç kalabilirim."</p>

  <p class="calibre22">"İnisiyatif sende Şahin 1. Allaha emanet olun."</p>

  <p class="calibre22">Sağ eli ile yanındaki pilotun dizine vurdu. Pilot kendisine bakınca da eliyle kumandaları aldığını işaret etti.</p>

  <p class="calibre22">"Şahin 2, orda mısın?"</p>

  <p class="calibre22">"Doğrudur Şahin 1."</p>

  <p class="calibre22">Öndeki helikopterin pilotunun sesinin endişe ile alçaldığını hissetmişti. "Konuşmayı takip ettiniz. Panik yok. Tek motorunuz hâlâ sağlam. Bu şekilde devam edin. Emercensi check-listinizi uygulayacaksınız. Her şey yolunda gidecek."</p>

  <p class="calibre22">"Mutabık komutanım, ama..."</p>

  <p class="calibre22">"Aşağıda da zor durumda olanlar var. Hadi bakalım gösterin kendinizi. Gün işte bugün. Size güveniyorum. Akşam yemekte görüşürüz."</p>

  <p class="calibre22">"Mutabık... Komutanım!"</p>

  <p class="calibre22">"Ne oldu yine?"</p>

  <p class="calibre22">"Şahin 1, iyi uçuşlar."</p>

  <p class="calibre22">Aslında onun da içi rahat değildi. Sağ elindeki levyeyi sola doğru eğip helikopteri neredeyse yana yatırdı. Kafasını geriye doğru çevirip arkadaki teknisyen astsubaya <span class="calibre7">baktı. Teknisyen ayakta, helikopterin tavanındaki tutamaklara iki eliyle birden asılmış, düşmemek için kendini zor tutuyordu. Helikopterin iç telsizinden seslendi: "Arif, iyi misin?"</span></p>

  <p class="calibre22">"İyiyim komutanım. Silahı kurayım mı?"</p>

  <p class="calibre22">"Kur bakalım koçum. Kapıyı da aç. Bana bak, çelik yeleği giy bu sefer."</p>

  <p class="calibre22">"Anlaşıldı komutanım."</p>

  <p class="calibre22">Sol eliyle kavradığı kolektifi çevirdi. Motora güç verdiği ve helikopterin hızının gittikçe arttığı sesinin değişmesinden anlaşılıyordu. Başını hiç çevirmeden ikinci pilotuyla konuşmaya başladı:</p>

  <p class="calibre22">"Sen de şu telsiz kod listesine baksana, Kaya kimmiş? Yine değiştirdiler hepsini." Otuz yaşlarına henüz varmamış, teğmen rütbesindeki ikinci pilot oldukça kısa boyluydu. Hatta karahavacılar içinde en kısa boylusu olduğu için sürekli espri konusu oluyordu. "Senin yüzünden sürekli koltuk ve pedal ayarlarını değiştirmek zorunda kalıyoruz," diyorlardı. Sol bacağından çıkardığı kod listesinin sayfalarını karıştırmaya başladı. "Komutanım buldum. Tayfun Yüzbaşımmış."</p>

  <p class="calibre22">Yüzü bir an için dondu. Dudaklarında hafif bir gülümseme belirdi. Sonra helikopterin burnunu biraz daha yere yatırıp aniden dalışa geçti. Sergilat bloğunun eteklerindeki tepelerin arasına dalmışlardı. Yüzlerce metrelik yarların arasından adeta toprağı yalayarak uçuyorlardı. İkinci pilotun yüzü gerilmişti. Komutanını ikaz etme gereği duydu. Gözleri irtifa göstergesinde, dudakları titreyerek konuştu: "Komutanım. Yer artı yirmi uçuyoruz!"</p>

  <p class="calibre22">"Bazıları yer eksi iki olmak üzere. Biri de benim arkadaşım."</p>

  <p class="calibre22">"Komutanım, karayolunu takiben gidersek daha çabuk varırız. Vadiye girelim mi?" "Aferin teğmen. Siciline 'baskı altında kafası çalışıyor' diye yazacağım."</p>

  <p class="calibre22">Ani bir sağa dönüş yaptı. İki küçük tepenin üstünden neredeyse yere beş metre mesafe kala geçiyordu. Arif Astsubay, helikopter yere paralel konuma gelince, iki pilotun hemen arkasındaki boşluğa diz çöküp araziyi seyretmeye başlamıştı. Helikopterin açık kapısından giren rüzgâr tavandan aşağıya sarkan iç telsiz kablolarını sallıyordu. Helikopterin vadinin solunda kalan sırta doğru hızla yaklaştığını görünce tekrar kalkıp ayaklarını dengeli bir şekilde açtı. Elleriyle helikopterin tavanında uygun yerlerden tutundu. Helikopter tepelere yanaşıyor ama bir türlü yavaşlamıyordu. <span class="calibre19">Bunlar manyak!</span> dedi içinden. Seyretmemeyi tercih edip geriye döndü, iki adım gittikten sonra soldaki açık kapıdan dışarı, yanlarında akan toprağa bakmaya başladı. Helikopter, olduğu gibi sol tarafına yattığı için tüm vücudu ile yere paralel duruma gelmişti. Tam bu sırada helikopterin içinde bir 'çat' sesi duydu. Ya da duyduğunu sandı. Başını pilotlara doğru çevirip baktı. İkisi de önlerindeki vadiye dalmışlardı. İki eli de tavanda asılıydı. Telsizin düğmesine basıp konuşabilmek için helikopterin konumunun düzelmesi gerekiyordu.</p>

  <p class="calibre22">İkinci 'çat' sesiyle irkilmişti. Gözlerini tekrar yere çevirdi, araziyi taramaya çalıştı ama bu hızda bir şeyi seçebilmesi imkânsızdı. Ne kadar yüksek sesle bağırsa da duyulmayacağını gayet iyi biliyordu. <span class="calibre19">Hem de bu süratte!</span> dedi kendi kendine. Helikopter düzelmeye başlayınca, sağ elini telsizin mandalına uzatıp bastı: "Komutanım, vurulduk!"</p>

  <p class="calibre22">'Ses içerden geldi,' diye düşündü. Karşıdan bir yanıt gelmeyince bu kez bağırdı: "Vurulduk, vurulduk. Manevra yapın!"</p>

  <p class="calibre22">Helikopter tamamıyla yere paralel hale geldiğinde, bir yandan gözleriyle helikopterin içini tarıyor, diğer yandan pilotlara sesleniyordu. Sol eli hâlâ tavandaydı.</p>

  <p class="calibre22">"Komutanım, isabet aldık!"</p>

  <p class="calibre22">"Duymuyorlar," dedi kendi kendine. Tavana tutuna tutuna pilotlara kadar yanaştı. Şahin l'in omzuna vurdu. Kaskına yanaşıp bağırmaya başladı:</p>

  <p class="calibre22">"Vurulduk, vurulduk. Sağa manevra yapın."</p>

  <p class="calibre22">Helikopter bir anda sağ tarafa yatıp sırt hattından uzaklaşmaya başlamıştı. Teğmen de dehşet dolu gözlerle helikopterin içinde arka tarafı kontrol etmeye çalışıyordu. Arif bir-iki adım geri gidip helikopterin açık kapısından dışarı sarkmaya karar verdi. Bu sırada helikopterin tavanından sarkan kablolardan biri eline düşüvermişti. Sol eliyle tavana tutunurken sağ eliyle kulaklığının kablosunu yokladı. Kablonun, başının hemen yanından parçalanmış ucu eline gelince, gözleri büyümüştü. "Allah belanızı versin," dedi kendi kendine. Helikopterin tavanını yoklamaya başladı. Herhangi bir farklılık görememişti. Bir ara gözü, hâlâ kapalı duran sağ kapıya kayınca camdaki mermi deliğini fark etti. "Burası çıkış deliği," dedi. Kapıya yaklaşıp işaret parmağını sokup çıkarttı. Başını pilotlara doğru çevirince, ikisiyle de yüz yüze gelmişti. Pilotlar geriye dönmüş ona bakıyordu. Belli belirsiz gülümsedi. Şahin 1, eliyle yanma çağırdı:</p>

  <p class="calibre22">"Arif, bak bakayım, başka bir yerde var mı? Göstergelerde sorun görünmüyor."</p>

  <p class="calibre22">"İki mermi isabet etti komutanım. Diğerine bakacağım."</p>

  <p class="calibre22">"Telsizini de değiştir."</p>

  <p class="calibre22">Arif sağ elinin başparmağıyla 'tamam' işareti yapıp geriye döndü. Teğmen hızlı hızlı nefes alıyordu. Şahin 1 ise aynı serinkanlılıkla sakızını çiğnemeye devam diyor, sırayla önce göstergelere bakıyor, ardından önündeki araziyi kontrol ediyordu. Başını çevirip ikinci pilota baktı. Sonra tekrar önüne döndü.</p>

  <p class="calibre22">"Teğmen, nerdeyiz biz?"</p>

  <p class="calibre22">"Komutanım, biraz doğuya açıldık."</p>

  <p class="calibre22">Hissettirmek istemese de sesinin titrediğini fark etmişti.</p>

  <p class="calibre22">"Haritadan ateş yediğimiz yerin kodunu bul bakayım."</p>

  <p class="calibre22">Teğmen, pantolonunun yanındaki fermuarı açıp haritasını çıkarttı, dizlerinin üzerine koydu. Başını kaldırıp önce soluna, sonra karşıdaki tepelere baktı. İşaret parmağını haritanın üzerinde gezdirip konuştu:</p>

  <p class="calibre22">"26Z8 komutanım. Yaklaşık olarak burda."</p>

  <p class="calibre22">"Yol nerde?"</p>

  <p class="calibre22">"Komutanım, karşıdaki ağaçlığın arkasında."</p>

  <p class="calibre22">Şahin 1, telsizle tugay karargâhını aramaya karar verdi.</p>

  <p class="calibre22">"Tuna, Şahin 1!"</p>

  <p class="calibre22">"Şahin 1, Tuna Merkez."</p>

  <p class="calibre22">"Tuna'yı telsiz başına alır mısın?"</p>

  <p class="calibre22">Cevap hemen gelmişti: "Şahin 1, Tuna sizi dinliyor."</p>

  <p class="calibre22">"Tuna, Şahin 1! 26Z8'de ateş yedik. Vukuatımız yok. Hedef bölgeye intikale devam ediyoruz. Tekrar ediyorum. 26Z8 bölgesinde ateş yedik."</p>

  <p class="calibre22">"Anlaşıldı Şahin 1. Geçmiş olsun. Sen bir an önce Kaya'ya yetiş. O herifler için <span class="calibre19">ayrıca</span> tedbir alırız."</p>

  <p class="calibre22">"Mutabık Tuna."</p>

  <p class="calibre22">Dev meşe ağaçlarının üstünden geçer geçmez stabilize karayolu karşılarına çıkmıştı. Yine ani bir dönüşle helikopter bu kez sola yattı ve yolun üzerinden adeta kayarak gitmeye başladılar. Helikopter yolun ileride viraj yaptığı yerden vadiye girecekti. İkinci pilot, komutanının hız kesmesini boşuna beklemişti. Aynı hızla vadiye daldılar ve beş yüz metre kadar ileride, peşinde toz bulutu bırakarak son hızla kendilerine doğru gelmekte olan bir kamyoneti fark ettiler. Birinci pilot levyeyi biraz kendine doğru çekince helikopter hızla yükseldi. Kırmızı renkli eski model kamyonetin üzerinden hızla geçtiler. Pedalların altındaki camdan baktı pilotlar. İçindeki şoförün bir yandan başını eğdiği, bir yandan da helikopteri takip ettiğini görmüştü ikisi de. Bir an için göz göze geldiler kamyonetteki on yedi-on sekiz yaşlarındaki gençle... Korkmuştu. Hem de çok...</p>

  <h1 class="calibre21" id="sigil_toc_id_6">Kırmızı Kamyonet</h1>

  <p class="calibre22">5 Mayıs 1993 - 07:40</p>

  <p class="calibre22">Helikopterin rüzgârından kamyonetin sallandığını hissetmişti. Yukarı doğru bakarken bir an gözünü güneş aldı. Yoldan çıkan kamyonetini, direksiyonu zorlukla düzelterek eski haline getirdi. Kan ter içindeydi. Tüm gece boyunca bir dakika bile kapanmamış gözleri korku ve endişeyle yola yapışmıştı. Yorgun bacakları titriyordu. Özellikle gaz pedalındaki sağ bacağının titremesini bir türlü durduramıyordu. Sağ eliyle dizine bastırmaya başladı. Uzun süredir böylesine zorlamadığı arabasının motorundan kulakları sağır eden bir ses yükseliyordu. Silindirler delirmiş gibi çalışıyor, araba girdiği en küçük çukuru bile içindekine ve arkadaki meyve kasalarına hissettiriyordu. Aynadan, helikopterin kanyonun ucunda kaybolduğunu gördü. Sola doğru dönen viraja hızla girince bir kez daha yolun dışına çıktı. Kasaların üstündeki meyvelerden birkaçı yola savrulmuştu. Frene basıp vites küçültünce motordan çok daha yüksek bir hırıltı gelmeye başlamıştı.</p>

  <p class="calibre22">'Şimdi patlar bu lanet!'</p>

  <p class="calibre22">Biraz ilerleyince tekrar dördüncü vitese aldı. Eli, tespih geçirilmiş vites kolunda kalmıştı. Aniden karşısına çıkan irice bir kayanın üstünden geçti. Ama olan olmuş, büyük bir sarsıntı ile yana savrulmuştu. Kamyonet sol öne doğru çekmeye başlayınca direksiyona zorlukla hakim oldu. Birden frene bastı ve vitesi yine zar zor boşa aldı. Aracı yolun kenarına çekti. Hızla dışarı çıktı. Kamyonetinin arkasından takip eden toz bulutu hâlâ dağılmamıştı. Koşarak sol ön lastiğin yanma gitti. Her tarafı yıpranmış lastiğin neredeyse boydan boya varıldığını, jantın da kısmen eğildiğini görünce okkalı bir küfür salladı. Başını kaldırıp kanyonun girişine doğru bakmaya başladı. Motorun gürültüsü kesilince silah seslerinin daha net duyulduğunu fark etti. Seri atış yapan tüfeklere arada sırada tok roket ve el bombası sesleri karışıyordu.</p>

  <p class="calibre22">Birden büyük bir patlama sesiyle irkildi. Hemen kamyonetin açık duran kapısına asıldı ve aracına atladı. Kontak anahtarını çevirip hiç beklemeden gaza bastı. Artık direksiyona abanmış halde, sürekli sağa doğru döndüre döndüre ilerliyordu. Ve hâlâ gaz pedalına sonuna kadar basıyordu. Yeşil gözleri kocaman olmuştu.</p>

  <p class="calibre22">"Allah belanızı vere! Allah belanızı vere!"</p>

  <h1 class="calibre21" id="sigil_toc_id_7">Köksüzlük Duygusu</h1>

  <p class="calibre22">5 Mayıs 1993 - 07:50</p>

  <p class="calibre22">"Alınyazımiz aha buraya yazılmıştir gurban," derken, direksiyona neredeyse hiç dokunmayan sağ eliyle alnını gösteriyordu. Sol elini direksiyon simidinin en üstünden tutmuş, bir sağa bir sola çeviriyor, araç da bu komutlara uyarak dümdüz yolda adeta geziyordu. Ufuk, arka koltukların ortasında oturmuş, iki koluyla da ön koltuklara yaslanmış, bir yandan yolu seyrediyor, diğer yandan taksi şoförünü dinliyordu.</p>

  <p class="calibre22">"Ya şu direksiyonu düz tutsana."</p>

  <p class="calibre22">"Korkmayasın gurban. Yolu biliy bu araba. Ezber etmiştir."</p>

  <p class="calibre22">Diyarbakır'dan çıkalı henüz on dakika olmuştu. Ama şoför tüm aile şeceresini, her birinin geçirdiği hastalıkları bir bir anlatmış, yaşanan olaylara ilişkin tespitlerini sıralamış ve hatta çözümler bile bulmuştu. <span class="calibre19">Daha arabayı doğru dürüst kullanmayı bilmiyorsun, bir de cumhurbaşkanlığına soyunuyorsun,</span> dedi içinden.</p>

  <p class="calibre22">"Peki senin alnında ne yazıyor?"</p>

  <p class="calibre22">"Gurban, sen benimle eğleniysen?"</p>

  <p class="calibre22">Kısa bir sessizlikten sonra bir nefes alıp devam etti:</p>

  <p class="calibre22">"Bak gurban, zamanın evvelinde bizim Diyerbekir'de adamın biri mezarlıktan geçiymiş. Bakiy ki bir mezarın yanında yerde bir kafatası duriy. 'Eney!' diyiy, 'bu kafa burda ne ariy ki?' Aliy eline, merak da var ya, eviriy çeviriy. O yanı, bu yanı bakiy. Bir de ne göriy, aha tam da alnının ortasında eski yazı. Torpağını temizliy, okuyiy yazıyı. Kafanın ortasında, 'Bu başıma daha neler gelecak?' deyiymiş." Ufuk'un canı sıkılmıştı. Daha çok yolu vardı ve bu tek taraflı sohbet biteceğe benzemiyordu. Zaten ömrü de soru sorup insanları dinlemekle geçmişti. Ama tam da şu anda, hiç de 'gastecilik' yapacak halde olmadığını düşünüyordu. Geriye yaslandı, başını çevirip yolun sağında akan manzaraya daldı. Şoförün aynadan bakan gözlerini görmemişti.</p>

  <p class="calibre22">"Merak bu ya, aliy eline kafayı, 'şeyhin kafası' diye atiy torbasına, eve getiriy. Sonra kafayı sandığa koyiy. Karısına da diyiy ki: 'Çarşıda işim vardır. Aman diyim bu sandığı açmayasın.' Ama merak bu ya, karısı dayanamiy. Gidiy açiy sandığı, aliy eline kafatasmı. 'Ulee!' diyiy. 'Bizimkinin beriki zamanından gahbelerinden birinindir. Anlamışam, kavga etmişler, sonra da aha bizim herif bu avradı kesmiş.'" Gazeteci şoförün anlattığı hikâyeden çok, konuşma tarzını sevmeye başlamıştı. Altmış yaşlarındaki yuvarlak yüzlü, kalın kaşlı, kalın kısa bıyıklı şoförünü artık can kulağıyla dinliyordu.</p>

  <p class="calibre22">"Sonunu merak ediysin değil mi gurban?"</p>

  <p class="calibre22">Ufuk bu imalı ve alaycı soruya cevap vermek istemedi. Öne doğru yaslanıp dinlemeye devam etti.</p>

  <p class="calibre22">"Karı hırslaniy. Aliy kafatasını ateşin altına koyiy. Hemi hepsi de kül oliy. Karı yine dayanamiy, topliy küllerini, götüriy pok çukuruna atiy."</p>

  <p class="calibre22">Sabahın köründe, bir kafatasının yakılıp tuvalet çukuruna atıldığı bir hikâyeyi dinliyor olmak gazeteciyi iyice uyandırmıştı. Gülümsedi. Şoför bunu kaçırmadı.</p>

  <p class="calibre22">"Bak hele gurban. Öldüğünde, toprak atiyler yüzüne, kafatanı kül edip pok çukuruna da atiyler ama aha yine de bu kafaya gelecekleri bilemiysin... Dedim ya, işte aha burda yazılidir."</p>

  <p class="calibre22">Sözünü tamamlarken şap diye alnına vurmuştu.</p>

  <p class="calibre22">"Nerden de bulursunuz bunları?" diye mırıldandı.</p>

  <p class="calibre22">"Anlayamadım gurban afedersin."</p>

  <p class="calibre22">"Boş ver beni. Sen önüne bak, sağda arama var."</p>

  <p class="calibre22">"Aha da başladık yine. Bıktık be gurban, valla bıktık."</p>

  <p class="calibre22">Ufuk, sırtını yaslayıp kimliklerini çıkartmak için yanındaki el çantasını karıştırmaya başlamıştı. Şoför de torpido gözüne uzanmış, ruhsatını, nüfus cüzdanını hazırlamıştı. Araba askerlerin el kol işaretleri ile yolun dışına çıktı ve araması henüz biten bir kamyonun hemen arkasında durdu. Aracın içini süzen askerlerden biri arka cama doğru eğildi. Sadece yüzünü açıkta bırakan yağmurluğunun arasından, camını yarıya kadar indiren gazeteciye kibarca sordu:</p>

  <p class="calibre22">"Kimliklerinizi alabilir miyim?"</p>

  <p class="calibre22">Ufuk önce kendi kimliğini uzattı, ardından şoförün kimliğini de alıp askere verdi. "Nereye yolculuk?"</p>

  <p class="calibre22">"Hakkâri'ye."</p>

  <p class="calibre22">"Sigortacı mısınız?"</p>

  <p class="calibre22">"Hayır."</p>

  <p class="calibre22">"Necisiniz o zaman?"</p>

  <p class="calibre22">"Gasteciyim."</p>

  <p class="calibre22">"Hangisi?"</p>

  <p class="calibre22">"Serbest çalışıyorum."</p>

  <p class="calibre22">"O nasıl oluyor abi?"</p>

  <p class="calibre22">"Boş ver, anlatması uzun. Benim Genelkurmay'dan iznim var."</p>

  <p class="calibre22">El çantasından izin kâğıdını çıkardı, askere uzattı. Asker elindeki resmî kâğıttan pek bir şey anlamamış olmalı ki, "Abi siz aracı şuraya çekin bir dakika," dedi ve biraz ilerideki çadırın girişine çektiği bir sandalyede kaykılarak oturan komutanına doğru yürümeye başladı.</p>

  <p class="calibre22">"Gurban, valla sen o kâğıdı gösterirsen her bir yerde, akşamı zor buluruk, ona göre." Şoförün uyarısına hak vermişti. Ama güneş gözlükleri ile etrafı seyreden subay kâğıda şöyle bir bakmış ve askerle geri göndermişti. Kâğıdı ve kimlikleri alırken askere, "İyi nöbetler," dedi. Asker de, "Dikkatli olun abi, karanlığa kalmayın," diye yanıtladı. Sonra da ekledi:</p>

  <p class="calibre22">"Abi ben de Demircili'yim."</p>

  <p class="calibre22">Ufuk boş gözlerle bakınca devam etti:</p>

  <p class="calibre22">"Kafa kâğıdında gördüm. Simavlı'ymışın. Ben Demircili'yim. Aslında bizi de Kütahya'ya bağlayacaklarmış da olmamış. Yoksa Manisa nere, Demirci nere değil mi?"</p>

  <p class="calibre22">Tam bir şeyler söyleyecekti ki çadırın önünde oturan subayın, "Tahiiir!" diye bağırmasıyla zıpladı. "Hadi bakalım, bekleme yapmayın burada," dedi sertçe, eliyle yolu göstererek. Şoför arabayı çalıştırırken söylenip duruyordu.</p>

  <p class="calibre22">"Bekleme yapmayacakmışık? Ula bizi sen lafa tutiydin ya... "</p>

  <p class="calibre22">Evet Simavlı'ydı. Ama ne Simav'ı ne de Demirci'yi biliyordu. Ana kucağındaki sayılmazsa, hiç gitmediği, görmediği, ama 'kafa kâğıdı'nda yazdığı kadarıyla Simavlı'ydı. Kütahya'ya sadece bir kere, bir haber için gittiğini hatırlıyordu. O küçük Anadolu şehrinin memleketi olduğu da, zaten İstanbul'a döndükten sonra aklına gelmişti. Bu 'köksüzlük duygusu' arada sırada rahatsız ederdi onu. Bazılarının geniş aile çevresi içinde yaşamalarına imrenir, kıskanır gibi olurdu ama bu da pek fazla sürmezdi. Avukat babasını kaybettikten sonra, annesi Nil Hanım tüm dünya ile ilişkisini kesmiş, Simav'da kalan az sayıdaki akrabanın ona göre 'anlamsız, saçma ve göstermelik sevgi ifadeleri'nden uzak kalmayı tercih etmişti: "Hayattayken ne faydalan dokundu ki?" diye kapatıverirdi konuyu.</p>

  <p class="calibre22">"Sen yetersin bana!"</p>

  <p class="calibre22">"Ne o gurban, düşüniysin?"</p>

  <p class="calibre22">Ufuk yine cevap vermedi. Şoför de omuz silkip yola daldı. Bir süre böyle sessizce devam ettiler. Gazeteci başını cama dayamış dışarıyı seyrediyor, bir yandan İstanbul'u düşünüyordu. <span class="calibre19">Şimdi Bebek'e inip bir işkembe çorbası içmek vardı,</span> diye geçirdi içinden. <span class="calibre19">Ulan ben ne vereceğim bu salaklara şimdi?</span> sorusuna yine kendi cevap verdi: <span class="calibre19">S...tir et, zaten ne yazarsam mal bulmuş gibi atlayacaklar.</span></p>

  <p class="calibre22">Aracın yavaşlaması ile koltukların ortasına yanaştı ve ön tarafı görmeye çalıştı.</p>

  <p class="calibre22">Yolun kenarında bir kalabalık vardı. Biraz daha yaklaşınca hâlâ üzerinden dumanlar çıkan, neredeyse her tarafı yanmış bir kamyonu fark ettiler. Kalabalığın yanından yavaş yavaş geçtiler. Askerler, cipler, askeri araçlar etrafa yayılmıştı. İki itfaiye aracı da su sıkmayı sürdürüyordu. Kamyonun şoförü olduğu anlaşılan adam biraz ötede, buralara özgü bir şekilde yere çömelmiş, yüzü ellerinin arasında, kamyonunun kalıntılarını seyrediyordu. Yolun tam ortasında ellerini beline koymuş bir subay, geçen arabaların içindekileri rahatsız edici bakışları ile süzüyordu. Yavaş yavaş kamyondan uzaklaşırken, Ufuk arkasını dönüp bakmaya devam etti. Subay da aracı uzun uzun takip etmişti.</p>

  <p class="calibre22">"Ne biçim gastecisin gurban sen, resim çekmiysen ya?"</p>

  <p class="calibre22">"Filmim yok."</p>

  <p class="calibre22">"Tüh garibana. Şimdi artık bedavaya çalışiy."</p>

  <p class="calibre22">"Hı?"</p>

  <p class="calibre22">"Kamyoncuyu diyim... Şimdi yaktılar ya adamın teknesini. Şerefsiz ağa, kamyonun paralarını na bu garibandan kesiy artık."</p>

  <p class="calibre22">"Neden yaktılar şimdi bu kamyonu?"</p>

  <p class="calibre22">"Ne olacak, parayı az vermiştir. Geciktirmiştir, nedir? PKK acımiy gurban."</p>

  <p class="calibre22">"Sen de veriyor musun?"</p>

  <p class="calibre22">Şoför sorusunu duymazdan mı gelmişti, yoksa yanlarından birbiri peşi sıra hızla geçen tankların gürültüsünden duymamış mıydı, bunu tam çözemedi.</p>

  <h1 class="calibre21" id="sigil_toc_id_8"><span class="calibre23">"Fotoğraflarını Getireceksin!</span></h1>

  <p class="calibre22"><span class="calibre24">5 Mayıs 1993 - 08:15</span></p>

  <p class="calibre22">"Kaya, Tuna!"</p>

  <p class="calibre22">"Kaya, dinlemede."</p>

  <p class="calibre22">"Seninkiler yolda. Hedef tarifine hazır mısın?"</p>

  <p class="calibre22">Tayfun, bulundukları çukurun sağına soluna birkaç mermi gelince, iyice sinip öyle konuşmaya karar vermişti. Bir yandan da tüfeğindeki mermileri kontrol etmeye çalışıyordu.</p>

  <p class="calibre22">"Hazırım."</p>

  <p class="calibre22">"Misafirini de almaya geliyorlar. Uygun yer açabilecek misin?"</p>

  <p class="calibre22">"Olumsuz Tuna. Henüz bulunduğumuz yerden çıkamadık. Bana on-on beş dakika lazım."</p>

  <p class="calibre22">"Anlaşıldı. Senin karşındakiler tepeci. Büyük grup Köseçınar' da. Ordan haber alamıyoruz. Fazla oyalanmadan köye yetişmelisin. Başka bir ekip yolladım, ama en yakın sensin."</p>

  <p class="calibre22">"Anlaşıldı Tuna."</p>

  <p class="calibre22">Şarjöründe yeteri kadar mermi olduğunu düşünüp tekrar çukurluğun kenarına doğru süründü. Başını dışarı çıkartıp roketçilere bakmaya çalıştı. Mevzinin birden birbiri ardına patlamalarla havaya uçtuğunu görünce yüzünde belli belirsiz bir gülümseme oluştu.</p>

  <p class="calibre22">"Kaya 1, sen misin o?"</p>

  <p class="calibre22">"Doğrudur Kaya. Ama ben bir tane atmıştım, herhalde herifin üzerindekiler de patladı."</p>

  <p class="calibre22">"Aferin koçum. Kanasçıya dikkat edin. Yerinizi değiştirin hemen."</p>

  <p class="calibre22">Askerleri, roket mevzisine durmadan mermi yağdırıyordu. Biraz daha doğruldu, gözleri ile etrafı taradı, kanasçıyı bulmaya çalıştı. Ateş eden bazı askerlerinin hâlâ açıkta olduklarını görünce, kollarıyla geriye doğru gitmelerini işaret etti. Çömelerek koşan birine, "Sürünerek, sürünerek!" diye bağırdı. Tekrar önüne döndüğünde karşıdan herhangi bir ateş gelmediğini fark etti. Ama emin olamıyordu. Erdal'ın telsizden yaptığı çağrısına cevap verdi:</p>

  <p class="calibre22">"Dinliyorum Kaya 2!"</p>

  <p class="calibre22">"Kanasçıyı gördüm."</p>

  <p class="calibre22">"Nerdesin sen?"</p>

  <p class="calibre22">"Soldaki kayalıkların üstündeyim. Komutanım iki yerde kanasçı var."</p>

  <p class="calibre22">"Yerlerini tarif et bana."</p>

  <p class="calibre22">Bir süre telsizden ses gelmeyince sinirlendi:</p>

  <p class="calibre22">"Hadi Erdal, nerde şu herifler?"</p>

  <p class="calibre22">Dayanamayıp tekrar çağrı yaptı:</p>

  <p class="calibre22">"Kaya 2, orda mısın?"</p>

  <p class="calibre22">"Evet. Bir dakika... Karşımdaki uzun sırt hattının ortasına doğru bakın."</p>

  <p class="calibre22">"Nerde kardeşim? Bir şeyler söyle."</p>

  <p class="calibre22">"Komutanım, adamın biri kayaların solunda, diğeri yirmi metre kadar ileride. Kayaların patikaya bakan tarafında, aşağıda sarı otlar var."</p>

  <p class="calibre22">"Kaya, ben birini gördüm."</p>

  <p class="calibre22">"Kaya 1, sen bekle beni biraz."</p>

  <p class="calibre22">Tayfun'un gözleri kamaşmışü. İyice kıstıktan sonra, "Kaya, diğerini de gördüm," dedi. "Tamam, Kaya l'le birlikte ateş açacaksınız. Acele edin. Bizim burdan çıkmamız lazım. Komutumla başlayacaksınız."</p>

  <p class="calibre22">Tayfun tekrar geriye dönüp tek tük etrafa dağılmış adamlarının yerlerine iyice baktı. Kendi gideceği yeri tespit etti. Sonra telsizi ağzına götürüp, "Hazır mısınız?" diye sordu. Timlerden gelen, "Hazırız," yanıtının ardından, "Şimdi!" diye bağırdı. Ortalık cehenneme dönmüştü. Habercisini omzundan tuttuğu gibi bulundukları çukurun dışına itekledi. Ardından kendisi de sıçrayıp koşmaya başladı. Topuklarının dibine düşen iki mermi, kanasçının yerinin hâlâ sağlam olduğunu gösteriyordu. Askerlerinin hemen hepsi kanyonun girişine ulaşmıştı. Kendisi de iki insan boyundaki bir kayanın arkasına atlamıştı. Ramazan ve Puik'i buradan daha rahat görebiliyordu. İkisi de kımıldamadan yatıyordu. İki timin açtıkları tüfek ateşinin yoğunluğu azalmış, sıra roketler ve bombaatarlara gelmişti. Tek tük mermi seslerinin arasından duyulan gür patlamalar kanyonun duvarlarında yankılanıyordu. Sırtını kayaya yaslayıp tekrar telsizi ağzına götürdü. Nefes nefeseydi.</p>

  <p class="calibre22">"Timler ateş kessin!"</p>

  <p class="calibre22">Bir süre daha devam eden silah sesleri yavaşça azaldı ve sonunda kanyonu büyük bir sess<span class="calibre25">izlik</span>, kapladı. Sanki birkaç saniye öncesi hiç yaşanmamıştı. Başını yavaşça kanyonun çıkışına doğru uzatıp patikaya baktı. Ramazan'la Puik'i gördü yine. Sonra PKK'lıların ateş açtıkları sırtı inceledi. Az önce havaya uçan roket mevzisinden hâlâ ince bir duman çıkıyordu. Sessizlik kulaklara iyice dolunca bir yaralının derinden gelen inleme sesini duydu.</p>

  <p class="calibre22">"Kaya 1 ve 2, yaralı mı var?"</p>

  <p class="calibre22">"Kaya, Kaya 1. Doğrudur. Kanasçılardan birini görüyorum. Aşağıya düştü. Yaşıyor galiba. Gideyim mi?"</p>

  <p class="calibre22">"Hayır. Kaya 2, senin tarafta ne var?"</p>

  <p class="calibre22">"Mevziyi alt üst ettik komutanım."</p>

  <p class="calibre22">"İyi gözetleyin. Kimse ayağa kalkmasın."</p>

  <p class="calibre22">Nefes alışverişi normale dönmüştü. Tekrar büyük kayanın, kanyonun çıkışından görülemeyen kısmına geçti. Uzaktan helikopter sesi geliyordu. Habercisi gözlerini dikmiş kendisine bakıyordu.</p>

  <p class="calibre22">"Ne bakıyorsun oğlum?"</p>

  <p class="calibre22">"Hiç komutanım, öylesine."</p>

  <p class="calibre22">Tam bir şeyler söyleyecekti ki tek el silah sesiyle irkildi. Telsizi dudaklarına götürdü. Sinirli bir sesle bağırdı:</p>

  <p class="calibre22">"Beyler, şu şerefsizi bulun artık. Kanasçıyı susturamazsak, Ramazan'ı gönderemeyeceğiz. Elinizi çabuk tutun. Kaya 2! Sen de bir unsurunu geriye yolla. Misafirleri almaya geliyorlar. Onları karşılasın."</p>

  <p class="calibre22">"Anlaşıldı Kaya."</p>

  <p class="calibre22">Telsizi yere bıraktı, sırtını kayaya yaslayıp oturdu. Ali, komutanının kanlanmış telsizini siliyordu. Tayfun ellerinin de kan içinde olduğunu fark etmişti.</p>

  <p class="calibre22">"Komutanım, su dökeyim," dedi. Cevap vermedi Tayfun, sadece uzattı. Sol eliyle mataradan döktüğü suyla komutanının ellerindeki kanı temizlemeye çalıştı. Ama pek de işe yaramadığını görünce, "Böyle olmayacak," dedi. Tayfun da suyla birlikte akıp toprağa bulaşan kandan gözlerini kaldırıp telsize uzandı. Kobra pilotu Tayfun'u arıyordu.</p>

  <p class="calibre22">"Kaya, Kobra 1!"</p>

  <p class="calibre22">"Kobra 1, Kaya. Dinlemedeyim." "Mevkiiniz?"</p>

  <p class="calibre22">Tayfun, ayağa kalktı. Sırtını yasladığı kayadan bir-iki adım uzaklaşıp gözleriyle havayı taramaya başladı. İki helikopteri havada görünce çevresini incelemeye başladı. Arazide havadan görülebilecek belirgin bir yer arıyordu. <span class="calibre19">Yine başladı bu.</span> Bir yandan da sol eliyle sağ kaşına bastırıyordu.</p>

  <p class="calibre22">"Kobra 1! On iki istikametinde bin beş yüz metre.'Kanyonun girişindeyiz. Kanyonun sonunda sola devam eden sırt hattında bir kanasçı kaldı."</p>

  <p class="calibre22">"Anlaşıldı Kaya. Bölgeye bakacağım biraz."</p>

  <p class="calibre22">Telsizi sol üst göğüs cebine yerleştirdi. Kayanın yanına çıkıp tekrar kaya duvarların arasından ufukta görünen sırt hattına baktı. Telsizi cebindeyken mandalına basıp konuşmaya başladı:</p>

  <p class="calibre22">"Beyler! Hâlâ bulamadınız mı şu herifi?"</p>

  <p class="calibre22">"Olumsuz Kaya."</p>

  <p class="calibre22">"Kaya, Kayal, burdan sadece düşen kanasçıyı görüyorum."</p>

  <p class="calibre22">"Kaçış istikametini gözetleyin. O aşağılık adamı kaçırmayın!"</p>

  <p class="calibre22">İki helikopter, tam üstlerinden geçerken telsizden de çağrı yapmıştı pilot:</p>

  <p class="calibre22">"Kaya, Kobra <span class="calibre24">1.</span> Hedefi anladım ama bir hareket tespit edemedim. Adamlarınızı da görüyorum. Bir numara hat aldı. Hedefe giriyoruz."</p>

  <p class="calibre22">"Anlaşıldı Kobra 1... Kaya 1 ve Kaya 2, yağmur başlıyor. Adamlarınıza sahip olun." Telsizi iyice cebine yerleştirdi. Geriye döndü.</p>

  <p class="calibre22">"Ali, senin şu tüfeği ver bakayım."</p>

  <p class="calibre22">'Bir gün lazım olur' diye, Ali'nin tüfeğini keskin nişancı dürbünü ile sıfırlamıştı. Tüfeği eline aldı, kayanın hemen dibine yattı. Gözetlemeye başladı. Kanyonun soldaki duvarını oluşturan kayalıkların üzerindeki adamlarını gördü. Dürbünü aşağıya doğru kaydırdı. Patikanın sonunda yükselen sırt hattını inceledi uzun uzun. Az önce ölüm yağdırdıkları mevzileri ancak şimdi fark edebilmişti. Kayaların arasından kırmızı bir poşu sarkıyordu. Dürbünü sağ tarafa doğru kaydırdı. Tam bu sırada Kobralardan biri PKK mevzilerine mermi yağdırmaya başlamıştı.</p>

  <p class="calibre22">Tayfun birden ayağa kalkıp kanyonun solundaki kaya duvara doğru koşmaya başladı. Habercisine, "Sen burda kal!" diye bağırıyordu. Kobra ateşinin koruması altında boşluğu geçip duvara yaslandı. Bir hamle ile kayaların basamak yaptığı bir metrelik boşluğa zıpladı. Kanlı sağ eliyle taşların arasında bitmiş bir meşe dalına tutunup kendisini yukarıya doğru çekti. Ayaklarının altından taşlar yuvarlanıyordu. Başını çevirip önce aşağıya, sonra Ramazan'a ve Puik'e baktı. Sonra da meşelik tepeye. Tamamen açıkta olduğunu anlayınca, tüfeği sırtına geçirip elleriyle kaya kovuklarını da kullanarak tırmanmaya devam etti. Nefes nefeseydi. Bir ara başını kaldırdığında helikopteri karşılamak için gelen askerlerle karşılaştı.</p>

  <p class="calibre22">"Sezai, aşağıda uygun bir yer var. Sisi hazırla. Ben de geliyorum şimdi," dedi. Unsur komutanı uzman çavuş hiç cevap vermeden inmeye devam etti.</p>

  <p class="calibre22">Tayfun daha fazla zirveye çıkmasına gerek olmadığını düşündü bir an için. Kaya bloğunun kanyonu gören yamacında ilerlemeye karar verdi. Bir yandan kesik kesik söyleniyordu. "Allah kahretsin... Lanet olsun... Burası açıkta... Zaman yok..." Kayalara, otlara, ağaçlara tutuna tutuna kanyonun çıkış hizasına kadar ulaştı. Burun delikleri hızla açılıp kapanıyordu. Alnındaki ter damlaları yüzündeki kanla karışıp <span class="calibre7">dudaklarına süzülüyordu.</span> <span class="calibre12">Bu kanın tuzu mu, terin tuzu mu?</span> <span class="calibre7">PKK mevzilerini görebileceği bir yer aradı.</span> <span class="calibre12">Peki bu benim kanım mı?..</span> <span class="calibre7">Eğildi, yavaş yavaş kayalara yaslandı. Sırtındaki tüfeği çıkardı. Başını kanyona doğru çevirip aşağıya baktı.</span> <span class="calibre12">En az </span><span class="calibre12">elli metre var burası.</span></p>

  <p class="calibre22">Ramazan'ı ve köpeğini gördü yine. ikinci helikopter de yükünü boşaltmaya başlamış, sırtlarda tozu dumana katıyordu. Kobranın 40 mm'lik mermileri, düştüğü yerdeki kayaları parçalayıp en az bir-iki metre yukarı sıçratıyordu. Yavaşça taşların arasındaki bir boşluğa uzandı. Tüfeği omzuna yerleştirip dürbünden izlemeye başladı. Artık her şey daha iyi görünüyor, mevziler daha net seçilebiliyordu. Sırt hattının arka tarafında devam eden kayalıklar doğal mevziler oluşturuyordu. Dürbünü yavaş yavaş geriye ve sağa doğru kaydırdı. <span class="calibre19">Nerde bu lanet poşu?</span> Küçük bir kayanın oyuk yaptığı yerde durdu. "Ben olsam, burda saklanırdım," dedi. Sol eliyle sağ gözünü ovuşturup tekrar dürbüne döndü. Her iki timin de bulundukları yerden bu oyuğu görmeleri mümkün değildi.</p>

  <p class="calibre22">Ve birden kanas keskin nişancı tüfeğinin uzun namlusunu fark etti. Sonra başını ve omuzlarını... Kobraların ateşinden korunmak için tüfeğini bacaklarının arasına sıkıştırmış, sırtını bir kayaya yaslamış, iki büklüm bir halde oturuyordu. Silahın emniyetini açtı. Tüfek sallanınca bir an için görüntüyü kaybetti. Kısa bir gezintiden sonra tekrar durdu. Kobralar bir sonraki saldırı için uzaklaşırken, hedef bölgesinde bir sessizlik oluşmuştu. Dürbünün ortasındaki artıyı PKK'lının tam göğsüne denk getirecek şekilde yavaş yavaş gezdirdi, işaret parmağını yavaş yavaş tetiğe dokundurmaya başlarken derin bir nefes aldı. Merminin kanyonda yankılanarak namludan çıkmasıyla, PKK'lının kaya oyuğunda önce sarsılıp ardından öne doğru düşmesi bir asır kadar sürmüştü sanki. Nefesini bıraktı. Tekrar derin bir nefes aldı, silahı yanındaki kayaya yasladı. Ellerini birleştirip yüzüne yasladı. Kan kokuyordu. Bir süre öylece kalakaldı. Gözleri açıktı. Sağ kaşı yine hareketlenmişti.</p>

  <p class="calibre22">Parmağındaki yüzüğün soğukluğunu yanağında hissetti. Dokuz yıldır taşıyordu bu küçük, sade, altın yüzüğü. Dokuz yılın toplasa toplasa üç yılını birlikte geçirebildikleri, dokuz aylık hamile Şebnem'i hatırladı. <span class="calibre19">Burada yaşadıklarımı anlatacak mıyım ona?</span></p>

  <p class="calibre22">Telsizle çağrı yapılınca düşüncelerinden sıyrıldı birden. "Komutanım, siz mi ateş ettiniz?"</p>

  <p class="calibre22">"Doğrudur Kaya 2. Sen dinlemede kal... Kobra 1, Kaya."</p>

  <p class="calibre22">"Devam edin Kaya."</p>

  <p class="calibre22">"Hedef bölgesi temiz."</p>

  <p class="calibre22">"Mutabık. Ateşi kesiyorum. Beş dakika kadar üstünüzdeyim."</p>

  <p class="calibre22">"Kobra 1. Sağ olun... Kaya 1, her iki tepeyi de emniyete al. Tuzağa dikkat et. Yaralı olabilir. Kaya 2, sen de adamlarını topla ve geriye gel. Misafirleri helikoptere teslim edeceksin."</p>

  <p class="calibre22">Yavaşça ayağa kalktı. Silahını eline aldı, kanyonun girişinde habercisini bıraktığı yere doğru yürümeye başladı. Helikopterin ineceği yeri açmak için çalışan askerlerin kırdıkları ağaç dallarının sesleri geliyordu. Üstlerinde dönmeye devam eden kobraların yanında, Ramazan'ı ve Puik'i götürmeye gelen Skorski'nin sesi de duyuluyordu.</p>

  <p class="calibre22">Kendini yorgun hissediyordu. İlk kez nişan alarak, görerek ve bilerek bir insanı vurmuştu. <span class="calibre19">Geberdi mi acaba?</span> Kayalıklardan aşağı neredeyse yuvarlanarak inecekti. Bir-iki kez sendeledi, boş eliyle bir ağaç dalına tutundu. Burayı nasıl olup da o kadar <span class="calibre7">çabuk çıktığına hayret etti. Kanyonun girişine indiğinde Skorski uzaktan görünüyordu. Uzman çavuş da sis yakmış, helikopteri yönlendirmek için hazırlanıyordu. Bir süre kaya duvarın ortasında, bir taşın üzerine oturup helikopteri seyretti. Telsizden, pilot ile Sezai Uzman Çavuş'un konuşmaları duyuluyordu:</span></p>

  <p class="calibre22">"Kaya 23, Şahin 1, bölge temiz mi?"</p>

  <p class="calibre22">"Doğrudur Şahin 1."</p>

  <p class="calibre22">"Kaç misafir var?"</p>

  <p class="calibre22">"Bir misafirimiz var Şahin 1."</p>

  <p class="calibre22">Tayfun başını çevirip yerde hareketsiz yatan Puik'e baktı. Telsizi yerinden çıkarmadan araya girdi.</p>

  <p class="calibre22">"Şahin 1, konuşan Kaya. Misafirimiz bir değil iki."</p>

  <p class="calibre22">"Anlaşıldı Kaya. Sen iyi misin?"</p>

  <p class="calibre22">Elini telsizden çekmişti ki son soruyla yeniden mandalına bastı:</p>

  <p class="calibre22">"Martı sen misin?"</p>

  <p class="calibre22">"Doğrudur Kaya. İstediğin bir şey var mı?"</p>

  <p class="calibre22">Bir süre öylece durdu. Telsizin mandalına bastı, bir şeyler söyleyecekti, vazgeçti. Mandalı bıraktı. Başını bacaklarının arasına doğru eğip telsizi dudaklarına yanaştırdı. Kısık bir sesle,</p>

  <p class="calibre22">"Zamanı geriye döndürebilir misin?" diyebildi.</p>

  <p class="calibre22">Helikopter kanyonun girişindeki boş düzlüğe inmek üzereydi. Bir süre telsizden yanıt gelmedi. İki eski, iki yakın arkadaş yüz metre mesafeden, helikopterin pervanesinin yerden kaldırdığı toz bulutu arasından birbirlerini görmeye çalışıyordu. Mandala tekrar basıldığını fark eden Tayfun, telsizini kulağına götürdü. "Kaya, aslında hepimiz misafiriz."</p>

  <p class="calibre22">Başını kaldırdı. Yavaşça doğruldu. Sağ elinde tüfeği, zıplaya zıplaya kayalıklardan aşağıya inmeye başlamıştı. Hâlâ dizlerinin titrediğini hissediyordu. Bir ara gayrı ihtiyari sol eliyle sağ kaşını tuttuğunu fark etti. Elini indirip kaşının kasılıp kasılmadığını kontrol etmek istedi ama anlayamadı. <span class="calibre19">Elimde mi tik oluştu, yoksa bu Allahın belası kaşta mı, bir türlü anlamıyorum.</span></p>

  <p class="calibre22">Kanyonun tabanına vardığında, Şahin l'in helikopterin içinden kendisine baktığını gördü. Sağ elinin başparmağını kaldırıp pilotlara has işareti verdi. Toz bulutunun bir an için dağılması ile Şahin l'in de aynı işareti yaptığını görmüştü. Habercisinin yanına gelirken Ali mayına bastıkları yerde kalan silahını getiriyordu. Kendi tüfeğini alıp Ali'nin keskin nişancı dürbünlü tüfeğini uzattı. Birlikte kanyonun çıkışına dönüp yavaş yavaş Ramazan ve Puik'e doğru yürümeye başladılar. Aslında hiç bakmadan yanlarından öylece geçip gitmek istiyordu. Önce başını kanyonun her iki tarafındaki kayalıklara doğru çevirmeyi denedi. Sanki hâlâ bir yerleri kontrol etmeye çalışır gibiydi. Habercisinin uyarısını ancak omzuna dokunmasıyla duymuştu: "Komutanım, tugay komutanı sizi arıyor."</p>

  <p class="calibre22">Telsizi hücum yeleğinin cebinden çıkarttı. Hem yürüyor, hem de konuşuyordu: "Tuna, Kaya. Dinliyorum komutanım."</p>

  <p class="calibre22">"Ne durumdasın?"</p>

  <p class="calibre22">"Hedef temiz, şimdi misafirimi gönderiyorum. On dakika içinde intikale başlıyorum."</p>

  <p class="calibre22">"Anlaşıldı Kaya. Üzgünüm evladım. Sabırlı ol."</p>

  <p class="calibre22">"Komutanım, misafirin yanına rütbeli personel veremeyeceğim."</p>

  <p class="calibre22">"Merak etme, ben burdan birini görevlendiririm. Yola çıkarken haber ver Kaya. Biraz acele et."</p>

  <p class="calibre22">"Komutanım, bu teröristlerin cesetlerini ne yapacağız?"</p>

  <p class="calibre22">"Kapan unsurları dönerken alır onları. Sen bir an önce köyün emniyetini alıp orda tertiplen."</p>

  <p class="calibre22">"Alındı, anlaşıldı."</p>

  <p class="calibre22">Telsizi cebine yerleştirirken Ramazan'ın yanına kadar gelmişti. İster istemez onlara doğru döndü. Bir süre öylece bakakaldı. Mayının koparttığı postalın içindeki ayağı bir-iki metre ötede duruyordu. Vücudunda en az beş delik saymıştı. Eli de zaten biraz gerideki çukurlukta kalmıştı. Havadaki yoğun yanık et ve kan kokusunu fark etti. Başını geri çevirdi. Ali'ye baktı. Habercisi dimdik duruyordu. Yüzü çelik gibi gerilmiş, buğulu gözleri Ramazan'a kilitlenmişti. Yüzündeki ifadeyi çözmeye çalıştı Tayfun. Öfke mi, üzüntü mü?</p>

  <p class="calibre22">Şenol Teğmen de, askerleri ile birlikte yanlarına gelmişti. Ramazan'ı gören bazı askerler küfrediyor, bazıları da sessizce gözyaşı döküyordu. Ali, her zamanki gibi hemen bir metre arkasındaydı. Tayfun, "Eli unutmasınlar!" deyince, Ali hiç ses çıkarmadan geriye döndü, bir süre için mevzilendikleri çukurluğa doğru yürümeye başladı. Askerlerden birkaçı Ramazan'ı, yere serdikleri askeri yağmurluğun içine yerleştirmeye çalışıyordu. İçlerinden biri manzaraya dayanamayıp olduğu yere çöküvermişti. Bir diğeri ise Puik'i kucaklamıştı. Bir başkası ise kopan ayağı postalın ucundan tutarak Ramazan'ın yanına getiriyordu.</p>

  <p class="calibre22">Tayfun önce gökyüzüne baktı. Bulutlar dağılıyordu. Sonra başını yere eğdi. Gelinciklere baktı. Çömeldi. Aklına Ramazan'ın sözleri gelmişti: "İriçeli, şeebeti bilem oluu buncağzın. Yoluverem de, anamdan öğrenip şeebedini yapıverem." Birini koparıp itinayla iç cebine yerleştirdi. Birden, gözlerinin önünde beliren bir fotoğraf karesinin içini dağladığını hissetti. Ali, sağ elinin parmaklarıyla, bir sol elin parmaklarından tutmuş, arkadaşlarının taşıdıkları yağmurluğun içinde helikoptere doğru ilerleyen Ramazan'ın kucağına bırakıyordu.</p>

  <p class="calibre22">Birden telsizine uzandı:</p>

  <p class="calibre22">"Martı, istediğin bir şey var mı diye sormuştun."</p>

  <p class="calibre22">"Dinliyorum, Kaya."</p>

  <p class="calibre22">"Boş yerin var mı? Habercimi alır mısın?"</p>

  <p class="calibre22">"Hemen gönder."</p>

  <p class="calibre22">Yanına gelen Ali'nin beti benzi atmıştı.</p>

  <p class="calibre22">"Sırt çantanı al. Doğruca helikoptere bin. Gidiyorsun."</p>

  <p class="calibre22">Ali şaşırmıştı. İzin sırası gelmiş, aslında geçiyordu bile. Bu operasyon olmasaydı, belki şu anda Kastamonu'daydı. İtiraz edecek oldu.</p>

  <p class="calibre22">"Komutanım. Ben... "</p>

  <p class="calibre22">"Ne diyorsam onu yap."</p>

  <p class="calibre22">"Komutanım. İki gün sonra sizinle gideyim. Konvoyla... "</p>

  <p class="calibre22">Sağ eliyle, kendisinden en az on santim daha uzun boylu olan Ali'nin ensesini kavradı. Biraz sıkıp başını kendine doğru çekti.</p>

  <p class="calibre22">"Benim daha fazla canımı sıkma. Bir yıldır yanımdasın. Hiç karşı çıkmadın. Bundan sonra da çıkmayacaksın. Gideceksin diyorsam gideceksin. Dönüşte de düğününde çektirdiğin fotoğraflarını getireceksin."</p>

  <p class="calibre22">Ali'nin yüzündeki donmuş ifade dağılmıştı. Artık yalvarır haldeydi. "Emredersiniz komutanım!" sözcüklerinde bile 'n'olur beni göndermeyin' saklıydı. Son bir kez daha baktı komutanına, sonra arkasını döndü ve bitkin adımlarla Ramazan'ın ardından helikoptere doğru yürümeye başladı.</p>

  <p class="calibre22">Tayfun da kanasçıların bulunduğu mevzilere doğru yöneldi. Ali'yi düşünüyordu. Nişanlısının ailesi de, kendi ailesi de bir yıl daha beklemek istememişti. Ali'nin, "Askerliğim bitsin," sözlerini dinleyen de çıkmamıştı. Düğününü tam da askerliğinin ortasında yapacaklardı.</p>

  <p class="calibre22"><span class="calibre19">Bu çocuk kaçınca kez ömrümü uzattı? Kaç oldu bu?</span> Saymaya çalıştı ama kafasını toplayamıyordu bir türlü. Aklı daha çok, az önce attığı tek kurşundaydı. Şimdi onu görmeye gidiyordu. Bilerek, nişan alarak vurduğu, küt diye yere düşen bir insan... Tek bir mermi ile... Ramazan'a kurşun yağdıran, kafatasını parça parça eden, Puik'i kurşuna dizen...</p>

  <p class="calibre22">Pervane sesinin yoğunlaşması ile helikopterin kalkmaya hazırlandığını fark etti. Dönüp son bir kez bakmak istedi. Pervanelerin yerden kaldırdığı toz bulutu helikopteri örterek, içindekilerin görünmesini engelliyordu. Helikopterdeki cansız bedeni ile birlikte Ramazan'ın ruhu da göğe yükseliyordu. Skorksy havalandı, öne doğru yatıp hızla uzaklaşınca toz da yavaş yavaş dağılmaya başlamıştı. Helikopterin kalktığı yerden kendisine bakan Ali'yi görünce kaşları çatıldı. Başı önünde kendisine doğru yürüyen bir yıllık kader arkadaşına gözünü dikmiş, dev cüssesiyle ağır ağır yürüyüşünü izliyordu. Yanına geldiğinde başı yerde konuşmaya çalıştı:</p>

  <p class="calibre22">"Komutanım, ben o helikopterde... Ramazan'ın yanında... "</p>

  <p class="calibre22">Tayfun kestirip attı.</p>

  <p class="calibre22">"Yeter artık Ali!" Sessizce mırıldandı Ali: "Emredersiniz komutanım." Yürürken konuşmaya devam etti Tayfun Yüzbaşı: "Emrediyoruz ama dinleyen kim? Ettiniz askerliğin içine be!"</p>

  <p class="calibre22">Birden geri döndü, işaret parmağını habercisinin suratına doğru sallarken hiddetle konuşuyordu:</p>

  <p class="calibre22">"Bir daha olmasın. Atarım seni habercilikten! Anladın mı?"</p>

  <p class="calibre22">'Atarım seni habercilikten!' Ali, cevap dahi verememişti. 'Habercilikten atılma'ya takılıp kalmıştı. Bölüğe ilk adım attığı günden beri Tayfun Yüzbaşı'nın yanı başındaydı. Hiç mevzi nöbeti tutmamış, hiç yemek sırasına girmemiş, hiç tuvalet çukuru kapatmamıştı. Karavana almaya da gitmemişti. Mutfakta soğan patates soymamış, komutanından ayrı sabah sporuna bile çıkmamıştı.</p>

  <p class="calibre22">Gölgesiydi onun. Nefesinin kokusunu, terinin lekesini, kumanyasının ne kadar ısıtılacağını, kahvesinin nasıl pişirileceğini, üniformalarının üstündeki işaretlerin yerini, hepsini ama hepsini bilirdi. Paraşütçü işaretinin ayrı, komando işaretinin ayrı, piyade işaretinin ayrı yeri vardı. Yıldızların belli aralıklarla durması lazımdı. Hepsini öğrenmişti Ali. Ve yıkanıp yıprandıkça da, hepsini o kocaman elleriyle kendisi dikerdi.</p>

  <p class="calibre22">Sonra, ne zaman kızacağını ve ne zaman sevineceğini bilirdi. Daha bir sürü şeyini bilirdi de, onlar özeldi işte. Mesela karısına olan aşkını bilirdi Ali. Çocuk özlemini de. Tayfun anlatmazdı ama o çıkarırdı konuşmalardaki satır aralarından.</p>

  <p class="calibre22">Telsizle konuşmayı, tugayın tüm birliklerinin telsiz kodlarını, çatışma çıktığında bölük komutanının neler yapacağını ve yapmayacağını da öğrenmişti... Zordu habercilik. Zekâ ister, akıl ister, cesaret isterdi. Eski haberci, görevi devrederken <span class="calibre7">söylemişti: "Sakın 'posta' demeyesin. Valla bir baktı mı, kaçacak yer ararsın. Habercisin sen, anladın mı? Kendinden önce onu düşünecen. Bir gözün sürekli onun üzerinde olacak. Yakın koruması yani bir nevi.Hizmetçi </span><span class="calibre7">değil bak! Yanlış anlama. Onu öyle hoş tutacan ki, vaktini kendi özel işlerine harcayacağına, bölüğüne harcasın. Tamam mı torun?" Bir de eklediydi: "Sakın ha, Tayfun Yüzbaşı'ya birisini şikayet edeyim deme. Önce seni haşlar. Tamam, habercisin ama bölüğün habercisi değil, komutanın habercisi... Bölüğün askerine, diğer subay astsubaya karışma sen. Zaten onlar da sana bulaşmazlar."</span></p>

  <p class="calibre22">Kendisinden üç tertip önceki bu haberci 'dede' haklı çıkmıştı. Rütbeliler dahil kimse Ali'ye bulaşmaz olmuştu. Bir kere Ali'nin cüssesi herkesin ondan uzak durmasına yetiyordu. Sürekli çatık kaşları, konuşurken karşısındakinin gözlerinin içine diktiği kömür siyahı gözleri ile tedirgin ediciydi. Sonra hiç konuşmuyordu. Dedikoduya katılmıyor, şikayet etmiyor, kimseyle tartışmaya girmiyordu. Dolaylı yoldan Tayfun'a iletilmesi istenilen iyi ya da kötü her şeyi de, "Ben anlamam, kendiniz söyleyin," diye geri çeviriyordu. Bu yüzden, tüm bölük Ali'ye karşı saygıyla karışık bir korku besliyordu.</p>

  <p class="calibre22">İşte bu yüzden 'habercilikten atılmak' deyince donakalmıştı Ali. 'Anladın mı?' sorusuna, "Emredersin komutanım!" bile diyememişti.</p>

  <p class="calibre22">Tayfun da, Ali'nin helikopterin içindeki o manzaradan dolayı mı, yoksa kendisini yalnız bırakmamak için mi gitmekten vazgeçtiğini anlayamamıştı. <span class="calibre19">Neyse,</span> dedi kendi kendine. <span class="calibre19">Konvoyla... Zaten şunun şurasında iki gün kaldı. Bu sefer... Bu sefer bu izinle eve gitmem lazım... Oğlumu göreceğim.</span></p>

  <p class="calibre22">PKK mevzilerinin bulunduğu sırtı tırmanmaya başladığında, Erdal Üsteğmen'in askerlerinin mevziler arasında dikkatli adımlarla dolaştıklarını gördü. Biri PKK'lılardan kalan silahları bir araya getiriyor, diğeri parçalanmış bir cesedin yanında bulduğu telsizi tim komutanına gösteriyordu. Birkaçı sırtın arka yamaçlarında mevzi almış, aşağıdaki tepeleri gözetliyordu. Uzaktan arada sırada tek tek, bazen de seri atışta silah sesleri geliyordu. Havadaki yoğun barut kokusunun tam ortasında durdu. Mevziler üzerinde şöyle bir göz gezdirdi.</p>

  <p class="calibre22">"Kanasçılar nerde?"</p>

  <p class="calibre22">Erdal başını kaldırıp işaret etti.</p>

  <p class="calibre22">"Komutanım, burda iki kişi varmış. Biri mevzide vurulmuş. İnleyen buydu herhalde. Diğeri hemen sizin solunuzda aşağıda. O da ölmüş. Sizin vurduğunuz da surdaki oyuğun dibinde."</p>

  <p class="calibre22">Başını soluna doğru eğip baktığında etrafa dağılmış ceset parçalarından başka bir şey göremedi. Küçük, büyük taşların kaya oyuklarına sıkıştırılmasıyla desteklenmiş mevzinin duvarlarında et parçaları vardı. Yerdeki kanlı keskin nişancı tüfeğini parmaklarının ucu ile alan askerle göz göze geldiler. Asker, "Komutanım, kobranın bombası herhal," dedi. Ceset parçalarına basmamaya dikkat ederek mevzinin içine geçti. Başını eğip geldikleri kanyona bakmaya çalışan Tayfun, dizi dizi taşların arasındaki mazgaldan Ramazan'ın ve Puik'in vurulamayacağını gördü. Bu o değildi. Doğrulup geriye döndü ve Erdal Üsteğmen'in gösterdiği kayanın oyuğuna doğru yürümeye başladı. Yanından geçtiği küçük çalılıkların dallarında tek yaprak kalmamış, hepsi yerlere savrulmuştu. Birkaç roket mühimmatının üzerinden geçti. Biraz ötede ters dönmüş bir sırt çantası vardı. İçindekiler dökülmüştü. Kanlı siyah bir poşu. Bir diş fırçası... Üzerinde bulundukları sırtın arkasını saklayan büyük bir kayanın çevresini döndü. Ve diğer kanasçının ayaklarının dibinde yattığını gördü.</p>

  <p class="calibre22">Yüz üstü yatan PKK'lının boynundaki kırmızı poşu kan içindeydi. Tuzaklı olup olmadığını düşündü. <span class="calibre19">Şimdi ip bağlayıp çekecek vakit yok!</span></p>

  <p class="calibre22"><span class="calibre19">"Ali,</span> uzaklaş bakayım."</p>

  <p class="calibre22">Habercisi geri geri giderken, sağ eliyle yerdeki PKK'lının sol omzundan tutup yüzünü çevirdi. Doğruldu ve boş gözlerle çevresine bakmaya başladı. Bir-iki adım geri gitti. Ali, komutanının yüzüne baktı ama dudaklarının gerilmesinden bir an için gülümsediğini sandı. Tayfun'un böyle acıyla buruşan yüzünü pek görmemişti. Ama eliyle sağ kaşını kapatmasının ne anlama geldiğini iyi biliyordu. Tayfun uzaklaşırken, "Al şu tüfeği," dedi. Haberci, boğazından tek mermi ile vurulmuş PKK'lının yanında duran tüfeğe uzanırken hayretini gizleyememişti.</p>

  <p class="calibre22">"Komutanım bu daha çocuk," deyiverdi. Anında da söylediğine pişman olmuştu. "Cehennemin dibine gitsin şerefsizin dölü... Telsizi de varmış."</p>

  <p class="calibre22">Komutanının peşi sıra söylene söylene yürüyen Ali, kulağına dayadığı PKK'lının telsizinden gelen sesleri duymaya çalışıyordu.</p>

  <p class="calibre22">"Komutanım bunlar bir şeyler konuşuyorlar."</p>

  <p class="calibre22">"Mimo, Piran... Piran 665 yapin. Hızli hereket edin. 665... 665... Anlaşildi mi Piran?" Tayfun, 'hızlı hareket edin' kelimelerini duyunca kendi telsizine uzandı.</p>

  <p class="calibre22">"Kaya 1, Kaya 2. Toplayın adamlarınızı, gidiyoruz."</p>

  <p class="calibre22">Sırtın en ucunda, gidecekleri yönü gözetleyen askerlerden birinin yanına geldi. Altlarında uzanan vadide yankılanan silah ve bomba sesleri artmıştı. Ufuk hattına doğru bir tepenin ardından ince, kara bir duman göğe yükseliyordu. Hücum yeleğinin cebindeki telsizin mandalına bastı.</p>

  <p class="calibre22">"Tuna, Kaya! Komutanım ben çıkıyorum."</p>

  <p class="calibre22"><br class="calibre14"/></p>

  <ul class="calibre26"></ul>
</body>
</html>
