<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
  <p class="calibre22">"Binbaşım, neler oluyor?"</p>

  <p class="calibre22">Ömer, Ufuk'un başıyla gösterdiği kadınlara bakarak cevapladı:</p>

  <p class="calibre22">"Ha sizin haberiniz yok tabii, uyuyordunuz. Sabah bir minibüs mayına bastı da. Teröristler gece karakola takviye göndermeyelim diye yerleştirmiş. Onların cenazelerini de köylerine bırakacağız. Sayın komutanımın bir jesti diyebiliriz Ufuk Bey. Yoksa götürmek zorunda değiliz, siz de bilirsiniz... Helikopterle yani..." Gazeteci, kolunu bırakınca Ömer Binbaşı yine aynı hız ve çeviklikle helikopterlerden birine doğru yürümeye başlamıştı. İki askerin yardımıyla başı önünde bindirildiği askeri ambulansın penceresinde Nizam'la göz göze geldiler. Onun ardından bir yaralıyı daha içeri almışlardı. Çığlıkların artmasıyla başını tekrar nizamiyeye çevirdi. Kadınlar demir kapıların hemen önünde ağlaşarak, zılgıt çekerek bekliyor, minibüse bindirilen yaralılardan çok, pistin diğer tarafında yatan cesetleri uzaktan birbirlerine gösteriyorlardı. Kadınların hemen önündeki yaşlı bir erkek ise iki büklüm halde sürekli öksürüyor, yanında durduğu silahlı askerlerden birinin kollarından güç alarak ayakta durmaya çalışıyordu.</p>

  <p class="calibre22">Minibüslerden inen erkekler, ambulansın yanında park etmiş kamyonetlere doğru koştular ve kasalarındaki tabutları yavaş hareketlerle indirdiler. Tam altı tabut... İkisinin üzeri küçük Türk bayraklarıyla örtülüydü. Üçünde yeşil örtüler, birinde ise hiçbir şey yoktu. İşte o küçüktü. Çok küçük... Küçücük...</p>

  <p class="calibre22">Ufuk, Metin Paşa'nın, nizamiyeye doğru yürüdüğünü, feryat figan haykıran kadınların içeri girmemesi için çabalayan Ömer Binbaşı'nın yanına gittiğini gördü. Binbaşı, ellerini pantolonunun kenarlarına yapıştırmış halde komutanını dinliyordu. Metin Paşa'nın sert bir el hareketiyle yerinden sıçrayan Ömer, koşarak minibüslerden indirilen tabutların yanına geldi. Pistin neredeyse tam ortasındaki gazeteci, her şeyi, tüm bu manzarayı bırakmış, sadece Ömer Binbaşı'yı seyrediyordu. Önce tabutların baş tarafındaki yazıyı okuyup ardından elindeki ajandaya bakıyor, sonra da karşısındaki adamlara emrini veriyordu. Ufuk konuşulanları duyamıyor, jest ve mimiklerden anlam çıkarmaya çalışıyordu.</p>

  <p class="calibre22">"Bu ikisini şu helikoptere, bunu da şuna bindireceksiniz."</p>

  <p class="calibre22">"Komitanim, ha budur, Çermikli'ye gidecek."</p>

  <p class="calibre22">"Tamam bir dakka kardeşim. Kargaşa yaratmayın şurda. Biliyorum. Sen dediğimi</p>

  <p class="calibre22">yap."</p>

  <p class="calibre22">Tabuta doğru yanaşıp yazıyı tekrar okudu:</p>

  <p class="calibre22">"Tamam işte, Salman Bilen değil mi?" "Hata etmiyek diye söylediydim komtanim."</p>

  <p class="calibre22">"Hadi, götürün artık. Bak şuna yükleyeceksiniz tamam mı?"</p>

  <p class="calibre22">"Emretmişsin komtanim."</p>

  <p class="calibre22">Bu sırada helikopter pilotları, kamyonetlerden indirilen tabutların ve ambulansın tam arkasındaki binanın merdivenlerinden inmeye başladılar. Tayfun Yüzbaşı, kolları ikisinin omzunda yürüyordu. Yavaş yavaş basamakları indiler. Sol omzu ve vücudunun üst kısmı sargılar içindeydi. Yüzü de pansuman lekeleriyle doluydu.</p>

  <p class="calibre22">Yeni olduğu her halinden belli olan kamuflajlı pantolonunun sol paçası düzgünce kesilmiş, dizinin altından bileğine kadar sargı beziyle sarılmıştı. Postalları ve başındaki kepi de yeniydi.</p>

  <p class="calibre22">Gözleri önünde yürürken Ufuk'un hizasına kadar geldi. Bir anda başını kaldırıp ona baktı. Bitmiş, tükenmiş haldeydi. Sakalı uzamıştı. Sol ayağının üzerine basamıyordu. Bu iki gözün arasına helikopterlerine doğru koşan pilotlar ve teknisyenler girmişti. Ardından da tabutlar... İkisi de aynı anda yüzlerini çevirdi. Tayfun, pilotların omuzlarından tutunarak, en baştaki helikoptere doğru ağır ağır yürürken Metin Paşa gazetecinin yanına geldi.</p>

  <p class="calibre22">"Ne düşünüyorsun?"</p>

  <p class="calibre22">"Burda gerçeğin rengi kırmızı Paşam."</p>

  <p class="calibre22">Metin Paşa, gerçeğin renklerine baktı.</p>

  <p class="calibre22">"Biz bunlara layık mıyız Ufuk?"</p>

  <p class="calibre22">Metin Paşa'ya döndü, sonra tekrar helikopterlere bindirilen asker ve sivillerin tabutlarına.</p>

  <p class="calibre22">"Bilmiyorum Paşam, bilmiyorum... Gerçekten bilmiyorum."</p>

  <p class="calibre22">Metin Paşa, ellerini arkasında birleştirip sağ ayağındaki postalın ucuyla beton pistin tabanındaki taşlara küçük tekmeler atıyordu. Bir süre sessiz kaldılar, sonra yine Metin Paşa devam etti:</p>

  <p class="calibre22">"Bugün sürekli aklıma ne geliyor biliyor musun? Kahırdan ölmek... Hani kahrından öldü derler ya... Ben böyle kahrımdan ölmektense, böyle ölmeyi tercih ederdim." İkinci 'böyle'de başını kaldırıp tabutları göstermişti.</p>

  <p class="calibre22">"Paşam, galiba, ben sizin dediğiniz o tribünden sahaya iniyorum bugün."</p>

  <p class="calibre22">İkisi de birbirlerine bakmadan, etrafta koşuşturanları, pervaneleri yavaş yavaş dönmeye başlayan helikopterleri ve bir grup halinde ürkek ürkek pistin kenarına kadar gelen kadınları izliyorlardı. Ciğerleri sökülürcesine öksüren yaşlı adam, Nizam'ın içinde bulunduğu ambulans ile Salman'ı getiren kamyonetin arasında duruyordu. Bir eliyle kamyonete yaslanmıştı.</p>

  <p class="calibre22">"Ben senin babanı da tanırdım. Sahaya indiğinde daha on beşinde bile değildin... Bu işi anlamak için mutlaka burda olmaya gerek yok! Her şey burda... "</p>

  <p class="calibre22">Metin Paşa, son sözünü Ufuk'un gözlerinin içine bakarak ve sağ eliyle yüreğini göstererek söylemişti. Öylece birbirlerine bakarken Ömer Binbaşı'nın sesiyle o yöne döndüler.</p>

  <p class="calibre22">"Komutanım, her şey hazır. Tabutları yerleştirdik. Mayına basan minibüsten gelen tabutları da dağıttım. Emrettiğiniz üzere, birini Çermikli'ye, üçünü Güzelce'ye, ikisini de Sarımeşe'ye bırakacaklar."</p>

  <p class="calibre22">Ömer Binbaşı görevini tamamlamış olmanın verdiği rahatlık içindeydi. Ufuk, bir anda ona yanaştı. Mis gibi parfüm kokuyordu. <span class="calibre19">Bu nasıl bir tezattır be?</span> Gülümsedi. Ömer Binbaşı bu gülümsemeden hoşlanmamıştı.</p>

  <p class="calibre22">"Binbaşım, deodorantınız çok güzel kokuyor... "</p>

  <p class="calibre22">Gevşeyiverdi Ömer. O da gülümsemeye başladı.</p>

  <p class="calibre22">"Sağ olun, eşim almıştı izindeyken. Sabah sıktıydım. Bütün gün kalıyor vücutta. Aslında... "</p>

  <p class="calibre22">Metin Paşa daha fazla dayamadı. Ömer Binbaşı'nın kolundan tutup helikopterlere doğru çevirdi.</p>

  <p class="calibre22">"Ömer, bir saniye. Bak bakayım şuraya. Ne görüyorsun?"</p>

  <p class="calibre22">Konuşurken tüm pisti gösteriyordu eliyle.</p>

  <p class="calibre22">"Ben... Şey edemedim komutanım. Yani ne sorduğunuzu?"</p>

  <p class="calibre22">"Baksana oğlum! Ne var burda?"</p>

  <p class="calibre22">"Helikopterler var komutanım... Evet komutanım, ama ben pilotları uyarmıştım komutanım. Beyaz dairenin tam içine inin demiştim."</p>

  <p class="calibre22">Gazeteci bu cevap üzerine başını önüne eğdi. Metin Paşa da sözü daha fazla uzatmamaya karar vermişti. Derin bir nefes aldıktan sonra Ufuk'a elini uzatıp kendine doğru çekti. İkisi vedalaşırken Ömer Binbaşı anlatmaya devam ediyordu: "Ben hemen konuyla ilgileneceğim komutanım... Şimdi, Ufuk Bey, siz de Şahin l'le gideceksiniz. Şu en baştaki helikopter. Pilotu tecrübelidir. Korkmayın. Bir sivilin de tabutu var orda. Çermikli'ye bırakacaklar. Sonra devam edeceksiniz.</p>

  <p class="calibre22">Ufuk da, Metin Paşa da birbirlerine hiçbir şey söyleyemediler. Gazeteci pistte kendisine gösterilen helikoptere doğru yürürken çevresine son kez baktı. Ağıt yakan kadınlara, yerde yatan cesetlere, Metin Paşa ile Ömer Binbaşı'ya ve Nizam'ın içinde bulunduğu ambulansa...</p>

  <p class="calibre22">Bineceği helikoptere yaklaştıkça, beton zeminin renginin değiştiğini, kırmızıya döndüğünü fark etti. Suyla karışıp küçük oluklardan yavaş yavaş sızmaya devam eden kanlara baka baka yürüyordu. Eğilmiş bir halde, pervaneleri son hızla dönen Skorski'nin kapısına ulaştığında tekerleklerin etrafının öbek öbek kan pıhtıları ile dolduğunu gördü. Pistteki beş helikopterin motor gürültüleri kadınların seslerini bastırıyordu.</p>

  <p class="calibre22">Teknisyen astsubay elindeki çantayı alıp helikopterin içine fırlattı. Ufuk, kapıya asılıp kendini içeri atmak için hazırlandığında, yan yana iki tabutla karşılaştı. Bir an için durdu. Sonra hızlı bir hareketle sıçrayıp pencere yanındaki boş yere oturdu. Üzerinde yeşil örtü bulunan tabuta değmemesi için ayaklarını iyice geriye çekti. Dışarıya bakıyordu. Helikopterin hemen yanındaki teknisyen, başındaki kulaklıktan tutup dudaklarına yapıştırdığı mikrofondan bir şeyler söyledi. Sonra seri hareketlerle helikopterin tekerleklerindeki tahta takozu alıp oturdukları koltukların altına fırlatıverdi. Ufuk'un aklı takozun üzerindeki kan lekelerinde kalmıştı. Sonra pilotlara döndü teknisyen, eliyle 'tamam' işareti verdi. İçeri atlayıp sürgülü kapıyı hızla çekti. İki eliyle tavandaki askılardan tutup tabutlara dokunmamaya çalışarak pilotların arkasındaki yerine oturdu. Sağ eli dudaklarının ucundaki mikrofondaydı. Kendisine bakıldığını hissetmiş olmalı ki, Ufuk'la göz göze geldiler. Teknisyen bir <span class="calibre7">süre sonra önüne döndü. Gazeteci de tam karşısında oturan yaralı askere... Sol omzu ve vücudunun büyük kısmı sargılar içindeki, yüzü yaralarla dolu Tayfun Yüzbaşı'ya... Önündeki tabuta sarılı bayrağın yıldızına dalmıştı. Sağ yanağı şişti. Kıpkırmızı gözlerindeki kılcal damarlar sayılabilirdi. Boynunda hâlâ kan izleri duruyordu. Ve tırnaklarında...</span></p>

  <p class="calibre22">Ufuk hissettirmeden tabutun arka tarafına doğru eğilip yazıyı okumaya çalıştı. Başaramayınca, kalçasını biraz daha kaydırıp bir kez daha denedi. 'Ali'yi görebildi bir tek.</p>

  <p class="calibre22">Tayfun, Ufuk'un habercisine baktığını fark etmişti. Göz göze geldiler... Çok şey anlatıyordu o gözler. Geriye doğru yaslanmak istedi ama yüzü acıyla kasılınca tekrar öne eğildi. Helikopter yavaş yavaş sarsılmaya başlamıştı. Motora güç veren pilotlar helikopteri havalandırıyordu. Ufuk, teknisyen astsubaya bakıp ona doğru eğildi. Teknisyen başındaki kulaklığı çıkarıp Ufuk'a yanaştı.</p>

  <p class="calibre22">"Peki bu kim?"</p>

  <p class="calibre22">Gazeteci hemen ayaklarının önündeki diğer tabutun sahibini merak etmişti. Teknisyen, kulaklığını takıp yerine geçerken yüksek sesle cevap verdi:</p>

  <p class="calibre22">"Bilmiyorum."</p>

  <p class="calibre22">Ve ekledi:</p>

  <p class="calibre22">"Ne fark eder ki?"</p>

  <p class="calibre22">İkinci cevap onu sorduğuna pişman etmişti. Helikopter tugay karargâh binasının çatı hizasına kadar yükselmişti. Başını pencereye dayadı. Ama burnunun dibindeki mermi deliğini görünce ürperdi. Biraz geri çekilip uzaktan baktı, işaret parmağıyla deliği yokladı. Başını çevirip merminin helikopterin içinden geçip gittiği yolu tahmin etmeye çalıştı. Teknisyen durumu fark etmişti. Sağ elinin işaret parmağı ile diğer kapının tavana yakın kısmındaki bir başka deliği gösterdi. Ufuk başını sallayıp tekrar önüne döndü. İçeri hava üfleyen mermi deliğinin hemen yanından aşağıyı seyretmeye başladı. Askerler az önce şehit tabutlarının konulduğu masaları binaya taşıyor, Ömer Binbaşı eliyle bir yerleri işaret ediyordu. Grup halinde yürüyen kadınların bir kısmı nizamiyeden henüz çıkmıştı... Arkalarından da kamyonetler ve Nizam'ı hastaneye götüren ambulans yavaş yavaş ilerliyordu... Metin Paşa yoktu ortalıkta. Doktor asteğmen işini bitirmiş olmalıydı ki, cesetlerin başından ayrılmış, binanın merdivenlerine doğru yürüyordu. Savcı ise cesetlerin biraz açığında iki büklüm halde kusuyordu.</p>

  <p class="calibre22"><span class="calibre19">İşte gerçek pazar burası oğlum. Ruh pazarı burası. Bu çocuklar da birbirlerinin ruhları ile kapıştılar. Ruh aldılar, ruh verdiler.</span></p>

  <p class="calibre22"><span class="calibre19">Ama şu bedenlerden göğe yükselen ruhlar, ruhlarını başkalarına satanlardan daha değerli değil mi ha, söylesene? Hiç olmazsa bir şeye inanıyorlardı. Doğru ya da yanlış. Egoları için değil... Ruhlarını inançları için bu pazarda ortaya koymadılar mı?</span></p>

  <p class="calibre22">Helikopter binanın telsiz antenlerine değecek kadar alçaktan yönünü değiştirip hızlandı. Biraz yan yatınca Ufuk'un başı öne doğru kaymıştı. Bu sayede Tayfun'un kendisine bir yeri işaret ettiğini fark etti. Kendisi gibi başını pencereye yaslayan Tayfun sağ elinin işaret parmağı ile gazetecinin ayaklarını gösteriyordu. Ufuk, <span class="calibre7">gözlerini Tayfun'un parmağının ucundan kendi ayaklarına doğru çevirip bağcıklı, kahverengi ayakkabılarına baktı.</span></p>

  <p class="calibre22"><span class="calibre19">Nerden almıştım ben bunları? Kaça almıştım? Ne zaman almıştım?</span></p>

  <p class="calibre22">Sağ ayağını yavaşça yükseltip kurtulmak istedi. Ama işe yaramadı. Başını kaldırıp Tayfun'a baktı. Pencereden dışarı bakıyordu.</p>

  <p class="calibre22"><span class="calibre19">'Bir gün burda akan kan herkesin ayaklarına, paçalarına bulaşır.'</span></p>

  <p class="calibre22">'Haksızlık bu,' dedi kendi kendine... 'Ben bu kanla daha çocukken tanıştım.'</p>

  <p class="calibre22">Sonra sol ayağını biraz daha yana kaydırdı. Ama o da olmadı. Ufuk, uğraşmaktan vazgeçti. Kanlar içinde bıraktı ayaklarını. Çünkü iki ayağının altı, kenarları, helikopterin metal zemini kanla kaplanmıştı. Önündeki tabuttan sızan Salman'ın kanıyla...</p>

  <p class="calibre22">Ama gazeteci bunu bilmiyordu. O, bacaklarının önünde yatanın, belki de abisi Nizam ile amcasının oğlu Mahmut tarafından döşenmiş yarım kiloluk bir anti-tank mayınının patlaması sonucu ölen Salman olduğunu bilmiyordu... Ufuk, Meryem'in buraya Salman'ı sonsuzluğa uğurlamak için geldiğini de bilmiyordu...</p>

  <p class="calibre22">Nizam, kalabalığın arasında çığlık atanların, zılgıt çekenlerin, yırtınırcasına ağlayanların, feryat edenlerin, anası, babası, yengesi ve karısı olduğunu bilmiyordu... Pistin diğer köşesinde cansız yatanların arasında amcasının oğlu Mahmut'un bulunduğunu da bilmiyordu... Karısı Meryem'in akıttığı o gözyaşlarının, dört yıl boyunca kendisini bekleyen, cansız bedeniyle gözlerinin önünden geçen kardeşi Salman için aktığını ise asla bilemezdi. Meryem de, yanından geçip giden ambulansın içindekinin kocası Nizam olduğunu bilmiyordu...</p>

  <p class="calibre22">Mahmut, amcasının oğlu Salman'ın, defnedilmek için köylerindeki mezarlığa helikopterle götürülen tabutlardan birinin içinde olduğunu bilmiyordu... Mahmut'un annesi ise, pistin diğer köşesinde cansız yatanların arasında oğlunun da bulunduğunu bilmiyordu...</p>

  <p class="calibre22">Salman, amcasının oğlu Mahmut'un kendisinden elli metre ötede kıpırdamadan yattığını bilemezdi...</p>

  <p class="calibre22">Aynı, Salman ve Ali'nin, aynı helikopter içinde son yolculuklarına giderken yanı başında yatanın arkadaşı olduğunu bilmediği gibi...</p>

  <p class="calibre22">Haberci Ali'yi sonsuzluğa uçurmak, daha önce helikopterinin diğer kapısından indiği için onu düğününe götüremeyen Şahin 1 kod adlı pilota nasip olmuştu. Ama o bunu tahmin bile edemezdi...</p>

  <p class="calibre22">Tayfun ise, habercisi Ali'nin yanı başında yatanın, "Gel seni de götüreyim," dediği Salman olduğunu bilmiyordu... Tayfun'un karısı ise, söz vermesine rağmen en çok ihtiyacı olduğu anda, kocasını yanında görememesinin nedenini öğrenemeyecekti... Çünkü, Tayfun da, doğumdan bir süre sonra girdiği komadan çıkamayan 'birtanesini' bir daha göremeyeceğini, hayatını 'birtanesinin' bıraktığı emanet ile sürdüreceğini henüz bilmiyordu...</p>

  <p class="calibre22">Çünkü burası, birbirlerinin yaşadıklarından habersiz insanların ülkesiydi.</p>

  <p class="calibre22">Tekrar dönüp son hızla tepeleri aşan helikopterin penceresinden baktılar. Onları, diğer dört helikopter aynı yükseklikte, aynı hızla ve aynı yükle takip ediyordu. Az <span class="calibre7">sonra hava kararmaya başlayacak ve uçsuz bucaksız vadilerdeki gelincikler ertesi sabah yeniden doğmak için bir geceliğine daha öleceklerdi.</span></p>

  <h1 class="calibre21" id="sigil_toc_id_41">"...bu işin arkası var"</h1>

  <p class="calibre22">4 Mayıs 1993 - 11:45</p>

  <p class="calibre22">Ağzına bir kıtlama şeker daha atan Davut çayından bir yudum aldı. Şekeri diliyle ağzının içinde bir sağa, bir sola gezdiriyor, Zeynel ve Aleks de bunu seyrediyordu. Davut soruyor, Zeynel de bekletmeden tercüme ediyordu.</p>

  <p class="calibre22">"Mayın küçüklerden midir?"</p>

  <p class="calibre22">"Small mines?"</p>

  <p class="calibre22">"Yes, small ones."</p>

  <p class="calibre22">"Küçüklerdendir."</p>

  <p class="calibre22">"Saridir değil mi?"</p>

  <p class="calibre22">"Yellow?"</p>

  <p class="calibre22">"Yes, they are yellow."</p>

  <p class="calibre22">"Evet baba, sarılardandir."</p>

  <p class="calibre22">"Peki günahımız ne oliy?"</p>

  <p class="calibre22">"How much cost?"</p>

  <p class="calibre22">"How many do they need?"</p>

  <p class="calibre22">Zeynel, Aleks'in sorusunu çevirirken çayından bir yudum daha almak için bardağını dudaklarına götürdü.</p>

  <p class="calibre22">"Dört bin sari istiyim. İki bin de demir."</p>

  <p class="calibre22">Zeynel, istenilen mayın ve kaleşnikof miktarını duyunca ağzındaki çayı bacaklarının arasına, yere püskürtmüştü.</p>

  <p class="calibre22">"Napiysen baba sen ya? Yirsen mi bunları?"</p>

  <p class="calibre22">Davut, gözlerini yerden kaldırıp Zeynel'e baktı.</p>

  <p class="calibre22">"Senin o dilini koparir, tekrar sana yidiririm Zeynel. Piçlik ediysen."</p>

  <p class="calibre22">Zeynel önce yutkundu. Ardından hiçbir şey olmamış gibi, boş boş etrafa bakan Aleks'e dönüp tercümeye başladı.</p>

  <p class="calibre22">"He want four thousand mines, two thousand rifles."</p>

  <p class="calibre22">Aleks, hiç tepki vermemişti. Zeynel daha çok, söylediğini aynen yaptığı bilinen ve bu yüzden haklı bir üne sahip Davut'a bakıyordu.</p>

  <p class="calibre22">"How will they pay?"</p>

  <p class="calibre22">"Nasıl ödiysen baba, onu soriy?"</p>

  <p class="calibre22">Davut, sol eliyle göbeğini kaşımaya başlarken konuşmaya devam etti. Gözleri hâlâ yere bakıyordu.</p>

  <p class="calibre22">"Bak Zeynel, ben çayımi bilen içmeyen bu gâvuru tanimiyim. Arada sen varsin, Cemal vardir. Yarısı peşindir. Yarısi da teslimattadir. İnşaallah ilerde başka işler de yaparık."</p>

  <p class="calibre22">Zeynel sakince tercüme etmeye başladığında Aleks Davut'u süzüyordu.</p>

  <p class="calibre22">"He not know you. But because you with me, he pay half money now. Rest when you deliver. He hope more business with you in future."</p>

  <p class="calibre22">Yabancı başını salladı.</p>

  <p class="calibre22">"Where do they want it to be delivered?"</p>

  <p class="calibre22">"Teslimat nirde babam?"</p>

  <p class="calibre22">"Dohuk'tadir."</p>

  <p class="calibre22">"At Dohuk."</p>

  <p class="calibre22">"There is no problem at Dohuk. Two hundred bucks for rifles. Landmines hundred each, and that's for you."</p>

  <p class="calibre22">"Dohuk'taysa rahat oliy diyiy baba. Kaleşin tenesi iki yüz dolara diyi. Mayınları da senin için yüze yapiymiş."</p>

  <p class="calibre22">Davut'un yüzü ekşimişti. Bardağında kalan son yudumu da bir dikişte bitirdikten sonra dışarı doğru bağırdı:</p>

  <p class="calibre22">"Ula Hasoo, çay getir... Bu fiyata anlaşamayiz."</p>

  <p class="calibre22">"Olir de baba. Bana bak, bu işin arkası vardir."</p>

  <p class="calibre22">Zeynel, başını yabancıya çevirmeden konuşmaya devam etti:</p>

  <p class="calibre22">"Nasıl diyidik la bunu?.. Hah, he not like price."</p>

  <p class="calibre22">"Ne diyin la bu gâvura sen? Bana bak Zeyneeel?"</p>

  <p class="calibre22">"Baba ayıp ediyin ya!"</p>

  <p class="calibre22">"Lan Zeynel, benden beş guruş alamazsan... Biliyin değil mi?"</p>

  <p class="calibre22">"Olur mu baba ya? Fiyatı çok bulduğini diyiydim."</p>

  <p class="calibre22">"Ben bilmiyim... Sen bunu yol, garışmam... Amma bana yamuk yok, anlamışsan?" Aleks, Davut ile Zeynel'in arasında geçen konuşmayı, yüz ifadelerinden çıkarmaya çalışıyordu.</p>

  <p class="calibre22">"This stuff comes from a long way. It crosses four or five borders. So, the expenses are high. I can't do anything for the mines. But, I'll give the rifles at hundred and sixty for you."</p>

  <p class="calibre22">"Baba bak, yolu fazladır bu işin diyiy. Dört beş gapıdan geliy. Masraflar da çok diyiy.' Mayın için bir şey yapamiy ama demiri yüz altmıştan veriymiş. Arada ben varım ya, bu fiyat da o yüzden diyiy."</p>

  <p class="calibre22">"La Zeynel, vallah sen az it değilsin? İyi lan, de hadi bu sefer böyle olsin. Yalnız, yirmi gün içinde eşyamı Dohuk'ta isterem."</p>

  <p class="calibre22">Zeynel rahatlamıştı. Hemen yabancıya döndü ve anlatmaya başladı: "He says OK. He want delivery in twenty day at Dohuk."</p>

  <p class="calibre22">"Of course... Can they exchange anything else for the payment?"</p>

  <p class="calibre22">"Şey diyi baba... Demire karşı başka bir şey var mı elinde? Bir şeyler yapabiliyin mi, onu soriy?"</p>

  <p class="calibre22">Davut bu soru üzerine keyiflendi. Bu sırada Hasan elinde bir tepsi ve üzerinde dört çay bardağı ile tekrar içerdeydi. Başını yerden kaldırmadan dolularını uzatıp boş bardakları aldı. İçeri girdiği andan itibaren Hasan'ı izleyen Aleks, dolu bardağı eline alır almaz sehpaya bıraktı. Davut bunu kaçırmamıştı.</p>

  <p class="calibre22">"La Zeynel, sor şu adama, kola falan getirek."</p>

  <p class="calibre22">"Boş ver baba ya, içmezse içmesin. Sende bir şey vardır? Eşyanın karşılığında?"</p>

  <p class="calibre22">"İyi ham vardır bende. Alır mı?"</p>

  <p class="calibre22">"They have heroine. OK?"</p>

  <p class="calibre22">"İs it Afghani?"</p>

  <p class="calibre22">"Afgan mıdır baba?"</p>

  <p class="calibre22">"Yok, Pakistan'dan gelmiş."</p>

  <p class="calibre22">Zeynel'in çevirmesine gerek kalmadan, Aleks'in gözleri parlamıştı.</p>

  <p class="calibre22">"How much each for us?"</p>

  <p class="calibre22">"Torbası kaça oliy baba bunların?"</p>

  <p class="calibre22">"Dohuk'ta isterse üç bin marka oliy."</p>

  <p class="calibre22">"Tövbe ya baba. Ne ediyin sen?"</p>

  <p class="calibre22">Davut bir anda sinirlenmişti. Ağzından tükürükler saçarak konuşmaya başladı: "S...tir lan. Sen kimden yanasındır puştun ogli. Bana bak, al bu gâvurunu da çek git ülen."</p>

  <p class="calibre22">"Ya baba, ayıp ediyin vallah. Konuşiyik şurda. Hiç mi bir şey söylemiyik? Hani ben, geçen sefer iki bine hallettiydik diye didiydim."</p>

  <p class="calibre22">Zeynel'in alttan alışı ile Davut'un yüzü gevşeyivermişti.</p>

  <p class="calibre22">"Üç bin dedik, üç bin. İşte o kadar... "</p>

  <p class="calibre22">Araya Aleks girdi. Pazarlığın durumunu merak ediyordu.</p>

  <p class="calibre22">"What is the problem?"</p>

  <p class="calibre22">"He say three thousand mark. If you want at Dohuk."</p>

  <p class="calibre22">"OK, Let's do it."</p>

  <p class="calibre22">Aleks'in bir anda 'evet' demesi Zeynel'i de şaşırtmıştı. Ona doğru döndü, hayretle bakan gözlerle tekrar sordu:</p>

  <p class="calibre22">"Is it OK?"</p>

  <p class="calibre22">"Yes, that's OK. Let's do it."</p>

  <p class="calibre22">"Tamam baba. Adam kabul etmiştir. Takas yapıyik değil mi?"</p>

  <p class="calibre22">"He. Öyle oliy."</p>

  <p class="calibre22">Davut'un gözleri Zeynel'in gözlerinin içine kilitlenmişti.</p>

  <p class="calibre22">"Ula Zeynel, sen bu gavur illerinde kala kala tam gavur olmuşsan ha! Ne biçim gonuşiysin öyle?"</p>

  <p class="calibre22">"Baba iş çeviriyik ya. Mecburen öğreniyik."</p>

  <p class="calibre22">Davut, sırtını koltuğa iyice yerleşip hemen arkasında öylece dikilen çocuğa seslendi: "Hüseyin, yap bakalım hesabını, kim ne aliy, kim ne veriy?"</p>

  <p class="calibre22">Zeynel ayağa kalktı. Yılışık bir sesle konuşurken Davut hâlâ ona bakıyordu.</p>

  <p class="calibre22">"Yap bakalım Hüseyin hesabını. Davut babam, inşallah hayırlısı olir. Bak memnun kalacaksan."</p>

  <p class="calibre22">Davut elinde sönmek üzere olan sigaradan bir nefes daha çekti. Başını önüne doğru eğdi. Ayaklarının altındaki pis terlikleri düzeltti.</p>

  <p class="calibre22">"La Zeynel, senin sonun eyi değildir, Allahına dua ediysen, benim elimden olmasin."</p>

  <p class="calibre22"><b class="calibre24">Son.......</b></p>
</body>
</html>
