<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
  <h1 class="calibre21">"Dön Artık!<br class="calibre10"/></h1>

  <p class="calibre22"><a id="bookmark0"></a>5 Mayıs 1993 - 09:00</p>

  <p class="calibre22">Sürekli öksürüyordu. Neredeyse ciğerleri sökülüp ağzından fırlayacak gibi iki büklüm oluyor, oturduğu divandan düşmemek için kendini zorluyordu.</p>

  <p class="calibre22">Çocuklardan büyük olanı, odanın köşesinde oturduğu yerde elinde kalem ve kâğıtla öylece durmuş, korkulu gözlerle dedesinin bu halini izliyordu. Dört yaşlarındaki diğeri ise parazitli sesi neredeyse sonuna kadar açık televizyondaki çizgi filmi seyrediyordu. Bir yandan da annesinin yer sofrasında hazırladığı küçük lokmaları çiğnemeye çalışıyordu.</p>

  <p class="calibre22">Kuru öksürüğü seyrekleşen Osman Ağa, kahvaltı sofrasında bıraktığı yarısı dolu çay bardağını alıp pencerenin önüne koydu. Yelek ceplerini yokladı, aradığını bulamayınca elinde su dolu tencereyle içeri giren karısı Gülsüm'e baktı.</p>

  <p class="calibre22">"Hele benim tütünüm nirde?"</p>

  <p class="calibre22">Kadın hiç sesini çıkarmadan elindeki tencereyi, gürül gürül yanan odun sobasının yanına bıraktı. Sobanın üzerindeki sıcak su dolu bakır güğümü yere indirip tencereyi yerleştirdi. Sonra televizyonun yanındaki tütün tabakası ile muhtar çakmağını aldı ve Osman Ağa'ya uzattı. Arkasını dönüp ellerini beline koydu.</p>

  <p class="calibre22">"Kalk kız. Hamami hazirla!"</p>

  <p class="calibre22">Adeta yerinden sıçrayan genç kadın elindeki lokma dört-beş yaşlarındaki oğlanın ağzına tıkıp doğruldu. Yerine kaynanası oturmuştu. Sıcak su dolu güğümü çıplak eliyle tutmayı deneyince acıyla elini salladı. Pembe ve eflatun çiçeklerle bezeli beyaz elbisesinin eteğiyle kulpundan tutarak güğümü aldı, odadan çıktı. Kapıyı kapatırken, yaşlı kadının, televizyondaki çizgi filme dalmış çocuğun suratına okkalı bir şamar indirdiğini görmüştü. Kapının önünde durdu, derin bir nefes aldı. Güğümü diğer eline geçirip hamam olarak kullandıkları küçük odaya doğru yöneldi. Kapıyı içeriden kilitledi. Osman Ağa'nın artan öksürük sesleri kapalı iki kapının ardından bile geliyordu. Tam bu sırada kamyonetin gürültüyle evin önünde durduğunu duydu. Evin kapısının hızla açılmasını, Salman'ın içeri girmesini dinledi bir süre. Güğümdeki suyu büyük bakır leğene boşaltırken, odada konuşulanlara kulak kabarttı.</p>

  <p class="calibre22">"N'oldu ulen o kamyonete?"</p>

  <p class="calibre22">"Lastik yarıldi."</p>

  <p class="calibre22">"Cantı piç etmişsen."</p>

  <p class="calibre22">"Ya baba!"</p>

  <p class="calibre22">Salman, büyük odanın kapısında durmuş, konuşuyordu. Nefes nefeseydi. Alnı, elleri, yüzü, gözü, yağ ve ter içindeydi. Öksürüğü tamamen kesilen Osman Ağa'nın bu sözlerine sinirlenmiş, sertçe başını çevirmişti. Pencereden kamyonete bakan babası ise konuşmaya devam ediyordu:</p>

  <p class="calibre22">"N'oldu ulen, anlatsağa."</p>

  <p class="calibre22">"Baba çatişma vardi."</p>

  <p class="calibre22">"Nirde?"</p>

  <p class="calibre22">"Eski köprünün orda." "Eee?"</p>

  <p class="calibre22">"Zor bela kaçmışam. Lastik yarıldı işte. Eee'si ne ki?"</p>

  <p class="calibre22">"Sana mı atiydiler? Ulen, tamire gönderirik, zerarla döniysen. Poh yiyenin ogli... Mallara noldi?"</p>

  <p class="calibre22">"Dükkâna koymuşam."</p>

  <p class="calibre22">Belli ki, tamircide kamyonetin altına Salman da girmişti. Bütün gece uğraşmış, didinmiş, arızayı gidermiş ve hatta para bile vermemişti. Ama babası her zamanki gibi ağzına geleni saymaya başlamıştı. İçeridekilere şöyle bir baktı. Anası, gözünü televizyondan ayırmayan küçük oğlana kahvaltısını yaptırmaya çalışıyor, büyük oğlan her zamanki köşesinde, elinde kalem bir şeyler yazıyor, babası sedirde dizlerinin üzerine kalkmış dehşet dolu gözlerle bir Salman'a bakıyor, bir kırmızı kamyoneti inceliyordu. Kapıyı hızla suratlarına çarpıp hamama yöneldi. Kapıyı zorladı ama açılmayınca geri çekildi. Kilidin yavaşça açıldığını duydu. Buharın arasından sessiz adımlarla dışarı süzülen yengesine baktı. Öfkeden ve yorgunluktan gözleri kıpkırmızıydı Salman'ın. Göz göze geldiler. Başını ilk öne eğen Meryem olmuştu. Mutfağa doğru giderken belli belirsiz mırıldandı:</p>

  <p class="calibre22">"Suyu koymuşam... Ekmek yiyin mi?"</p>

  <p class="calibre22">Salman, bir şeyler söylemek istedi ama vazgeçti. İçeri girip o da kapıyı kilitledi. Üstündekileri hışımla çıkartmaya başladı. Gömleğinin birkaç düğmesini kopartmıştı. Çırılçıplak kaldıktan sonra sararmış taş kurnaya uzandı ve sıcak su dolu leğenin içine soğuk suyu eklemeye başladı. Yeteri kadar ılıdığını kontrol etmeden leğenin içine adım atıp oturdu. Bacakları yanarken sırtından akan buz gibi suyla titriyordu. Gözlerinden süzülen iki damla gözyaşının, bu aşırı ısı farklılığından mı, yoksa ruhundaki acılardan mı kaynaklandığını kimse bilemezdi. Yağlı elleriyle yüzünü örttü. Bir süre öylece kaldıktan sonra çeşmeyi kapadı. Başından aşağıya döktüğü her tas su ile rahatlıyor, kendine geldiğini hissediyordu. Dizlerinin hâlâ titrediğini fark ettiğinde aklına lastiğin yarıldığı yerin ötesindeki silah sesleri geldi. Bir tas su daha döktü omuzlarından aşağıya. Sonra da tası fırlatıp attı. Gözleri kapalı, bir kez daha silah seslerini duydu kulağının dibinde.</p>

  <p class="calibre22">Duvardaki kovuktan sabunu aldı, yine aynı hışımla ellerine, yüzüne, vücuduna sürmeye başladı. Tüm hırsını vücudundan çıkarıyordu. "Daha ne kadar dayanacam?" diyordu kendi kendine.</p>

  <p class="calibre22">"Ula Salman?"</p>

  <p class="calibre22">Kapının önünden bağıran babasının sesini duymazlıktan gelmek istedi ama yapamadı. Tam cevap verecekti ki Osman Ağa bu kez kapıyı yumruklayarak ve daha yüksek sesle bağırdı:</p>

  <p class="calibre22">"La sana diyim Salman! Kamyonetin ceryanı oldı mi?"</p>

  <p class="calibre22">"Tamam etmişik hepsini. Şafağa dek çalışmışak."</p>

  <p class="calibre22">"Allah belanı vere emi! Nereyi geçiydin de yarıldi bu? Şinci bu cant teker tutiy mi, gavat?"</p>

  <p class="calibre22">Salman susuyordu. Başını eğdi, gözleri suyun içinde patlayan sabun köpüklerine daldı. Tahta rafın üzerindeki beze uzanıp bilinçsizce göğsüne sürmeye başladı. Yavaş yavaş yüzüne sürttükten sonra boynunu, kollarını, bacaklarını ovdu. Ama kamyonetin altında geçen bir günün kirini çıkartmak kolay olmadı. On dakikadan fazla bir süredir içerideydi. Anasının sesiyle irkildi:</p>

  <p class="calibre22">"Sıcak su istiysen?"</p>

  <p class="calibre22">"Yok ana ben çıkıyim."</p>

  <p class="calibre22">"Çıkiysan çık. Daha çamaşir yikanacak."</p>

  <p class="calibre22">Salman, kapının arkasına asılı havlulardan biri ile gelişigüzel kurulandı. Hamama girerken yanına temiz çamaşırlarını almadığını hatırlayıp alelacele kirlileri giydi. Hızlıca pantolonunu ayağına geçirip üstü çıplak halde kapının aralığından dışarıya baktı. Sofada kimse yoktu. Babasının öksürükleri durmak bilmiyordu. "Geber de kurtulam," dedi kendi kendine. Doğruca geceleri büyük yeğeni ile birlikte paylaştığı odaya daldı. Kapıyı kapatıp içeriden kilitledi. Bir süre kapıya yaslanıp babasının öksürüklerini dinledi.</p>

  <p class="calibre22">Temiz bir kazak almak için yatağın altındaki sandığa doğru eğildi ama gözü yatağın üstündekilere takıldı. Temiz bir kazak, bir kumaş pantolon ve bir yelek yan yana yerleştirilmişti. Düzgünce katlanmış iç çamaşırlarının hemen üstünde bir çift çorap duruyordu. Bir dal Maltepe sigarası, yakılmaya hazır şekilde tek çöpü yanına bırakılmış bir kibrit kutusu ve kültablası da Salman'ı bekliyordu. Yatağın hemen yanındaki küçük eski sehpanın üzerinde bir bardak çayın dumanı tütüyordu. Belli ki Meryem henüz çıkmıştı odadan. Köşeye ilişti. Sırtını duvara dayadı. Yutkundu.</p>

  <p class="calibre22">Diğer köşede üst üste yığılı yatak ve yorganlara baktı. Dolaba, yerdeki şiltelere... Gözlerinin önündeki bu manzaraya daldı bir süre. Sonra gözleri yukarıya kaydı. Duvardaki çerçevesi eğik, camının kırık köşesi bantla tutturulmuş resme daldı. Yirmi yaşlarında, gür bıyıklı, kalın ve çatık kaşlı ağabeyine seslendi mırıldanarak: "Delirecem burda. Dön artık!"</p>

  <h1 class="calibre21" id="sigil_toc_id_9">"At bunu çöpe!"</h1>

  <p class="calibre22">5 Mayıs 1993 - 09:15</p>

  <p class="calibre22">Bardaktan boşanırcasına yağdıran bir bulutun altından geçiyorlardı. Beyaz renkli 74 model bir Renault'nun camlarından dışarıyı seyrediyordu Ufuk. <span class="calibre19">Her uzun yolculukta bir kez daha fark ediyorum, ne kadar büyük yahu bu ülke?</span> Kulağı, garip bir ritim tutturmuş gidip gelen sileceklerin sesindeydi. Şoför, yağmur başlayalı beri susmuş, aracın hızını da kesmiş, yoldaki beyaz şeritleri takip etmeye çalışıyordu. Başını cama yaslayıp şoförünün yüzünü, mimiklerini incelemeye başladı. Direksiyona yapışmış nasırlı, kirli ellerine baktı. Bıyıklarına daldı gözleri. Çıkık elmacık kemiklerini seyretti. Adam dikkatle incelendiğini hissetmiş olmalı ki, dikiz aynasında göz göze geldiler. Gazeteci beklemeden sordu:</p>

  <p class="calibre22">"Dayı, kaç çocuğun var?"</p>

  <p class="calibre22">"Yaşın kaç gurban?"</p>

  <p class="calibre22">"Kırka geliyoz."</p>

  <p class="calibre22">"Aha, en büyüğü senin gibidir. Ondan sonra üç dene daha vardır."</p>

  <p class="calibre22">"Kız yok mu?"</p>

  <p class="calibre22">"He, bi dene de ondan."</p>

  <p class="calibre22">Şoför, araba yağmur bulutundan çıkar çıkmaz gaza bastı.</p>

  <p class="calibre22">Tekrar başını pencereye çeviren Ufuk, yan yana kahvelerde boş oturan, tütün saran, çay ve sigara içen insanları gördü. Hemen arkasındaki yıkık dökük, kerpiçten evlere ve önlerindeki çamura park etmiş son model arabalara baktı. <span class="calibre19">Ne biçim kader bu böyle?</span> Canı sıkılmıştı. Çantasına uzanıp fermuarlardan birini açtı, içinden sürekli kullandığı ağrı kesici ilacın kutusunu çıkarttı. Bir eliyle kapsülünü tutarken, diğeri ile yanındaki su şişesine uzandı. Önce bir yudum su alıp boğazını ıslattı. Sonra bir hamlede ilacı ağzına attı. Su şişesini başına dikip indirdiğinde yine aynada göz göze geldiler.</p>

  <p class="calibre22">"Yoo gurban, o küçük şeylerden ne anliysin ki! İlaç suyumuzda vardir. Hem zehirlerik, hem derman bulurik. Bu ikisini birbirinden ayırdin mi tamamdir. Ben hastalik nedir bilmem. Bu dohturlar bi pohtan anlamiy. On sekiz yıldır gidip geliyik bu yollarda. Bende okuma yazma yoktur gurban. Ha bu okumuş dohturlar deyi ki bana, sen çok hastasin. Fazla ömrün kalmamiştir. Kötü hastalığ mıdır, nedir? Uç beş ayın kaldı deyiler. Kansersin deyiler, ganin bozuk deyiler. Bizim burda ağır laftır gurban. Gani bozuk olur mu yaa? Vallahi de billahi de, na bu hastalığı bu dohturlar icat etmiştir. Atiyler..."</p>

  <p class="calibre22">Kendi kendine konuşurken sinirlenmeye başlamıştı. Öfkelendikçe de ağzından tükürükler saçıyordu. "Tedavi görmedin mi hiç?"</p>

  <p class="calibre22">"Ne tedavisi gurban? Ha bu doktorlar bana ölecen deyiler ya? Evvela çok tırstım haaa! Sonra anlamişam, niye tirsiyim ki? Ula dedim, ahiret ha burdan iyidir belki.</p>

  <p class="calibre22">Her yer burdan iyidir ya, o başkadir... Baktim tırsmaya gerek yohtir. Şimcik korkmirem. Buralarda, bizim bu dağlar gibi, kaya gibi, daş gibi olacan. Bekleyecen gurban. Ne çok gamsız olacan, ne de fazla meraklanacan. Dert etmiyecen. He bu bebelik, çocukluk, gençlik, yaşlılık hepsi birer misafirdir biliysen. Aha içlerinde en</p>

  <p class="calibre22">şerefsizi de yaşlılıktır. Bir türlü gitmek bilmiy, ha giderken de seni yanında götüriy. Ölüm olaydı da yaşlılık olmayaydı gurban."</p>

  <p class="calibre22"><span class="calibre19">Şerefsiz yaşlılık ha? İşte bunu sevdim,</span> diye düşündü. Kendi yaşlılığını aklına getirmezdi pek. Sevmezdi böyle hayalleri ya da kuruntuları. <span class="calibre19">Ben zaten ayakta gideceğim. Bu adam kadar yaşlanmayı bekleyemem,</span> dedi kendi kendine. Bir süre ikisi de sessiz kaldı. Belli ki şoför, ömrünün son demlerini yaşıyor olduğunu hatırlamıştı. İyice geriye yaslanıp arabayı tek eliyle kullanmaya başladı.</p>

  <p class="calibre22">"Bir de ganim bozuk deyiler... Gurban, bu gan çok acayip bi şey. Aslında beni gan tutiy, biliyin mi? Öyle kasılıp kaliyim... Ha bu damarlarda onca gan var ama işte ben onu göriy, sonra öylece duriy... Allahın işi işte? Seni de gan tutiy mi gurban?"</p>

  <p class="calibre22"><span class="calibre19">Yok gurban. Beni kan tutmaz. İlk kan gördüğümde kaç yaşındaydım? Ne bileyim be! İlkokuldayken herhalde. Ama yok, öyle kan değil adamın sorduğu. Yetmiş yedi yılıydı. On dört yaşındaydım...</span></p>

  <p class="calibre22">"Tabii ya gurban. Sen herden biliyin ki? İstanbul'da yoktur böyle şeyler. Alışık değelsiniz, he mi?"</p>

  <p class="calibre22"><span class="calibre19">Gırtlağından gelen o ses çok garipti...</span></p>

  <p class="calibre22">"Ama buralar benzemiy İstanbul'a."</p>

  <p class="calibre22"><span class="calibre19">Merminin biri nefes borusunu parçalamıştı...</span></p>

  <p class="calibre22">"Bak sana söylirem, duyiysin? Öyle ben dayaniyim falan demeyesin."</p>

  <p class="calibre22"><span class="calibre19">Kan alabildiğine fışkırıyordu...</span></p>

  <p class="calibre22">"Bilemiyin yani. Belki seni de tutiydir."</p>

  <p class="calibre22">"Doğru diyorsun. Biz görmedik hiç böyle şeyler."</p>

  <p class="calibre22">Ses tonuyla konuyu kestirip atmıştı. Şoför devam etmeye cesaret edemedi. Kafasını sallayıp önüne döndü. Arabanın teybine uzanıp düğmesine bastı. Ufuk, bir anda aracın içini kaplayan elektrosaz sesine dayanamamıştı.</p>

  <p class="calibre22">"Aman ha! Kapat dayı şunu."</p>

  <p class="calibre22">"Tamam gurban. Kapatiyik."</p>

  <p class="calibre22">İkisi de gerilmişti. Şoför aynadan bir kez daha arkaya baktı. Müşterisi yola dönmüştü. Bir süre daha sessizce ilerlediler. Ufuk, şoförün sesiyle başını kaldırıp ön tarafa baktı. "Cüzdanını hazır et gurban."</p>

  <p class="calibre22">Bir yol kontrolüne daha gelmişlerdi. Bazı askerler yolun yanındaki sırtlara kurulu mevzilerde etrafı gözetliyordu. Bir tank da yola bakan bir sırtta namlusu karakola hakim bir tepeyi gösterecek şekilde mevzilenmişti. Araçları ağır ağır ilerliyordu. Askerler öndeki araçların bagajlarını açtırıyor, şüpheli gördükleri bazılarını indiriyor, üst araması yapıyorlardı. Hiç konuşmadan yaklaşık on dakika kadar sıranın kendilerine gelmesini beklediler. Sonunda kepini geriye doğru atmış, kollarını bileklerine kadar sıyırmış bir çavuş yanlarına kadar gelip aracın içini iyice süzdükten sonra eğildi. "Çantada ne var?"</p>

  <p class="calibre22">Ukalaca ve sertçe yöneltilen soruya, Ufuk da aynı ukalalıkla ama kibarca cevap verdi: "Fotoğraf makinesi falan." Çavuş üslubunu koruyarak devam etti: "Gasteci misin?"</p>

  <p class="calibre22">"Yok, fotoğrafçıyım."</p>

  <p class="calibre22">"Ne çekiyon?"</p>

  <p class="calibre22">"Dağı, taşı, kuşu. Ne bulursam işte."</p>

  <p class="calibre22">"Buralarda fotoğraf çekmek yasak."</p>

  <p class="calibre22">"Çekmem o zaman."</p>

  <p class="calibre22">"Nerden geliyorsun sen?"</p>

  <p class="calibre22">"Diyarbakır'dan."</p>

  <p class="calibre22">"Onu anladık. Diyarbakır'a nerden geldin?"</p>

  <p class="calibre22">"İstanbul'dan."</p>

  <p class="calibre22">İkisi de diğerini bekletmeden konuşuyordu. Çavuş yavaş yavaş sinirlenmeye başlamıştı.</p>

  <p class="calibre22">"Nereye gidiyorsun?"</p>

  <p class="calibre22">"Depoyu doldurduk işte. Nereye kadar götürürse."</p>

  <p class="calibre22">Çavuşun huzursuzluğu yüzüne vurmuştu. Şoför de yüzünü dönmüş, konuşmaları dikkatlice dinliyor, büyümüş gözleriyle bir çavuşa, bir de gazeteciye bakıyordu. "Sen subay falan mısın?"</p>

  <p class="calibre22">"Fotoğrafçıyım dedim ya."</p>

  <p class="calibre22">"Ne biçim laf onlar öyle? İn sen aşağı. Sen de bagajı aç." Şoför arabadan inerken fısıldadı: "N'apıyon gurban sen?"</p>

  <p class="calibre22">Ufuk istifini bozmadan kapıyı açıp araçtan indi. Çantasını kaputun üstüne koyup içini yavaş yavaş boşaltmaya başladı. Çavuş arkadaki arabaya göz ucuyla bakıp onlara geçmeleri için işaret etti. Belli ki vaktini gazeteciye ayıracaktı. Sonra yanına gelip, "Kimlik!" diye seslendi. Ufuk nüfus cüzdanını çıkarıp uzattı. Çavuş da arkasını dönüp ilerde bekleyen bir askere seslendi:</p>

  <p class="calibre22">"Al lan şu kimliği, kontrol et."</p>

  <p class="calibre22">Arabanın üstündeki el çantasını karıştırmaya başladı. İçini gelişigüzel boşaltıyordu. İçinde fotoğraf makinesinin olduğu çantayı eline aldı. Makineyi çıkarıp bir süre inceledi.</p>

  <p class="calibre22">"Nereleri çektin sen bununla?"</p>

  <p class="calibre22">"Çekmedim."</p>

  <p class="calibre22">"Niye çekmedin?"</p>

  <p class="calibre22">"Makine bozuk."</p>

  <p class="calibre22">"E, niye taşıyon yanında o zaman?"</p>

  <p class="calibre22">"Yolda bozuldu."</p>

  <p class="calibre22">"Peki ne arıyon buralarda?"</p>

  <p class="calibre22">"Tecrübemi artırmak için işte."</p>

  <p class="calibre22"><span class="calibre19">Sana İstanbul'dan kaçtım desem inanır mısın tertibim?</span></p>

  <p class="calibre22">"Adi bi şeye benziyo zaten. Sen at bunu çöpe."</p>

  <p class="calibre22">"Anlıyorsan, bir el atsana şuna."</p>

  <p class="calibre22">Kendisiyle alay edip etmediğini Ufuk'un yüz ifadesinden anlayamayan Çavuş, dik dik bakmaya başlamıştı. Makineyi ve el çantasını bırakıp arabanın bagajına yöneldi. Şoför de bagajın hemen yanında durmuş çavuşa gülümsüyordu.</p>

  <p class="calibre22">"Kimin bu çanta?"</p>

  <p class="calibre22">"Gurban, çanta aha bunundur. Diyarbakır'da almışım. Uçağın orda taksi çalıştirem. Ordan kiralamıştir. İki buçuk istemişim, ama vermemiştir. İki milyon iki yüz elliye anlaşmışık."</p>

  <p class="calibre22">Çavuş, çantanın fermuarını açmaya çalışan şoförü dinlemiyordu.</p>

  <p class="calibre22">"Aç şunu."</p>

  <p class="calibre22">Bu arada el çantasını toplamayı bitiren Ufuk da yanlarına gelmişti. Arabaya yaslanıp ikisini izlemeye başladı. Çavuş spor çantayı bir süre karıştırdı, sonra eline gelen kitapları bagajın içine fırlattı. Kaim bir tanesinin sayfalarını karıştırıp tekrar çantaya döndü. Yan gözlerine elini soktu. Bir şey arar gibi de değildi aslında. Sadece gazeteciyi bir süre daha bekletmek için arıyor gibi yapıyordu.</p>

  <p class="calibre22">"Tamam, kapat."</p>

  <p class="calibre22">"Olur gurban."</p>

  <p class="calibre22">Şoför yaltaklanarak, çantadan çıkanları tekrar içeri tıkmaya başladı. Bir yandan da müşterisine bakıyor, gözleriyle özür diliyordu. Çavuş, Ufuk'un arkasından kimliği gönderdiği askere seslendi:</p>

  <p class="calibre22">"Hüsamettin. Baktın mı listeye?"</p>

  <p class="calibre22">Askerin gözden kaybolduğu nöbetçi kulübesinden yanıt gelmeyince, çavuş adeta sürtünerek gazetecinin yanından geçti. O da kulübenin içinde gözden kayboldu. Bagajın kapağını birkaç defa sertçe vurarak kapatmaya çalışan şoför panik içindeydi. Ufuk da o sinir edici gülümsemesini dudaklarına yerleştirmişti.</p>

  <p class="calibre22">"Dayı, iki de çivi çaksaydın."</p>

  <p class="calibre22">"Kapanmiy... Gurban, ne ediyon ya? Elindeki kâğıdı göstersen ya eskere!"</p>

  <p class="calibre22">"Dayı, sen demedin mi bana, bu kâğıdı her yerde... "</p>

  <p class="calibre22">"İyi de gurban!"</p>

  <p class="calibre22">Ufuk, sağ elini şoförün omzuna atıp sıvazladı. Bir yandan da pis pis sırıtıyordu. "Rahat ol dayı, sen bin arabaya."</p>

  <p class="calibre22">Arabadan uzaklaşıp bir-iki adım attı. Çavuşla, kimliğini alan asker tartışa tartışa yanlarına geliyorlardı. Sesleri duyuluyordu.</p>

  <p class="calibre22">"Oğlum, torpilli midir nedir? Bölükçüyü uyandırak mı?"</p>

  <p class="calibre22">"G...ün yiyosa uyandır. Üsteğmen yatalı daha yarım saat oldu."</p>

  <p class="calibre22">"İyi de, bu herif ünlü münlü falansa, bak babalara gelmeyelim sonra."</p>

  <p class="calibre22">"Ben bilirim oğlum bu tipleri. Lavuğun teki işte. Ben salıyom."</p>

  <p class="calibre22">Çavuş, arkalarında bekleyen araca doğru yürürken, göz ucuyla da gazeteciyi süzüyordu. Diğer asker yanına kadar geldi.</p>

  <p class="calibre22">"Siz nerden geliyordunuz?"</p>

  <p class="calibre22">"İstanbul'dan."</p>

  <p class="calibre22">"Neresinden?"</p>

  <p class="calibre22">Ufuk gülümseyince asker de sırıttı. Bir an için durdu, sonra cevap verdi: "İkitelli'den."</p>

  <p class="calibre22">"Yapma ya. Ben de Beykozlu'yum. Benim küçük kardeşim İkitelli'de çalışıyor. Sanayi sitesinde. Sen İkitelli'nin neresindesin abi?"</p>

  <p class="calibre22">Vereceği cevabı düşünürken asker devam etti.</p>

  <p class="calibre22">"Abi, vaktini almayayım da... Buralarda memleketten birini görünce... Ne üzerine abi senin iş?"</p>

  <p class="calibre22">"Ben mi? Film, fotoğraf makinesi, matbaa üzerine falan işte..."</p>

  <p class="calibre22">"Zor iş abi seninki. Neyse... "</p>

  <p class="calibre22">Asker Ufuk'a yavaşça yaklaştı, sır verir bir hale bürünmüştü.</p>

  <p class="calibre22">"Abi bak, buralarda biraz dikkatli ol. Yani, ortalık karışık ya. Öyle diklenme askere de. Yani iyiliğin için diyorum ben. Buraları pek İstanbul'a benzemez de."</p>

  <p class="calibre22">Gazeteci, bu sözü duyunca başını kaldırıp çevredeki tepelere şöyle bir baktı, sonra askeri başıyla onayladı.</p>

  <p class="calibre22">"Haklısın. Pek benzemiyor."</p>

  <p class="calibre22">Sağ eliyle Ufuk'un sırtını sıvazlayan asker, bu sözleri duymamıştı. Belki de duymazlıktan gelmişti. Şoför kendi kapısını açmış, arabasına binmek üzereydi.</p>

  <p class="calibre22">"Hadi gurban gidek artık. Ben daha geri dönecem."</p>

  <p class="calibre22">Arabaya biner binmez, daha kapısını bile kapatamadan, şoför gaza basmıştı. Kaçamak bakışlarla aynadan yolcusunu süzüyordu. Ufuk önce bir süre pencereden baktı, sonra koltuğun üzerine bıraktığı el çantasına uzandı. İçindekileri düzeltti. Fermuarını çekip yanına bıraktı. Sonra fotoğraf makinesini aldı eline. Cebinden çıkardığı bir bezle yavaş yavaş objektifini temizlemeye başladı. Bir yandan dışarıyı seyrediyor, diğer yandan en küçük parçalarını bile tanıdığı makinesinin tozunu alıyordu. Belki on beş yıldır birlikteydiler onunla. En zor fotoğrafları onunla çekmişti. Ön dişlerinden biri, bir polis copuyla onun yüzünden kırılmıştı. İran-Irak savaşında yaralı bir İranlı askerin son nefesini bu kapalı kutuya hapsedip dünyanın kalanına taşımıştı. Irak'ın kuzey sınırdan Türkiye'ye kaçarken, Amerikan helikopterlerinden atılan yiyecek kolilerinin altında kalanların cansız bedenlerine bu makinenin objektifinden bakmıştı. Bir trafik kazası sonrasının ilk ve de son inlemelerini metal plastik karışımı bu aletin gözünden izlemişti. <span class="calibre19">Niye hiç doğru dürüst fotoğraf çekemedim ben bununla? Şöyle yan yana dizili, bir grup neşeli insanın fotoğrafını.</span></p>

  <p class="calibre22"><span class="calibre19">Ya da neden hiç kızları çekmedim? Yoksa gerçekten de çöpü boylama vakti geldi mi bunun?</span> Başını kaldırıp şoföre baktı.</p>

  <p class="calibre22">"Dayı, gaste gelmiş midir buralara?"</p>

  <p class="calibre22">"Yok, gurban, ancak öğlene... "</p>

  <p class="calibre22">"Yaa, sen yine de telefon olan bir yerde dursana."</p>

  <p class="calibre22">"Gurban, çok geç kalmışık."</p>

  <p class="calibre22">Bunu biraz sitemle söylemişti ama hemen yanından geçtikleri benzin istasyonuna da dikkatlice bakmayı ihmal etmemişti. Ufuk makinesini çantasına özenle yerleştirirken arka tarafındaki büyük cebi dışarıdan yokladı. Fermuarı açıp ne zaman koyduğunu hatırlayamadığı kitabı çekip çıkarttı. <span class="calibre19">Anadolu Uygarlıkları ve Mitoloji... Bunu nerden aldım ben be?</span> Kapağını bile açmadan koltuğun üzerine fırlattı. <span class="calibre19">Şimdi hiç çekecek halim yok.</span> Bir süre camdan dışarıyı izledi. Volkanik taş dolu ekilmemiş arazileri seyretti.</p>

  <p class="calibre22"><span class="calibre19">Bu herif geç kaldık diye tutturdu. Kesin durmayacak. Saat de dokuzu geçti. Gazeteyi aramam lazım, evi aramam lazım.</span> Elleriyle saçlarını karıştırdı. Başının ağrısını unutmuştu. Belki de ilaç işe yaramıştı bu sefer, ikincisine gerek kalmamıştı. Canı sıkılmıştı. Yanındaki <span class="calibre7">koltuğa tekrar baktı. Az önce attığı kitaba uzandı. Tam ortadan bir sayfa açıp okumaya başladı:</span></p>

  <p class="calibre22">Hür İnsan Üzerine Şiir</p>

  <p class="calibre22">Ey yolcu, yol hazırlığını yap ve koyul yola; şunu bilerek:</p>

  <p class="calibre22">Hür kişi sadece karakterinde hür olan kişidir.</p>

  <p class="calibre22">Kişi hürriyetinin ölçüsü bizzat kendi doğasında bulunur Ve kararında içtenlikliyse hür kişi,</p>

  <p class="calibre22">Yüreğinde ise dürüstlüğü, işte bunlar asil yapar kişiyi Ve bununla yücelir hür kişi, hatalarla değil.</p>

  <p class="calibre22">Ana babadan gelen uydurma bir asaletten tad almaz o;</p>

  <p class="calibre22">Zira ana baba değildir hür insanı doğuran,</p>

  <p class="calibre22">Zeus'tur herkese ata olan ve de tek kök insanoğluna.</p>

  <p class="calibre22">Herkesin tek şansı vardır, o alır kader icabı beden güzelliğini Budur soy güzelliği ve hür olma hali gerçek anlamda.</p>

  <p class="calibre22">Ruhen köle olan ise sakınmaz kötü sözden, katmerli köle de olsa Aşırılıktır şiarı bu kişinin.</p>

  <p class="calibre22">Yüreğinde soysuzluk vardır.</p>

  <p class="calibre22">Ey yolcu, Epiktetos köle bir anadan doğmuştu. Ama Yüceydi herkesten. Bir kartal gibi; bilgelikte ise takdire şayandı ruhu Söylemem gerekirse, tanrısal bir varlık doğurdu onu. Keşke şimdi de Bu mümkün olsa...</p>

  <p class="calibre22">Böylesine yararlı ve sevinç kaynağı bir insan.</p>

  <p class="calibre22">Tüm ünlü kişiler arasında köle bir anadan dünyaya geldi.</p>

  <p class="calibre22">Epiktetos</p>

  <p class="calibre22">Şiirleri de sevmezdi Ufuk. Edebi hiçbir metine ilgi duymamıştı. Ama nedense -herhalde boşluktan veya çaresizlikten- bunu sonuna dek okumuştu. Ve hatta devamını da:</p>

  <p class="calibre22">"İsa'dan sonra 50 yılı civarında Frigya'nın Hierapolis (bugün Pamukkale yakınlarındadır) kentinde dünyaya gelen ve 138 yılında Yunanistan'ın Epirus bölgesindeki Nikopolis kentinde ölen ünlü filozof Epiktetos, Roma'ya köle olarak götürülmüş, daha sonra azad edilmiştir. Senato kararıyla Roma'dan kovulan Epiktetos, Tanrının birliğine, tüm insanların aynı ve tek tanrıdan geldiğine inanan bir düşünürdü. Epiktetos'a göre fiziksel yapı, dış görünüş ya da bunlardan kaynaklanan sosyal konum, insan iradesinin dışında gelişen durumlardı. İnsanı mutlu ya da mutsuz yapan durum ise, insanların bunlar hakkındaki kişisel görüşleriydi. Yani insanın elinde olan bir şeydi. Düşüncelerini yazıya geçiremeyen Epiktetos'un bu şiiri, bugün Isparta sınırları içindeki Yazılı Kanyon'a adını veren bir kayanın üzerine işlenmiştir. Epiktetos'un, 'İnsan ömrü bir askerin hizmet süresi kadardır. Uzunluğu da o kadar, çeşitliliği de' sözü, Atinalı askerlerin savaş teknikleri üzerine savunduğu görüşler arası en çarpıcı olanlarından biridir..."</p>

  <p class="calibre22">Ufuk, arabanın yavaşlamasıyla başını kitaptan kaldırarak ön camdan dışarı baktı. Birkaç metre önlerinde seyreden askeri aracın kasasındaki askerlerden biri ile göz göze geldi. 'Hizmet süresini' doldurmaya çalışan o insan, konvoyun en sonunda ilerleyen büyük kamyonun arkasında, beli öne doğru bükülmüş, bacaklarının <span class="calibre7">arasında duran üzeri naylonla örtülü silahına da sıkı sıkıya yapışmıştı. En az bir haftalık sakalı, rüzgârda uçuşan dağınık saçları ve yorgun gözleriyle Ufuk'a bakıyordu. Gözlerini ilk kaçıran gazeteci oldu. Elindeki kitaba döndü. Ama satırlara yoğunlaşamıyordu.</span></p>

  <p class="calibre22"><span class="calibre19">Düşüncelerini yazıya dökmeye fırsat bulamayan filozofun biri, iki bin yıl önce bir şiir yazmış. Bu şiirin nakşedildiği kayanın bulunduğu yere de 'yazılı kanyon' demişler.</span> Bunları düşünürken gülümsedi. Başını tekrar kaldırdığında, içinde bulunduğu araba, bir operasyondan dönen askeri konvoydaki araçları geçiyordu. Hepsi de kasasında toz toprak içindeki kamuflajlı üniformalarıyla, bitkin yüzlü askerleri taşıyordu. Bazıları sırtlarını arkalarındaki brandaya, bazıları da başlarını arkadaşlarının omzuna yaslamış uyukluyordu.</p>

  <p class="calibre22"><span class="calibre19">Epiktetos köleymiş. Ya şu çocuklar? Bu çocuğu burda, bu elbiselerin içinde, bu eziyete mahkûm eden güç ne? Yıllardır ölümünü bekleyen şu gariban şoför? Al işte satın almadım mı ben bu adamı? Benim kölem değil mi şimdi bu? Yürü diyorum yürüyor, dur diyorum duruyor... Hâlâ bir telefon bulamadı bu herif!</span></p>

  <p class="calibre22">"Dayı! Yok mu bir telefon buralarda?"</p>

  <p class="calibre22">"Az kaldı gurban. Hemen şuracıkta."</p>

  <p class="calibre22"><span class="calibre19">Ya ben? Peki ya ben hür müyüm? Bunun ölçüsü ne? Ya özgürlüğün bedeli ne? Özgürlüğümün bedeli, annemi deliye çevirmem mi? Ya da yazı işleri mi? Bu nereye kadar gidecek? Niye benim de sıradan bir hayatım olamıyor? Ne yani, köle gibi mi? 'Ana- babadan gelen uydurma bir asaletten tad almaz o'. Filozofa bak... Ne yani, şimdi babamdan gelen asalet uydurma mı? Asıl sensin uydurma. Epiktetos, sen kafayı yemişsin be oğlum...</span></p>

  <p class="calibre22">Araç, asfalttan çıkıp sağdaki çakıl taşlı yoldan saparak benzin istasyonuna girdiğinde Ufuk da elini çantasına attı. Yavaş yavaş ilerleyip pompanın birinin önünde durdular. Arabaya yanaşan adamlardan biri şoförle tokalaşıp konuşmaya başlamıştı. Gazeteci, araçtan inip yıkılmak üzere olan binaya doğru yürüdü. Tam içeri girecekken vazgeçip tuvalete yöneldi. Herhangi bir işaret olmadığı halde, binanın yan tarafından gelen pis koku sayesinde tuvaletin yerini bulmak zor olmamıştı. Kapıyı ayağıyla ittirip açtı. Kırık ve yere su damlatan pisuvarlardan birinin önünde durup fermuarını açtı. Başını kaldırdığında, birbiri üzerine yazılmış, bazılarının üstleri karalandığı halde okunabilen duvar yazılarını gördü:</p>

  <p class="calibre22">'Gerilla vuracak Kürdistan'ı kuracak'</p>

  <p class="calibre22">'Serok Apo'</p>

  <p class="calibre22">'Biji PKK'</p>

  <p class="calibre22">'Kürdistan Mehmetçiğe mezar olacak!'</p>

  <p class="calibre22">Tam gözlerinin önündeydi... Bunların sağında, solunda veya üstündeki yazıları okudu sonra: 'PKK'ya Ölüm'</p>

  <p class="calibre22">'Kalleş Apo, dağlara gel'</p>

  <p class="calibre22">'Dağlar bizim, bu yurt bizim'</p>

  <p class="calibre22">'Şerefsiz PKK...'</p>

  <p class="calibre22">Fermuarını çekip dışarı çıkarken kendi kendine söyledi: "Herkesin derdi tasası özgürlük be!" Binanın ön tarafına geçip büyük camlı kapıdan içeri girdi. "Selamünaleyküm!"</p>

  <p class="calibre22">"Eleykümselam, hoşgelmişsen hemşerim, buyir."</p>

  <p class="calibre22">"Telefon nerde?"</p>

  <p class="calibre22">"Aha burdadir."</p>

  <p class="calibre22">Rafın üzerinden uzatılan pislik içindeki telefonu kendine doğru çekti. Ahizeyi kulağına götürüp numaraları tuşlamaya başladı. Bir an durakladıktan sonra, yoldan geçen araçlar yüzünden konuşmaları duyamayacağını anlayınca yarı açık kapıyı ayağıyla ittirdi. Kapı büyük bir gürültüyle çarpınca istasyonun sahibi olduğunu tahmin ettiği adam ters ters bakmıştı. Ufuk hiç umursamadı. Bir-iki tuşa tekrar basınca adam yanına kadar geldi.</p>

  <p class="calibre22">"Numero düşmemiş mi hemşerim?"</p>

  <p class="calibre22">"Yoo, düştü."</p>

  <p class="calibre22">"Konuşmiysen de."</p>

  <p class="calibre22">"Telesekreter var."</p>

  <p class="calibre22">Adam, alaycı ses tonunu da, ne demek istediğini de anlamamıştı ama bu 'ukala' yolcu sırtını ona doğru dönünce gidip koltuğuna oturdu. Bip sesini duyan Ufuk ahizeyi kulağına iyice yapıştırdı. Bir yandan da aklı ahizenin pisliğindeydi.</p>

  <p class="calibre22">"Ufuk, Allahın cezası, nerdesin?"</p>

  <p class="calibre22"><span class="calibre19">Kim lan bu kız?</span></p>

  <p class="calibre22">"Biip!" ve ardından diğer mesaj başlamıştı:</p>

  <p class="calibre22">"Ufuk, ben Selo. Oğlum bu sayının makalesi nerde? Baskıya girecez kardeşim, seni bekliyoz... "</p>

  <p class="calibre22">Saatine baktı. <span class="calibre19">Bugün günlerden ne? Kahretsin, Perşembe. Hay sana da, dergine de, nerden girdim bu işe?</span> Yeni mesajı dinlerken adam koltuğunda doğrulup televizyonu açtı. Bir anda içeriyi bangır bangır Arap müziği doldurmuştu. Gazeteci eliyle kulağını gösterince adam söylene söylene televizyonun sesini kıstı.</p>

  <p class="calibre22">"Kuşum, nerdesin? Seni çok özledim. Gelir gelmez ara olur mu?"</p>

  <p class="calibre22"><span class="calibre19">Aferin kız, birkaç gün sonra yanındayım.</span> Az <span class="calibre19">sabret.</span> Gözlerinin içi gülüyordu. Telefondan bir süre ses gelmeyince bırakılan mesajların bittiğini sandı. Tam ahizeyi kapatacaktı ki, tanımadığı bir erkek sesi ile ahizeyi tekrar kulağına yapıştırdı.</p>

  <p class="calibre22">"Ufuk ibnesi, yazdıklarının hesabını soracam senden. Sen beni dinlememeye devam et. Pişman olucan."</p>

  <p class="calibre22"><span class="calibre19">Geri zekâlı, bari kimsin, neyi okudun, neye kızdın söylesene!</span></p>

  <p class="calibre22">Hemen ardından annesinin sesini duydu.</p>

  <p class="calibre22">"Oğlum, yine nerelere gittin sen? Niye haber vermiyorsun? Başına bir şey gelse, nerde olduğunu bile bilemeyeceğim. Nedir bu çektiğim senden? Hemen ara beni yavrum... "</p>

  <p class="calibre22"><span class="calibre19">Olur Nilcim, ararım seni.</span> Annesinin mesajını hemen bir diğeri izledi.</p>

  <p class="calibre22">"Ufuuuuuk... Hain çocuk... Bu gece sende kalabilir miyim? Acayip istiyorum seni salak şey."</p>

  <p class="calibre22"><span class="calibre19">Ya sen de düş artık. Kene oldun be!</span> Telesekreterin uzun bip sesini duyunca ahizeyi yerine bıraktı. Konuşmanın bittiğini sanan adam ayağa kalkıp yanına gelirken ahizeyi tekrar kulağına götürdü. Tuşlara basmaya başladı.</p>

  <p class="calibre22">"Çay içiyin mi?" "Yok hemşerim. İçmem."</p>

  <p class="calibre22">"Bir şey ikram edek."</p>

  <p class="calibre22">Ufuk, hangi numaraya bastığını unutmuştu. İşaret parmağıyla telefonu kapatıp tekrar açtı. Gözünü telefonun tuşlarından kaldırmadan, basarken adama cevap verdi: "İyi, bi Uludağ gazozu alayım o zaman."</p>

  <p class="calibre22">"Ha babam? Ne istiyin?"</p>

  <p class="calibre22">Gazeteci, son tuşa da basınca adama dönüp derin bir nefes aldı.</p>

  <p class="calibre22">"Sağ olasın babam. İstemem bi şey."</p>

  <p class="calibre22">"Vallahi yoktur ondan. Çay istiysen?"</p>

  <p class="calibre22">Ufuk'un kendisini dinlemediğini anlayan adam hiç bozuntuya vermeden kapıyı açıp dışarı çıktı. Telefondan gelen 'alo'ya cevap verirken, şoförünün benzincilerle sohbetini izliyordu. '</p>

  <p class="calibre22">"Ben Ufuk."</p>

  <p class="calibre22">"Ay, Ufuk Bey günaydın, nerdesiniz? Herkes sizi arıyor."</p>

  <p class="calibre22">"Semoş, bana yazı işlerini bağlasana."</p>

  <p class="calibre22">"Bir saniye, Murat Bey gündem toplantısındaydı."</p>

  <p class="calibre22">Yazı işlerinin bulunduğu salondaki telefon uzun uzun çalarken, gazeteci, <span class="calibre19">Yerim sizin o saçma sapan gündem toplantılarınızı,</span> dedi içinden.</p>

  <p class="calibre22">"Aloo?"</p>

  <p class="calibre22">"Murat naber?"</p>

  <p class="calibre22">"Nerdesin oğlum sen kaç gündür?"</p>

  <p class="calibre22">"Diyarbakır'dan yeni çıktım. Yoldayım."</p>

  <p class="calibre22">"Niye haber vermiyorsun kardeşim? Kendi kafana göre ne cehenneme gidiyosun sen?"</p>

  <p class="calibre22">"Murat uzatma. Arıyoz işte."</p>

  <p class="calibre22">Şoför, benzin deposunun kapağını kapatıyordu. Benzinci paranın üstünü uzatırken, şoför de başını kaldırıp müşterisine bakıyor, kolundaki saati gösteriyordu. Ufuk eliyle 'anladım' diye cevap verdi.</p>

  <p class="calibre22">"Ufuk, iyi de, şimdi Salih Bey..."</p>

  <p class="calibre22">"Ya tamam anladık. Bak şimdi dinle beni."</p>

  <p class="calibre22">"Konuş hadi."</p>

  <p class="calibre22">"Hakkâri'ye gidiyorum şimdi. Ordan arayacağım. Salih'e söylersin. İşte bir yazı dizisi yapacakmış falan de. Askeri birliklere gidecekmiş, Genelkurmay'dan izinli gitmiş de."</p>

  <p class="calibre22">"İyi de, bu işler böyle mi olur kardeşim? Fotomuhabiri falan alsaydın yanına. Bak Salih Bey... "</p>

  <p class="calibre22">"Başlatma şimdi o salaktan. Ya Murat sen orda necisin?"</p>

  <p class="calibre22">"Valla bu sefer boka bastın Ufuk."</p>

  <p class="calibre22">"İyi iyi, hadi ben kapatıyorum. Hakkâri'den ararım."</p>

  <p class="calibre22">"Oğlum, orda turist gibi gezme tamam mı? Bir şeyler gönder."</p>

  <p class="calibre22">"Hadi kardeşim gittim ben."</p>

  <p class="calibre22">"Dur Ufuk, başka bir şey... "</p>

  <p class="calibre22">Her zaman yaptığı gibi, daha karşısındaki konuşmasını bitirmeden telefonu kapattı. Ahizeyi yerine bıraktıktan sonra el çantasından bir kâğıt mendil çıkarıp kulağını temizlemeye başladı. Televizyonun sesini kısmak zorunda kaldığı için hâlâ bozuk atan benzinci içeri girdi.</p>

  <p class="calibre22">"Bitmiştir?"</p>

  <p class="calibre22">"He bitmiştir."</p>

  <p class="calibre22">Adam, tezgâhın arkasına geçip kontör cihazının arızalı düğmelerine birkaç kez bastıktan sonra başını kaldırıp Ufuk'a dik dik baktı.</p>

  <p class="calibre22">"125 kâğıt."</p>

  <p class="calibre22">"Vay be. Soygun var ha?"</p>

  <p class="calibre22">"Duymamişam?"</p>

  <p class="calibre22">"Yok bi şey hemşerim. Gaste geldi mi dedim?"</p>

  <p class="calibre22">"Tee öğlene geliy."</p>

  <p class="calibre22">Gazeteci parayı uzattı, cüzdanını el çantasına yerleştirip dışarı çıktı. Bu sefer kapıyı bilerek sertçe çarpmıştı. Arkasına dönmeden arabaya doğru yürümeye başladı. Yine o pis sırıtışıyla şoföre seslendi.</p>

  <p class="calibre22">"Gurban, hazır mıyız?"</p>

  <p class="calibre22">"He gurban. Valla çok geç..."</p>

  <p class="calibre22">"Tamam anladık. Hadi bas gaza o zaman."</p>

  <p class="calibre22">Araba benzin istasyonundan hareket ederken, Ufuk telesekreterine not bırakanları düşünüyordu. <span class="calibre19">Millet peşime düştü yine. Ruhum sıkılıyor kardeşim, rahat bırakın biraz. Nesiniz siz be? Ben de özgürlük istiyorum ya!</span></p>

  <h1 class="calibre21" id="sigil_toc_id_10">"Bu Karıların Başına Adam Lazım."</h1>

  <p class="calibre22">5 Mayıs 1993 -10:00</p>

  <p class="calibre22">Tüm bölüğün dili damağı kurumuştu. Kimi zaman hızlı adımlarla, kimi zaman koşarak köyün sırtını yasladığı tepeye vardıklarında hemen hepsi nefes nefeseydi. Özellikle mayın tehlikesi yüzünden patikaları kullanamamışlar, bu onları daha da yormuştu. Tayfun, köyü rahat görebilmek için, tepenin zirvesinde heykel gibi uzanan sarp kayalığın ucuna kadar ilerledi. Ali de her zamanki gibi arkasındaydı. Bölüğün kalanı peşlerinden geliyordu. Sırt çantasını çıkarıp yere bıraktı. Kayalardan birine elini yaslayıp bir yandan derin derin nefes almaya çalışıyor, diğer yandan, uzun kavak ağaçlarının arasından yükselen yoğun siyah dumanları seyrediyordu. Köydeki toprak damlı evlerin bazılarından çıkıp göğü kaplayan duman bulutu kendilerine kadar ulaşıyordu. Tepelerin ardından gelen ve gittikçe seyrekleşen silah sesleri ile köyün kadınlarının çığlıkları birbirine karışıyordu. Nefesinin normale dönmesini bekledi ve telsizi ağzına götürdü:</p>

  <p class="calibre22">"Tuna, Kaya!"</p>

  <p class="calibre22">"Kaya dinliyorum. Nerdesin?"</p>

  <p class="calibre22">"Köye girmek üzereyim komutanım."</p>

  <p class="calibre22">"Kaya, sen oranın güvenliğini al. Kapan unsurları grubu takip ediyor. Skorksy göndereceğim, senden haber bekliyorum."</p>

  <p class="calibre22">"Anlaşıldı Tuna. iniyorum."</p>

  <p class="calibre22">Doğrulup geriye döndü. Bölüğün neredeyse tamamı tepenin üzerine ulaşmıştı. Çantasını sırtına yerleştirip habercisine seslendi:</p>

  <p class="calibre22">"Ali, tim komutanlarını çağır."</p>

  <p class="calibre22">Ali, hızlı adımlarla kolun gerisine doğru yürümeye başladığında Tayfun yine köye dönmüştü. Kadınların sesleri yoğunlukla caminin önündeki boşluktan geliyordu. Sırt çantasının kapağını açmadan, her zaman en üste koyduğu dürbününe uzandı. Bir süre kavak ağaçlarının yer yer örttüğü caminin avlusunda olup bitenleri görmeye çalıştı. Sonra dürbünü sola doğru kaydırdı. İki köylü kadın, tamamen yanmış, sadece koyu bir dumanın çıktığı kerpiç bir evin önünde kendilerini oradan oraya atıyorlardı. Dürbünü, biraz daha yakına getirince çeşmeyi fark etti. Çeşmenin çevresi yerde yatan insanlarla doluydu. Dürbününü sola doğru çevirmeye devam ediyordu ki arkasından gelen Oktay Astsubay'ın sesiyle geriye döndü.</p>

  <p class="calibre22">"Aman Allahım!"</p>

  <p class="calibre22">Tayfun ilk emirlerini verirken, tim komutanları hemen arkadaki manzaradan büyülenmiş gibiydi.</p>

  <p class="calibre22">"Şenol, sen bir unsurunu şu karşıdaki tepeye gönder. Erdal, sen de bir unsurla burda kalıyorsun. Emniyettekilerin emir komutası sende. Oktay sen de Erdal'ın diğer adamlarıyla aşağıya gidiyorsun. Sıhhiyeciyi de al yanına. Yaralılara caminin avlusunda bakacağız."</p>

  <p class="calibre22">Köye bir kez daha bakıp devam etti:</p>

  <p class="calibre22">"Ben de Oktay'la beraber olacağım. Camiden itibaren çeşmeye kadar olan bölge Oktay'ın. Şenol, kalan unsurlarınla camiyle okul arası da senin. Aşağıda hâlâ terörist olabilir, dikkatli olun. Yaralıları hemen camiye göndereceksiniz. Evet, beyler anlaşılmayan bir şey var mı?"</p>

  <p class="calibre22">Şenol Teğmen'in nefesi henüz normale dönmemişti. Köye bakarken, dudakları titreyerek sordu:</p>

  <p class="calibre22">"Komutanım. Yanan evleri nasıl söndürecez?"</p>

  <p class="calibre22">"Bakacağız bir çaresine. Zaten pek bir şey de kalmamış gibi."</p>

  <p class="calibre22">Bir an durdu, sonra devam etti:</p>

  <p class="calibre22">"Bu evler çabuk kül olur. Neyse, yaralıları camiye taşıdıktan sonra helikopterleri sen karşılayacaksın. İniş yeri hazırla, tamam mı?"</p>

  <p class="calibre22">"Emredersin komutanım."</p>

  <p class="calibre22">Tayfun, daha bölüğüne katılalı on beş gün olmuş genç teğmeninin yüzündeki endişe dolu ifade ile tereddütlü ses tonunu fark edince, elini onun boynuna götürüp sıkmaya başladı.</p>

  <p class="calibre22">"Yapabilirsin değil mi teğmen?"</p>

  <p class="calibre22">Cevap veremeyen Şenol'un gözleri hâlâ feryatlar yükselen köydeydi.</p>

  <p class="calibre22">"Teğmen, biraz sonra elli yaş birden yaşlanacaksın. Yetmiş beşlik bir bunak işime yaramaz. Bana yirmi beşlik civa lazım. Hadi zıpla."</p>

  <p class="calibre22">Şenol, hiçbir şey söylemeden geri döndü, askerlerinin yanına doğru yürümeye başladı. Ara sıra başını geri çevirip köye bakmaktan kendini alamıyordu. Tayfun, Şenol'un arkasından seslendi:</p>

  <p class="calibre22">"Teğmen, dik yürü!"</p>

  <p class="calibre22">Şenol, omuzlarını geriye doğru çekip vücudunu dikleştirdi. Tayfun'un ve haberci Ali'nin kayalıklardan aşağıya doğru ilerlemesiyle, ortalık bir anda hareketlenmişti.</p>

  <p class="calibre22">İki tim komutanı da yüksek sesle askerlerine emirler yağdırıyor, unsur komutanlarını yanlarına çağırıyordu. Köye inecek olanlar, Tayfun'un arkasından koşar adımlarla yürümeye başlamıştı bile. Kısa sürede köye hakim iki tepeye de askerler yerleşmiş, silahlarını etrafa doğru çevirmişlerdi.</p>

  <p class="calibre22">Tayfun, düşmemek için altından kayan taşları ara sıra yere bakarak kontrol etmeye çalışıyor, çoğunlukla da köyü görmeye çalışıyordu. Arkasından taşların yuvarlanmasıyla geri döndüğünde Oktay'ı fark etti. Hiç konuşmadan birlikte inmeye devam ettiler. Oktay iri cüssesi ile kâh düşüyor, kâh kalkıyor, bazen de Tayfun'un önüne geçiyordu. Ara sıra okkalı küfürlerini birbiri ardına sıralıyordu. Bir ara askerlerden biri birkaç metre yuvarlanıp kayaların arasında bitmiş bir çalılıkta zar zor durdu. Kimse dönüp bakmamıştı bile. Hiç kimsenin ağzını bıçak açmıyordu. Herkes az sonra görecekleri manzaranın dehşetini şimdiden yaşamaya başlamıştı. Köyün girişindeki ilk evin henüz ekilmemiş bahçesine ulaştıklarında yürüyüş artık iyice kolaylaşmıştı. Tayfun, aynı tempoda devam ederken, Oktay Astsubay koşuyordu. Bir yandan da askerleri evlerin arasına dağıtmak için el kol işaretleri yapıyordu. Bir anda durdu.</p>

  <p class="calibre22">"Sıhhiyeci yanıma gel!"</p>

  <p class="calibre22">"Geldim komutanınım!"</p>

  <p class="calibre22">Sıhhiyeci askerle Oktay koşar adımlarla kerpiçten yapılmış bir ağılın köşesinden dönüp gözden kayboldu. Tayfun yürürken geriye dönüp baktı. Gözleriyle Şenol'u arıyordu. Genç teğmen az önce geçtikleri bahçeden, köyün toprak sokağına henüz çıkıyordu. Acı ve endişe dolu ifade hâlâ yüzündeydi. Tekrar önüne dönüp kavak dallarıyla yapılmış derme çatma bir bahçe çitinin üzerinden atladı. <span class="calibre19">Oktay nasıl olsa camiye gitti,</span> dedi kendi kendine. Bir an önce çeşmeye varmak istiyordu. Köyün ortasındaki çeşmeyi uzaktan gördüğünde yavaşladı. Köseçınar'a her geldiğinde yaptığı gibi, bir ağaç kovuğundan akan sudan kana kana içip yüzünü yıkamak istedi. Ama yapamayacağını anladı. Çeşmenin karşısındaki büyük kayaya sırtını yasladı. Sırt çantasını yere düşürür gibi bıraktı. Gözleri akan suyun birikintisinden oluşan gölcükte kilitlenmişti. Suyun küçük dalgalarına bakarken mırıldandı.</p>

  <p class="calibre22">"Allahım... Tam zamanında nerdesin?"</p>

  <p class="calibre22">Uzaklardan gelen silah sesleri ile köyün sırtını yasladığı tepelere doğru başını kaldırdı. Askerlerini gördü. Sonra, havada dönüp duran ve arkasından attığı roketlerin alevleri çıkan kobra helikopterlerine baktı bir süre. Tekrar çeşmeye dönüp kıpkırmızı suyun toprakta iz bırakarak kayboluşunu izledi. Yosun tutmuş küçük taş parçalarının arasından süzülüp giden kanı seyretti. Telsizini eline aldı. Adeta mırıldanarak konuşuyordu:</p>

  <p class="calibre22">"Kaya unsurları! Evlere dikkatli girin. Tuzaklanmış olabilir."</p>

  <p class="calibre22">Aynı ses tonuyla cevap geldi:</p>

  <p class="calibre22">"Kaya, burası cehenneme dönmüş."</p>

  <p class="calibre22">Telsizi cebine yerleştirip çeşmenin hemen yanında boylu boyunca yatan cesetlerden birinin yanma gitti. En çok kan ondan akıyor, suyu en çok o kırmızılaştırıyordu. Boğazında kilitlenmiş parmaklarının ve poşusunun arasından, gırtlağını boylu boyunca yaran kesik izi zorlukla da olsa görülebiliyor, buradan hâlâ yavaş yavaş kan sızıyordu. Muhtar Şeyhmus, elleriyle kavradığı poşusunu boğazına yapıştırmış, ama belli ki bu, şah damarından özgürlüğe akan kutsal sıvıyı durdurmaya yetmemişti. Oturmak istedi, vazgeçti. Yanında yüz üstü yatan ve ayaklarından biri karnının altında bükülmüş muhtarın karısına döndü. Sırtındaki büyük delik, çok yakından atılan bir merminin kanıtıydı. Başındaki tülbenti sıyrılmış yaşlı kadının soluk pembe elbisesinin eteği adeta dalga dalga kanla desenlenmişti. Biraz ötede ise iki genç erkek cesedi sırt üstü yatıyordu. Ağzından ve burnundan kanlar sızan ince bıyıklıyı da hatırlamıştı. Sakallarına, gözlerine, dudaklarına kan bulaşmış diğeri ise köyün tek bakkalıydı. Mermi üst dudağından girip dişine çarpmış, sonra da yanağından çıkmıştı. Bir-iki adım daha atıp çeşmenin arka tarafında yatanlara da bakacaktı ama cami tarafından gelen çığlıklar artınca başını seslerin geldiği yöne çevirdi. Telsize uzandı tekrar:</p>

  <p class="calibre22">"Ne oluyor?"</p>

  <p class="calibre22">Oktay Astsubay bir süre bekledikten sonra telsizden cevap verdi:</p>

  <p class="calibre22">"Komutanım, bir şey yok."</p>

  <p class="calibre22">"Dikkatli bakın. Sağ kalan olabilir."</p>

  <p class="calibre22">"Komutanım... Bırakmamışlar. Burda yaralı bırakmamışlar."</p>

  <p class="calibre22">"Siz yine de iyi bakın." "Anlaşıldı."</p>

  <p class="calibre22">Telsizi cebine yerleştirirken çeşmenin başından ayrılmak için hareketlendi. Habercisine döndü. Eliyle arkasından gelmesini işaret etti. Uzaktan gelen silah sesleri yavaş yavaş azalıyor, çığlık atan, ağıt yakan kadınların sesi giderek artıyordu. Kobralara baktı ama bu kez göremedi. Sırt çantasını alıp muhtarın evinin arkasındaki, için için yanmaya devam eden kerpiç ağıla doğru yürümeye başladı. Tavanı yıkılmış, duvarlarından büyük kısmı göçmüş ağılın arka cephesinden yükselen yoğun duman gökyüzünü kaplıyordu. Yaklaştıkça ağıldan gelen cılız hayvan sesleri daha fazla duyuluyordu. Kapının girişinde burnunun kemiğini sızlatan ağır bir koku ile elini ağzına götürmek zorunda kaldı. Yıkılmış duvarlardan birine yanaşıp içeri doğru eğildi. Bir anda gözleri kısıldı. Ortalık tam anlamıyla mezbahaya dönmüştü. Ayakları kasılıp kalmış, tüm tüyleri ve derileri yanmış, üst üste yatan hayvanlardan dumanlar tütüyor, içeriden dayanılmaz bir yanık kokusu geliyordu. Ayakta kalan duvarların neredeyse her yeri kemik ve organ parçalarıyla kaplıydı. Dumandan boğulacak kadar bile yaşayamamışlardı.</p>

  <p class="calibre22">"El bombası atmışlar komutanım."</p>

  <p class="calibre22">Ali, komutanına bakmadan konuşmuştu. Onun da eli burnundaydı. Kapının hemen girişinde, canlı bir keçi yavrusunun, üzerine yığılan bir inek ölüsünün altından kurtulmak için çırpındığını gördü. Zavallının karnındaki büyük yarıktan iç organları görünüyordu. Birden geri döndü. Ali'yle göz göze geldiler. Başıyla ağılı işaret edip hızlı adımlarla yürümeye başladı. Ali'nin silahından çıkan ses, köyün kadınlarının çığlıklarına karışıp yankılandığında Tayfun'un gözleri bir kez daha kısılmıştı.</p>

  <p class="calibre22">Yeni sürülmüş tarlayı hızlı hızlı geçerken başı öne eğik, gözleri sürekli yerdeydi. Sağ kaşının seğirdiğini hissediyordu. Kurumuş kan lekeleriyle dolu elini kaşına bastırdı. Ama bir türlü hareketine engel olamıyordu. Sırt çantasını sol omzuna doğru fırlattı. Telsizden gelen seslere kulak kabartınca tugay komutanının kendisini aradığını fark etti.</p>

  <p class="calibre22">"Kaya, Tuna! Kaya, Tuna!"</p>

  <p class="calibre22">"Kaya dinlemede."</p>

  <p class="calibre22">"Haber bekliyorum evladım. Skorskileri göndereyim mi?"</p>

  <p class="calibre22">"Tuna, güvenliği aldık... "</p>

  <p class="calibre22">"Köy ne durumda?"</p>

  <p class="calibre22">"Komutanım, burayı anlatabileceğimi sanmıyorum."</p>

  <p class="calibre22">"Anlaşıldı Kaya. Kapanlar gereğini yapıyor. Doktor gönderiyorum."</p>

  <p class="calibre22">"Komutanım, aslında sadece savcı gelse yeter."</p>

  <p class="calibre22">"Kaya, ikisi de geliyor. Sen iniş yeri hazırla."</p>

  <p class="calibre22">"Kaya anlaşıldı mı?"</p>

  <p class="calibre22">"Evet komutanım. Anlaşıldı. Hazırlıyorum."</p>

  <p class="calibre22">Kışlık yakacak tezeklerin yığıldığı bir öbeği geçince, köyde sağ kalan kadınların yürek burkan ağıtları suratına çarptı. Birkaçı camiye ve köy meydanına yakın evlere girip çıkıyor, çığlıklar atarak birilerini arıyordu. Asıl büyük gruptakiler ise caminin avlusunda, oraya buraya dağılmış cesetlerin üzerine kapanıyor, kimi saçlarını <span class="calibre7">yoluyor, kimi kendini yerlere atıyordu. Bazı yaşlı kadınlar bir cesetten diğerine koşuyor, yüzünü gözünü tırnakları ile parçaladıktan sonra bir diğerine sarılıyordu. Kadınlardan biri on yedi-on sekiz yaşlarındaki oğlunu omuzlarından tutup sarsıyor, onu derin uykusundan uyandırmaya çalışıyordu. Hiçbirinin diğerini sakinleştirecek durumu yoktu. Caminin önünde birikmiş kalabalığın arasında sadece iki erkek vardı. On beş-on altı yaşlarındaki bu iki çocuk avlu duvarının üzerine çıkmış, olan biteni korkudan kocaman açılmış gözlerle izliyordu. Şenol'un askerleri ise etrafa yayılmış, bazıları yüzlerini köyün dışına doğru çevirmişti. Tayfun, gittikçe yavaşlayan adımlarla avluya yaklaşırken, Oktay Astsubay caminin kapısında gözüktü. Tayfun avlunun tam ortasında duruyordu, yanına gelen Oktay'ın suratı ise bembeyazdı.</span></p>

  <p class="calibre22">"Komutanım... içerisi..."</p>

  <p class="calibre22">"Yaralı var mı?"</p>

  <p class="calibre22">"Yok... Komutanım, bu ne ya?"</p>

  <p class="calibre22">Tayfun cevap vermedi. Bastonu bacaklarının arasında sıkışmış, yanmış barutun kara izlerini göğsünde bırakacak kadar yakından ateş edildiği için, son nefesini o anda veren, en az seksenlik bir dedeye bakıyordu.</p>

  <p class="calibre22">"Oktay! Bana bir sigara ver."</p>

  <p class="calibre22">Oktay sol omzundaki kalem cebinden bir sigara çıkartıp ağzına götürdü. Çakmağıyla yakıp derin bir nefes çektikten sonra uzattı. Tayfun sigarayı başparmağının içi ile işaret parmağının ilk iki boğumunun arasına sıkıştırdı. Yavaş yavaş dudaklarına götürdü. Derin bir nefes çekti. Dumanı içinde tutunca öksürecek gibi oldu. Daha lisedeyken başladığı sigarayı beş yıl kadar önce bırakmıştı. Bir doktor arkadaşı, "Spermlerin zayıf, çocuğunun olmasını istiyorsan bırakacaksın bu mereti," dediği günden beri içmiyordu. Beş yıldır içmiyordu ama sigarayı dedesi gibi tutmayı, dumanını onun gibi içine çekmeyi unutmamıştı, ikinci nefeste başı döndü.</p>

  <p class="calibre22">Gözlerinin önüne kadar getirip parmaklarından filtrenin ince kâğıdına bulaşan kan pıhtılarını inceledi bir süre. <span class="calibre19">Ramazan'ın kanı bul..</span> Sonra tekrar yaşlı adamcağıza döndü. Beline sardığı kuşağın büyük bir kısmı çözülmüş, yerde sürünüyordu. Kara kuru, buruş buruş yüzü toprağa dönüktü. Yavaşça eğilip açık gözlerini kapattı. <span class="calibre19">Bu kadar yıl yaşadıktan sonra, böyle bir ölüm... Bu nasıl bir kaderdir be dedem?</span> Yaşlı adamın yüzünden eline bulaşan kana baktı bir süre. işaret parmağı ile başparmağını birbirine sürttü. Doğrulup derin bir nefes aldı. Sıhhiye askeriyle birlikte bir çavuş, yerde cansız yatan bedenleri hızlı hızlı dolaşıyorlar, zılgıt çekip çığlıklar atan kadınların arasından nabızlarını kontrol etmeye çalışıyorlardı Bir süre onları inceledi. Sigaradan bir nefes daha çekip Oktay Astsubay'a yaklaştı.</p>

  <p class="calibre22">"Oktay, yanına iki adam al. Aşağıdaki evleri de gez. Acele et biraz. Helikopterler yolda.</p>

  <p class="calibre22">"Anlaşıldı komutanım."</p>

  <p class="calibre22">Oktay uzaklaşırken, Ali'ye döndü. Habercisiyle göz göze geldi. Belli belirsiz gülümsedi, elindeki yarım sigarayı fırlatıp attı. Caminin kapısına doğru birlikte yürümeye başladılar. Ali her zaman yaptığı gibi, hızlı adımlarla Tayfun'un bir-iki adım önüne geçivermişti. Atılan roketlerle parçalanmış tahta kapıya yaklaştıklarında <span class="calibre7">yoğun barut ve duman kokusu tüm genzini doldurmuştu. Yerdeki tahta parçalarına basmadan üzerinden geçti. Ali, ağlayan, ağıt yakan kadınların arasından içeri girdi. Doğruca mihraba yönelip komutanının önünden çekilince, Tayfun'un gözlerinin önündeki manzara açılıvermişti. Küçücük köy camisinin eski halıları üzerinde en az on ceset öylece yatıyordu. Bazıları üst üsteydi. Yeşil boyalı duvarlar, mermi ve roketlerle delik deşik olmuştu. Pencerelerden birinin pervazı, duvarın bir kısmı ile birlikte parçalanmış halde yerde duruyordu. Köylülerden sıçrayan kan damlaları caminin kubbesiz düz tavanına kadar ulaşmıştı. Sol köşedeki tahta raflarda dizili olması gereken kitaplar yerlere savrulmuştu. Mihrabın sağındaki eski büyük duvar saati de isabet almış, sarkacı, kırılan camlarla birlikte halının üzerine düşmüştü. İki köylü kadın cesetlerden birinin üzerine kapaklanmış ağlıyordu. Bir diğeri girişin hemen solundaki kanlı duvarın dibine çökmüş, ağzına tıkadığı beyaz başörtüsünün arasından hıçkırıyordu.</span></p>

  <p class="calibre22">Ali ise, ne yapacağını bilemez bir halde bir sağa, bir sola adım atıyor, sonra olduğu yerde duruyor, ardından yine hareketleniyordu. Bakışları demir bir merdivenden bozma minbere takılınca o yana yöneldi. Tayfun, bir yandan alt dudağının içini ısırıyor, diğer yandan Ali'yi izliyordu. Habercisi minberin önüne gelip ikinci basamağında hareketsiz yatan cesede doğru uzandı. Tırabzanın arasından aşağıya sarkan kolunun ucunda yavaş yavaş sallanan sağ elini, sadece ince bir deri parçası tutuyordu. Halının, kemikleri dışarı çıkmış bu elin altına gelen yeri damlayan kanlarla kıpkırmızı olmuştu. Haberci, iki demir boru arasına sıkışan başını kurtarmak için cesedin gövdesini elleriyle kendisine doğru çekti. Sonra bir anda dehşetle geriye bıraktı. Tayfun yaklaşıp daha yakından baktığında köyün altmış yaşındaki, güleryüzlü 'vekâleten' imamının neredeyse başının yarısının artık yerinde olmadığını fark etti. "Ben vekâleten imamım gumtanim. Allah affede bir sürü yanlış okuyam. Günaha giriyem. Hele sen bir söylesen de buraya asaleten imam atasalar," derdi her gelişlerinde. Ali, boş gözlerle başını kaldırıp Tayfun'a bakarken telsizden gelen ses kadınların yakarışlarına karışıyordu.</p>

  <p class="calibre22">"Kaya, Şahin 1."</p>

  <p class="calibre22">Tayfun hemen telsizden cevap verdi: "Dinliyorum Şahin 1.”</p>

  <p class="calibre22">"On dakika mesafedeyim."</p>

  <p class="calibre22">"Anlaşıldı Şahin 1. İniş yeri hazırlıyoruz."</p>

  <p class="calibre22">"Mutabık Kaya."</p>

  <p class="calibre22">Tayfun hızlı adımlarla dışarı çıktı. Evlerden çıkan duman, köyün farklı yerlerinden yükselen feryatlar dinmek bilmiyordu. Ali de arkasından kendini avluya attığında, çoğunluğu kadın ve çocuk onlarca köylünün, bağırış çağırışlarla evlerin arasından koşarak yaklaştıklarını gördüler. İçlerinden kavak ağaçlarına kadar ulaşan erkeklerden birini tanıyınca ona doğru yöneldi. Elinde kaleşnikofuyla kalabalığın arasından sıyrılan, muhtarın büyük damadıydı. Yerde yatanları görünce acıyla haykırmaya başlayan Zübeyir, cesetleri dolaşıyor, her birinin başında birkaç saniye duruyor, her gördüğü yüzde kendinden geçiyordu. Birinin başında, "Amcaaaa!" diye bağırıyor, diğerinin kanlı elbisesine sarılıp, "Yengeeee!" diye haykırıyordu.</p>

  <p class="calibre22">Tayfun'la Ali, Zübeyir'i sarıldığı bir bedenden zorlukla ayırabildiler. Silahını Ali alırken, Tayfun da onu belinden kavradı.</p>

  <p class="calibre22">"Zübeyir, tamam. Hadi... Zübeyir bana bak!"</p>

  <p class="calibre22">"Aney, yandım ben. Aney... Aneeeeey!"</p>

  <p class="calibre22">"Zübeyir. Bak beni dinle, Zübeyir!"</p>

  <p class="calibre22">Sesini duyuramıyordu. Tayfun'un omzunun üstünden, kollarının yanından yerde yatanlara bakmaya çalışıyor, ellerini onlara uzatıyordu. Ama Tayfun sonunda, Zübeyir'in kollarını da sarıp onu ağlayan kadınlardan birkaç metre uzaklaştırmayı başarmıştı. Gözlerinden kirli sakalına akan gözyaşları, oradanda süzülerek Tayfun'un kanlı üniformasına damlıyordu. Tayfun, bir hamle ile sağ elini Zübeyir'in çenesine yapıştırıp yüzünü kendi yüzüne çevirdi.</p>

  <p class="calibre22">"Zübeyir, bana bak."</p>

  <p class="calibre22">"Gomtanim... Ben bittim. Oyy aneey ben bitmişim!"</p>

  <p class="calibre22">"Zübeyir, beni iyi dinle."</p>

  <p class="calibre22">"Gomtanim, oy aney..."</p>

  <p class="calibre22">Tayfun, gözlerini kaçıran Zübeyir'in çenesini biraz daha sıkıp gözlerini gözlerine getirdi ve bağırmaya başladı: "Zübeyir, dinle beni!"</p>

  <p class="calibre22">"Gumtanim, umret gumtanim. Ben yandım gumtanim. Hepsi gitti gumtanim." "Bana bak Zübeyir. Köyde başka erkek kalmadı. Bu karıların başına adam lazım. Anladın mı?"</p>

  <p class="calibre22">"Gumtanim, köyde erkek kalmamıştir gumtanim."</p>

  <p class="calibre22">Zübeyir, ne söylendiğini ve ne söylediğini fark eder etmez, Tayfun'un güçlü ellerinden bir anda sıyrıldı. "Babaaaa!" diye muhtarın evine doğru deli gibi koşmaya başladı. Tayfun, arkasından hareketlenen Ali'yi elinin işareti ile durdurdu. Sonra telsizine uzandı:</p>

  <p class="calibre22">"Kaya 1, orası nasıl?"</p>

  <p class="calibre22">"Nasıl olabilir komutanım?"</p>

  <p class="calibre22">"Dikkatli olun, etrafı iyi gözetleyin. Tuzağa dikkat."</p>

  <p class="calibre22">"Anlaşıldı."</p>

  <p class="calibre22">Telsizi cebine sokacaktı ki Oktay Astsubay'ın davudî sesi duyuldu:</p>

  <p class="calibre22">"Komutanım, buraya gelseniz iyi olur."</p>

  <p class="calibre22">"Nerdesin?"</p>

  <p class="calibre22">"Okulun karşısındaki evin arkasındayım."</p>

  <p class="calibre22">"Ne oldu?"</p>

  <p class="calibre22">"Komutanım görmeniz lazım."</p>

  <p class="calibre22">"Geliyorum."</p>

  <p class="calibre22">Tayfun, hızlı adımlarla ilerlerken evlerin arasından çıkan Şenol Teğmen'i görünce durakladı.</p>

  <p class="calibre22">"Yaralı var mı?"</p>

  <p class="calibre22">"Yok komutanım. Çeşmenin ordakileri biliyorsunuz... Bu taraftaki evlere girmemişler."</p>

  <p class="calibre22">"Beş dakika içinde helikopter geliyor. Sen burda kal."</p>

  <p class="calibre22">Son cümlesini söylerken okula doğru yürümeye başlamışlardı. Bir-iki adım atmışlardı ki, köyün tam üstünden iki F-4 Fantom göğü yırtarak ve yükselen dumanları yararak geçti. Uçakların kuyruklarından çıkan alevleri gördü ikisi de. Erdal'ın bulunduğu kayalık tepenin zirvesini yalayıp gözden kayboldular. Tayfun adımlarını biraz daha hızlandırıp sonunda okulun bulunduğu taşlık yola saptı. Duman, yolun sonundaki evlerden birinden geliyordu. Ali biraz daha hızlanıp Tayfun'un önüne geçti. Bir yandan ileriye bakıyor, bir yandan da komutanını kontrol ediyordu. Okula yaklaştıklarında, tek katlı binanın kapısının parçalandığını, tüm pencerelerinin kırılmış olduğunu fark ettiler. Tayfun, askerlerini, penceresinden duman çıkan sınıflardan birinde koştururken gördü. Merdivenlerin yanındaki biri de, yere devrilmiş bayrak direğinin gönderindeki, yarısı yanmış Türk bayrağını çıkarmaya çalışıyordu.</p>

  <p class="calibre22">Okulun bahçe kapısının karşısında, dumanlar içindeki küçük eve çevirdi başını. Büyük karadut ağacının yeni filizlenen yaprakları arasından Oktay'ı ve askerlerini gördü. Hepsi de evin arkasına doğru, Tayfun'un göremediği bir yere gözlerini dikmiş, öylece bakıyorlardı. Oktay'ın telsizcisi, dut ağacının evin kapısına bakan tarafına iki büklüm halde yaslanmış kusuyordu. Tayfun'un sağ kaşı yine çekmeye başlamıştı. Sağ elinin işaret parmağı ile sıkıca ovuşturuyordu. Adımları geri geri gitse de bahçe duvarına koyduğu sırt çantasını karıştıran Oktay'ın yanına ulaşmıştı. Tayfun ve Ali, duvarı dönüp heykel gibi konuşmadan öylece duran askerlerin arasından geçerek evin arkasındaki tandıra doğru yürüdüler. Ali, ağır koku yüzünden birden eliyle burnunu kapattı. Toprak yamaca gömülmüş, hâlâ sıcak tandırın parçalanmış yerlerinden yalnız duman değil, yanık et kokusu de çevreye yayılıyordu.</p>

  <p class="calibre22">Ateşle uğraşırken ellerini yanmaktan koruyan kolluklar takmış bir kadının cesedi, hemen tandırın önünde yatıyordu. Yakın mesafeden yüzüne ateş ettikleri için sağ yanağında ağzından daha büyük bir boşluk oluşmuştu. Gözleri açıktı. Diz kapağı bir mermi ile parçalanmıştı. Ama belli ki, görünmeyen başka yerlerinde de yaralar vardı. Kısa bir süre önce ateşten çıkarılan köy ekmekleri etrafa savrulmuştu. Toprak ve yüksek sıcaklığa dayanıklı özel tandır taşıyla örülü bir metrelik tandırın ortasında da kocaman bir delik açılmıştı. Közleri karıştırıp tutuşturarak ateşin gürleşmesini sağlayan iki metrelik tandır şişi bu delikten dışarı doğru sarkıyordu.</p>

  <p class="calibre22">Tayfun, bir süre cesede bakıp başını geri çevirdi. Ali'nin elleri hâlâ burnundaydı. Sırtını tandıra dönmüş olan Oktay ise dut ağacının az ilerisinde bir taşın üstüne oturmuş, öylece havaya bakıyordu. Bundan birkaç ay önce, bir görev dönüşü köyün içinden geçerken bu tandırın önünde oturup sohbet eden kadınları gördüğünü hatırlıyordu. Tayfun, tekrar dönüp dumanların arasından tandırın içini görmeye çalıştı. Bu sırada Oktay'ın askerlerinden biri yanına gelip el fenerini içeri tutunca bütün kaslarının birden gerildiğini fark etti. Demir kasnağı sapasağlam duran bir beşiği fark etti önce. Ardından, kasnağın dibinde, küllerin arasında kıpırdamadan duran, kömürleşmiş küçücük bir kol gördü. Biraz daha dikkatlice bakınca bu kola ait küçük bir bedenin diğer uzuvlarını... Kanının donduğunu hissediyordu. Vücudunun büyük kısmı ve başı tamamıyla kömür rengindeydi. Gövdesi ve bacakları morlaşmış, <span class="calibre7">saçları ise tamamen yanmıştı. Yanık saç kokusunun, yanık ceset kokusundan farklı olduğunu düşündü. Elini beline koyup doğruldu. Sağ elini gözünün üstüne sertçe bastırmaya başlamıştı ama kaşının istemdışı kasılmasına yine engel olamadı. Geriye dönüp hızlı adımlarla Oktay'a doğru yürümeye başladı. Bir yandan emir veriyordu: "Önce şu ateşi iyice söndürün! Cenazeleri de caminin avlusuna taşımaya başlayın." Ali, komutanının sırt çantasını da omzuna atmış, peşi sıra ilerliyordu. Tayfun telsizine uzandı, sonra vazgeçti. Önce durakladı, sonra tekrar yürümeye devam etti. Aniden geri dönünce, Ali de şaşırdı.</span></p>

  <p class="calibre22">"Oktay, adamlarına emrini ver, sonra camiye gel."</p>

  <p class="calibre22">Tekrar önüne dönüp yürümeye başladı. Bir yandan hâlâ sağ eliyle kaşını tutuyordu. Tırnakları kaşının etrafında derin izler bırakıyordu. Telsizden Şenol'a seslendi:</p>

  <p class="calibre22">"Kaya 2, nerdesin?"</p>

  <p class="calibre22">Taşlık yola çıktığında adımlarını daha da hızlandırmıştı. Helikopterin sesi gittikçe yaklaşıyordu.</p>

  <p class="calibre22">"Kaya 2, cevap ver."</p>

  <p class="calibre22">"Dinliyorum."</p>

  <p class="calibre22">"Caminin avlusuna gel."</p>

  <p class="calibre22">"Anlaşıldı."</p>

  <p class="calibre22">Şenol'un ses tonu buz gibiydi.</p>

  <p class="calibre22">İçin için yanmaya devam eden ağılı geçip muhtarın evinin önüne geldi Tayfun. Zübeyir'i, çeşmenin etrafındaki cesetlerin başında çömelmiş, elleriyle yüzünü kapamış öylece dururken gördü. Hemen arkasında on yaşlarında bir çocuk sessiz sessiz ağlıyordu. Muhtarın eviyle çeşme arasından geçmek yerine ağılın arkasından gitmeyi tercih etti. Yürümeyi bırakıp koşmaya başlamıştı. Ali de arkasından koşuyordu. Camiye bakan evin önündeki her kadın bir cesedi kucaklamış, büyük ceviz ağacının altında ağlıyordu. Cami avlusunun duvarına ulaştığında Şenol'un kendisini beklediğini gördü. Adımlarını yavaşlattı. Vücudunun ağırlığını sağ ayağı üzerine vermiş, ellerini arkasında kavuşturmuş, omuzları çökmüş bir halde, anlamsız gözlerle komutanına bakıyordu. Tayfun, yanına ulaştığında, genç teğmenin boşluğa mı yoksa kendisine mi baktığını ilk anda anlayamadı.</p>

  <p class="calibre22">"Teğmen, burda mısın?"</p>

  <p class="calibre22">Şenol'dan cevap alamayınca eliyle teğmeninin ensesini kavradı. Yavaş yavaş ovuşturmaya başladı. Kulağına eğildi: "Teğmen, burda işimiz çok. Bir de seninle uğraşmayayım. Sakın ola... "</p>

  <p class="calibre22">Şenol'dan ses gelmiyordu. Başını yukarı kaldırıp gökyüzüne baktı, sonra devam etti: "Sana söylemediler mi? Bu bölükte ağlamak yasaktır. Gebertirim seni! Sana içini boşaltman için tam otuz saniye veriyorum. Dökül çabuk."</p>

  <p class="calibre22">Şenol başını kaldırdı. Tayfun'un, ensesindeki elinden rahatsız olmuştu. İki subayın neredeyse burunları birbirine değecekti. Kendini geri çekmeyi denedi ama başaramadı. Nemli ve öfkeli gözlerini Tayfun'un gözbebeklerine dikti.</p>

  <p class="calibre22">"Komutanım, ben makine miyim?"</p>

  <p class="calibre22">"Değilsin. İşte ben de o yüzden bir makine olmanı istiyorum."</p>

  <p class="calibre22">Tayfun'un son sözü Şenol'u daha fazla şaşırtmıştı. Dudakları belli belirsiz aralandı. Bir şey söyleyecek oldu, önce vazgeçti. Sonra o da komutanının kulağına yanaşıp konuştu:</p>

  <p class="calibre22">"Söyledikleri kadar varmış. Siz amma... "</p>

  <p class="calibre22">Şenol, bir an için dilinin ucuna kadar gelen sözcüğü söylemekten vazgeçmişti. Tayfun, bu çıkış karşısında bir an afalladı. Sonra gülümsedi.</p>

  <p class="calibre22">"Ne? Söyle hadi... Söylesene..."</p>

  <p class="calibre22">Teğmeninin ensesindeki elini yavaşça gevşetti, sonra sırtına kaydırdı. İki kez sıvazlar gibi yavaşça vurdu.</p>

  <p class="calibre22">"Seninle şimdi değil, dönünce görüşeceğiz."</p>

  <p class="calibre22">"Komutanım, ben geldim!"</p>

  <p class="calibre22">Sesin geldiğine yöne dönünce Oktay'ın hemen arkasında durduğunu fark etti. Derin bir nefes aldı.</p>

  <p class="calibre22">"Beyler, adamlarınıza sahip olun. Herkes kendini toplasın. Şenol helikopterleri sen karşıla. Oktay, cenazeleri taşıyacaksın. Tam bir döküm istiyorum. Kadın, çocuk, erkek. Tam sayıları. Nerde, nasıl, kaç mermi ile... Savcı inceledikten sonra cenazeler bugün defnedilecek. Siz de sağ kalan köylülere yardım edeceksiniz. Gece yarısı yola çıkacağız. Sabaha anca varırız. Tuz tabletlerini de çıkarsın herkes. Sonra dilleri bir karış dışarda meleyip duruyorlar. Parola radyo, işareti sancı olacak. Ses çıkaran malzemeleri de bağlasınlar. Müezzin kimin timindeydi?"</p>

  <p class="calibre22">Oktay Astsubay, önce Şenol Teğmen'e baktı. Şenol'dan bir cevap alamayınca, "Şenol Teğmenin timinde," diye yanıtladı.</p>

  <p class="calibre22">"Şenol, müezzini görevlendir. Defin işlerine bizzat riayet edecek... Sorusu olan?" Şenol Teğmen, kendisinin yanıtlaması gereken bir soruya Oktay Astsubay'ın cevap vermesine bozulmuştu. Ama tepki verecek durumda değildi. Tayfun, ikisinin de kireç rengi yüzlerine baktı. Sonra arkasını dönüp muhtarın evine doğru yürümeye başladı. Ali de peşinden hareketlenmişti. Aniden durup geri döndü. Şenol'un ayaklarına doğru bakarak konuştu:</p>

  <p class="calibre22">"Teğmen! Sen adamlarını tanımazsan, onlar seni hiç tanımazlar... Ha, bu arada dik dur."</p>

  <p class="calibre22">Şenol'un dudaklarının iki ucu çenesine doğru sarkıverdi. Hiçbir şey söylemeden, helikopter pisti olarak seçtiği boşluk alana doğru yürümeye başlamıştı. Ama bu kez komutanının emrini duymazlıktan gelmiş, vücudunu dikleştirmemişti. Arkasından bakan Tayfun'un nemli gözlerini göremeyecek kadar kızgındı. Komutanının ağzından dökülen sözcükleri duyamayacak kadar da öfkeli.</p>

  <p class="calibre22">"Allahım ! Ne olur beni bu yükün altında çaresiz bırakma, beni şu çocuklara, şu zavallı insanlara mahcup etme!"</p>

  <h1 class="calibre21" id="sigil_toc_id_11">"İkisi de Geberdi!"</h1>

  <p class="calibre22">5 Mayıs 1993 - 11:00</p>

  <p class="calibre22">Odanın sofaya açılan kapısını ağır hareketlerle kapattı. Hamamdan su sesi geliyordu. Annesinin çamaşıra başladığına hükmetti. Parmaklarının uçlarına basarak dış kapıya yöneldi. Üçüncü adımda ahşap zeminden çıkan gıcırtıyı duyunca bir an için dondu. Bir süre öylece bekledi. Babasının öksürüğü kesildiğine göre ya uyuyordu ya da kendisi hamamdayken dışarı çıkmıştı. Yine yavaşça elini kapının koluna uzattı. Ama yanılmıştı.</p>

  <p class="calibre22">"Salmaaan!"</p>

  <p class="calibre22">Elini geri çekti. Derin bir nefes aldıktan sonra salonun kapısına doğru iki adım attı. Kapıyı açıp açmamakta tereddüt ediyordu. Kararsızlığını babasının gür sesi giderdi: "Ula Salman!"</p>

  <p class="calibre22">Kapının kolunu hızla açıp içeri girmeden başını uzattı.</p>

  <p class="calibre22">"He baba, ne diyisin?"</p>

  <p class="calibre22">"Hele gel içeri."</p>

  <p class="calibre22">"Baba, dükkânı açmam lazım," diye itiraz edecek oldu.</p>

  <p class="calibre22">"Ula it. S..çaram senin dükkânının içine."</p>

  <p class="calibre22">Salman, hiç sesini çıkarmadan içeri süzüldü. Sobanın üzerindeki tencerenin suyu kaynamaya başlamış, buharı tüm odayı kaplamıştı. Televizyon kapanmıştı. Küçük oğlan ortalıkta görünmüyordu. İlkokul ikinci sınıfa giden İlyas ise hâlâ dizlerinin üstündeki deftere bir şeyler yazıyordu. Babası divanın yastıklarına dayanmış, pencereden dışarıya bakıyordu. Bir süredir öksürmediğini, bu nedenle rahatlamış bir halde olduğunu fark etti Salman. Kapının yanındaki tahta sandalyeye ilişti.</p>

  <p class="calibre22">"He baba?"</p>

  <p class="calibre22">Pencereden gözünü ayırmadan konuştu Osman Ağa: "Salman, bu işi çok uzatiysan." Salman babasının sözünü kesecek oldu ama hemen vazgeçti. "Bu sefer konuşsun," dedi kendi kendine.</p>

  <p class="calibre22">"Benim günüm tükeniyor, biliyim... Ha bu veletlere kim bakacak? Hiç düşünüyon mu? Aha abilerin olacak o iki it düşünmemiştir. Piçlerini de bırakıp gitti."</p>

  <p class="calibre22">'Piç' derken torununa dönmüştü.</p>

  <p class="calibre22">"Ne dinliyin len sen? Çik dışarı!"</p>

  <p class="calibre22">İlyas, hızla yerinden fırlayıp kapıya yöneldi. Defterini yere düşürünce geri dönüp almak için eğilirken dedesinin gözlerinin içine baktı. Sonra da korkuyla bir hamlede kendisini odadan dışarı attı.</p>

  <p class="calibre22">"A<span class="calibre25">klın</span>ı başına alasin. Sen de o it dölleri gibi... Canina ot tikiyim vallahi de, billahi de, annadin mi?"</p>

  <p class="calibre22">Bir süre sessizlik olmuştu. Salman sobanın yanında yerde duran şiltelere gözünü dikmiş, boş boş bakıyordu. Elleri dizlerinin üstündeydi.</p>

  <p class="calibre22">"Babam konuşurken, başın önünde olsun. Ellerin de dizlerinin üstünde. Sözünü kesme. Hiç cevap da verme. Bırak konuşsun. Sen yine bildiğini yap." Giraş Tepe'nin <span class="calibre7">oradaki büyük kayanın tepesinde oturmuşlardı, abisi Nizamla. O anlatıyor, Salman da sessizce dinliyordu. Böyle demişti. "Bırak konuşsun." Salman da bırakıyordu işte. "Ağam tee Ankara'dan haber gönderiy. Bu işi halletsinler artık diyiy. Ula, sen kim oluysan da, elin köpeğine olmaz diyisin. Ben elalemden mi duyiyim bunları? Bu eve başka herif sokmayacam... Salman, beni dinliy misin? İster dinliy, ister dinlemiy. Bu iş bu yaz bitiy, işte o kadar."</span></p>

  <p class="calibre22">Osman Ağa'nın ciğerleri tekrar sökülmeye başladı. İki büklüm halde, divanın yanında duran sehpadaki yarısı su dolu bardağa uzanmaya çalıştı. Salman'ın eli, babasına vermek için o bardağa bir türlü ilişmedi. Yeşil gözleri çakmak çakmak olmuştu. Uzun kirpikleri titriyordu. Osman Ağa'nın zorlukla bardağı yakalayıp üzerine döke döke suyu gırtlağından aşağı indirişini öylece seyretti. Hırıltılar arasında... Göz göze geldiler. Babası, oturduğu yerde doğrulup ve elini kolunu sallaya sallaya bağırmaya başladı:</p>

  <p class="calibre22">"İkisi de geberdi, dağın başında. Anlamışsan?"</p>

  <p class="calibre22">Salman aniden geriye dönüp hışımla kendini odadan dışarı atmak istediğinde, Osman Ağa öksürükleri arasında haykırıyordu:</p>

  <p class="calibre22">"Kurda kuşa yem olmuşlar. Kafana sok lan artık."</p>

  <p class="calibre22">Salman, geri dönüp dudakları titreyerek mırıldandı:</p>

  <p class="calibre22">"Nizam Abim... "</p>

  <p class="calibre22">"Allah Nizam'm da belasını vere! Bekleme oni. Dört yıl oldu, dööört. Dört yılda bir kere bile arayıp sordi mi? Tek bir haber çıkmiy, senin abin olacak o köpek soyindan." Ayağa kalkıp dış kapının kolunu çevirirken Salman'ın gözleri ister istemez sofaya döndü. Meryem, başını duvara dayamış, buğulu gözlerle Salman'a bakıyordu. Kocasının geri dönmeyeceği haberini, bu sözlerle duymaya alışmıştı artık.</p>

  <p class="calibre22">"Allah canimi ala da kurtulam hepinizden. Allah belanızı... "</p>

  <p class="calibre22">Osman Ağa, tekrar öksürüklere boğulduğu için sözünü tamamlayamamıştı. Sonra mırıldanarak devam etti: "Allah hepinizin belasını vere!"</p>

  <p class="calibre22">Salman kapıyı sonuna kadar açtı. "Allah belamızı versin baba, sen de kurtul, ben de." Önündeki dört basamaklı merdivenden aşağı, bahçeye atlarken bunları tekrar ediyordu.</p>

  <p class="calibre22">Osman Ağa, pencerenin camını açmış Salman'ın arkasından bağırmaya devam ediyordu:</p>

  <p class="calibre22">"Nereye gidiyin? Şu tekeri değiştir gavat. Ben mi yapiyim? Sene söyliyim,</p>

  <p class="calibre22">Salmaaan!"</p>

  <p class="calibre22">Hiç bakmadan kamyonetin yanından geçmişti. Önce adımlarını sıklaştırdı. Babasının öksürükleri arasından tüm sokağa yayılan gürlemeleri kulaklarında çınlıyordu. Daha fazla duymamak için koşmaya başladı. Sokağın köşesinde yıllardır kullanılmadığı için yıkılmak üzere olan ahırı döndü. Çamurun içinde oynayan mahallenin çocuklarından birinin üzerinden atlarken ayağı kaydı. Neredeyse düşüyordu. Sol eliyle yere tutununca boylu boyunca kapaklanmaktan son anda kurtulmuştu. Çocukların arkasından attıkları kahkahaları duyacak halde değildi. Caddeye ulaştığında aniden durup yürümeye başladı. Sola dönüp ortaokulun bahçe duvarını takip ederek yürüdü. Koşuşturan çocuklara baktı bir süre... İçlerinden biriyle göz</p>

  <p class="calibre22">göze geldi. El sallayan çocuğa sadece başını eğerek cevap verebilmişti. Öfkesi dinmemişti, burnundan soluyordu.</p>

  <p class="calibre22">Okulu geçince, sağa doğru kıvrılan caddenin karşı tarafına geçmek için hareketlendi. Ama virajı hızla alıp aniden önünde beliriveren beyaz bir Renault'nun altında kalmaktan son anda kurtuldu. Aracın arkası acı bir frenle sola doğru kaymış, şoför de direksiyonu sağa kırmıştı. Salman da sıçrayarak kendini geriye atmıştı. Başını eğip arabanın içine baktığında sürücüyle yüz yüze geldiler.</p>

  <p class="calibre22">"Gerizekâlı! Sağına soluna baksana."</p>

  <p class="calibre22">Salman, kendini toparlamaya çalıştı.</p>

  <p class="calibre22">"Remzi abi, görmemişim... "</p>

  <p class="calibre22">Bıyıkları çenesinin alt hizasına kadar sarkmış, gözünde dev gibi güneş gözlükleriyle kendisine bağıran sürücü, ilçenin polislerindendi. Yarı beline kadar arabanın penceresinden dışarı sarkmıştı. Araç da emniyetin sivil plakalı arabasıydı. "Görmezsin tabii. Salak, etrafına bakmazsan tabii görmezsin."</p>

  <p class="calibre22">"Abi, kusura kalma."</p>

  <p class="calibre22">Şoför, hırsını alamamıştı bir türlü.</p>

  <p class="calibre22">"Ulan şurda ölsen, adam yerine korlar seni be."</p>

  <p class="calibre22">Yanında oturan arkadaşına dönüp konuşmaya devam etti:</p>

  <p class="calibre22">"Gördün mü? Bak işte gördün mü? Bunlar medeniyetsiz. Ne yapsan yaramaz oğlum. Ben diyom da sen anlamıyon. Öküz bunlar öküz!"</p>

  <p class="calibre22">Salman oracıkta öyle durmuş, polislere bakıyordu. Remzi, tekrar Salman'a döndü: "Nerdesin sen? Saat kaç oldu?"</p>

  <p class="calibre22">"Abi, dün arabayı tamire götürmüşüm. Az önce indim."</p>

  <p class="calibre22">"Gazetemi ayır, geliyorum şimdi."</p>

  <p class="calibre22">"Başım üstüne abi..."</p>

  <p class="calibre22">Salman aracın önünden karşıya geçip geçmemekte kararsız kalmıştı. Başını önüne eğip bir adım geri attı. Aracın hareketlenmediğini fark edince içeri baktı. Direksiyondaki polis, elini dışarı çıkarıp Salman'a tekrar bağırmaya başlamıştı: "Yaaa! Geç hadi geç. Seni mi beklicem burda?"</p>

  <p class="calibre22">Salman hızlı adımlarla caddenin karşısına geçerken, Remzi'nin sesini duyuyordu: "İyilik de yaramaz. Sen bunlara hâlâ acımaya devam et Alpay."</p>

  <p class="calibre22">"Sen de biraz yavaş git be abicim. Seksen basıyon evlerin arasında! Hadi, geç kaldık."</p>

  <p class="calibre22">Alpay'ın son sözleri de kulağına gelmişti Salman'ın. İki polis arasındaki tartışma, asfaltı pek kalmamış toprak caddede patinaj yaparak kalkan araç hızla uzaklaşırken de devam ediyordu.</p>

  <p class="calibre22">Salman, başını önüne eğmiş, yürüyordu. "Godumun iti," dedi kendi kendine. Elini cebine atıp dükkânın anahtarlarını çıkardı. Demir örgü kepenge ait kilidin anahtarını ayırıp parmaklarının arasında sıkıca tuttu. Aklı babasındaydı. <span class="calibre19">Bu akşam da eve gitmesem. Kimde kalayım? Mahmut'a giderim... Ya da dükkânda kalayım. Ama odun bitti. Sobaya odun getirmem lazım... En iyisi dükkânda kalayım. Mahmut'u çekemeyecem.</span></p>

  <p class="calibre22">Bu düşüncelerle dükkânın kapısına varmıştı. Yere çömelip kilidi açmak için eğildi ama gözü camdan içeri kayınca, kapının altından atılmış küçük kese kâğıdını gördü.</p>

  <p class="calibre22">Birden başını kaldırıp sağa sola baktı. Etrafta kimseyi görmeyince rahatlamıştı. Elleri titreye titreye anahtarı kilidin yuvasına sokup çevirdi. Hızla kilidi çıkarıp kepenk demirini gürültülü bir sesle yukarı itti. Hemen kapının anahtarını aramaya başladı. Ellerinin titremesi artmıştı. Bir kez daha sağına soluna baktı. Anahtarı bulunca, deliğe sokup hızlıca iki kez çevirdi. Kapıya omuz atıp hızla ittirince kendisini içerde buldu. Eğildi, gazete paketlerinin önünde yerde duran, buruşuk kese kâğıdını alıp tezgâhın muşamba örtüsünün altına sıkıştırdı. Bir yandan da dışarıyı gözlüyordu. Yüzünün kıpkırmızı olduğunu, boncuk boncuk terlediğini hissetti. Ama kendisini gören kimsenin olmadığını fark edince biraz olsun rahatladı. Tekrar dış kapıya gidip kepengi iyice yukarı itti. Kapının üzerindeki anahtarları alıp tezgâhın üzerine fırlattı. Sabah alelacele dükkânın arkasına istif ettiği meyve sebze kasalarını, şimdi tek tek ön tarafa çıkarıyordu. Bir-iki kez ayağına takılan gazete paketlerini diziyle kenara ittirdi. Hâlâ kese kâğıdını düşünüyordu. <span class="calibre19">Allah cezanı vere Mahmut! Allah senin de cezanı vere! Sana kaç kere dedim ben ?</span> Son kasayı da yerleştirip içeri girerken, sabahtan bu yana ağzına tek bir lokma koymadığını hatırladı. Elmalardan bir tanesini alıp hızlı hızlı gömleğine sildi, dişlerini geçirip ağzında tuttu. İki eliyle gazete paketlerini tezgâhın üstüne koydu. Eğilip tezgâhın üstündeki bıçağı aldı. Çabucak ipleri kesti. Boş midesini bulandırdığını hissedince ağzındaki elmayı sol eline alıp sağ eliyle paketlerin iplerini yere atmaya başladı. Elmadan bir ısırık aldı, tezgâhın boş kısmına bıraktı. Gazeteleri sol tarafa koydu. Eklerini de sağa. Yılların alışkanlığı ile ekleri hızla gazetelerin arasına yerleştirmeye başladı.</p>

  <p class="calibre22">"Hepiniz hayvansınız, hepiniz. Hepiniz hayvan oğlu hayvansınız... "</p>

  <p class="calibre22">"Kime sövüyon lan?"</p>

  <p class="calibre22">Birden yerinde zıpladı. İçeri giren, az önce aracının altında kalmaktan son anda kurtulduğu polisti. "Kimseye abi," diyebildi yavaşça. Sivil plakalı beyaz Renault'nun kapıya kadar yanaştığını duymamıştı. Kapının önündeki sandıktan aldığı elmayı ağzını kocaman açarak ısıran Remzi'nin ardından Alpay da girdi dükkâna.</p>

  <p class="calibre22">"Çay söyle bize!"</p>

  <p class="calibre22">"Hemen Remzi abi."</p>

  <p class="calibre22">Salman tezgâhın arkasına eğilip iki tabure aldı. Tezgâhla duvar arasındaki dar boşluğa bırakıp koşarak dükkândan çıktı. Geri döndüğünde, Remzi elmayı yarılamıştı. Alpay ise gazetelerden birini açmış spor sayfasına göz atıyordu.</p>

  <p class="calibre22">"Ya, bu gazetede yıldızları kim dağıtıyo merak ediyom ha. Yine Tugay'a iki yıldız vermişler. Adam daha napsın ya?"</p>

  <p class="calibre22">"Hadi be, çaptan düştü artık senin Tugay. İşi bitti onun. Aklınız varsa bir an önce satarsınız."</p>

  <p class="calibre22">Remzi, bu sözünden sonra Alpay'ın elindeki gazeteyi yırtarcasına söküp aldı. "Oğlum okuyacaksan, parasını verip alacaksın."</p>

  <p class="calibre22">Salman, 'Sanki sen veriyon,' dedi içinden. Tezgâhın arkasına geçmiş, başını bile kaldırmadan ekleri gazetelere yerleştirmeye devam ediyordu. Polislerle göz göze gelmemeye özen gösteriyordu. Kahvenin çırağı elinde tepsi ile dükkândan içeri girince, Alpay ayağa kalkıp bardağını aldı. Dükkânın arka tarafına doğru geçerken sordu: "Gözüm, ışığı nerde bu dükkânın?"</p>

  <p class="calibre22">"Burdadir Alpay abi."</p>

  <p class="calibre22">Salman arkasındaki rafların arasına gelişigüzel sıkıştırılmış bir düğmeye bastığında loş dükkânın içi aydınlanmıştı. Alpay, dükkânın duvarlarından, tavanından sarkan eşyaları inceliyordu. Büyük küçük, ıvır zıvır her şey neredeyse üst üsteydi. Oyuncakların arasından kartvizitler çıkıyor, pirinç torbalarının üstünde kalemler duruyor, asker kartpostalları tüm duvarları dolduruyordu. Dükkânın arkasındaki boşluğa yerleştirilmiş uyduruk sobanın üstünde bile bir peynir tenekesi vardı. "Oğlum, aradığını nasıl buluyon burda ya?"</p>

  <p class="calibre22">"Abi, babam dağınıktir. Topluyam, küfrü basiy."</p>

  <p class="calibre22">"Nasıl oldu baban?"</p>

  <p class="calibre22">Salman başını kaldırmadan cevap verdi: "Bildiğin gibidir. Öksüriy işte." Gazeteden yeni bir sayfa çeviren Remzi söze girdi: "Çok yaşamaz senin baban. Ama siz ettiniz o adamı öyle."</p>

  <p class="calibre22">Salman hiç duymamış gibi davrandı. Remzi, elindeki gazeteyi dizlerinin üstüne koyup devam etti:</p>

  <p class="calibre22">"O adam ölürse kahrından ölecek. Biliyon değil mi?"</p>

  <p class="calibre22">Salman yine cevap vermedi. Remzi, birden gazeteyi katlayıp bacağı ile oturduğu taburenin arasına sıkıştırdı. Tezgâhın üstündeki çayını alıp karıştırmaya başladı. "Ulan Salman söyle bana hadi, erkekçe... "</p>

  <p class="calibre22">"Buyir abi."</p>

  <p class="calibre22">"Ulan abinden haber alıyonuz mu, doğruyu söyle?"</p>

  <p class="calibre22">"Yoktir abi."</p>

  <p class="calibre22">"Hadi be, kimi yiyon sen!"</p>

  <p class="calibre22">"Remzi abi, vallah billah... "</p>

  <p class="calibre22">"Sizin yemininize kim inanır oğlum. Yemin edip durma."</p>

  <p class="calibre22">"Abi ben diyim sana. Kaç yıl olmuştir. Sen biliyin."</p>

  <p class="calibre22">"Yani, nerdedir, hangi grupta, bilmiyonuz öyle mi?" Salman, son gazetenin ekini de yerleştirip hepsini birden arkasındaki raflardan birine koydu.</p>

  <p class="calibre22">"Abi, nasıl haber aliyik ki?"</p>

  <p class="calibre22">Remzi, konuşmayla pek ilgilenmeyen Alpay'a dönüp ondan destek ister gibi konuşmaya devam etti:</p>

  <p class="calibre22">"Ya, bu herifin bi karısı var. Hiç mi canı çekmez? Hiç mi gelip gitmez? İki de bebesi var! Koyum ben böyle işe ya... "</p>

  <p class="calibre22">"Abi aramiy işte, ne diyim?"</p>

  <p class="calibre22">Remzi, çayından bir yudum daha aldı, başını önüne eğip ayaklarına bakarken sanki önemsiz bir şey sorarmış gibiydi: "Öldü diyolar lan, doğru mu?" .</p>

  <p class="calibre22">Alpay, duvarda asılı kartpostallardan birini inceliyordu. Başka bir gazetenin eklerine başlayan Salman'ın yüreği cız etmişti. Göğsünün sıkıştığını, nefesinin bir an için durduğunu hissetti. Bunu fark eden Remzi, soktuğu bıçağı içeride çevirmeye başlamıştı.</p>

  <p class="calibre22">"Senin büyük abin de dağdaydı değil mi?"</p>

  <p class="calibre22">"O kız kaçırdi abi. O yüzden kaçti. Pekeke değildi."</p>

  <p class="calibre22">Remzi, çayından bir yudum daha aldı, bıyıklarının arasından gülümsedi.</p>

  <p class="calibre22">"Hade len. Sen onu benim şeyime anlat... Yanındakiler neciydi o zaman?"</p>

  <p class="calibre22">"Abi bilmiyim ben."</p>

  <p class="calibre22">Remzi onu taklit etti:</p>

  <p class="calibre22">"Sen bilmiyin ama ben biliyim... "</p>

  <p class="calibre22">Salman'ın iyice canı sıkılmıştı. Konuyu nasıl değiştireceğini düşünüyordu.</p>

  <p class="calibre22">"Çayı tazeliyek mi abi?"</p>

  <p class="calibre22">Remzi ayağa kalkıp Salman'a yaklaştı. Burnunu Salman'nın yüzüne dayadı, gözlerini de gözlerine dikti.</p>

  <p class="calibre22">"Bak şerefsiz oğlan çocuğu! Senin de, abilerinin de neler çevirdiğini çok iyi biliyom ben, anladın mı? Büyük abin bu yolun yokuşuydu, geberdi gitti. Nizam'ın da öldüğünü biliyom. Aklını başına topla. Hiçbir şey yapamayacaksınız. PKK'yı bu yaz bitirecez. Ya onların tarafında yer alır, domuz yavruları gibi bir kayanın dibinde son nefesini verirsin ya da bu devlete hizmet eder kahraman olursun. Tercihini yap, tamam mı ulan!"</p>

  <p class="calibre22">Salman'ın bacakları titremeye başlamıştı. "Remzi Abi..." diyecek oldu fısıltıyla.</p>

  <p class="calibre22">Remzi sözünü sertçe kesip ağzındaki baklayı çıkardı:</p>

  <p class="calibre22">"Burdan bir grup dağa çıkacakmış. Sen var mısın lan içlerinde?"</p>

  <p class="calibre22">"Abi, ben nasıl gidiyim ki?"</p>

  <p class="calibre22">Salman, 'Bu kadar işin arasında, omuzlarımda bu kadar sorumluluk varken nasıl olur da PKK'ya katılırım?' diye düşünürken ağzından bu cümle çıkıvermişti:</p>

  <p class="calibre22">"Ne yani, fırsatını bulsan gideceksin değil mi?"</p>

  <p class="calibre22">"Abi yok, onu dememişem."</p>

  <p class="calibre22">Alpay, konuşmanın seyrinden hoşlanmamış olmalı ki, elindeki kartları rafta bir yerlere sıkıştırıp Remzi'nin yanına geldi. Elindeki boşalmış çay bardağını gazete eklerinin üzerine bırakıp arkadaşının kolundan tuttu.</p>

  <p class="calibre22">"Hadi oğlum. Bitir çayını da gidelim."</p>

  <p class="calibre22">"S...yım çayının içine. Ulan bu puştlar için buralarda sürünüyoruz, çayları bile bir boka benzemiyo."</p>

  <p class="calibre22">Remzi, gazetesini taburenin üzerinden aldığı gibi dışarı çıktı. Birden geri dönüp başını içeri uzattı.</p>

  <p class="calibre22">"Bana bak yavşak, ayağını denk al. Gözüm üzerinde."</p>

  <p class="calibre22">Remzi, aracın kapısını açıp koltuğa otururken Salman boncuk boncuk terliyordu. Alpay tabureleri eline alıp tezgâhın üzerinden Salman'a uzattı. Alçak ve sakin bir sesle konuşmaya başladı:</p>

  <p class="calibre22">"Sen bakma ona."</p>

  <p class="calibre22">"Abi, ben ne diyim?"</p>

  <p class="calibre22">"Boş ver şimdi. Bana bak gözüm, ortalıkta bir şeyler dönüyor. Kulağını iyi aç. Bir şey duyarsan doğrudan bana gel. Anladın mı? Sadece bana geleceksin."</p>

  <p class="calibre22">Bir süre durdu. Bir şeyi söyleyip söylememekte tereddüt eder gibiydi:</p>

  <p class="calibre22">"Sakın ha, yanlış bir şey yapma Salman. Bu işin sonu yok oğlum. Bak işte abilerin... Baban hasta, yaşlı anan da var. Yengen, iki çocuk... Dedim ya bu işin sonu yok. Kendinle birlikte yakarsın herkesi... Dağda sefalet içindeler. Yiyecek yok, su yok. Can korkusu var. Bak, sen akıllı çocuksun, ev içinde ev, devlet içinde devlet olmaz. Yanlış işler bunlar."</p>

  <p class="calibre22">Alpay konuşmaya devam edecekti. Keşke de etseydi. Salman'ın gözlerinden boşalacaktı neredeyse. Ama Remzi izin vermedi. Arabayı çalıştırmış, kornasına uzun uzun basıyordu. Alpay elini kaldırıp 'geliyorum' diye işaret etti. Salman'ın elinde hâlâ aynı gazete ve aynı eki duruyordu. Kıpırdayamıyordu bir türlü. Alpay omzuna hafifçe vurdu.</p>

  <p class="calibre22">"Hadi bakalım. Sana kolay gelsin."</p>

  <p class="calibre22">Kapıdan çıkarken, o da Remzi gibi döndü ama arkadaşından farklı olarak sessizce fısıldadı: "Unutma, sadece bana geleceksin."</p>

  <p class="calibre22">Salman hiç cevap vermedi. Veremedi. Alpay'ın araca binişini ve yine patinajla kalkışını, dükkânın içine doldurduğu toz bulutunu seyretti bir süre. Sonra elindeki gazeteleri öylece bırakıp taburenin birine oturdu. Başını gazetelerin üstüne yasladı. Dün akşamdan beri yaşadıklarını düşündü. Önce gece boyunca aracı tamir etmişti. Sabah gelirken çatışmaya denk gelmiş, ne olduğunu anlamadan lastiği yarılmıştı. O haldeyken eve ulaşmış, bu kez de babası delirtmişti. Meryem'in her hamam sonrası yaptıkları, bu kez hepsinin üstüne tuz biber olmuştu. Şimdi de bu polisler...</p>

  <p class="calibre22">"Hasta mısan?"</p>

  <p class="calibre22">Salman sesin sahibine bakmak için başını kaldırdığında tezgâhın hemen önündeki Mahmut'la yüz yüze geldi. Ayağa kalkıp kendini toparlamaya çalıştı. En son ne yaptığını düşünüyordu.</p>

  <p class="calibre22">"Yok bi şeyim."</p>

  <p class="calibre22">"Bu faşistler ne diyiler yine?"</p>

  <p class="calibre22">Bir anda Salman'ın aklına kesekâğıdı gelmişti. Hızla gazeteleri yana ittirip tezgâhın üstündeki muşambayı araladı. Kâğıdı çekip çıkarttı. Mahmut'a doğru sallamaya başladı.</p>

  <p class="calibre22">"Lan şerefsiz, bu ne ha? Ben sana demedim mi?"</p>

  <p class="calibre22">Mahmut, Salman'ın elindeki kâğıdı ani bir hareketle çekip aldı. Dışarıyı kolaçan ederken hızlıca cebine soktu.</p>

  <p class="calibre22">"İndir onu salak."</p>

  <p class="calibre22">"Senin ağzına s...ayım emi Mahmut. Burdan kaç kişi ekmek yiyi, bilmiy misin gavat?"</p>

  <p class="calibre22">"Tamam ula. Söylemişim ama gönderiyler işte. Uzatma."</p>

  <p class="calibre22">"Allah belanı vere emi!... "</p>

  <p class="calibre22">Mahmut balyaların içinden bir gazeteyi aradı, bulunca çekip aldı. Sayfalarını açarken dükkânın arkasına doğru yürüdü. Umursamazlığı Salman'ı daha da kızdırmıştı. "Bak, eğer bir daha gelirse... "</p>

  <p class="calibre22">Mahmut, gazeteden başını kaldırdı.</p>

  <p class="calibre22">"Ne ediysin la, ne ediysin? ihbar mı ediysin?"</p>

  <p class="calibre22">Salman'ın işaret parmağını uzattığı eli havada kalmıştı. Sözcükleri de ağzında. Mahmut, sözünü tamamlamasını beklemeden Salman'ın yanına geldi. Tam karşısında durdu.</p>

  <p class="calibre22">"La amcaoğlu. Sana bir şey soriyam. Sen bizden yana mısan, değil misen?"</p>

  <p class="calibre22">Mahmut, akrabalığını hatırlatmayı uygun bulmuştu.</p>

  <p class="calibre22">"Sana da, yanına da... S...tir git be. Ben ne diyim, sen ne diyin. Benim işim başımdan aşkın..."</p>

  <p class="calibre22">Mahmut, sesini alçaltarak ama sinirli bir tonda konuştu:</p>

  <p class="calibre22">"Salman, bak senin için hiç iyi söylemiyler oğlum. Paraci o, kapitalist oldu o diyiler. Bugüne dek ben tutmuşam ama artık... "</p>

  <p class="calibre22">İkisi de burun buruna gelmiş, birbirlerine bağırıyordu. Salman Mahmut'un sözünü kesti:</p>

  <p class="calibre22">"Sen böyle mi tutiyin lan beni? Kodumun Mahmut'u, bu dükkân kapansa biz ne yiyecik? Sen bizi böyle mi tutiyin?"</p>

  <p class="calibre22">"Bilmiysen oğlum. Senin hiçbir şeyden heberin yoktur. Giriysen bu s....min dükkânına, ayı ini gibi. Uyu sen daha."</p>

  <p class="calibre22">"İstemiyim oğlum. Tutma beni. Eğer böyle tutiy sen."</p>

  <p class="calibre22">"Zaten istesen de yokum artık. Ne halin varsa görecaksan."</p>

  <p class="calibre22">Mahmut, gazetesini tekrar açıp arka tarafa geçti. Salman da hışımla tekrar ekleri gazetelerin arasına yerleştirmeye başlamıştı. Havadaki bir anlık sessizliği dükkâna giren bir çocuk bozdu.</p>

  <p class="calibre22">"Babam gastesini istiy."</p>

  <p class="calibre22">Salman raftan bir gazeteyi çekip ikiye katladı. On yaşlarındaki çocuğun önüne atıp uzatılan parayı aldı. Saymadan tezgâhın köşesindeki para kutusunun içine fırlattı. Bozuk paralardan biri tezgâhın altına düşüp orada bir süre döndü. Çocuk, arka taraftaki Mahmut'a bir bakış fırlatıp koşarak dükkândan çıktı.</p>

  <p class="calibre22">"Kamyoneti ne ettin?"</p>

  <p class="calibre22">Mahmut gazeteden başını kaldırmadan sormuştu. Havayı dağıtmak ister gibiydi. Salman cevap vermedi. O, Mahmut'la birlikte geçirdiği çocukluk yıllarını düşünüyordu. Yayladaki tek göz evin çatısını, yaz sıcağında çırılçıplak girdikleri çayı. Sonra Nizam abisinin çevikliğine, zekâsına hayran kaldıkları keklik avlarını. Mahmut göz ucuyla Salman'a baktı.</p>

  <p class="calibre22">"Kamyoneti diyim olum?"</p>

  <p class="calibre22">"Yapmışık. Sabah geliyken de lastik yarılmıştir."</p>

  <p class="calibre22">"Giderik şindi."</p>

  <p class="calibre22">"Cant da eğilmiştir."</p>

  <p class="calibre22">"Yuh! Nereye girdin ki?"</p>

  <p class="calibre22">"Operasyon vardı. Köprüden buraya cantın üstünde gelmişem."</p>

  <p class="calibre22">"Kobralar gelmiştir?"</p>

  <p class="calibre22">"Hepsi vardi."</p>

  <p class="calibre22">"Tamam, lastiği ben hallederem."</p>

  <p class="calibre22">"Bugün eve gitmiycem zaten."</p>

  <p class="calibre22">Yine ikisi birden sustu. Sadece Mahmut'un gazetesinin hışırtıları duyuluyordu. "Amcam mı?"</p>

  <p class="calibre22">"Ölse de kurtulsak."</p>

  <p class="calibre22">"Meryem'i mi diyi yine?" Salman hemen kapattı konuyu.</p>

  <p class="calibre22">"Ya, tamam ya Mahmut."</p>

  <p class="calibre22">Salman gazetelerle işini bitirmişti. Onları da raflara yerleştirdi düzgünce. Tezgâhın üzerini, kirli bir bezle silerken sordu:</p>

  <p class="calibre22">"Sen bi yere mi gidiyin?"</p>

  <p class="calibre22">Aslında Mahmut'un 'istesen de yokum artık' sözünden beri aklının köşesindeki soruyu sormuştu. Mahmut gazeteyi okurmuş gibi yapmaya devam ederek belli belirsiz cevapladı:</p>

  <p class="calibre22">"Hıı... "</p>

  <p class="calibre22">"Nerey?"</p>

  <p class="calibre22">"Bilmiyim daha."</p>

  <p class="calibre22">Salman, başını kaldırıp Mahmut'a baktı. Mahmut da Salman'a...</p>

  <p class="calibre22">"Bilmiyim oğlum. Bu işler öyle değildir. Burdaki işim bitmiş... 'Kırsala çıkma zamanın geldi' deyiler."</p>

  <p class="calibre22">Salman, elindeki bezi tezgâhın altına fırlatıp attı. Dükkânın camına doğru yanaşıp altına çektiği tabureye oturdu. Dışarı bakmaya başlamıştı.</p>

  <p class="calibre22">"Oğlum polisler biliy."</p>

  <p class="calibre22">"Geçti o işler. Eskidendir o. Artık herkes her şeyi biliy ama bir şey yapamiyler. Canlarına okuyik. Tüm Kürdistan ayaktadır. He bak şu gasteye. Aha, daha dün Van'da elli beş asker gebermiştir. Dördü de subaydir. Altı tane de tank kaçırdiler. Az kaldı, az. Görecen bak..."</p>

  <p class="calibre22">Gazetesini katlayıp eline aldı. Heyecanlanmıştı. Salman, kıpırdamadan oturuyor, amcasının oğlunu dinliyordu. Öylesine sordu:</p>

  <p class="calibre22">"Ne zaman?"</p>

  <p class="calibre22">"Bilmiyim. Sadece 'hazır ol' deyiler. Gideceğimiz gece söyliyler. Merak etme dükkâna mesaj bırakmiyler artık. Seni rahatsız etmiy kimse... "</p>

  <p class="calibre22">İmalı son cümleye Salman kızmıştı.</p>

  <p class="calibre22">"Mahmut, itlik etme."</p>

  <p class="calibre22">"Tamam ula. Ben gidince zaten söyleyim herkese. Durumumuzu deyim."</p>

  <p class="calibre22">Salman, başını dışarı çevirdi. Caddeden geçen arabanın birini başıyla takip ederken dükkâna gireni fark etmemişti.</p>

  <p class="calibre22">"Bi Maltepe veriysen?"</p>

  <p class="calibre22">Arkasını dönüp sigarayı uzattı. Müşteri de alır almaz çıkıp gitti. Salman başını çevirmeden sordu: "Ne yapacaksan?"</p>

  <p class="calibre22">"Nasıl yani?"</p>

  <p class="calibre22">Gömlek cebinden çıkarttığı sigarayı kibritle yakmaya çalışan Mahmut'a döndü:</p>

  <p class="calibre22">"Ne iş veriyler sana orda?"</p>

  <p class="calibre22">"Önce bombacı eğitimi veriyler. Sonra da pilotluk, bir yıl sonra. Bir yıl zorluk vardır."</p>

  <p class="calibre22">"Pilotluk eğitimini nerde veriyler oglim?"</p>

  <p class="calibre22">"Saddam'ın uçakları vardir... Bizimkiler bu yıl otuz altı tanesini almışlar. Üç-dört tane Zaho'ya gelmiştir bile. Ama bizi Bekaa'ya gönderiylermiş. Bekaa'da eğitim vardır. Sonra Zaho. Ama Bekaa'da da kalabilirik. Zaten uçakla buraları beş dakkadir oglim."</p>

  <p class="calibre22">Salman, ifadesiz bir yüzle dinliyordu.</p>

  <p class="calibre22">"Önce şu o... çocuğu kobracıları halledecem. Göriysan bak."</p>

  <p class="calibre22">İnanası gelmiyordu. Nizam da bir sürü şey anlatmıştı giderken. Buna benzer şeyler... Peki niye aramıyordu hiç? Niye ondan tek bir haber dahi almıyorlardı. Yoksa gerçekten, söyledikleri gibi... Aklına dahi getirmek istemedi. Mahmut tezgâha yaslanmış, aynı çocukluğundaki gibi heyecanla anlatıyordu. Salman da aynı çocukluğundaki gibi onu sakin, ifadesiz bir yüzle dinliyordu.</p>

  <p class="calibre22">"Hepsinin intikamını alacam. Amca oğullarımın, hapislerde çürüyen bubamın, boşalttıkları köylerin, açlığımın, bu sefaletin hesabını soracam hepsinden. Göriysan bak."</p>

  <p class="calibre22">Mahmut <span class="calibre19">“bu</span> sefalet' derken, elleriyle dükkânı göstermişti. Salman da göz gezdirdi o 'sefil' dükkâna.</p>

  <h1 class="calibre21" id="sigil_toc_id_12">"Burda İstese de Ölmez İnsan."</h1>

  <p class="calibre22">5 Mayıs 1993 - 15:30</p>

  <p class="calibre22">Mayıs güneşi gözlerini alıyordu. Yaklaşık on dakikadır, tek bir araca rastlamadan ilerliyorlardı. Tepelerin zirvelerinde kıştan kalan kar yığınları görülüyordu. Kıvrıla kıvrıla yükselen yol düzlüğe çıktığında, şoför arabayı üçüncü vitese geçirdi. Motorun kendine gelmesiyle, araç birden ileri atıldı. Ilık bir bahar günündeki sessiz, sakin yolda bir süre daha gittiler ama ileride bir kontrol noktası daha görününce ilk tepki gösteren Ufuk oldu.</p>

  <p class="calibre22">"Of yine mi yaa?"</p>

  <p class="calibre22">"Gurban, biz akşama zor varırık bu halde. Her yerde duriyik."</p>

  <p class="calibre22">Araç ilerledikçe küçük bir vadiye yaklaştıklarını fark etti gazeteci. Yolun sol tarafında düzgün şekilde istiflenmiş meşe kütükleri, hemen arkasında da küçük bir kulübe gördü. Uzun süredir sağ tarafta kendilerini takip eden, kar sularıyla bahar coşkunu dereye biraz daha yanaşmışlardı.</p>

  <p class="calibre22">Kontrol noktasındaki asker, elindeki kırmızı flamayı aşağı yukarı sallıyor, durmalarını işaret ediyordu. Askerin elli metre kadar üstünde, yamaçtaki mevziye yerleşmiş iki askerin silahlarının kendilerine doğru dönük olduğu görülüyordu. Şoför, yavaş yavaş frene basıp aracı askerin hemen yan hizasında durdurdu. Camını açtı. Asker birkaç adım geri çekilmişti. Şoför başını çıkarıp seslendi:</p>

  <p class="calibre22">"Selamaleyküm, hemşerim."</p>

  <p class="calibre22">"Aleykümselam. Araçtan inin!"</p>

  <p class="calibre22">"Gurban, bu tugaya gidecek. Acelesi vardır. Komutanın misafiridir. Elinde kâğıdı da vardır. Hele bak bi."</p>

  <p class="calibre22">Asker umursamadı.</p>

  <p class="calibre22">"Siz araçtan inin de. Arama yapacaz."</p>

  <p class="calibre22">Şoför, arabanın kapısını açarken devam etti:</p>

  <p class="calibre22">"Gurban, sana diyim. Beyim, Paşa'nın misafiridir ha, ona göre."</p>

  <p class="calibre22">Ufuk da çantasını açmış, kimliğini ve resmi yazısını eline almıştı. Kapıyı açarken gözü hâlâ tam ortasında durdukları vadideydi. <span class="calibre19">Burası ne güzelmiş be!</span></p>

  <p class="calibre22">"Bagajını, kaputunu aç hemşerim sen."</p>

  <p class="calibre22">Asker, önce uzaktan aracın içine doğru eğilip başka kimse olup olmadığını kontrol etti. Sonra çevresini dolaşıp önce kaputun altına, ardından bagaja şöyle bir göz attı. Şoförün yanına gelip uzatılan kimliği aldı. Gazeteciye doğru yürürken sordu: "Nerden geliyorsunuz?"</p>

  <p class="calibre22">"Diyarbakır'dan."</p>

  <p class="calibre22">Kimliğini uzatan Ufuk askere cevap veriyor ama bir yandan karakolun kurulu olduğu sırtlardan başlayarak tüm çevreyi inceliyordu.</p>

  <p class="calibre22">"Nereye?"</p>

  <p class="calibre22">"Hakkâri'ye... "</p>

  <p class="calibre22">Şoför, söze girdi:</p>

  <p class="calibre22">"Gurban, versene kâğıdını. Hani Paşa'nın..."</p>

  <p class="calibre22">"Tamam gurban ya... "</p>

  <p class="calibre22">Elindeki kâğıdı askere veren gazeteci, uyuşan bacaklarını esnetmeye başladı. "Kimliklerinizi kaydetmem lazım. Siz bekleyin burda."</p>

  <p class="calibre22">Asker uzaklaşırken, Ufuk arabanın açık kapısından içeri uzanıp çantasından bir sigara tabakası ve çakmak çıkardı. Yakıp derin bir nefes çekti, duman hızla savruldu. Tam bir tiryaki sayılmazdı. Sadece canı çok sıkıldığında... Bir de gerçekten çok keyiflendiği zamanlar. Yüzünü derenin hemen arkasında yükselen tepelere ve uzaktaki dağ bloğuna çevirdi. Küçük patikaları, öbek öbek çalıları, tek tük meşe ağaçlarını seyretti. Hâlâ yakıcı olmaktan uzak güneş ışınlarının yeşil otlar üzerindeki parıltılarına dalmıştı.</p>

  <p class="calibre22">"Gurban, burası neresi ya?"</p>

  <p class="calibre22">"Valla biliydim ama unutmuşam."</p>

  <p class="calibre22">Şoför, elindeki üstüpü ile aracın yağ çubuğunu siliyordu. Radyatör suyunun kapağını çevirirken bir yandan da söyleniyordu:</p>

  <p class="calibre22">"Ula sabah da Nusaybin'e yolcu vardı. Ne edeciyik biz şimdi? Şurda iki saatimiz ya var, ya yoktur."</p>

  <p class="calibre22">Gazeteci, sigarasından bir-iki nefes daha çekip yere attı. Aracın arka kapısını açtı. Eğilip fotoğraf makinesinin içinde olduğu çantasına uzandı. Makineyi çıkarıp eline aldı. Askısını boynuna geçirirken etrafındaki tepelere bir kez daha bakmaya başladı. Bir kare arıyordu. Tam karşısındaki yamaçlardan, kar sularının oluk yapıp yolun hemen yanındaki dereyle birleştikleri yeri fark etti. Makinesini gözüne dayayıp uygun bir poz yakalamaya çalıştı. Tekrar indirip bu kez makineyi dik tuttu. Deklanşöre basacaktı ki...</p>

  <p class="calibre22">"Heeey! Burda fotoğraf çekmek yasak."</p>

  <p class="calibre22">Parmağını deklanşörden kaldırdı. Makineyi boynundan çıkarırken arkasını dönüp sesin sahibine baktı. Bir subay mevzi almış askerlerin yanından hızlı adımlarla kendisine doğru yürüyordu. Bir yandan da yüksek sesle konuşmayı sürdürüyordu: "Burası askeri bölge, askeri!.. Burda fotoğraf çekilir mi?"</p>

  <p class="calibre22">Subay elindeki kâğıtla yaklaşınca, Ufuk onun omzundaki iki yıldızıyla bir üsteğmen olduğunu anlamıştı. Makineyi sağ eli ile yavaşça kaldırıp o da seslendi:</p>

  <p class="calibre22">"Tamam, çekmedim."</p>

  <p class="calibre22">Üsteğmen, doğrudan gazetecinin yanma geldi. Önce, belli belirsiz gülümseyen bu yolcuyu baştan aşağı süzdü. Ardından şoföre baktı.</p>

  <p class="calibre22">"Gurban, biz Diyarbakır'dan geliyik. Tugaydaki paşayi..."</p>

  <p class="calibre22">Üsteğmen, şoförün sözünü kesti: "Siz biraz geç kalmadınız mı?"</p>

  <p class="calibre22">"E, biraz öyle oldu."</p>

  <p class="calibre22">Şoför, müşterisinin vurdumduymazlığına sinirlenmişti. Kendi kendine, 'Yemeğini bir saatte yemeseydin, bu saate kalmazdık,' dedi.</p>

  <p class="calibre22">"Ufuk Bey, bu kâğıtta sizin, tam on altı gün önce tugayda bulunacağınız yazıyor." "Teğmenim, anca işte."</p>

  <p class="calibre22">'Teğmen' hitabını bilerek kullanmıştı. Onunla ilk tanışan herkes gibi, üsteğmen de Ufuk'un bu rahatlığından rahatsız olmuştu. Boştaki sağ elini palaskasından içeri sokup vücudunun ağırlığını sol ayağı üzerine verdi. Kısa boyu, hafif tıknaz gövdesi ve ilk bakışta bir karikatürden çıkıp gelmiş gibi sevimli yüzüne takındığı ukala tavırla konuşmaya başladı:</p>

  <p class="calibre22">"Bakın, askerlikte işler öyle sivildeki gibi yürümez. Vakit nakittir... Burdaki kâğıtta bugün geleceğiniz yazmıyor. Zaten bize de çok önce bildirildi. Biz zannettik ki, siz helikopterle geçtiniz. Ayrıca ben üsteğmenim, teğmen değil."</p>

  <p class="calibre22">İkisi de birbirine öylece bakıyorlardı. Gazeteci hiç istifini bozmadan sordu:</p>

  <p class="calibre22">"E, ne olcak şimdi?"</p>

  <p class="calibre22">"Valla bilmem... "</p>

  <p class="calibre22">Ufuk'un alttan almaya niyeti yoktu. Hiçbir zaman da olmamıştı. Şoför bir yolcusuna, bir üsteğmene bakıyor, konuşulanlardan bir anlam çıkarmaya çalışıyordu. Bu sırada ilk gördükleri asker, geri dönmüş ve kimlikleri komutanına uzatmıştı. Üsteğmen kimliklere ve kâğıda bir kez daha göz atıp devam etti:</p>

  <p class="calibre22">"Zaten bugün yol kapalı. Hem saat de kaç oldu? Birkaç saat sonra hava kararacak. Tehlikeli yani. Gidemezsiniz."</p>

  <p class="calibre22">Ufuk'un yüzünde neredeyse hiçbir ifade yoktu. Kestirip attı.</p>

  <p class="calibre22">"E, biz geri dönelim o zaman." Şoför de, hemen atıldı:</p>

  <p class="calibre22">"He gurban dönek valla. Zaten çok geç olmiştir." Ufuk şoförüne dönüp gülümsedi: "İyi gurban, atla da gidelim hadi."</p>

  <p class="calibre22">Üsteğmen de, şoför de gazetecinin bu kadar çabuk vazgeçmesini beklemiyordu. Elini palaskasından çıkarıp kâğıdı tekrar incelemeye başladı. Aracın arka kapısını açan Ufuk, binmek üzereyken durakladı.</p>

  <p class="calibre22">"Teğmenim! Afedersiniz Üsteğmenim... Yalnız bizim geldiğimizi karargâha bildirir misiniz? Tugay komutanını akşam Diyarbakır'dan arayacağımı söylerseniz, iyi olur. Hani, şey demesin, 'buraya kadar gelip bana niye haber vermedin' falan demesin de. Ayıp olur yani şimdi... "</p>

  <p class="calibre22">Üsteğmenin yüz hatları yavaş yavaş değişiyordu. Tedirgin olmuştu.</p>

  <p class="calibre22">"Tabii, olur ararız da... Bi dakka şimdi Ufuk Bey..."</p>

  <p class="calibre22">"Yapacak bir şey yok ki. Biz gidelim en iyisi."</p>

  <p class="calibre22">"Siz burda biraz bekleyin. Ben, karargâhla bi görüşeyim de ona göre..."</p>

  <p class="calibre22">Üsteğmen, emir verir gibi bir ses tonuyla cümlesini bitirirken geriye dönüp karakol binasına doğru yürümeye başlamıştı bile. Ufuk'un yüzündeki gülümseme gitmiş, ciddi bir hava gelmişti. Araca binerken arkasından seslendi:</p>

  <p class="calibre22">"Olmaz üsteğmenim, biz şimdi sizi zor durumda bırakmayalım. Biz döneriz burdan. Ne yani, hiç durmazsak beş saatte varırız. Şurası zaten. Değil mi gurban?"</p>

  <p class="calibre22">"Beyim, dört saatte atiyim ben seni otele."</p>

  <p class="calibre22">Üsteğmen, birkaç adım attıktan sonra geri döndü. Arabanın kapısına kadar geldi. Gazetecinin sözlerindeki alaycı tavırla, yüzündeki ciddiyet arasında gidip geliyordu. Ne diyeceğini bilemez bir haldeydi. Şoför ise çoktan arabaya binmiş kontağı çevirmişti. Elindeki kimliklere bir kez daha bakıp sertçe konuştu:</p>

  <p class="calibre22">"Bekleyin bir dakka burda!"</p>

  <p class="calibre22">Hızla geri döndü, binaya doğru koşmaya başladı. Ufuk, önce araçtan indi, arabaya yaslanıp kollarını kapının üstünde birleştirdi, üsteğmenin arkasından bir süre baktı. Sonra gülümsedi. Şoförün sesini duyunca başını eğip ona baktı.</p>

  <p class="calibre22">"Gurban, ne olmiştir? Gitmiyik mi?"</p>

  <p class="calibre22">"Sen kapat o kontağı gurban... Bu gece burdayız."</p>

  <p class="calibre22">Son sözlerini duyamamıştı.</p>

  <p class="calibre22">"Anlamamışım gurban, ne diyin?"</p>

  <p class="calibre22">"Durdur, motoru durdur dedim."</p>

  <p class="calibre22">Kapıyı sertçe kapatıp aracın önüne doğru yürürken şoför motoru susturmuş kendi kendine söyleniyordu:</p>

  <p class="calibre22">"İstanbullu ayu. Bubanın mı lan bu? Aha bi de kaputa oturiy sincik."</p>

  <p class="calibre22">İki elinden güç alıp aracın kaputunun üstüne bir hamlede oturmuştu. Başını tekrar vadiye çevirip manzarayı seyre daldı. Şoför, içerden cama vurmak istedi ama vazgeçti. Elleriyle direksiyona vurup öylece kaldı. Sol kolundaki altın sarısı taklit saate bakıp okkalı bir küfür salladı.</p>

  <p class="calibre22">Ufuk karakol binasının arkasından gelen silah sesleriyle irkildi. Mevzideki askerler ise kendilerine doğrulttukları tüfeklerin ardından hâlâ onları süzüyordu. Bulundukları yerin yanından başlayan tel örgü, karakolun çevresini dolanıyordu. Yolun solundaki yamaca kurulu karakoldaki tek yapı, üsteğmenin az önce girdiği binaydı. Önünde de büyük bir bayrak direği ve normalden çok büyük bir Türk bayrağı dalgalanıyordu. Binanın sırtını dayadığı tepenin zirvesine doğru, beyaza boyanmış çakıl taşlarıyla kocaman GÜÇLÜYÜZ, CESURUZ, HAZIRIZ yazılmıştı. <span class="calibre19">Bu kadar taşı dağın orasına nasıl taşıdılar ki?</span> Binanın önünde yolu gören bir kameriye, sağında ve solundaki düzlüklerde de yer yer mevziler seçiliyordu. Bu mevzilerin arasında yürüyen, koşan askerler ara sıra dönüp onlara doğru bakıyordu. Ortalıkta görünen tek çadır, önündeki bayrak direğinde beyaz üzerine kırmızı hilal bulunan sıhhiye çadırıydı. <span class="calibre19">Yahu, bu kadar asker nerde kalır? Bina almaz ki bunları!</span> Silah seslerinin hep aynı yönden ve aynı aralıklarla gelmesinden bunun bir çatışma değil, atış eğitimi olduğuna hükmetti. Başını kaldırıp tek bir bulutun dahi olmadığı gökyüzüne baktı. <span class="calibre19">Mavinin bu tonunu en son nerde gördüm ben?</span> Dirseklerini kaputa yaslayıp geriye doğru kaykılırken içeriden aracın ön camına vurulduğunu duydu. Şoför 'ne yapıyorsun?' der gibi bakıyor, elleriyle kaputu gösteriyordu. Gülümseyip doğruldu, aracın üzerinden yine bir hamlede atladı. Şoför de inmişti.</p>

  <p class="calibre22">"Gurban, kusura bakmiyin he mi?"</p>

  <p class="calibre22">Müşterisi cevap vermemişti. Yolun kenarına doğru yürüyüp yerdeki küçük taşlara ayağıyla vurmaya başladı. Gelen telsiz sesi ile karakol binasına doğru döndü. Üsteğmen elinde telsizle kendisine doğru koşuyordu. Ufuk'un yanına gelir gelmez, heyecan içinde telsizi uzattı.</p>

  <p class="calibre22">"Tugay komutanımız sizinle konuşmak istiyor."</p>

  <p class="calibre22">Şaşırmıştı aslında ama belli etmedi. Ciddi bir tavır içinde telsizi aldı.</p>

  <p class="calibre22">"Komutanımızın telsiz kodu Tuna'dır. Bakın, konuşurken şu mandala basacaksınız, konuşmanız bitince, karşı... "</p>

  <p class="calibre22">Gazeteci, üsteğmenin sözünün bitmesini beklemeden arkasını dönüp dereye doğru yürümeye başlamıştı bile.</p>

  <p class="calibre22">"Tuna, Ufuk!"</p>

  <p class="calibre22">"Ufukçuğum hoşgeldin! Nasılsın?"</p>

  <p class="calibre22">"Sağ olun Paşam. İstanbul'dan daha iyiyim."</p>

  <p class="calibre22">"Kardeşim, geleceksin diye o kadar hazırlık yaptık. Nerelerdesin?"</p>

  <p class="calibre22">"Paşam, bize güven olmaz, bilirsiniz."</p>

  <p class="calibre22">Ufuk sözü bitince telsizin mandalını bırakıp bekledi. Araya kısa bir sessizlik girdi. Gazeteci, geriye dönüp üsteğmene baktı. Birkaç metre arkasından yürüyor, sesini çıkartmadan konuşulanları duymaya çalışıyordu. Telsizden gelen kısa bir kahkaha sesinin ardından tugay komutanı devam etti:</p>

  <p class="calibre22">"Estağfurullah. Sizler bizim gözümüz kulağımızsınız kardeşim."</p>

  <p class="calibre22">"Paşam, gördüğünüze de, duyduğunuza da inanmayın derim ben."</p>

  <p class="calibre22">Konuşması her bittiğinde telsizi belinin hizasına kadar indiriyor, karşısındaki konuşmaya başlayınca kulağına yanaştırıyordu.</p>

  <p class="calibre22">"Ufukçuğum, özlemişim seni. Yine sabahlayacağız anlaşılan. Ama bak biz burda antrenmanlıyız uykusuzluğa, haberin olsun. Dinle beni şimdi."</p>

  <p class="calibre22">"Buyrun Paşam."</p>

  <p class="calibre22">"Bugün buraya gelmen uygun değil. Sana ordakiler anlatır. Bu gece orda kal. Biraz karavana yersin. Ben gelişinle ilgili güvenli kanaldan haber göndereceğim. Senin için uygun mu?"</p>

  <p class="calibre22">Telsizi dudaklarına yaklaştırırken, vadinin yolun gözden kaybolduğu yerine doğru baktı. Sonra başını kaldırıp gözlerini kamaştıran güneşe döndü. Sevinmişti.</p>

  <p class="calibre22">"Paşam, desenize ölmeden cennete gireceğim burda."</p>

  <p class="calibre22">"Ben de çok severim orayı. Tamam o zaman Ufukçuğum. Bana Kaya 3'ü verir misin?"</p>

  <p class="calibre22">"Paşam, size iyi görevler. İlginize teşekkür ederim."</p>

  <p class="calibre22">Gazeteci, konuşmanın sona erdiğini anlayınca telsizi hemen arkasından gelen üsteğmene uzattı. Sonra da araca doğru yürümeye başladı. Sol elinin orta parmağı, pantolonunun dikiş çizgisine yapışmış bir halde esas duruşta konuşmaya başlayan üsteğmen ile tugay komutanının sesleri Ufuk'un kulağına geliyordu.</p>

  <p class="calibre22">"Benim özel misafirimdir. Sana biraz sonra mesaj çekeceğim. Detaylı bilgi orda var. Tamam mı yavrum?"</p>

  <p class="calibre22">"Emredersiniz komutanım."</p>

  <p class="calibre22">Konuşma burada kesilmiş, üsteğmen de arabanın bagajından eşyalarını çıkartmaya çalışan gazetecinin yanına gelmişti. Bir anda karakola dönüp seslendi:</p>

  <p class="calibre22">"Oğlum, siz ikiniz, koşun buraya."</p>

  <p class="calibre22">İki asker taşıdıkları sandığı oracıkta bırakıp arabaya doğru koşmaya başladıklarında, Ufuk'un eşyaları da yola inmişti.</p>

  <p class="calibre22">"Gurban, daha yolumuz vardır. Sana borcum vardır benim."</p>

  <p class="calibre22">Elleriyle pantolonunun ceplerini karıştıran şoförün kolunu tutup kulağına doğru eğildi:</p>

  <p class="calibre22">"Boş ver şimdi borcu falan... Sen bana söylesene, vergi veriyor musun, vermiyor musun?"</p>

  <p class="calibre22">Şoför boş gözlerle bakıyordu. Ufuk, tekrar eğilip fısıldadı:</p>

  <p class="calibre22">"Hani şu vergisini vermeyince PKK'nın yaktığı bir kamyon vardı..."</p>

  <p class="calibre22">Şoför, bir anda bembeyaz kesilmişti. Ellerini önünde birleştirdi. Bir şeyler söyleyecekti ki, üsteğmenin konuşmalarına kulak kabarttığını fark etti. Panikle müşterisine döndü.</p>

  <p class="calibre22">"Gurban, ben geç kaliyim. Hakkını helal et de gidiyim."</p>

  <p class="calibre22">Gazeteci eliyle yaşlı şoförün sırtını sıvazladı.</p>

  <p class="calibre22">"Helal olsun. Dikkatli git gurban."</p>

  <p class="calibre22">Şoför, hızla kapıyı açıp koltuğa oturdu. Motoru çalıştırmasıyla gaza basıp u dönüşü yapması bir olmuştu. Vadinin geldikleri girişine doğru son sürat uzaklaşırken, Ufuk yolun ortasında durmuş, arabanın arkasından bakıyordu.</p>

  <p class="calibre22">"Ufuk Bey, tekrar hoş geldiniz."</p>

  <p class="calibre22">Ufuk, üsteğmenin sesiyle hareketlendi.</p>

  <p class="calibre22">"Adım Serdar, Ufuk Bey."</p>

  <p class="calibre22">Serdar Üsteğmenin biraz gerisinde karakol binasına doğru yürümeye başlamıştı. Bu sırada başka bir aracın vadiye girdiğini gördüler. Üsteğmen, nöbetçi askere sesleniyordu:</p>

  <p class="calibre22">"Geri gönderin oğlum onu da. Kimseyi geçirmeyeceksiniz. Burası da E-5'e döndü ya!.."</p>

  <p class="calibre22">"Emredersiniz komutanım."</p>

  <p class="calibre22">Ufuk, yaklaşan araca bakarken sordu:</p>

  <p class="calibre22">"Kaçlısınız?"</p>

  <p class="calibre22">"1989 mezunuyum."</p>

  <p class="calibre22">"Teğmen gibisiniz maşallah."</p>

  <p class="calibre22">Serdar, 'Salak, teğmenle üsteğmen arasında ne fark var ki?' diye düşünüp gazetecinin yüzüne baktı. Dudaklarındaki garip gülümsemeyi görünce, içinden, 'Kafa mı buluyo bu benimle?' diye geçirdi.</p>

  <p class="calibre22">"Zaten daha üsteğmenliğimin ilk yılındayım. Ondan size öyle gelmiştir. Buralar da dinç tutuyor bizi, malum."</p>

  <p class="calibre22">"Haklısınız, burda istese de ölmez insan."</p>

  <p class="calibre22">Ufuk, kelimeler ağzından çıkar çıkmaz pişman olmuştu ama artık geç kalmıştı. Serdar, binanın önündeki kameriyeye girerken durup önce yeni misafirine döndü, ardından karşıdaki tepelerden birinin zirvesine baktı.</p>

  <p class="calibre22">"Haklısınız, yaşlılıktan ölen pek olmuyor. Genelde başka sebeplerle..."</p>

  <p class="calibre22">Ufuk, kameriyenin tahta tabanına adım atarken, Serdar'ın sözünü yarıda kesip konuyu değiştiriverdi.</p>

  <p class="calibre22">"Karakolun komutanı siz misiniz?"</p>

  <p class="calibre22">"Şimdilik... Bölük komutanı Tayfun Yüzbaşım. Operasyonda, sabah dönecek... Buyrun şöyle oturun. Çay içelim değil mi? Oğluuum."</p>

  <p class="calibre22">Serdar, gazetecinin karşısındaki sandalyeye otururken masanın üzerindeki beyaz örtüyü de eliyle düzeltiyordu. Askerlerden biri koşarak yanlarına gelirken, Ufuk omzundaki çantayı masanın üzerine bıraktı.</p>

  <p class="calibre22">"Ben almayayım."</p>

  <p class="calibre22">"Olur mu canım? Başka bir şey için."</p>

  <p class="calibre22">Gazetecinin canı sıkılmıştı. Çantasının küçük ceplerinin fermuarlarından birini açıp bir sakız paketi çıkarttı. Birini Serdar'a uzatırken açıklama gereği hissetti.</p>

  <p class="calibre22">"Benim pek aram yok da çayla."</p>

  <p class="calibre22">Serdar, eliyle sakız istemediğini işaret etti.</p>

  <p class="calibre22">"Akşam yemeğine daha vakit var. Ama açsanız, hazırlatalım bir şeyler."</p>

  <p class="calibre22">"Yok, akşam karavanaya katılırız. Emir emirdir değil mi? Yarın Paşama yemedik demeyelim."</p>

  <p class="calibre22">"E, o zaman kola falan? Pepsi de var. Neskafe, adaçayı, ıhlamur? Taze sıkılmış portakal suyumuz da var."</p>

  <p class="calibre22"><span class="calibre19">Bir elleri yağda, diğeri balda mı bunların? Siz napıyorsunuz kardeşim burda ya?</span> Ufuk, hemen yanı başında dikilen askerin kararını beklemesinden rahatsız olmuştu. Bir an önce tercihini söylemek istiyordu. Ama Serdar'ın sandalyenin arkalığına yaslanıp havalı bir eda ile içebileceklerini sayması da hoşuna gitmişti. Hemen duruma müdahale etti.</p>

  <p class="calibre22">"Uludağ gazozu?.. "</p>

  <p class="calibre22">Bir an durakladı, yüzünü yola çevirip devam etti: "Yoktur herhalde. Neyse, sadece su olsun o zaman... "</p>

  <p class="calibre22">"Bana da çay getir aslanım."</p>

  <p class="calibre22">Asker, Serdar'la göz göze gelip sert bir topuk selamı verdi ve geriye döndü. Ufuk koşar adımlarla binaya giren askerin arkasından, çevreyi incelemeye başladı. İlk dikkatini çeken şey, dağ başındaki bu karakolun tüm imkânsızlıklara rağmen tertemiz olduğuydu. Kameriye tam bir zevk ürünüydü. Yol kontrolündeki nöbetçi kulübesinden binanın bulunduğu yere kadar uzanan küçük patikaya taş döşenmiş ve kenarları kireçle boyanmıştı. Binanın sağ tarafına doğru bakınca dev gibi bir köpekle göz göze geldi. Kahverengi, kızıl karışımı kalın tüyleri güneşte parlıyordu. Kocaman kafası, iri burnu ile oldukça ürkütücüydü. Bir an için nefes bile almadığını düşündü. Birer pençeyi andıran sağ ayağı diğerinden biraz daha önde, her an saldıracakmış gibi kıpırdamadan duruyordu. Gazeteci üzerine kilitlenen bakışlardan rahatsız olmuştu. Hemen arkasından, normal büyüklükte bir başka köpek belirip o da gözlerini Ufuk'a dikince, elindeki kâğıtları incelemeyi sürdüren Serdar'ı uyarma ihtiyacı hissetti:</p>

  <p class="calibre22">"Üsteğmenim, bunlar huylandı galiba."</p>

  <p class="calibre22">"Ohoo, kimler gelmiş. Bir dakika, yabancı kokusu aldılar. Şimdi hallederiz."</p>

  <p class="calibre22">Serdar yerinden kalkıp kameriyenin hemen dışında, heykel gibi duran köpeklerin yanına gitti. İkisini de boğazlarındaki tasmalardan yakalayıp yavaş yavaş yabancıya doğru getirdi. Bir yandan da onlarla konuşuyordu:</p>

  <p class="calibre22">"Koçlarım, bakın, misafirimiz var. Saldırmak yok. Ufuk Bey misafir bu gece, tamam mı?"</p>

  <p class="calibre22">Ufuk, oturduğu yerde donup kalmıştı. Parmaklarını bile oynatmamaya özen gösteriyordu. Özellikle iri olan, gözünü üzerinden hiç ayırmamıştı.</p>

  <p class="calibre22">"Erkek olanın adı Teşup, diğeri Hepat... "</p>

  <p class="calibre22">Dudaklarını oynatmadan neredeyse karnından konuşuyordu:</p>

  <p class="calibre22">"İlginç? Bunların cinsi ne?"</p>

  <p class="calibre22">Serdar, bir yandan konuşurken bir yandan da köpeklerin boyunlarını okşayıp onları rahatlatmaya çalışıyordu.</p>

  <p class="calibre22">"Valla, Teşup'un soyunda kurt olduğunu düşünüyoruz. Çünkü havlamıyor, uluyor. Hepat'ı bilmiyorum. Ama ikisi de iyi hayvandır. Tayfun Yüzbaşım bu sefer yanında götürmedi. Birkaç gündür de yok kendisi, sinirliler biraz. Şimdi giderler. Ama, ortalıkta yalnız dolaşmayın."</p>

  <p class="calibre22">Serdar sözlerini bitirirken, iki köpek de gözlerini bu yabancıdan ayırıp ayakkabılarını kokladılar, sonra da sakin sakin binaya doğru yürümeye başladılar. Ufuk yatışmıştı. Ciğerlerini derin bir solukla doldurdu, göğsü yavaşça inerken, hâlâ köpeklerin ardından bakıyordu.</p>

  <p class="calibre22">"Nerden buldunuz bu isimleri?"</p>

  <p class="calibre22">"Valla onu Tayfun Yüzbaşıma sorun. Eee, hangi rüzgâr attı sizi buralara?"</p>

  <p class="calibre22">Serdar'ın da köpeklerden pek hazzetmediği anlaşılıyordu. Gazeteci gayet rahatlamış bir halde geriye yaslanıp hemen karşısında yükselen sırtlara bakarken cevapladı: "Medya rüzgârı diyelim."</p>

  <p class="calibre22">Serdar'a döndü. Gülümsediğini görünce devam etti:</p>

  <p class="calibre22">"Gazete için bir şeyler yazacağım. Yazı dizisi falan olur herhalde... Serdar Üsteğmenim, yol bugün neden kapalı? Paşam da size anlatırlar falan dedi de... " "Aslında yolda bir şey yok, tedbir için. Operasyonda çatışma çıktı. Yolda da pusu, mayın olabilir diye. Ortalık sakinleşinceye kadar."</p>

  <p class="calibre22">"Sizden kimse var mıydı?"</p>

  <p class="calibre22">Cevap dudaklarının arasından fısıltıyla çıktı:</p>

  <p class="calibre22">"Bir şehidimiz var."</p>

  <p class="calibre22">Serdar'ın yüzü bir anda değişmişti. Öylece boşluğa bakıyordu. Çenesini sol eline yaslayıp bir süre sustuktan sonra devam etti:</p>

  <p class="calibre22">"Köyün birini de basmışlar. Asıl orda çok şehit var. Şimdilik ortalık sakin ama her şeyi Tayfun Yüzbaşım gelince öğreneceğiz."</p>

  <p class="calibre22">Ufuk'un yüzü ciddileşmiş, fark etmeden ağzındaki sakızı çiğnemeyi bırakmıştı. Serdar'ın sevimli yüzündeki gözlerinin bulutlandığını görmüştü. Üsteğmen sandalyesinden doğrulup binanın kapısına doğru seslendi:</p>

  <p class="calibre22">"Heey, telsizi getirin buraya."</p>

  <p class="calibre22">Kapının ardından dışarı fırlayan bir asker, "Emredersin komutanım!" dedikten sonra aynı hızla tekrar binaya daldı.</p>

  <p class="calibre22">"Merak etmeyin, yarın açılır. Arabalardan biriyle göndeririz sizi."</p>

  <p class="calibre22">Bir süre sessizlik olmuştu. Gazeteci de, Serdar da masanın tam ortasında duran cam vazodaki beyaz papatyalara bakıyordu. Ortadaki tek bir gelincik çiçeği, kırmızısıyla göz alıyordu. Ufuk, saatler süren motor uğultularının kulaklarından yavaş yavaş silindiğini hissediyordu. Bu sessizliği, kameriyeye elinde tepsi ile gelen askerin tahta zemin üzerinde verdiği topuk selamı bozmuştu. Gazeteci başını döndürünce masanın üzerine bırakılan Uludağ gazozuna bakakaldı. Seri hareketlerle gazozun kapağının açılıp cam bardağa boşaltılmasını izledi. Dönüp askere baktı. İlk gözüne çarpan şey, sol göğsü üzerine dikilmiş küçük Türk bayrağı oldu. Asker tepsideki peçetelerden birini kibarca misafirin önüne koydu, ardından da bardağı peçetenin tam ortasına yerleştirdi. İnce belli bardaktaki tavşan kanı çayı da, komutanının önüne koyup geriye doğru bir adım attı. Selam verip sertçe döndü. Asker uzaklaşırken, Ufuk bir yandan önündeki, dışı buğulanmış bardağın üstünden patlayıp sıçrayan gazoz kabarcıklarını seyrediyor, bir yandan da Serdar'ın çay bardağının altlığındaki ince kâğıda bakıyordu. Servis yapan askerin ardından gelen bir diğeri de telsizi Serdar'ın önüne bırakmıştı. Gazeteci, Serdar'ın göğsünde de aynı küçük Türk bayrağını fark etti. Üsteğmen, telsizi eline alıp sesini biraz daha açınca kameriyeyi cızırtılı konuşmalar kapladı:</p>

  <p class="calibre22">"Kaya 1, Kaya!"</p>

  <p class="calibre22">"Kaya, Kaya 1. Emredin komutanım."</p>

  <p class="calibre22">"Kaya 11 le yer değişeceksiniz. Az sonra orda olurlar. Biraz da senin adamların kazsın. Bu çocuklar yoruldu."</p>

  <p class="calibre22">"Emredersin komutanım. Hazırlanıyorum ben." Serdar konuşmanın bittiğini anlayınca, telsizin sesini biraz kısıp tekrar masanın üstüne bıraktı. Ufuk, kısa antenli, siyah Aselsan telsize bakıyordu. Olan biteni anlayabilmek için Serdar Üsteğmen'in yüzüne baktı. Sonra dayanamayıp sordu:</p>

  <p class="calibre22">"Sizinkiler mi?"</p>

  <p class="calibre22">Serdar, başını yola çevirip cevap verdi: "Evet, bizimkiler. Tayfun Yüzbaşım, emniyetteki timi değiştiriyor."</p>

  <p class="calibre22">Gazeteci de, Serdar'ın baktığı yöne doğru dönmüştü. Sonra gazoza uzanıp bir yudum aldı. Bardağı yerine bırakırken, bu işlere uzak olmadığını vurgulamak isteyen bir eda ile konuştu:</p>

  <p class="calibre22">"Gece için mevzi kazıyorlar herhalde." Ufuk'un gözleri, masadaki gelinciğe daldığı için Serdar'ın yüzünün acıyla kasıldığını görmemişti.</p>

  <p class="calibre22">"Hayır Ufuk Bey. Mevzi değil, mezar kazıyorlar!"</p>

  <h1 class="calibre21" id="sigil_toc_id_13"><span class="calibre17">"Varna'dan Beter Olmuş."</span></h1>

  <p class="calibre22"><span class="calibre24">5 Mayıs 1993 - 17:30</span></p>

  <p class="calibre22">"Kaya 1!"</p>

  <p class="calibre22">"Kaya 1 dinlemede!"</p>

  <p class="calibre22">"Sırt çantalarınızı orda bırakın. Dönüşte alırsınız."</p>

  <p class="calibre22">"Emredersiniz. Kaya ll'i bekliyoruz."</p>

  <p class="calibre22">Telsizinin sesini kısıp cebine yerleştiren Tayfun, büyükçe bir kayanın yanında çömelmiş askerlerini seyrediyordu. Hemen hepsi kamuflajlı üniformalarının üstünü çıkarmış, kazma ve küreklerle toprağı kazıyordu. Köylülerin yeni mezarlık olarak seçtiği bu yer bölgenin en taşlık arazisiydi. "Kimse yanaşmadı gumtanim daşları atıp burayı ekip biçmeye. Biz de mezarlığı buraya taşımışız," demişti muhtar. İlk sakinlerinden birinin kendisi olacağını bilemeden... Köylüyü zorla çalıştırıp mezarlığı taşlardan bir sınırla çevirdiklerini de anlatmıştı. Ali, komutanının hemen arkasında ayakta duruyordu. Onun da üstü çıplaktı. Tayfun, ayağa kalkıp geri döndü. Ali'ye bakmadan yanından geçerken mırıldandı:</p>

  <p class="calibre22">"Üstünü giy. Esmeye başladı."</p>

  <p class="calibre22">Kayanın çevresini dolaşıp sınır taşlarını geçti. Bir çukurun başına kadar gelip seslendi: "Oktay!"</p>

  <p class="calibre22">Kürekle çukuru derinleştiren Oktay'ın tüm vücudu toz toprak içindeydi. Sağ omzunun başında kan lekeleri duruyordu. Yüzünü yukarı çevirdiğinde Tayfun kan çanağına dönmüş bir çift gözle karşılaştı. Elindeki küreği omzuna atan Oktay, toprak yığınının yanında çömelen Tayfun'a yanaştı, bir eliyle çukurun iç duvarına yaslandı. "Komutanım, bir bu eksikti."</p>

  <p class="calibre22">Başını yere eğdi. Tekrar kaldırıp titreyen dudaklarına hakim olmaya çalıştı ama başaramadı.</p>

  <p class="calibre22">"Bu meslekte yapmadığım bir bu kalmıştı."</p>

  <p class="calibre22">Emrindeki en dirayetli, en tecrübeli adamı neredeyse çözülmek üzereydi. Bölüğünün en neşeli, diğer rütbelilerin deyimiyle en 'fırlama' adamı dağılmak üzereydi. Aslında bölük astsubayı olarak atanmıştı Oktay. Yani karakolun idari işlerinden sorumluydu. Yemeklerin hazırlanması, çadırların kurulması, mevzilerin inşa edilmesi, askerlerin günlük ihtiyaçlarının giderilmesi ve daha bir sürü iş Oktay'ın sorumluluğundaydı. Ama o bu atamayı kendisine yapılmış bir hakaret olarak kabul ediyordu. "Bu kadar yıllık arazi tecrübesinden sonra beni kimse ıskartaya çıkaramaz," diye bağırıp duruyordu. Bu yüzden de operasyonlara çıkmak zorunda olmayan, hatta operasyonlar sırasında karakolun emniyetini sağlamaktan sorumlu olan Oktay'ı kimse tutamıyordu. Erleri, uzman çavuşları, yeni astsubayları ve hatta asteğmenleri eğitip tüm işlerini onlara yaptırıyor, sonra da kendisi bölükle birlikte uzun süreli, özellikle de çatışma ihtimali yüksek görevlere çıkıyordu. İlk zamanlarda Tayfun'la bu yüzden tartışmışlar ama Oktay'ın ardı arkası kesilmeyen ısrarları karşısında <span class="calibre7">yapacak bir şey kalmamıştı. Aslında arazide böyle tecrübeli bir tim komutanıyla dolaşmak, her komutan için bulunmaz</span> <span class="calibre27">nim</span><span class="calibre7">etti İşte bu Oktay şimdi karşısında ne haldeydi? Kaşlarını çattı Tayfun.</span></p>

  <p class="calibre22">"Gözlerine ne oldu senin?"</p>

  <p class="calibre22">Oktay, sapı kırılmış küreği omzu üzerinden mezarın dışına doğru fırlattı ve ardından komutanına daha da yanaşıp fısıldadı:</p>

  <p class="calibre22">"Emir verdiniz ya! Ağlamıyoruz işte."</p>

  <p class="calibre22">Bölük komutanıyla bir tek o böyle konuşabilirdi. Geri çekilip bir hamlede mezardan dışarıya atladı. Tayfun hâlâ çukurun içine bakıyordu. Kulağına eğilip devam etti:</p>

  <p class="calibre22">"Ne yaparsan yap bu gözlerden mutlaka bir şeyler akıyor komutanım, ya gözyaşı ya da kan."</p>

  <p class="calibre22">Tayfun'un çatık kaşları gevşedi. Dizlerinin üstünde doğruldu. Elleriyle kepinin siperliğini düzeltti.</p>

  <p class="calibre22">"Oktay, topla adamlarını. Erdal'ı değiştireceksin."</p>

  <p class="calibre22">Hızlı adımlarla uzaklaşırken arkasını dönmeden seslendi:</p>

  <p class="calibre22">"Acele et biraz. Havanın kararmasına az kaldı."</p>

  <p class="calibre22">Üniformasının düğmelerini ilikleyen Oktay, bir yandan Tayfun'un arkasından bakıyor, bir yandan da askerlerine sesleniyordu:</p>
</body>
</html>
