<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
  <p class="calibre22">İstanbul dışında kalan yerleri... Bir de kendini bu ülkeye bağlı hissetmek, bu ülkeye adamak çok zor."</p>

  <p class="calibre22">"Biraz abartmıyor muyuz?"</p>

  <p class="calibre22">"Hiç de abartmıyorum. İstanbul'u tartışmayacaksın. Anlamaya çalışacaksın. Sonra kabullenip ona göre davranacaksın."</p>

  <p class="calibre22">"Siz de hiçbir şeyi tartışmıyorsunuz Yüzbaşım. Savaşı da, İstanbul'u da tartışmadan... "</p>

  <p class="calibre22">Lafını tamamlayacaktı aslında. Ama sustu. Bir süre böyle inmeye devam ettiler. Karakol binasının çatı hizasına gelmişlerdi. Ali, merdivenlere ulaştığında Ufuk'a elini uzattı. O da uzatılan eli tutarken Tayfun'a dönüp ağzında sakladığı cümleyi serbest bıraktı.</p>

  <p class="calibre22">"Bence siz ikisinden de korkuyorsunuz."</p>

  <p class="calibre22">Tayfun'un gözlerinin içi güldü.</p>

  <p class="calibre22">"Ona korkmak demeyelim de... Nefret etmek daha doğru olur herhalde. Çünkü ikisi de insanı içine alıp yiyip bitiriyor. Yutuyor. Bir süre sonra kendini tanıyamaz hale geliyorsun."</p>

  <p class="calibre22">Tayfun, sanki eline bir çomak almış Ufuk'un karın boşluğunun içinde çevirip duruyordu. Bunu kasıtlı mı yapıyor, yoksa gerçekten öylesine mi konuşuyordu? Evet İstanbul'u sevmiyordu gazeteci. Çoğunlukla nefret de ediyordu. Ama başka bir yerde yaşayabilir miydi? Bu bir takıntı mıydı? Gerçek sebep deniz miydi? Karmaşası mı? Özgürlüğe kaçış için kullandığı onlarca kuytusu mu? Hayır! Kesinlikle hayır... <span class="calibre19">Ben İstanbul bağımlısı değilim kardeşim ama başka yerde de yaşayamam...</span></p>

  <p class="calibre22">Askerler binanın arkasındaki boşlukta yan yana oturmuş silah bakımı yapıyorlardı. Tayfun'u görünce toparlandılar. Tüm gözler misafirin üzerindeydi. Bir tüfeğin sıkışmış kurma koluna tüm gücüyle asılan Serdar yanlarına geldi.</p>

  <p class="calibre22">"Serdar nasıl gidiyor?"</p>

  <p class="calibre22">"Sorun yok komutanım. Arızalı silahlardan birini daha yaptık."</p>

  <p class="calibre22">"Senin elinden kurtulan oldu mu ki? Zirvedekilere bazı emirler verdim. Bir ara yanlarına çık."</p>

  <p class="calibre22">"Emredersiniz komutanım."</p>

  <p class="calibre22">Tayfun, askerlerin yere serdikleri battaniye ve yağmurlukların önünden yavaş adımlarla geçiyordu. Birinin önüne geldiğinde durup izlemeye başladılar. Gözleri haki bir kumaş parçasıyla bağlı bir asker, battaniyenin üzerindeki tüfeğin parçalarını bulup birleştirmeye çalışıyordu. Sol eliyle mekanizmayı elinde tutarken sağ eliyle de parçalardan birini arıyor, bir yandan da konuşuyordu.</p>

  <p class="calibre22">"Lan eşşolusu, nereye koydun oğlum yayı? Valla saymam bak. Versene şunu be!" Sağında ve solunda oturan iki asker Tayfun ve yanındakileri fark etmişler ama gözleri bağlı arkadaşlarını uyaracak zamanları olmamıştı.</p>

  <p class="calibre22">"Kaç saniye oldu oğlum? Söylesene. Ben sizin var ya ta... "</p>

  <p class="calibre22">Tayfun, Ufuk, Serdar olanları keyifle izliyordu. Ali askeri uyaracak oldu ama Tayfun el işareti ile durdurmuştu. Üsteğmen yanaşıp sordu:</p>

  <p class="calibre22">"Senin fotoğraf makinen falan yok mu?"</p>

  <p class="calibre22">Gazeteci bir an için Serdar'a döndü, göz göze geldiler. Karakola ilk geldiği anda fotoğraf çektiği için Ufuk'a çıkıştığını hatırlayan Serdar bakışlarını kaçırmıştı.</p>

  <p class="calibre22">"Var da, bozuk... Havalardan herhalde, buralarda çekmiyor bir türlü."</p>

  <p class="calibre22">Serdar duymamış gibi davranırken gözleri bağlı asker hâlâ söylenmeye devam ediyordu. Tam küfredecekti ki, arkadaşlarından biri dizinin dibinde duran yayı uzatıp eline tutuşturdu. Küfrünü tamamlamasın diye...</p>

  <p class="calibre22">"Sen aldın değil mi ? İt herif... "</p>

  <p class="calibre22">Müdahaleye gerek kalmadan bir anda gözlerindeki bezi çözüp çıkarttı. Yumruğunu sıkıp sağında oturan arkadaşına doğru sallayacaktı ki, kendisini izleyenleri fark etti. Hızla ayağa fırladı. Elindeki yayı sıkıp duruyordu. Tayfun ve yanındakiler gülümseyerek, yine yavaş adımlarla binaya doğru yürürlerken askerin sesi kulaklarına kadar geliyordu.</p>

  <p class="calibre22">"Adisiniz ulan siz... Niye haber vermiyonuz?"</p>

  <p class="calibre22">Ufuk dönüp dönüp birbiriyle didişen askerlere bakıyordu. Kameriyenin önünden geçerlerken Tayfun Serdar'a döndü.</p>

  <p class="calibre22">'Ya, içerde yiyelim. Ufuk da ister herhalde."</p>

  <p class="calibre22">Gazeteci anlamamıştı, iki elini yana açınca.</p>

  <p class="calibre22">"Askerlerle beraber yiyelim, değil mi?"</p>

  <p class="calibre22">"Burda emir komuta sende. Ama İstanbul'da bende."</p>

  <p class="calibre22">"Vay? Bu bir davet mi?"</p>

  <p class="calibre22">"Gerçi sen nefret edersin İstanbul'dan ama..."</p>

  <p class="calibre22">Serdar, kameriyedeki tabakları aldırırken binanın diğer tarafına doğru yürüyorlardı. "Nefret ediyoruz dedikse, sevmiyoruz demedik."</p>

  <p class="calibre22">Ufuk, 'savaşı da seviyorsunuz o zaman' diyecek oldu. <span class="calibre19">Boş ver ya, yine bir nutuk dinleme ihtimali var.</span> Tayfun bir havan mevzinin yanından geçerlerken sözüne devam etti:</p>

  <p class="calibre22">"Benim anlamadığım başka bir şey var. Gerçek İstanbullu kalmadı. Hemen hepsi Anadolu'dan geldi ama peki nasıl bu kadar?.. Nasıl desem, İstanbul'un havasında bir şey hakim. Doğru cümleyi bulabilir miyim bilmiyorum... Vurdumduymazlık, umursamazlık... Bencil, duyarsız oluyorlar. Yani, Kars'tan, Muğla'dan, Yozgat'tan, Kütahya'dan geliyorlar. Ama hepsi bir süre sonra... Nedir bu?"</p>

  <p class="calibre22">Gazeteci, Tayfun'un Kütahya'yı bilerek örnek verip vermediğini düşünüyordu.</p>

  <p class="calibre22">"İstanbul arzın merkezidir de ondan... Arz ederim Yüzbaşım."</p>

  <p class="calibre22">ikisi de gülümserken Ufuk'un 'kapatalım bu konuyu artık' ricasını anlamıştı.</p>

  <p class="calibre22">"Sırayla yemek yiyoruz. Her an birileri hazır olur. Zaten yerimiz pek büyük değil." Yine yoldan ve karşı sırtlardan asla görülemeyecek mükemmellikte gizlenmiş bir yere girmişlerdi. Ama bu mevzi daha fazla derin kazılamadığı için bir tarafı boylu boyunca açıkta bırakılmıştı. Birkaç basamak indiklerinde, içeride yemeklerinin dağıtılmasını bekleyen kırk kadar asker aynı anda ayağa kalktı. Normalden daha alçak yapılmış uzun masaların üzerine beyaz muşamba serilmişti. Önlerinde metal tabaklar, bardaklar, çatal kaşıklar ve bolca doldurulmuş salata tabaklan duruyordu. Bir tarafı açık mevziyi tavandan sarkan üç lamba aydınlatıyordu. Komutanların <span class="calibre7">yemek yediği masanın karşı köşesinde ise tavana monteli bir dolapta televizyon duruyordu. Tayfun'un gösterdiği sandalyeye otururken Ufuk sordu:</span></p>

  <p class="calibre22">"Soğuk havada napıyorsunuz? Kar, yağmur?"</p>

  <p class="calibre22">Üstlerindeki yarım çatının ucunu gösterdi Tayfun.</p>

  <p class="calibre22">"Yukarıda boylu boyunca muşamba var. Kalın. Yağış olduğu zaman bunu aşağıya yuvarlayıp kapatıyoruz."</p>

  <p class="calibre22">Gazeteci dayanamadı.</p>

  <p class="calibre22">"Ya bunları hep siz mi tasarladınız?"</p>

  <p class="calibre22">Tayfun cevap vermedi. Ali, askerlerin arasında bir yere otururken Oktay da başını eğerek merdivenlerden iniyordu. Serdar ise ortalıklarda görünmüyordu. Görevli askerler yemekleri dağıtmaya başlarken, biri de televizyonu açmıştı.</p>

  <p class="calibre22">Ufuk askerleri izliyordu. Sessizce oturuyorlar, önlerindeki tabaklara konulacak yemekleri bekliyorlardı. Bazılan televizyona bakıyor, kimi de yanındakinin kulağına eğilmiş bir şeyler fısıldıyordu. Birkaçı da gizli gizli komutanlarının masasını süzüyordu. <span class="calibre19">Nasıl bir şey bu? Kim sizi burda tutuyor kardeşim? Gitsenize evinize...</span> Kendi kendini susturdu. <span class="calibre19">Sen İstanbul'un göbeğinde askerlik yaptın diye...</span></p>

  <p class="calibre22">Önündeki tabağını alan askerlerden biri mevzinin dışında kaybolup geri döndüğünde gözlerine inanamadı. Askerin elindeki tepsiye dizilmiş kâselerin üzerinden dumanlar yükseliyor, bol sebzeli bir çorbanın nefis kokusu dalga dalga yayılıyordu. Önüne konan kâseden başını kaldırdığında çavuşlardan birinin esas duruşta beklediğini gördü.</p>

  <p class="calibre22">"Komutanım hazırız."</p>

  <p class="calibre22">Herkesle birlikte gazeteci de ayağa kalktı. Askerlere doğru dönen çavuş sert ve tok bir sesle bağırıyordu.</p>

  <p class="calibre22">"Tanrımıza hamdolsun!"</p>

  <p class="calibre22">Askerler aynı şekilde tekrar etti. Gür sesler mevzinin toprak duvarlarında yankılanıyordu.</p>

  <p class="calibre22">"Milletimiz var olsun!"</p>

  <p class="calibre22">Askerler, 'Var olsun' kısmını daha bir farklı haykırmışlardı. Çavuş sertçe dönüp komutanına baktı. Tayfun birkaç saniye bekledikten ve askerlerini süzdükten sonra alçak bir sesle yanıt verdi:</p>

  <p class="calibre22">"Afiyet olsun."</p>

  <p class="calibre22">Hep birlikte ama en yüksek tonla duyulan, 'sağ ol'un ardından sessizce yerlerine oturdular. Askerliğinden bu yana yaşamamıştı bu anı Ufuk. Birçok yere girmiş çıkmış ama bu denk gelmemişti işte. <span class="calibre19">Bu dua mı burda tutuyor onları?</span></p>

  <p class="calibre22">Tayfun, "Hadi buyrun!" dediğinde herkes yavaş yavaş çorbasını kaşıklamaya başladı. İlk konuşan Ufuk'un karşısında yerini alan Oktay oldu.</p>

  <p class="calibre22">"Zirve'ye çıkmışsınız?"</p>

  <p class="calibre22">"Tayfun Yüzbaşım terletti beni... Ama tırmanmaktan değil."</p>

  <p class="calibre22">Oktay, ne demek istediğini anlamamıştı. Çorbasından bir kaşık daha alan komutanına baktı ama o da renk vermeyince önüne döndü. Bir asker önlerindeki ekmek tabağını kenara çekip salatayı bıraktı. Tayfun ağzına attığı ekmeği çiğneğip yutkunduktan sonra sordu:</p>

  <p class="calibre22">"Peki sen ne düşünüyorsun? Ne yapmalı sence?"</p>

  <p class="calibre22">Ufuk kaşığını servis tabağının yanına bırakıp geriye yaslanırken Tayfun devam etti: "Sen de bu ülkenin aydınısın. Bazı yerlere bizden daha fazla yakınsın. Yukarıdan bakıp gözlem yapabilirsin, o yüzden soruyorum."</p>

  <p class="calibre22">"Ne yapmalı? Bilmem ki... Eninde sonunda bir gazeteciyim. Ben sadece ne olduğuna bakarım. Birileri de olanlara bakıp olacakları kestirir herhalde."</p>

  <p class="calibre22">Tayfun, bu cevaptan tatmin olmamıştı.</p>

  <p class="calibre22">"Yapma hadi, ne yani, bu kadar işin içindeyken <span class="calibre19"><sup class="calibre28">r</sup>bana</span> ait hiçbir düşünce yok' mu diyorsun?"</p>

  <p class="calibre22">Gazeteci, derin bir nefes alıp önünde yemeklerini yiyen askerleri bir süre izledikten sonra konuştu:</p>

  <p class="calibre22">"Az önce şu çocuklara baktım... Dün burda bir kişi fazlaydılar. Şimdi bir kişi eksik. Hiçbir şey olmamış gibi!.."</p>

  <p class="calibre22">Tayfun'un da Oktay'ın da lokmaları boğazlarında kalmış gibiydi. İkisi de çorbalarının son kaşıklarını yudumluyordu.</p>

  <p class="calibre22">"Yazık artık. Bu iş bitmeli. Her ne olursa olsun bitmeli."</p>

  <p class="calibre22">Ufuk, son cümlesini çorbasından bir kaşık daha aldıktan sonra söylemişti. Oktay, kâsesini önünden alıp masanın kenarına bıraktı. Kollarını masanın üzerinde kavuşturup misafire doğru eğildi. Tane tane ama yüksek sesle konuşuyordu:</p>

  <p class="calibre22">"Siz kan kokusunu bilir misiniz?"</p>

  <p class="calibre22">Ufuk cevap vermedi ama Oktay'ın gözlerinin içine bakıyordu.</p>

  <p class="calibre22">"Sanıyorum bilmezsiniz. Bakın, tarif edilemeyen bir kokudur bu. Mis gibi ya da leş gibi diyemezsiniz. Ne bileyim, kötü veya iğrenç de değildir. İnsanda değişik bir duygu yaratır kan kokusu. Belki insanın kendi özünün olmasından kaynaklanan bir duygu bu... Ama kan kokusu diye bir şey vardır Ufuk Bey. Yok yani, sizi suçlamıyorum. İşte, iki farklı hayat yaşıyoruz. Siz kan kokusunu bilmiyorsunuz. Hatta, 'Kan kokmaz,' diye düşünüyorsunuz. Ama biz kan kokusunu biliyoruz. Aramızdaki fark bu kadar basit."</p>

  <p class="calibre22">"Haklısın Oktay, kan kokusunu bilmiyorum. Beni kokusunu duyacak kadar yaklaştırmamışlardı babama..."</p>

  <p class="calibre22">"Ama, biz... Burda... Bu cehennemin içindeyken bile bunu söyleyemiyoruz. 'Bu iş ne olursa olsun bitsin,' diyemiyoruz."</p>

  <p class="calibre22">Elinde kaşık öylece kalakalmıştı gazeteci.</p>

  <p class="calibre22">"İyi de, bunca insan, bunca asker..."</p>

  <p class="calibre22">"Şimdi sizce, bunca asker boşu boşuna ölüyor değil mi? Bunu mu demek istiyorsunuz? Bakın Ufuk Bey, dört yıldır bu dağlardayım. Ömrümün dört yılı evimden uzakta geçti. Ama her askerin iki ailesi vardır. Biri evde, diğeri cephede. Ben burdaki ailemden birçok askerin öldüğünü, onlarcasının da yaralandığını gördüm. Şimdi size çok basit bir şey söyleyeceğim. Hiçbir asker, ama hiçbiri boşu boşuna ölmez. En azından birilerinin ölmesi lazım. İşte onun için ölüyorlar... "</p>

  <p class="calibre22">Oktay heyecanlanmıştı. Ufuk en çok 'birilerinin ölmesi lazım'a takılmıştı. Sürekli tekrar edip duruyordu kendi kendine: 'Birilerinin ölmesi lazım... birilerinin ölmesi lazım...'</p>

  <p class="calibre22">Tayfun, askerlerden biri önündeki çorba kâsesini alırken gazeteciye döndü.</p>

  <p class="calibre22">"Siyahla beyazı ne rahat ayırıyorsunuz öyle? Şak diye, bıçak gibi kesip. Benim bildiğim İstanbul'un havası bazen gri de olur... "</p>

  <p class="calibre22">Ufuk'un yüzü gerilmişti. Kendisini bir anda yapayalnız hissetmişti. <span class="calibre19">Ne arıyorum ben burda?</span> Kaşığını masaya bırakırken kaşlarını kaldırdı. <span class="calibre19">Sağdan soldan saldırıyorlar ya...</span> Gözlerini kısıp masadakilere bakmadan çelik gibi bir sesle sordu:</p>

  <p class="calibre22">"Hayırdır, gazeteci katliamı mı var?"</p>

  <p class="calibre22">Tam bu sırada televizyon kanalının değiştirildiğini fark ettiler. Herkesi kurtaran da bu olmuştu. Kaşık seslerine, televizyondaki heyecanla konuşan spikerin sesi karışıyordu.</p>

  <p class="calibre22">"O gece çok sinirliydi. Artık karısının kendisine yaptıklarına dayanamıyordu." Görüntülerde bir adam başı iki elinin arasında bir masada oturuyordu.</p>

  <p class="calibre22">"Yıllardır çektiği bu azabın son bulması gerektiğine inanıyordu. Ve kararını verdi. Yine yemek sofrasında çıkan kavganın ardından sessizce mutfağa gitti."</p>

  <p class="calibre22">Adam hızla masadan kalkıyor ve bir kapıdan çıkıp mutfağa giriyordu.</p>

  <p class="calibre22">"Tezgâhta duran ekmek bıçağını eline aldı. Bir süre bıçağa baktı. Parlak metalde görünen kendi yüzünü inceledi. Hışımla salona gitti."</p>

  <p class="calibre22">Aynı adam şimdi de elindeki bıçakla bir kadının hemen arkasında duruyordu. Ufuk bir yandan televizyona bakıyor, diğer taraftan askerlerin meraklı bakışlarını izliyordu.</p>

  <p class="calibre22">'Yıllarca aynı yastığa baş koyduğu karısının arkasında durup onu seyretti. Ve yirmi santimlik ekmek bıçağını karısının bedenine saplamaya başladı. Kâmil, karısını tam yirmi iki yerinden bıçakladığında nefes nefeseydi."</p>

  <p class="calibre22">Elinde kaşığı ile televizyondaki adamın karısını bıçakladığı sahneye kilitlenmiş askerlerden biri dayanamamıştı.</p>

  <p class="calibre22">"Yuh bee."</p>

  <p class="calibre22">Ufuk, artık televizyondan çok askerlere bakıyordu. Tayfun'a dönmeden sordu:</p>

  <p class="calibre22">"Size göre burda en dayanılmaz şey ne yüzbaşım?"</p>

  <p class="calibre22">Tayfun, elindeki kaşıkla oynuyor, bir yandan da düşünüyordu. Aklına dün mezar kazdıkları sırada gördükleri gelmişti. Traktörün römorkundaki o küçük beyaz kefen... Ve yerdeki damlalar... O da başı önünde konuştu:</p>

  <p class="calibre22">"Çocuk ölümüne dayanamıyorum... Minik eller, bir küçük yürek, daha yaşamı zar zor taşımaya çalışırken ölümü nasıl kaldırabilir ki?"</p>

  <h1 class="calibre21" id="sigil_toc_id_17">"Bir Allahımız var, o da bize çok uzak!</h1>

  <p class="calibre22">6 Mayıs 1993 - 14:00</p>

  <p class="calibre22">"İnsanlar böyle zor, karışık, çetrefilli konular üzerinde çok konuşurlar ama sıkıştıklarını hissettikleri anda kestirip atarlar. Hemen en yakındaki yaftayı ellerine alıp yapıştırırlar. Soyut şeyler üzerinde konuşmak çok kolay. Barış da bunlardan işte. Aslında ne akıllıca değil mi? Kullanacaksan en kutsal kavramı kullanacaksın. İçini boşaltıp sömüreceksen en etkilisini seçeceksin."</p>

  <p class="calibre22">Durdu. Ayağını havan namlusunun üzerine yasladı. Kasları yine çatılmıştı.</p>

  <p class="calibre22">"Ama somut burda işte. Gerçek burda. Şu havanın içinden fırlayıp giden yüz yirmi milimetrelik mermide."</p>

  <p class="calibre22">Ufuk hemen atıldı: "Yani savaşta..."</p>

  <p class="calibre22">"Barış soyut, savaş somut. Savaşı elle tutup gözle görebiliyorsun... Soyut şeyler için saatlerce konuşursun. Soyut kavramlar demagojinin en iyi malzemesi değil mi yani? Çünkü iyi demagoji insanı her zaman haklı çıkarıyor. Karşıdaki ne kadar haklı olursa olsun verecek cevap bulamıyor, pes ediyorsun. Barış da buna o kadar uygun ki!" Gazeteci, uzatılan kahve fincanını alırken Ali'nin gözlerine bakmamaya özen göstermişti. Fincan kocaman elleri arasında küçücük kalıyordu. Ellerinin derisi çatlak çatlaktı. Kirliydi. Tırnaklarının bazıları uzundu. Haberci dönüp giderken Ufuk, "Sağ ol," diyebildi.</p>

  <p class="calibre22">"Bu minik oğlan çocuğu alıştırdı beni buna. Böylesini karım bile yapamıyor."</p>

  <p class="calibre22">Bir havan mevzisinin içinde, boş havan mermilerinin kutuları üzerine oturmuşlardı. Ali tekrar döndüğünde elindeki tepside iki bardak su ve kapağı yeni açılmış bir gazoz vardı. Tepsiyi masa olarak kullandıkları bir cephane kutusunun üzerine bıraktı. Bulundukları yerden sadece gökyüzü görünüyordu. Gazeteci, kahvesinden bir yudum aldı.</p>

  <p class="calibre22">"Bu yaşadıklarınız ne kadar büyük bir hayat zenginliği aslında?"</p>

  <p class="calibre22">Tayfun, dönüp misafirine baktı. Kaşlarını yukarı kaldırdı.</p>

  <p class="calibre22">"İşte ben de hiç böyle düşünmemiştim."</p>

  <p class="calibre22">"İnsanlar bir şeyin içindeyken sağlıklı düşünemiyorlar, ondandır."</p>

  <p class="calibre22">İkisi de bu son cümlenin anlamını düşünüyordu. Tayfun'a göre, Ufuk, 'Savaşın içindeyken savaşla ilgili sağlıklı düşünemiyorsun,' demek istemişti. Ufuk da kendi kendine, 'Eğer böyle ise, bu adam İstanbul hakkında haklı çıkıyor,' dedi. Sessizliği Tayfun bozdu.</p>

  <p class="calibre22">"Kelimelerin gücü çok acayip değil mi? Nerde, ne zaman karşımıza çıkacakları belli olmuyor."</p>

  <p class="calibre22">Gazeteci de gülümsüyordu. Kahve fincanını tepsiye bırakıp gazoz şişesini kafasına dikti. Yarısına kadar getirdiğinde indirip yerine bıraktı. Birkaç saniye gökyüzünü seyrettikten sonra dönüp kahve fincanıyla öylece duran Tayfun'a baktı.</p>

  <p class="calibre22">"Yüzbaşım?"</p>

  <p class="calibre22">Tayfun da Ufuk'a döndü. Bir yerlere dalıp gitmişti.</p>

  <p class="calibre22">"Ölümden korkmuyor musun?"</p>

  <p class="calibre22">Tayfun, kahvesini fincanın dibindeki telvesine kadar içip sakince tepsiye bıraktı. Tam bu sırada sağ kaşı titremeye başlamıştı. Gazeteci gülmemek için kendini zor tutuyordu. Tayfun dönüp kendisine baktığında, Ufuk'un gözlerini kaşına diktiğini fark etti. Sağ eliyle üzerine bastırdı.</p>

  <p class="calibre22">"Korkmak için zaman bulamıyorum. Böyle duyguları yaşamak için fırsat yok, herhalde ben farkına varmadan geçip gidiyor... Korkudan çok çaresizlik... Savaşın en önemli duygusu bu bence. Eğer olumsuz bir bakış açısıyla bakarsan tabii... Bunu da sabrederek yenmeye çalışıyorum. Adamlarıma da bunu öğretiyorum. Kaderle şans arasındaki çizgidir aslında ölüm."</p>

  <p class="calibre22">Ufuk, sözlerini bitirene kadar Tayfun'un yüzüne bakmıştı. Bir eli hâlâ kaşındaydı. O sustuğunda ellerini dizlerinin üstüne yaslayıp yere doğru eğildi. Küçük bir tahta parçası alıp doğruldu.</p>

  <p class="calibre22">"Herkes bana gayri ciddi der... Ama bence ölümün olduğu yerde daha ciddi bir şey yok. Ancak ölümü kendinden uzak hissedenler gülebiliyor... "</p>

  <p class="calibre22">"Sen de çok büyük laflar ettin, farkında mısın?"</p>

  <p class="calibre22">İkisi de gülüyordu. Ali de başını doğrultup onlara bakarken Tayfun devam etti: "İnsan kendi ölümünden korkmaz ki. Çok salakça bir şey bu. Ne olduğunu bilmediğin bir şeyden korkmuyorsun aslında. Sadece alıştığın, seni mutlu eden şeylerden tamamen ayrılacağın düşüncesi korkutuyor adamı. Ama eğer alıştığın ve yaşadığın şeyler seni tatmin etmiyorsa, yürüyorsun. Ölüme yürüyorsun işte... Herhalde ben kendi ölümümden değil de, daha çok, şu çocukların ölümünden korkuyorum... Ben çok alıştım onlara ve bana huzur veriyorlar... Bir de karım var..." Ufuk, 'Karınız mı, yoksa doğacak çocuğunuz mu?' sorusunun yanıtını işte şimdi, Tayfun'un biraz duraklayıp mırıldanarak sarf ettiği son sözcükle almıştı. Böyle bir soruyu sormuş olduğu için de ancak şimdi gerçekten üzülmüştü. Az önce gülüyorlardı, şimdi ise ölümden bahsediyorlardı.</p>

  <p class="calibre22">"Mesela çoğu kez karımın ölümünü görmektense 'hemen şimdi ölmeye razıyım' demiştim biliyor musun? Hazırım dedim."</p>

  <p class="calibre22">Gazeteci, gayet sakin bir şekilde ölümden bahseden Tayfun'un huzursuzlandığını fark etti. Konuyu hemen değiştirmeye karar verdi ama bir şey bulamıyordu. Ağzından cümleler dökülüverdi.</p>

  <p class="calibre22">"Peki hiç şikâyet etmez misin?"</p>

  <p class="calibre22">"Derviş miyim ben be? Şikâyet etmezsen sürekli aynı şeyleri yaşamaya mahkûm olursun. Ama bak bir komutanım ne söylemişti? Aynen şöyle demişti. Hiç unutmuyorum: 'Bandırma vapuruna binenlerden misin? Yoksa İstanbul'da <span class="calibre7">kalanlardan mı? Eğer vapurda isen şikâyet etme boşuna. Bu yola çıkmışsın demektir. Eğer karadaysan da hiç olmazsa vapurun dalgalarla boğuşması sırasında boş durma. En azından dua et. Bu gemi karaya yanaşamaz, şimdi batacak, zaten direği de uzun falan diye saçmalamayıp durma.' Bunun gibi bir şeydi işte."</span></p>

  <p class="calibre22">"Polyanna'nın farklı bir çeşidi olmuş bu."</p>

  <p class="calibre22">"Herhalde. Böyle şeyleri tamamıyla hayata geçirmek mümkün değil, bilirsin. Ama çabalarsın. Biz de Bandırma vapuruna bindik bir kere, gidiyoruz. Hiç olmazsa bir şeyler yapalım."</p>

  <p class="calibre22">Ufuk Tayfun'a döndü. Göz göze geldiler.</p>

  <p class="calibre22">"Yüzbaşım, bu olaylar daha süreceğe benzer... Gördüğüm kadarıyla adamların seni çok seviyor. Burdan da gayet memnunlar. Sen kendine dikkat et. Bir de ilk günden beri soracağım, şu göğüslerdeki bayraklar, herkeste görüyorum... "</p>

  <p class="calibre22">"Ha, bunlar mı? Bizim çocuklardan biri kendisi dikmişti. Hücum yeleğinin altında saklayıp duruyordu. Baktık hoş duruyor, tüm bölük, yaptık aynısını. Aslında yasak yani... Üniforma bu."</p>

  <p class="calibre22">Tayfun başını kaldırıp gökyüzüne baktı. Konuyu değiştirmek istemişti.</p>

  <p class="calibre22">"Her şey bir oyun gibi... Savaş da bir oyun gibi. Kazananla kaybeden başlangıçta pek ayırt edilemiyor. Ama eminim bu oyunu biz kazanacağız. Çünkü tehlikeye yakın olan hedefe de yakın olur. Biz hedefe çok yakınız."</p>

  <p class="calibre22">Tayfun'un rahatlamış ve kendine güvenen halinden cesaret aldı.</p>

  <p class="calibre22">"Şu gelinciklerle ilgili anlattıklarınız da çok güzeldi... "</p>

  <p class="calibre22">Ufuk'un tarzıydı bu. Aslında, 'Nedir bu gelincikler? Niye Şenol Teğmen çekti gitti masadan?' diye soruyordu. Ama Tayfun da 'her şeyi, her zaman kolayca anlatıverir' bir yapıya sahip değildi.</p>

  <p class="calibre22">"Ben de buralara geldikçe tanıdım bu zavallıyı. Asker çiçeği aslında gelincik... Çok basit, bahar ayları savaş ayları; gelincikler de bahar çiçekleri... "</p>

  <p class="calibre22">Sustu.</p>

  <p class="calibre22"><span class="calibre19">Bizim oolaada buna angülü deele gomutanım.</span></p>

  <p class="calibre22">"Kim bilir kaç asker gelinciklere bakarak dünyaya gözlerini kapattı?"</p>

  <p class="calibre22"><span class="calibre19">Anam guru günün serin sabaanda bunun yapraklaanı toplaa da...</span></p>

  <p class="calibre22">Başını çevirip Ufuk'a baktı, merakla kendisini dinlediğini fark edince devam etti: "Bunu ben söylemiyorum. Gelincikle ilgili birçok efsane var. Homeros, İlyada'da ölen savaşçıları gelinciklere benzetmiş. Cengiz Han'ın da bir savaşta düşmanı perişan edip muharebe meydanını kan gölüne çevirdiğinde oranın gelinciklerle dolduğu söylenir. Çanakkale Savaşları'nda da, binlerce ölünün hemen ardından Gelibolu'nun gelincik tarlasına döndüğü anlatılır. Bir yerde okumuştum. Birinci Dünya Savaşı'nda gelincik, cephelerde ölenler için bir hatırlama sembolü haline gelmiş. İnsanlar, tahtadan, tellerden, kâğıtlardan gelincik yapıp satmışlar. Gelirini de savaş gazilerine ve şehit yakınlarına vermişler."</p>

  <p class="calibre22">Tayfun, cephane sandığının üstünde geriye doğru yaslandı. Sırrım mevzinin toprağına dayamıştı.</p>

  <p class="calibre22"><span class="calibre19">Mıstıfali bizim göyün delisiydi gomutanım. Gaavenin aadındaki dereye tepeye ünlee duruudu...</span></p>

  <p class="calibre22">Gazeteci, Tayfun'un dalıp uzaklara gittiğini hissediyordu.</p>

  <p class="calibre22"><span class="calibre19">Soona zibze gibi gavrup üzeene gıdı gıdı neyin gıraala...</span></p>

  <p class="calibre22">Uzun süren sessizliği, dudaklarında beliren küçük bir gülümsemenin ardından yine Tayfun bozdu:</p>

  <p class="calibre22">"Bizim için de her şehit, bir gelincik oldu burda... Aralarında dolaşıp duruyoruz." Ali'nin elinde telsiziyle hemen arkalarında, mevzinin üstünde durduğunu fark etmemişlerdi. "Komutanım!" sözü üzerine Ufuk başını çevirdiğinde, zaten iri yarı olan Ali gözüne dev gibi görünmüştü.</p>

  <p class="calibre22">"Serdar Üsteğmenim size çağrı yapıyor."</p>

  <p class="calibre22">Tayfun ayağa kalkıp telsizi aldı.</p>

  <p class="calibre22">"Dinliyorum Kaya 3."</p>

  <p class="calibre22">"Komutanım malum şahıs geldi. Sizi bekliyoruz."</p>

  <p class="calibre22">"Anlaşıldı, geliyoruz."</p>

  <p class="calibre22">Ufuk da ayağa kalkıp merdiveni kullanmak yerine sıçrayarak mevzinin dışına atladı. Tayfun önde yürüyor, diğerleri onu izliyordu.</p>

  <p class="calibre22">"Eee? Sizin yolculuk ne zaman?"</p>

  <p class="calibre22">"Yarın değil mi Ali?"</p>

  <p class="calibre22">"İnşallah komutanım."</p>

  <p class="calibre22">Haberci cevabını verdikten sonra başını eğmişti.</p>

  <p class="calibre22">"Sen kaç gün kalacaksın tugayda?"</p>

  <p class="calibre22">"En fazla iki gün. Biliyorsun biz İstanbullular iki gün denizi görmedik mi karada boğuluruz!"</p>

  <p class="calibre22">Tayfun, en önde yürürken bir yandan gülümsüyordu. Ufuk gece kaldığı mevzinin önünden geçerken eğilip içeri baktı. Ali ise önlerinden koşmuş, misafirin kameriyenin girişinde, yerde duran eşyalarını alıyordu. Yine koşarak yolda motoru çalışır halde bekleyen kırmızı kamyonete doğru gitti.</p>

  <p class="calibre22">"Ben de tugaya uğrayacağım. Yarın görüşeceğiz o zaman."</p>

  <p class="calibre22">"Sevinirim."</p>

  <p class="calibre22">Binanın köşesinde duran Serdar ve Oktay gazeteciye doğru yaklaştılar. Oktay, Ufuk'un elini kuvvetlice sıkarken, Tayfun yanlarından ayrılmış, yolda bekleyen kırmızı kamyonete doğru yürümeye başlamıştı.</p>

  <p class="calibre22">"Yine yolunuz düşerse bekleriz. Bir gece pusuya çıkalım birlikte."</p>

  <p class="calibre22">"Neden olmasın? Belki dönüşte... Söz mü?"</p>

  <p class="calibre22">"MG-3 taşıttırırım ama?"</p>

  <p class="calibre22">Gazeteci, Oktay'ın üslubuyla karşılık verdi.</p>

  <p class="calibre22">"Taşırız anasını satiyim."</p>

  <p class="calibre22">Karşılıklı gülüşmelerin ardından, Serdar elini sıkıp Ufuk'a bir asker kepi uzattı. "Bunu hatıra olarak saklarsınız."</p>

  <p class="calibre22">"Üsteğmenim, bana yatağınızı da verdiniz. Her şey için teşekkürler."</p>

  <p class="calibre22">Kepi alıp başına taktı, gelişigüzel düzeltti. Dönüp yürümeye başladı. Tayfun, kamyonetin yanında genç bir çocukla konuşuyordu. Ali elindeki çantaları kasaya yerleştiriyor, yüzbaşı da iki elini yana açmış, bir şeyler anlatıyordu.</p>

  <p class="calibre22">"Oğlum ben yarın gidiyorum ya!"</p>

  <p class="calibre22">"Komitanim, vallahi de billahi de sana yaramazdi. Almamişim o yüzden. O balı götüreceğine git Ankara'dan al daha iyidir."</p>

  <p class="calibre22">"Yarına kadar bulursan tugaya getirirsin tamam mı? Ama geç kalma, otobüsler sabah çıkar yola bak."</p>

  <p class="calibre22">"Tamam komitanim. Sen merak etmeyesin."</p>

  <p class="calibre22">Tayfun, sağ eliyle Salman'ı ensesinden kavrayıp kolunu omzuna attı. Kulağına eğilip alçak sesle sordu: "Salman, bir şeye ihtiyacın var mı?"</p>

  <p class="calibre22">Çocuğun yüzü, mahcup bir edayla bir anda kızarmıştı.</p>

  <p class="calibre22">"Yoktur komitanim, vallah yoktur."</p>

  <p class="calibre22">"Günahı senin boynuna!"</p>

  <p class="calibre22">"Emretmişsan komutanim."</p>

  <p class="calibre22">Tayfun, Salman'ı kendine çekip iyice sıktı. Eliyle binanın önünü işaret etti.</p>

  <p class="calibre22">"Ordaki adam gazeteci, doğruca tugaya götüreceksin. Yolda eğlenmeyin, bekliyorlar, tamam mı?"</p>

  <p class="calibre22">"Emretmişsan komitanim."</p>

  <p class="calibre22">Tayfun, kolunu Salman'ın omzundan çekerken sordu:</p>

  <p class="calibre22">"Salman, eminsin değil mi? Arıza yapmasın bak tekrar."</p>

  <p class="calibre22">"Yok komitanim, bu sefer sağlam olmiştir."</p>

  <p class="calibre22">Kameriyenin önünde Erdal'la da vedalaşan Ufuk, geriye dönüp tekrar karakola baktı. Oktay'ın asker selamına aynı şekilde cevap verirken Serdar'ın sesi vadide yankılandı:</p>

  <p class="calibre22">"Komutanım!"</p>

  <p class="calibre22">Tayfun, yaslandığı kamyonetin kapısında doğrulup cevap verdi:</p>

  <p class="calibre22">"Ne oldu?"</p>

  <p class="calibre22">"Komutanım uzun hattan arıyorlar! Eşiniz!"</p>

  <p class="calibre22">Tayfun, sağ eliyle Salman'ın sırtına hafifçe vurduktan sonra son hızla karakola doğru koşmaya başlamıştı. Ali de, Salman'la el sıkışıp sonra aynı hızla onu takip etti. Gazetecinin hizasına geldiğinde biraz yavaşlayıp koşarken özür diledi.</p>

  <p class="calibre22">"Kusura bakma, telefon hatları düzelmiş herhalde. Yarın görüşeceğiz değil mi?" "Tamam Yüzbaşım, yine de kartımı bırakıyorum."</p>

  <p class="calibre22">Tayfun, binanın kapısından içeri girip gözden kaybolduğunda Salman da, kamyonete binmişti. Ufuk kapıyı açıp koltuğa oturdu. Gürültüyle hareket ederlerken vadiye son bir kez bakıyordu. 'Keşke birkaç kare çekseydim' diye düşündü. Bir ara kendi tarafındaki aynadan, geride bıraktığı askerlerden birinin eğilip yerden bir şeyler aldığını gördü. <span class="calibre19">İzmarit topluyor Allahın dağında...</span></p>

  <p class="calibre22">Etrafında yükselen tepeleri seyrediyordu. Konuşmak istemiyordu. Bir süre sessiz kaldılar. Salman öne doğru eğilmiş, direksiyona sıkıca yapışmıştı. Bir ara hızlanınca vitesi yükseltmek istedi ama motordan tuhaf sesler gelince vazgeçti. Bahar sıcağı, aracın camlarından içeriye akıyordu. Ufuk, yolun sağında, bazen yanaşıp bazen uzaklaştıkları dereyi seyretti. İlk dönemeci geçince güneş gittikçe dikleşen tepelerin ardında kalmıştı. Başını cama yasladı. Aynadan, altlarında akıp giden toprak yolun arkalarında bıraktığı toz bulutunu seyretti. Kamyonetin irice bir kayanın üstünden geçmesiyle başını sertçe cama çarptı. Doğrulup sırtını koltuğa yasladı. Ayaklarını <span class="calibre7">iyice uzatıp şoförüne baktı. İnce dudakları, belli belirsiz gamzeleri, beyaz yüzü ile sevimliydi. 'On beşinde var mı ki?' diye sordu kendi kendine.</span></p>

  <p class="calibre22">"Kaç yaşındasın sen?"</p>

  <p class="calibre22">"On sekizime girmişim abi."</p>

  <p class="calibre22">Salman, bir an için yanındakine bakıp tekrar yola dönmüştü.</p>

  <p class="calibre22">"Tayfun Yüzbaşı, karakollara haber vermiş. Yolda arama için zaman kaybetmiyik abi."</p>

  <p class="calibre22">Ufuk başını koltuğunun arkasına yaslamış yolu izliyordu.</p>

  <p class="calibre22">"Buralı mısın?"</p>

  <p class="calibre22">"He buralıyem."</p>

  <p class="calibre22">Kamyonet virajları alırken Salman ayağını gaz pedalından çekmiyor, ikisi de bir sağa bir sola yatıyordu. Bir minibüs yanlarından geçerken şoförler korna çalıp birbirlerini selamladılar. Toz bulutu kalkınca Salman tekrar gaza bastı. Yeni düşmüş kayaların yolun bir kısmını kapattığı bir virajı daha döndüler. Yol yavaş yavaş rakım alırken karşılarına tepelerin arasında kaybolmuş küçük bir yayla çıkmıştı. Baharın yeşillendirdiği yaylanın karşısındaki hakim sırta doğru yayılmış kerpiç evler hemen seçiliyordu. Ufuk, dikiz aynası engellediği için başını biraz yana kaydırıp daha dikkatlice baktı. Salman da bir anlık başını çevirmişti. Gazetecinin, "Boşaltılmış,'' sözüne önce cevap vermedi. Yola yakın ilk eve yaklaşırken konuştu Salman:</p>

  <p class="calibre22">"He abi, bizim eski mezradır."</p>

  <p class="calibre22">Ufuk biraz daha eğilip bakarken sordu:</p>

  <p class="calibre22">"Öyle mi, duruyor mu sizin ev?"</p>

  <p class="calibre22">Salman ayağını gaz pedalından biraz kaldırdı. Sağ eliyle beyaz sıvaları yer yer dökülmüş okul binasının arkasından görünen bir evi işaret etti.</p>

  <p class="calibre22">"Şurdaki abi, damında depo vardır. Görmüşsün?"</p>

  <p class="calibre22">"Gördüm... "</p>

  <p class="calibre22">"Adı ne buranın?"</p>

  <p class="calibre22">"Çermikli'dir abi."</p>

  <p class="calibre22">"Ne yaptınız peki?"</p>

  <p class="calibre22">Salman gömlek cebindeki paketi çıkartıp yolcusuna uzattı. Ufuk almayınca, paketi ağzına yasladı, dişleriyle bir sigara çekti. Paketi cebine koyup torpido gözünden çıkardığı çakmağıyla yaktı. Ufuk hâlâ yola bakıyordu.</p>

  <p class="calibre22">"Ben burda doğmuşam. Ama olmamiştir. Terör başlamış, biz kakmamışız. Asker çıkın demiştir. Biz de çıkmışız. Göçmüşük işte."</p>

  <p class="calibre22">Buna benzer hikâyelerin çok daha ağırlarını Diyarbakır'da dinlemişti. Hatta gezdiği birçok Ortadoğu ülkesinde de... Bu yüzden pek ilgilenmedi Salman'la. Ve onun anlattıklarıyla. Salman konuşurken gazeteyi düşünmeye başlamıştı, iki gündür aramamıştı. 'Tugaydan telefon açarım, tabii hatları kesmedilerse,' dedi kendi kendine.</p>

  <p class="calibre22">"Bir Allahımız vardır, o da bize çok uzaktır abi."</p>

  <p class="calibre22">Salman bunu öyle içten ve öyle saflıkla söylemişti ki... Hİç acındırmamıştı. Hatta bunu kendi kendine söylemişti. Gazeteci tekrar başını çevirip Salman'a baktı. Yeşil gözleri nemliydi.</p>

  <p class="calibre22">"Şimdi ne yapıyorsun?"</p>

  <p class="calibre22">Salman yutkunduktan sonra kendini toplayıp cevap verdi:</p>

  <p class="calibre22">"Bakkalımız vardır abi."</p>

  <p class="calibre22">"Hep düşük viteste kullanıyorsun. Niye bağırttırıyorsun komyoneti?"</p>

  <p class="calibre22">"Dördüncü vitese taktın mı atiy. Çok eskidir abi. Burda bozuliy diye korkiyam. Tayfun Yüzbaşım yolda durmayın demiştir."</p>

  <p class="calibre22">"Eski falan ama hâlâ gidiyor."</p>

  <p class="calibre22">Salman acıyla gülümsedi.</p>

  <p class="calibre22">"Bizim gibidir abi. Kör topal gidiy."</p>

  <p class="calibre22">"Bir sürü sıfır araba var etrafta."</p>

  <p class="calibre22">"Onlar başkadır abi. Biz alamıyik onlardan."</p>

  <p class="calibre22">"Toz parası, değil mi?"</p>

  <p class="calibre22">"Ben bilmiyim abi."</p>

  <p class="calibre22">Ufuk tekrar yola daldı. Aklına geceyi geçirdiği karakol gelmişti. Sabaha karşı sislerin arasından inen askerlerin hali gözlerinin önündeydi. Derin bir nefes alıp Salman'a döndü:</p>

  <p class="calibre22">"Yüzbaşıyla aran iyi galiba."</p>

  <p class="calibre22">"İyidir abi. Onun karakoldaki herkes iyidir. Askeri de."</p>

  <p class="calibre22">Salman, sigarasından bir nefes daha çekip camını indirdi ve izmaritini dışarı attı. "Habercisi vardır ya, Ali, o da arkadaşımdır."</p>

  <p class="calibre22">"O konuşmuyo ki, nasıl arkadaş oldunuz?"</p>

  <p class="calibre22">"Seninle konuşmaz abi o. Çok korumuştur beni... Ben başka karakollara da gidiyim. Ama oralarda ezerler adamı. Biliyin mi, Tayfun Yüzbaşı bırak dayağı, hiç küfür etmiymiş. Ama bir bakiymiş, adamı gözleriyle yiyiymiş."</p>

  <p class="calibre22">Bir süre sessizlikten sonra Salman yol arkadaşına döndü.</p>

  <p class="calibre22">"Sen gasteciymişsan abi, öyle mi?"</p>

  <p class="calibre22">"Öyle."</p>

  <p class="calibre22">"Okulunu mu bitirmişsan abi?"</p>

  <p class="calibre22">"Hıı. Okulunu bitirdim."</p>

  <p class="calibre22">'Hem de öyle bir okul ki!..' dedi Ufuk içinden.</p>

  <p class="calibre22">"Peki sen n'aptın?"</p>

  <p class="calibre22">"Lise ikiye kadar abi... Abi, haber yapmaya gelmişsan?"</p>

  <p class="calibre22">Gazeteci, sohbet başlamadan bitsin diye kısa cevaplar veriyordu.</p>

  <p class="calibre22">"Bakalım işte, bir şeyler bulursak."</p>

  <p class="calibre22">"Bizim buraya çok gasteci geliy abi, senin gibi. Ecnebiler de geliy. Ama biz onların yazdıklarını okuyamıyık. Ne yazarlar bilmiyik... En son iki kişi gelmiştir, İsveç ülkesinden mi nedir? Dün gitmiştiler daha. Ben de geçen hafta birini gezdirmişim biliyin mi? Çiçekçiymiş. Çiçekçi dediğim, bunun okulunu okiymiş. Bizim burdaki otlara bakmıştir, resmini falan çekmiştir. Bazılarını kopartmıştir. Böyle kutulara falan koymiştir. Yanında götürmiştir. Yaylaya gitmek istemiştir ama izin vermemişlerdir... Abi ya, ben anlamiyim. Bunlar bilmiy mi, bir sürü olay oliy? Nasıl geliyler buraya kadar?"</p>

  <p class="calibre22">Umursamaz bir tavırla Salman'ın sorusuna bambaşka bir soruyla karşılık verdi: "Para verdi mi bari?"</p>

  <p class="calibre22">"Yok abi, ne parası? Ayiptır... Misafirdir o."</p>

  <p class="calibre22">Ufuk'un gözleri hâlâ kendilerini bırakmayan deredeydi. Salman'ın cevabına gülümsedi. <span class="calibre19">Kıçına geçirecek donun yok, misafir diye elin salağını başının üstünde taşırsın.</span> "Senin adın neydi?"</p>

  <p class="calibre22">"Salman'dır abi."</p>

  <p class="calibre22">"Bak şimdi Salman, bunlarda para boldur. Bu işler için ayırdıkları parayla gelirler. Rehberlik için yani. Şimdi sana vermediği parayı cebine indirdi o herif."</p>

  <p class="calibre22">"Yok abi, tee nerden gelmiştir. Hem karidir o. Ben karidan nasıl para isterem abi?" "Vayy, kadındı ha? Nereliydi?"</p>

  <p class="calibre22">Salman, imalı sorunun üzerine yolcusuna baktı.</p>

  <p class="calibre22">"İngilizmiş abi."</p>

  <p class="calibre22">Tekrar yola döndüğünde Ufuk devam ediyordu:</p>

  <p class="calibre22">"Güzel miydi bari?"</p>

  <p class="calibre22">"Abi, ayıptır... "</p>

  <p class="calibre22">"Genç miydi? Öğrenci dediğine göre... Salman, kaçırmışsın oğlum sen hatunu..." Salman'ın yüzünün kızardığını yakalamıştı. Bu da hoşuna gitmişti aslında. Ayaklarını kendine doğru çekip doğruldu.</p>

  <p class="calibre22">"Yoksa, biri mi var ha? Yüzüğün de yok ki. Sözlü falan mısın?"</p>

  <p class="calibre22">Konuşmanın seyri Salman'ın hoşuna gitmemişti. Cevap vermedi. Gözünü yola dikmiş, öylece bakıyordu.</p>

  <p class="calibre22">"Vardır, vardııır. Yakışıklı oğlansın yani."</p>

  <p class="calibre22">Salman, susmaya devam ettikçe, o üzerine gidiyordu.</p>

  <p class="calibre22">"Söylesene abicim, erkek erkeğe konuşuyoruz şurda."</p>

  <p class="calibre22">Salman kestirip attı. Hem sesiyle, hem sözüyle. .</p>

  <p class="calibre22">"Yoktur abi, kimse yoktur."</p>

  <p class="calibre22">Ufuk hiç aldırmadı. Salman'ın yeşil gözlerinin yola kilitlendiğini fark etmemişti. Geriye yaslandı, ellerini başının arkasında birleştirdi.</p>

  <p class="calibre22">"Benden sana tavsiye. Evlenme. Ben hiç evlenmedim. Niyetim de yok."</p>

  <p class="calibre22">Gözlerini kapattı. Çoktan, kırmızı kamyonetten çıkıp İstanbul'a gitmişti. <span class="calibre19">Şu kızı aramayı unutmamam lazım... Yarın dönsem mi acaba? Tayfun'ların otobüsüyle ben de gideyim.</span> Salman'ın mırıldandığını duymamıştı bile.</p>

  <p class="calibre22">"Olur abi... Evlenmiyim..."</p>

  <p class="calibre22">Güneş ışıkları yolun tam karşısından kamyonetin içine vuruyordu. Gecenin yorgunluğu da bastırınca gazetecinin gözleri iyice kapanmaya başlamıştı. Göz ucuyla Salman'a baktı. İki eliyle direksiyon simidine yapışan Salman, dudaklarını ısırıyordu. Ufuk tekrar gözlerini kapattı. <span class="calibre19">Konuşmasa da şurda beş dakka uyusam.</span> Toprak yolun içeri verdiği ses birden değişince tekrar yola baktı. Asfalta çıkmışlardı. Bu fırsatı değerlendirmek için yine gözlerini kapattı. Güneş tüm sıcaklığıyla yüzündeydi. <span class="calibre19">N'olur böyle gidelim. Nerden geldi şimdi aklıma? Bu dağ başında İzmir özlemi çekiyorum. Konak, nergisler burnumda tütüyor. Damağımda da lokma tadı!</span></p>

  <p class="calibre22">Salman, beş dakika boyunca ses çıkmayınca yol arkadaşının uyuduğunu anlamıştı. Dönüp yüzüne bakarken, 'Ne anrıyon sen burda ya?' dedi içinden. Kamyonetin <span class="calibre7">motoru, asfalt yolda kendine gelmişti. Bir-iki denemeyle, vitesi dörde almayı bile başarmıştı. Yirmi dakika kadar bu şekilde ilerledikten sonra geniş bir virajı aşınca büyük meşe ağaçlarının arasından görünen bir arabayı tanımıştı. İlçenin tek lokantasının sahibinin beyaz Toros'u yanından geçerken farlarını üst üste birkaç kez yakıp söndürdü. Bir de el kol işaretleri ile geldiği istikameti göstermesi Salman'ı huzursuz etmişti.</span> <span class="calibre12">Allah kahretsin, yine mi ya?</span></p>

  <p class="calibre22">Ağaçların bulunduğu rampayı aşınca ilçenin evleri tek tük görünmeye başlamıştı. Bir köprüyü de aşınca ilçe girişindeki polis kontrol noktası karşılarına çıkmıştı. Yolcusuna dönüp baktı. <span class="calibre19">Kaldırmak lazım. Şimdi bir sürü laf... Ama bu herif tugaya gidiyor. Belki çabuk atlatırız.</span></p>

  <p class="calibre22">Beyaz boyalı kulübeye yaklaşırken araması henüz bitmiş bir minibüs ilçenin içine doğru hareket ediyordu. Minibüsün arkasından bakan Alpay, aracın sesini duyunca kırmızı kamyonete döndü. <span class="calibre19">Aha, Remzi yok galiba.</span> Gözleriyle kulübenin etrafını tarıyordu. Yaklaştıkça frene daha fazla basıp bir-iki metre kala durdu. Motoru susturmasına rağmen yanındaki uyanmamıştı. Bu kez sivil elbiseleri yerine üniforma içindeki Alpay kamyonete yaklaşırken, Salman da eliyle yavaş yavaş Ufuk'un kolundan çekiştirmeye başladı. Ama bir türlü başarılı olamıyordu. Sonunda vazgeçip kamyonetten çıktı.</p>

  <p class="calibre22">"Salman? Nerdesin ya?"</p>

  <p class="calibre22">"Selamünaleyküm abi. Bunu, ha bu dereye atacağım artık. Bozulmuştur yine." "Arabada kim var?"</p>

  <p class="calibre22">Salman, kamyonete döndü. Konuşmaya başlayacaktı ki, yanıldığını fark etti. Remzi Ufuk'un hizasında cama doğru eğilmiş, şapkasını geriye doğru atmıştı. Bir süre öyle bakakaldı. Alpay kamyonete doğru yürürken Salman da onu takip ederek anlatmaya başladı:</p>

  <p class="calibre22">"Tugaya gidiy Alpay abi. Tayfun Yüzbaşımın ordan almışım. Paşanın misafiridir. Gasteci."</p>

  <p class="calibre22">'Gasteci' sözünü duyunca Remzi güneş gözlüklerini çıkarıp sol omzundaki cebe yerleştirdi. Sırıtıyordu.</p>

  <p class="calibre22">"Gasteci mi?.. Hemşeriiim!"</p>

  <p class="calibre22">Bir yandan bağırıyor, bir yandan sağ elinin tersiyle cama vuruyordu. Ve gülüyordu. "Şuna baksana, nasıl uyuyor? Alooo, kalksana kardeşim, akşam oldu akşam!.. "</p>

  <p class="calibre22">Cam yumruklanmaya başlayınca Ufuk'un gözleri açıldı. Dışarıda, saçları jöleyle adeta derisine yapıştırılmış, aşağıya sarkık bıyıkları parlayan biri, gözlerini üzerine dikmiş öylece kendisine bakıyordu. Dudakları arasından beyazı gitmiş dişleri görünüyordu. Gazetecinin hiç kıpırdamadan kendisine bakması üzerine kamyonetin kapısını açan Remzi alay ederek sordu:</p>

  <p class="calibre22">"Yatak falan da atalım istersen?"</p>

  <p class="calibre22">Ufuk kamyonetten çıkarken gözleriyle çevresini taradı. Nerede olduğunu anlamaya çalışıyordu. Alpay dahil üçü de kendisine bakıyordu. Salman'la göz göze gelince suratını ekşitti. <span class="calibre19">İnsan iki dürter be!</span></p>

  <p class="calibre22">"Geldik mi?"</p>

  <p class="calibre22">Salman'dan önce Alpay konuştu: "Beyfendi, kimliğinizi çıkarın bakalım önce."</p>

  <p class="calibre22">Salman yolcusunun çantasını indirmek için kamyonetin arkasına koşarken, Ufuk da kendine gelmiş, el çantasına uzanmıştı. Uyku sersemliği devam ettiği için ağır hareket ediyordu. Remzi kendisine doğru yanaşırken arkadaşına seslendi:</p>

  <p class="calibre22">"Gardaş sen çantasına bak şunun, ben kimliğine bakarım."</p>

  <p class="calibre22">Alpay'ın yüzünün şeklinin değiştiğini hem Salman, hem de gazeteci görmüştü. Kimliği eline alan Remzi, Ufuk'un yüzüne doğru tutup fotoğrafa bakmaya başladı. Ufuk, önce başını yere eğdi, ardından gözlerini Remzi'nin gözlerine dikti.</p>

  <p class="calibre22">"Hayırdır memur bey, birine mi benzettin?"</p>

  <p class="calibre22">Konuşma tarzı, hele üstüne basa basa 'memur' deyişi... Remzi'nin gözleri büyümüş, ne diyeceğini şaşırmıştı. Kimliği yere doğru indirdi. Gazeteciye yaklaşıp dişlerinin arasından konuştu:</p>

  <p class="calibre22">"Biraz uğraşsam benzetirim... Mesala dilin birini andırıyo ama..."</p>

  <p class="calibre22">Ufuk yine aynı gülümsemesini takınmıştı. Bu Remzi'yi daha da sinirlendiriyordu. Tepki alamayınca yine kendisi devam etti:</p>

  <p class="calibre22">"O vatandaş yok şimdi... "</p>

  <p class="calibre22">"Nerde o vatandaş memur bey?"</p>

  <p class="calibre22">Remzi dudakları titreyerek sordu:</p>

  <p class="calibre22">"Sen hangi gastedensin?"</p>

  <p class="calibre22">"Yomiuri Şimbun."</p>

  <p class="calibre22">"Dalga mı geçiyon sen benle?"</p>

  <p class="calibre22">"Her gün on iki milyon satıyoruz memur bey. Nasıl bilmezsiniz?"</p>

  <p class="calibre22">İkisi de kıpırdamadan birbirlerine bakıyordu. Kamyonetin arkasından konuşmaları takip eden Alpay çantayı öylece bırakıp yanlarına geldi.</p>

  <p class="calibre22">"Hayırdır, görevli falan mısınız?" Ufuk başını yavaş yavaş Alpay'a doğru çevirdi. "Tugaya gidiyorum. Komutan bekliyor."</p>

  <p class="calibre22">"Tamam, ben baktım çantasına. Bir de üstünüzü arayalım."</p>

  <p class="calibre22">Gazeteci kollarını yana doğru kaldırırken, Remzi de Salman'a doğru yürümeye başlamıştı. Bir gözü hâlâ Ufuk'un üzerindeydi.</p>

  <p class="calibre22">"Nerdesin lan sen?"</p>

  <p class="calibre22">"Abi kamyonet... "</p>

  <p class="calibre22">"Ulan sinek! Saat kaç oldu, gaste bekliyoz burda. Yapamayacaksan, devret şu işi." Salman susmayı tercih edip kollarını yukarı doğru kaldırdı. Remzi sert hareketlerle Salman'ın koltuk altlarını, belini, paçalarını iyice yokladıktan sonra, omzundan tutup geri döndürdü. Sağ ayağı ile Salman'ın ayakkabısına vurduğunu Ufuk da görmüştü. Salman ayakkabılarını hızla çıkardı. Eğilip burunları patlamış eski ayakkabıların içine bakan Remzi, ikisine de tekme atıp Salman'ın yırtık çoraplı ayaklarının arasına fırlattı. Tam bu sırada aklına bir şey gelmişti.</p>

  <p class="calibre22">"Dur bi dakka sen. Bana bak, Mahmut nerde lan?" Salman'ın yüzü bir anda kızarmıştı. Kamyonetin kasasının yanındaydılar.</p>

  <p class="calibre22">"Vallah bilmiyem abi."</p>

  <p class="calibre22">"Yemin etme lan. Amcaoğlun değil mi senin? Sen bilmeyecen de kim bilcek? Dünden beri yok o it."</p>

  <p class="calibre22">"Abi bilmiyem. Anam babam üstüne..." Alpay, neredeyse Salman'ın üzerine atlayacak gibi tetikte duran Remzi'nin yanına gelip ikisinin arasına girdi. Koluna girip kamyonetin diğer tarafına doğru yürürken sesini kısmıştı. Kamyonetin kaputuna yaslanmış halde üçünü izleyen gazetecinin duymasını istemiyordu. "Salman, dün gece birilerini götürmüşler dağa. Haberin var mı?"</p>

  <p class="calibre22">"Yoktur Alpay abi, taciz vardır, ben bi onu duymuşum Ama vallah bir şeyden haberim yoktur."</p>

  <p class="calibre22">"Bak gözüm, Mahmut da yok ortalarda. Yazık olur. Görürsen haber ver, bana uğrasın tamam mı?"</p>

  <p class="calibre22">Salman başını sallayıp kamyonete binmek için hareketlendiğinde Remzi Alpay'a bağırıyordu:</p>

  <p class="calibre22">"Ya, ne salıyon be? Bu g..t oğlanı biliyo diyorum sana."</p>

  <p class="calibre22">Alpay Remzi'yi duymazdan gelmişti. Salman, başıyla yolcusuna kamyonete binmesini işaret etti. Araç yavaş yavaş hareket ederken, Ufuk aynadan iki polisin el kol hareketleriyle tartışmasını izliyordu. Salman, virajı alıp kontrol noktası gözden kaybolunca gaza sonuna kadar bastı. İlçenin ana caddesine girmişlerdi. Gazeteci çevredeki dükkânlara, kahvede oturanlara bakarken göz ucuyla da Salman'ın titreyen ellerini süzüyordu.</p>

  <p class="calibre22">"Senin başın belada mı?"</p>

  <p class="calibre22">"Hepimizin başı beladadır abi."</p>

  <p class="calibre22">Salman, Mahmut'u düşünürken bir an önce yanındakinden kurtulmak ister gibiydi. "Abi, tugaya da geldik zaten. Şu nizamiyenin önünde indirecem seni."</p>

  <p class="calibre22">Ufuk, yol boyunca ilgilenmediği Salman'a daha dikkatli bakıyordu artık. Üzerinde bir çift gözün dolaştığını hisseden Salman rahatsız olunca başını çevirip baktı. Tekrar yola dönerken sordu:</p>

  <p class="calibre22">"Senin dükkân nerde?"</p>

  <p class="calibre22">"Biraz daha ilerdedir abi."</p>

  <p class="calibre22">"Telefon var mı sende?"</p>

  <p class="calibre22">"Vardır abi. Kontırlı telefon vardır."</p>

  <p class="calibre22">"Tugayınkiler kesik olursa diye sordum." Salman soğuk bir sesle hemen cevap verdi: "Tugayınkiler kesilmişse, bizimkiler de eyledir abi."</p>

  <p class="calibre22">Ufuk ise Salman'ı bir kez daha görebilmek için sebep yaratmaya çalışıyordu.</p>

  <p class="calibre22">"Bir çay da ısmarlamayacan mı?"</p>

  <p class="calibre22">"Buyir abi, başım gözüm üstüne. Bak şurda okulun çatısı vardır, görmüşsen?" "Gördüm."</p>

  <p class="calibre22">"İşte okuldan bu taraftadır. Soldadir, mavi kapılıdir. Kime sorsan söyliy."</p>

  <p class="calibre22">Salman, nizamiyenin hemen girişinde kamyoneti durdurdu. Hiç konuşmadan inip kasaya doğru yürüdü. Ufuk da kendi kapısını açıp indiğinde, Salman'ın çantasını yere koyduğunu görmüştü. Nöbetçi kulübesindeki askerlerden biri yanlarına kadar geldi.</p>

  <p class="calibre22">"Naber Salman?"</p>

  <p class="calibre22">"Sağ olasan abi. Bak bu Paşa'nın misafiridir. Haber verin."</p>

  <p class="calibre22">Gazeteci ise telaş içindeki Salman'a bakıyordu. Büyük çantasını askılarından omzuna aldı. Küçük olanı da elinde tutup nizamiyeye doğru yürümeye başladı. Birkaç adım sonra durup döndü. Salman, kamyonete binerken arkasından seslendi:</p>

  <p class="calibre22">"Bu gece olmaz ama, yarın sabah yanındayım. Çay sözün var unutma."</p>

  <p class="calibre22">"Bekliyem abi."</p>

  <p class="calibre22">Salman, kapıyı kapatmadan gaza basmıştı. Bozuk asfalt yolda gürültüyle ilerleyen kamyoneti izledi bir süre. Sonra nizamiyeye döndü. Nöbetçi asker meraklı gözlerle bakıyordu.</p>

  <p class="calibre22">"Abı, kimliğini verir misin? Telefon edip soralım."</p>

  <p class="calibre22">El çantasından çıkardığı kimliğini askere uzatırken, tugay karargâhının önündeki büyük beton pistte üç Skorski helikopterini fark etti. <span class="calibre19">Bu sefer uçmadan mı gidecem ya?</span></p>

  <h1 class="calibre21" id="sigil_toc_id_18">"Artık yalaka olmuşsun demektir!</h1>

  <p class="calibre22">6 Mayıs 1993 - 20:00</p>

  <p class="calibre22">"Niye hep inşallah diyorsun oğlum sen?"</p>

  <p class="calibre22">"Komutanım, ilkokulda bir öğretmenim vardı. Hep, 'Geleceğe dair vaatler yalandır,' derdi. Yarınımız belli değil ya. Bu yüzden hep inşallah derim ben."</p>

  <p class="calibre22">"Hele burdayken, değil mi?"</p>

  <p class="calibre22">"Anlamadım komutanım."</p>

  <p class="calibre22">"Yok bir şey Ali. Yok bir şey. Şu çantanın içinde gömlek olacaktı. Çizgili. Onu da ver bana."</p>

  <p class="calibre22">Tayfun'un mevzisinde etrafa yayılmış eşyaları, yere koydukları iki çantanın içine yerleştiriyorlardı. Mevzinin tavanı Ali'ye alçak geldiği için boynu sürekli sağa doğru eğik duruyordu.</p>

  <p class="calibre22">"Ya ben sana kaç kere söyleyecem, otur şu sandalyeye. Boynun kopacak."</p>

  <p class="calibre22">"Böyle iyiyim komutanım."</p>

  <p class="calibre22">"Ne halin varsa gör o zaman."</p>

  <p class="calibre22">Ali, mevzinin girişindeki perdenin hemen önünde ayakta duruyor, komutanının gösterdiği eşyaları çantanın içine yerleştiriyordu. Tayfun da bir yandan, masasının bir köşesindeki boşlukta, izinde olduğu süre içinde yapılmasını istediği işlerle ilgili notları, karakol komutanlığına vekâlet edecek Erdal Üsteğmen için yazıyordu. Mevzinin tavanında bir çengele asılmış radyoda çalan bir türkü içeriyi dolduruyordu. Sesi bir ara fazla artınca doğrulup düğmesinden kıstı. Kısa süren sessizliğin ardından Tayfun başını kaldırıp Ali'ye baktı. Bir farklılık sezmişti.</p>

  <p class="calibre22">"Nen var senin?"</p>

  <p class="calibre22">"Bir şeyim yok komutanım."</p>

  <p class="calibre22">"Bir gün de konuş benimle be oğlum.</p>

  <p class="calibre22">Ali yine susmaya devam edince, Tayfun başını önündeki kâğıda eğip yazmaya devam etti. Birden Ali'nin sesi duyuldu mevzide.</p>

  <p class="calibre22">"Komutanım, size bir şey sorabilir miyim?"</p>

  <p class="calibre22">Farklı bir ses tonuyla konuşuyordu. Belli ki özel bir şey isteyecekti. Tayfun, hiçbir şey olmamış gibi davranmayı uygun bulmuştu. Başını kaldırmadan cevap verdi:</p>

  <p class="calibre22">"Sor aslanım."</p>

  <p class="calibre22">"Komutanım, siz kaç yıllık evlisiniz?"</p>

  <p class="calibre22">Tayfun, elindeki kalemle bir şeyler yazıyor gibi yapmaya başlamıştı. Yine habercisine hiç bakmadan konuştu:</p>

  <p class="calibre22">"Dokuz. Niye sordun?"</p>

  <p class="calibre22">"Komutanım... Bunlar beni iki arada everiyorlar ya."</p>

  <p class="calibre22">"Ee, nolmuş? Daha iyi değil mi oğlum. Bir sürü zahmetten kurtuluyorsun işte. Bırak eşek gibi çalışsınlar. Sen de git, düğününde eğlen gel."</p>

  <p class="calibre22">"Komutanım. Öyle değil. Askerliğim biteydi."</p>

  <p class="calibre22">Tayfun, başını kaldırıp Ali'ye baktı. O Anadolu köylüsüne mahsus geniş alnı, çıkık elmacık kemikleri ve kalın dudakları ile karşısında mahsun mahsun duran habercisinin halini hiç beğenmemişti. Elleri pantolon ceplerinin kapaklarıyla oynuyordu. Geniş omuzları ve bir doksanlık boyu ile mevzinin girişini kaplıyordu. Ama şu anda bir çocuk gibiydi.</p>

  <p class="calibre22">"Saçmalama!"</p>

  <p class="calibre22">"Komutanım. İçimde hiç helecan yok. Ben Hakkı abinin önüne nasıl oturacam?"</p>

  <p class="calibre22">'Bu yaşadıklarımdan sonra ben nasıl düğün yapacam?' der gibiydi. Bunları duyunca Ali'deki endişe hali Tayfun'a da geçmişti. Ali'ye bakarken mırıldanarak sordu: "Hakkı kim oğlum?"</p>

  <p class="calibre22">"Bizim köyün berberi komutanım."</p>

  <p class="calibre22">Aklı bir an için Ramazan'a, Puik'e, köyde şahit olduklarına giden Tayfun, bu cevabı duyunca gülmemek için kendini zor tuttu. Bir yıldır yanında birlikte olduğu habercisinin ilk kez dışa vurduğu iç dünyasının saflığını dağıtmak istemiyordu.</p>

  <p class="calibre22">Derin bir nefes alıp devam etti:</p>

  <p class="calibre22">"Sen bu kızı istiyor musun?"</p>

  <p class="calibre22">"Istiyom komutanım."</p>

  <p class="calibre22">"O da istiyorsa başka sorun yok. Güzel güzel gideceksin. Tıraşını da olacaksın, halayını da çekeceksin. O güzel kızı beyaz gelinlikler içinde helaliyle alacaksın işte." "Yok komutanım."</p>

  <p class="calibre22">Tayfun hiddetlenmişti.</p>

  <p class="calibre22">"Ne yoku oğlum?"</p>

  <p class="calibre22">"Bizde beyaz gelinlik olmaz komutanım. Türk töresinde gelinler beyaz değil, kırmızı giyer de."</p>

  <p class="calibre22">Tayfun, beton gibi kalakalmıştı. <span class="calibre19">Gerçek sensin Ali... Her şey yalan... Gerçek sadece sensin...</span> Bu saf çocuğun en saf duyguları karşısında tutulmuştu. Hemen kendini toparladı.</p>

  <p class="calibre22">"Ne lan, biz gâvur muyuz?"</p>

  <p class="calibre22">"Yok komutanım, vallahi onu demedim."</p>

  <p class="calibre22">"Tamam hadi, anladık. Senin kafan karışmış. Merak etme, Diyarbakır'ı geçince her şeyi unutursun. Kastamonu'ya vardığında da hiçbir şeyi hatırlamazsın... Amma konuştun ha, alışık değilim ben senin böyle şeylerine oğlum."</p>

  <p class="calibre22">Ali utanmıştı. Tayfun'un sözlerini ciddi sanmıştı. Ama komutanının kendisine gülümseyerek bakmasıyla rahatlamıştı.</p>

  <p class="calibre22">"Adres defterimi de koydun mu?"</p>

  <p class="calibre22">"Hayır komutanım." "Hadi telsiz odasına git. En üst çekmecede olması lazım. Siyah kaplı. Al da gel." "Emredersin komutanım."</p>

  <p class="calibre22">Ali, perdeyi aralayıp dışarı çıkarken Tayfun, tekrar eline kalemi alıp kâğıda bir şeyler yazmaya başladı.</p>

  <p class="calibre22">"Şunu da yazalım. İki nolu kulübenin naylonu değiştirilecek."</p>

  <p class="calibre22">Aklı habercisinin, 'Türk töresinde gelinler kırmızı giyer' sözünde kalmıştı. <span class="calibre19">Bu yüzden mi bu çiçeklere gelincik demişler?</span> Mevzinin içini telefon sesinin kaplaması ile oturduğu sandalyeden adeta sıçrayarak yatağa atlaması bir olmuştu. Masasının köşesindeki telefonun ahizesini sarılıp kulağına yapıştırdı.</p>

  <p class="calibre22">"Alo?.. Birtanem, güzel kuşum, yavrum!... Nasıl düşürdün?.. Biliyorum hayatım. Ben de denedim kaç defa. Tamir etmişler demek ki... Sesini duydum ya birtanem... Zamanını söyleyemem biliyorsun. Sen de söyleme... Evet güzel kuşum. Konuştuğumuz gibi işte. Bir değişiklik yok. Nasılsın? Heyecanlı mısın?.. Ben de canımın içi, ben de. Bu sefer ben de, er gibi gün saydım biliyor musun?.. Benim de sana ihtiyacım var birtanem... Ama lütfen yapma bak. Lütfen. Dayanamam... Birtanem. Bak lütfen diyorum kırma beni. Ağlama artık... Bak sana ne soracağım. Konuştun mu doktorla? Ben de gireceğim değil mi?.. Ne olurmuş? Nasıl ya?.. Hayır güzelim, ben de orda olmak istiyorum... Ya, elinden tutarım, öperim, koklarım... Boş versene sen, hastane kuralıymış. Ben konuşmuştum zaten. Gelince hallederim. Duramam ben öyle koridorda falan... Bak, güzelim lütfen... Ya yapma diyorum sana. Bak şurda iki kelime konuşacaz, ağlayarak harcıyorsun zamanımızı... Aloo? Orda mısın?. Bak, sana bal getiriyorum burdan. Hani Salman diye bir çocuk var diyordum ya. Şu fotoğrafımız var hani... Hah, işte ona ısmarladım. Yarın getirecek. Halis karakovan balı... Tamam canımın içi, ben zaten geliyorum. Annenler nasıl? Lütfen sen hiçbir şeye karışma. Bırak yapsınlar. Sakın yataktan çıkma tamam mı?.. Güzel kuşum orda mısın?.. Bak birtanem, bu kadar yıl sonra. Azıcık daha sabret. Bebeğimiz ellerime doğacak. Ben böyle bir şeyi kaçırır mıyım hiç? Dünya yıkılsa doğumda yanındayım... Bak bebeğe de zarar veriyorsun. N'olur... Aloo! Aloo! Allah kahretsin!" Yatakta öylece kalakaldı Tayfun. Ahize hâlâ elindeydi. Yavaşça masaya uzanıp yerine bıraktı. Bir süre yüzünü yatağa gömdü. Sonra ahizeyi tekrar kaldırıp kulağına götürdü. Çevir sesini duymayınca, yavaş yavaş yerine bıraktı. Yatakta sırt üstü döndüğünde Ali'yi perdenin önünde kendisine bakarken buldu.</p>

  <p class="calibre22">"Sen ne arıyorsun burda?"</p>

  <p class="calibre22">Tayfun, habercisinin ne zamandır konuşmasını dinlediğini merak ediyordu ama soramadı. Ali, bu sert çıkışın ardından başını önüne eğdi. Bir an için dışarı çıkmak istedi ama vazgeçti. Komutanı yatakta doğrulurken mırıldandı:</p>

  <p class="calibre22">"Komutanım, adres defterinizi bulamadım. Onu diyecektim."</p>

  <p class="calibre22">Yatağının kenarında oturup ellerini başının arasına alan Tayfun bir süre cevap vermedi. Gözleri masanın üzerindeki kâğıtların arasında duran küçük siyah deftere ilişince ayağa kalktı.</p>

  <p class="calibre22">"Tamam aslanım, burdaymış."</p>

  <p class="calibre22">Ali hemen atılıp Tayfun'un elindeki defteri aldı. Çantanın ön gözünün fermuarını açarken, telefon bir kez daha çalmaya başlamıştı. Tayfun az önceki gibi yatağın üstüne atladı. Ahizeyi alır almaz heyecanlı bir sesle konuşmaya başladı.</p>

  <p class="calibre22">"Aloo? Birtanem, kesildi... Sesin daha iyi geliyor şimdi."</p>

  <p class="calibre22">Ali, ne yapacağını şaşırmıştı. Çantanın fermuarını hızla kapatıp kendisini iki adımda mevziden dışarı attı.</p>

  <p class="calibre22">"Her şeyimsin sen benim, ben de seni seviyorum. Ben sana hâlâ âşığım biliyor musun?.. Hayır onu demek istemedim... Yapma be kuşum, ne demek istediğimi biliyorsun... İlk günkü gibi, aşkım benim... Hadi bebeğim. Şimdi yine kesilecek. Arama artık. Bu gece melekler gibi rahat uyuyacağına söz ver bakayım... Veriyor musun?.. Hayır, bu olmadı... Söz ver bana... Tamam güzelim... Her şeyimsin sen benim... Öpüyorum canımın içi... Hadi artık kapat güzel kuşum... Ben de çok özledim... Biliyorum. Az kaldı... Bak başlama yine, n'olur... Tamam, iyi geceler birtanem... "</p>

  <p class="calibre22">Tayfun, karısının telefonu kapatmasını bekledi. Ahizeden kesik kesik ses gelmeye başlayınca, dizlerinin üstünde doğruldu. Telefonu kendisine çekip kucağına koydu. Ahizeyi yerine koyup telefonu yatağın üstüne bıraktı. Mevzinin tavanına bakmaya başladı. Masasının üzerindeki dağınıklığın arasında kırmızı ciltli ajandasını aradı. Yarısı açılmış haritanın altından çekip çıkardı. Sayfalarını karıştırıp bir yerde durduktan sonra omzundaki cebinden bir kalem çıkarıp yazmaya başladı.</p>

  <p class="calibre22">“Bu akşam, bir hiç olduğumu düşünüyorum birtanem. İnsan olmak şerefinin kazançlarından yoksun, insanca bir iletişimden mahrum, bencilliğin, ihtirasın, soysuzluğun ürediği mercekler altında nefretle dolu bir dünyanın çarklarında ezilmiş bir zavallı olarak, seni düşünüyorum.</p>

  <p class="calibre22">Hayatımı, geçmişten gelen bir gemiye benzetiyorum. O gemi, zamana, denizlere, sonsuzluğun maviliklerine hükmettiğini sanırdı. O, bugün kendisini kızağa çekmeye dahi gerek duymuyor... Zamanın iki taşı arasında öğütülüyorum. Bütün umutlara kalbimi kapamak istiyorum. Olmuyor, ümitsiz ve en çok da sensiz yaşayamıyorum.</p>

  <p class="calibre22">Tanrının unuttuğu bir insan olmamak için geceleri yaralı bir kuş gibi çırpmıyorum. İsteklerim sabrımın duvarlarını zorluyor. Beklemeye, bir tesadüfün getireceği cenneti beklemeye bile tahammülüm kalmadı. ‘Silin artık beni bu dünyanın defterinden!’ diye haykırmak istiyorum. Ama yapamıyorum. Gördüklerimi unutmanın çaresi eğer ölmekse, bunun için bir dakika dahi tereddüt etmezdim birtanem. Dünyada benden bir şeyler bekleyen insanlar olmasa, sen olmasan, beni bu karanlık dünyaya bağlayan karnındaki o minik insan olmasa, birtanem...</p>

  <p class="calibre22">İnsan olarak yaşamanın tüm ümitleri tükenmiş olsa bile, acıların sonsuz sabırlarına güç veren tek gerçek sensin. Yanımda olmadığın halde, sen benim yüreğimde, nefesimde varsın. Sonsuz bir sabır gerekse bile bekleyeceğim. Çünkü bütün yüreğimi sana saklıyorum. Ağlamak istiyorum. Deliler gibi ağlamak, patlamak istiyorum. Ağlamaktan başka bir teşekkür sunamıyorum Tanrıya, seni bana bağışladığı için... Onu da şimdi, burda yapamıyorum...”</p>

  <p class="calibre22">Kalemi yatağın üstüne fırlatıp attı ve seslendi: "Aliii!"</p>

  <p class="calibre22">Ali, "Burdayım komutanım!" diye bağırarak merdivenlerden aşağı indi.</p>

  <p class="calibre22">"Sizin evin numarası kaç?"</p>

  <p class="calibre22">"Bilmiyom komutanım."</p>

  <p class="calibre22">"Nasıl bilmezsin ya?"</p>

  <p class="calibre22">"Şuraya yazdıydım komutanım."</p>

  <p class="calibre22">Ali, alelacele ceplerini karıştırmaya başlamıştı. Tayfun'un telefonu eline aldığını henüz fark etmemişti. Defteri bulup sayfasını ayırdı ve Tayfun'a uzattı. Bu sırada komutanının ahizeyi kulağına götürdüğünü görmüştü.</p>

  <p class="calibre22">"Komutanım!.. "</p>

  <p class="calibre22">Tayfun numaraları çevirirken Ali'nin yüzüne bakmadan cevap verdi:</p>

  <p class="calibre22">"Ne var?"</p>

  <p class="calibre22">"Komutanım, ben konuşamam."</p>

  <p class="calibre22">"Sen konuşmayacaksın ki, ben konuşacam."</p>

  <p class="calibre22">Ali'nin elleri titremeye başlamıştı. Tayfun sandalyeye oturmasını işaret etmişti ama o görmüyordu.</p>

  <p class="calibre22">"Aloo? Ali Pehlivanoğlu'nun evi mi?.. Amca, iyi akşamlar. Ben Ali'nin bölük komutanıyım. Sizi Güneydoğu'dan... "</p>

  <p class="calibre22">Tayfun, daha sözünü bitirmemişti bile. Telefonun ahizesinden mevzinin içine yayılan, "Yandım anam!" çığlığını duyunca karşı tarafın ne düşündüğü hemen fark etti. Hemen durumu toparlamaya çalıştı.</p>

  <p class="calibre22">"Amca, dur bir dakka. Alooo? Orda mısın?"</p>

  <p class="calibre22">Tayfun ayağa kalkmış mevzinin içinde bağırıyordu. Bir yandan da sağ eliyle seğirmeye başlayan kaşına ovuşturuyordu.</p>

  <p class="calibre22">"Amca, ses versene. Bak oğlun burda... Ali konuşacak seninle. Aloooo? Neydi babanın adı?"</p>

  <p class="calibre22">Ali'nin beti benzi atmıştı. Siyah perdenin önünde ayakta duruyor, kocaman açılmış gözleriyle Tayfun'a bakıyordu. Dudaklarından dökülüverdi.</p>

  <p class="calibre22">"Ahmet... Ahmet, komutanım."</p>

  <p class="calibre22">"Ahmet Amca, Ali konuşacak seninle... Bak bir dakka... Ahmet Amca... Hah, orda mısın? Bak ya, beni de korkuttun. Bak şimdi, Ali yanımda... Hayır Ahmet Amca, hiçbir şeyi yok. Sapasağlam ya... Tamam şimdi verecem kendisine... Ben Ali'nin bölük komutanıyım. Tayfun Yüzbaşı... Ya, sana bir sürpriz yapalım dedim. Düğün hazırlıkları nasıl gidiyor? Merak ettim. O yüzden aradıydım. Dur bak, oğlunla bir konuş da... Ali, al aslanım şu telefonu. Sesini bir duysun ya!.."</p>

  <p class="calibre22">Ali, elleri titreye titreye ahizeyi eline alıp yavaşça kulağına götürdü. Korkulu gözlerle Tayfun'a bakıyordu. Sol eli pantolonuna yapışmış esas duruş vaziyetinde konuşmaya başladı:</p>

  <p class="calibre22">"Baba, ben Ali... Nasılsın baba?.. Ben iyiyim... Komutanım arayıverdi baba... Valla iyiyim baba... Gelecem baba... Az kaldı baba... Söyleyemem baba... Baba söyleyemem dedim ya... Siz hazırlıkları yapın baba, az kaldı... Gelince her şeyi bir-iki gün içinde hallederiz baba... "</p>

  <p class="calibre22">Ali, buram buram terliyordu. Burnunun ucunda biriken ter damlasını sol koluyla sildi. Tayfun'la yüz yüze gelince başını tekrar eğip arkasını döndü. Daha sessiz konuşmaya çalıştı.</p>

  <p class="calibre22">"Baba telefonları dinliyolar, söyleyemem dedim ya... Geliyom baba... Tamam baba hadi, komutanım görüşcek senle... Baba! Anam iyi mi? . Tamam baba, selam söyle... Ellerinden öperim baba... "</p>

  <p class="calibre22">Ali, elinde sırılsıklam olmuş ahizeyi Tayfun'a uzattığında nar gibi kıpkırmızı olmuştu. Tayfun ise bir eli kaşında, hâlâ, 'Ne halt ettim ben?' diyordu kendi kendine. "Ahmet Amca, kusura bakma, düşünemedim. Seni telaşlandırmak istemezdim... Estağfurullah Ahmet Amca, o nasıl söz, benim canım feda olsun sana... Ahmet Amca, düğün yapıyoruz değil mi?.. Valla Ahmet amca, senin bu oğlundan şikayetçiyim.</p>

  <p class="calibre22">Beni düğüne davet etmedi de, aslında onun için aradıydım... "</p>

  <p class="calibre22">Ali, her zamanki yerinde, siyah perdenin önünde dikiliyordu. Bir anda yüzünün şekli değişti. Utancından ne yapacağını bilemiyordu. Tayfun, Ali de duysun diye telefonun ahizesini ona doğru uzattı. Babasının gür sesi mevzinin içinde rahatlıkla duyuluyordu.</p>

  <p class="calibre22">"Benim canım komutanım, Tayfun komutanım... Bakma sen bizim eşşek oğlana.</p>

  <p class="calibre22">Biraz hödük yetişti o. O benden çok senin oğlun. Senin hakkın bizden çoktur. Senin düğünün bu. Sen bir gelecem de, tüm köyü seferber etmezsem, bana da Pehlivangilin Ahmet demesinler... "</p>

  <p class="calibre22">Tayfun tekrar ahizeyi kulağına götürdü.</p>

  <p class="calibre22">"Eh amca, sen davet ettiğine göre, günübirlik gelir giderim belki... İyi o zaman, bak tekrar kusura bakma, akşam akşam... Anamın da elinden öperim. İyi akşamlar Ahmet Amca... Hadi iyi akşamlar..."</p>

  <p class="calibre22">Yatağın üzerine çıkıp telefonu raftaki yerine koyarken Tayfun da derin bir oh çekmişti. Başını çevirip Ali'ye baktı.</p>

  <p class="calibre22">"Ulan, iyi bok yedik ha... Neyse, atlattık galiba. Kalbi falan yok değil mi oğlum?" 'Yoktur komutanım. Grip dahi olmaz o."</p>

  <p class="calibre22">Tayfun, yatağın kenarına oturdu. Sakinleşmeye çalışıyordu.</p>

  <p class="calibre22">"Bana şu dolaptan soğuk bir şey çıkar ya... Git bölüğe de haber ver. Hatlar düzelmiş de... "</p>

  <p class="calibre22">"Emredersin komutanım."</p>

  <p class="calibre22">Ali, perdenin yanında duvara gömülmüş küçük buzdolabının kapağını açıp bir su şişesi çıkardı. Tayfun'a uzatıp koşarak dışarı çıktı. Tayfun şişeyi ağzına dikmiş, kana kana içerken mevzinin merdiveninden gelen gürültüyle irkilmişti.</p>

  <p class="calibre22">"Yavaş ya, yavaş... Önüne baksana biraz..."</p>

  <p class="calibre22">Konuşan Şenol Teğmen'di. Belli ki, merdivenden inerken Ali ile çarpışmıştı. Perde aralanınca kepini düzelten Şenol, selam verip içeri girdi.</p>

  <p class="calibre22">"Komutanım, rahatsız ettim. Müsait misiniz?"</p>

  <p class="calibre22">"Gel Teğmen. Otur."</p>

  <p class="calibre22">"Sağ olun komutanım. Bir sorunumuz var da."</p>

  <p class="calibre22">"Hayırdır? N'oldu yine?"</p>

  <p class="calibre22">Şenol, Tayfun'un sinirleneceğini bildiği için bir süre durdu, derin bir nefes alıp alçak sesle anlatmaya başladı:</p>

  <p class="calibre22">"Komutanım termalde sorun var. Zirve 14'tekiler haber verince, ben size söylemeden yukarı çıktım. Kontrol ettim. Beş dakika kadar çalışıyor, sonra aniden görüntü gidiyor. Fazla da oynamadım cihazla."</p>

  <p class="calibre22">Tayfun, şişedeki suyu yudum yudum içip bitirdi. Gözleri büyümüştü. Şişeyi iki elinin arasında döndürmeye başladı. Başını öne doğru eğdi.</p>

  <p class="calibre22">"Bu kötü işte. Recep bu aletin kursunu da gördü. O ne diyor?"</p>

  <p class="calibre22">"Komutanım uzman çavuşun işi değil bence bu, onu aşar gibi geliyor bana." "N'apacaz o zaman?"</p>

  <p class="calibre22">"Bilmiyorum komutanım. Ben kapatalım şimdilik dedim. Yani on dakikadır termalimiz yok komutanım."</p>

  <p class="calibre22">"İyi etmişsin... Sen şimdi tekrar çık Zirve'ye... Telsizden söyleme, dinlerler... Her yarım saatte bir beş dakika açsınlar. Cihaz kendisi kapanmadan kapatmaya dikkat etsinler. Anladın mı?"</p>

  <p class="calibre22">"Anladım komutanım."</p>

  <p class="calibre22">"Ha, bir de Oktay Astsubaya söyle tugaya acil bir mesaj çeksin. Termal kamera arızalandı desin. Biz yarın giderken götürürüz. Akşama kadar yaparlar inşallah." "Emredersiniz komutanım."</p>

  <p class="calibre22">Şişeyi Şenol'a uzatıp çöp olarak kullandıkları mukavva kutuyu işaret etti. Şenol, şişeyi kutuya koyarken devam etti:</p>

  <p class="calibre22">"Komutanım, bir şey daha vardı... Ben dün... Görevdeyken yani..."</p>

  <p class="calibre22">Şenol, cümlesini çok zor tamamlayabildi.</p>

  <p class="calibre22">"Yanlış şeyler söyledim..."</p>

  <p class="calibre22">Tayfun, teğmenin gözlerinin içine bakıyordu. Şenol ise, mevzinin içini çamurdan korumak için serdikleri hasıra dalmıştı.</p>

  <p class="calibre22">"Ben aslında anlamamıştım... Özür dilerim komutanım."</p>

  <p class="calibre22">"Hoop, orda dur."</p>

  <p class="calibre22">Tayfun, ellerini dizinin üzerine koydu. Başını kaldırıp kendisine bakan teğmenini süzüyordu.</p>

  <p class="calibre22">"Asker özür dilemez. Çünkü özür dileyecek bir şey yapmaz. Yapmışsa da sadece hatasını anladığını söyler. O kadar... Tamam mı?"</p>

  <p class="calibre22">Şenol, anlamaya çalışıyordu.</p>

  <p class="calibre22">"Kaldı ki, senin neden bahsettiğini hiç bilmiyorum. Dün ne oldu, onu da hatırlamıyorum."</p>

  <p class="calibre22">Şenol, başını yere indirdi tekrar. Sadece, "Komutanım!" diyebildi.</p>

  <p class="calibre22">"Sen boş ver şimdi onu, bunu. Bak ben on gün yokum. Geldiğimde seni on yıldır burdaymışsın gibi görmek istiyorum. Tamam mı?"</p>

  <p class="calibre22">Şenol, tekrar Tayfun'un gözlerine baktığında, son cümlelerinin büyük bir sevecenlik ve içtenlikle söylendiğini anlamıştı. Hızla ayağa kalktı. Sertçe bir selam verdi. "Aynen öyle göreceksiniz komutanım."</p>

  <p class="calibre22">Sertçe geri dönüp perdeyi araladı. Dışarı çıkmak için hamle yaptığında Tayfun arkasından seslendi:</p>

  <p class="calibre22">"Teğmen! Benim en sevdiğim devre arkadaşlarımdan birinin annesi bana ne demişti biliyor musun? Hiç unutmuyorum. Harp Okulu'ndaydık. 'Askerin sadece boynu eğilir. Eğer, belinden yukarısını öne doğru eğmeye başlamışsan, artık yalaka olmuşsun demektir.' Ben bunu hiç unutmadım teğmen. Sen de unutma. Döndüğümde seni yine böyle görürsem, kazığa oturturum."</p>

  <p class="calibre22">Bir eli hâlâ perdede olan Şenol, Tayfun'un son derece ciddi bir ses tonuyla savurduğu tehditten korkmuştu. Omuzlarını geriye doğru atıp, "Emredersiniz komutanım!" dedi. Ve birkaç saniye içinde gözden kayboldu.</p>

  <h1 class="calibre21" id="sigil_toc_id_19">"Emanetimdi' demez mi?"</h1>

  <p class="calibre22">6 Mayıs 1993 - 20:30</p>

  <p class="calibre22">Aylardır ilk kez bu gece öksürmüyordu. öylece camın önünde oturmuş, uzaktan görünen caddedeki lambanın ışığına bakıyordu. Üst üste sardığı sigaraların tamamını içmeden küllükte unuttuğu anlaşılıyordu. Çocukların ikisi de yan yana yatmışlar, sessiz sedasız uyumaya çalışıyorlardı. Meryem yanıbaşlarında sırtını duvara yaslamış oturuyordu. Gözlerini bir noktaya dikmişti. Annesi ise sobanın hemen arkasındaki şiltenin üzerinde bağdaş kurmuş, olduğu yerde uyukluyordu. Tavandan sarkan ampul bir-iki kez sönecek gibi oldu, tekrar geldi. Ama birkaç saniye sonra tümden gitti. Odadaki hiç kimse tepki vermedi. Salman, yine her zamanki yerinde, kapının hemen yanındaki sandalyede oturuyor, göz ucuyla babasını izliyordu. Aslında dükkândan geldikten sonra bu odaya uğramazdı. Ama bu gece farklıydı. Osman Ağa'dan beş dakikadır hiç ses çıkmamıştı. Merak edip odaya girince de ayrılamamıştı. Gözleri karanlığa alışınca, tekrar babasına baktı. Tabakasını çıkarıp yeni bir sigara sarmaya çalışıyordu yaşlı adam.</p>

  <p class="calibre22">"Mahmut'tan haberin vardır?"</p>

  <p class="calibre22">Mahmut'u soracağı Salman'ın aklına gelmemişti. Aslında tamamen unutmuştu. Bunun için kendi kendine de kızdı. Doğru ya, kim bilir neredeydi şimdi? Örgüte kendisinden bahsetmiş miydi? Artık dükkâna uğrarlar mıydı? Polisler ve askerlerle ilgili bir şey isterler miydi? <span class="calibre19">Ya polis benim de haberim olduğunu öğrenirse? Mahmut söylemez ama...</span></p>

  <p class="calibre22">"Sana söyliyem. Mahmut'u görmüşsan?"</p>

  <p class="calibre22">Salman düşüncelerinden uyandı birden.</p>

  <p class="calibre22">"He baba."</p>

  <p class="calibre22">Ne Salman devam etti, ne de Osman Ağa 'nerde' diye sordu. Konuşmayarak ve birbirlerinin gözlerini de görmeyerek anlaşmışlardı.</p>

  <p class="calibre22">"Anası çok ağliy... "</p>

  <p class="calibre22">Mahmut'un 'anam sana emanet' sözünü hatırladı. Yeni emanetini...</p>

  <p class="calibre22">"Yarın Meryem'le evine uğrayin... Eşyaları buraya taşıyorsunuz. Tek başına olmiy... Aha şu oğlanların yanına da yatak edin."</p>

  <p class="calibre22">Osman Ağa öksürmüyor, küfretmiyor, kızmıyordu. Ve Salman'la sakin sakin konuşuyordu. Sigarasını yakınca odanın içi bir anda aydınlandı. Meryem'in, başını dizlerinin üstüne yasladığını gördü. Babası da hâlâ sokağa bakıyordu. O bir anlık çakmak alevinde Osman Ağa'nın yüzünü gördü Salman. Koskoca Osman Ağa bitmişti. Son birkaç yılda iyice tükenmişti. Alnındaki, yüzündeki çizgiler derinleşmiş, ak bıyıkları seyrekleşmiş, omuzları biraz daha çökmüş ve biraz daha zayıflamıştı... Sertti Osman Ağa... Ağalığı, ilçenin tek bakkalına sahip olmaktan gelen Osman Ağa'nın affı yoktu. Bu yüzden Salman hiç sevmemişti onu. Sevecek kadar görmemişti ki... Hem babasını hem kendini düşündü. Onun için üzüldü. İki erkek evladını yitirmiş, hayatının son demlerinde de evin tüm yükünü üçüncü oğluna vermek zorunda kalmıştı. <span class="calibre19">Ama peki ben ne edeyim Allahım? Ben ne edeyim? Ben daha ne yapayım?</span></p>

  <p class="calibre22">Elektriklerin tekrar gelmesi ile gözleri kamaşmıştı. Başını önüne eğdi. Meryem yerinden kalkıp odadan çıktı. Çıkar çıkmaz da ampul bir kez daha söndü. Yanıp sönen ışık yüzünden Salman'ın gözlerinin önünde haleler oluşuyordu.</p>

  <p class="calibre22">"Bilmiyim, yarına çıkar mıyım, belli değildir."</p>

  <p class="calibre22">Osman Ağa, Salman'a bakmadan konuşuyordu. <span class="calibre19">Sanki benim yarına çıkacağım bellidir. Allahım babamdan önce al benim canımı!</span> Salman da ona bakmıyordu.</p>

  <p class="calibre22">"Biliyem bu kız kadersizdir. Ama başka çare yoktur. Almışık bir kere. Anan da yarın bir gün... İki çocukla, ne ediy o zaman? Nizam da biliydi bunu..."</p>

  <p class="calibre22">Osman Ağa devam edemedi ama Salman anlamıştı. 'Nizam'ın onayı vardır,' demek istiyordu. <span class="calibre19">Ama Nizam abim ölmedi ki... Dağdan hiç kimse haber alamıyor ki! Nasıl öldü dersin? Ya çıkar gelirse... 'Emanetimdi' demez mi?</span></p>

  <p class="calibre22">"Haziran'da düğün edeceğik. Ben ölmeden alacaksan Meryem'i."</p>

  <p class="calibre22">Hâlâ sakin sakin konuşuyordu. Sigarasının küllerini silkip dudaklarına götürdü. Derin bir nefes daha çekti. Karanlıkta parıldayan kırmızı ışıkla camdaki aksi göründü Osman Ağa'nın. Salman yavaşça ayağa kalktı. El yordamıyla kapı kolunu buldu. Başını çevirip sigarasını söndürmeye çalışan babasına baktı.</p>

  <p class="calibre22">"Emanete hıyanet etmeycam baba!"</p>

  <p class="calibre22">Bu sözleri söyler söylemez kapıyı açıp hızla çıkmak istedi. Ama aynı anda içeri girmeye çalışan Meryem'le çarpıştılar. İki vücut, bir an için birbiriyle temas etmiş, odaya bir adımını atan Meryem'in ayağı eşiğe takılınca geriye düşecek gibi olmuştu. Salman yengesini kolundan kavrayıp kendine doğru çekti. Salman iki eliyle, Meryem'in soğuktan çatlak çatlak olmuş sağ elini sıkıca tutuyordu. Dengesini sağladığını düşününce hızla elini çekti. İkisi de titriyordu. Meryem, başını önüne eğip Salman'ın çıkması için kenara çekildi. Ardından kendisini odaya atıp az önceki yerine oturdu.</p>

  <p class="calibre22">Salman ise vücudundaki yangını söndürmek için sokak kapısının hemen dışındaki basamaklara çöktü. <span class="calibre25">Hız</span>lı hareketlerle çorabının içindeki sigara paketini çıkarttı. Paketinin içinden yere düşen çakmağa uzandı. Sigarasını yakmak <span class="calibre19">üzereyken,</span> aklına babası geldi. Başını çevirip basamağın yanındaki pencereye baktı. Zifiri karanlık da olsa bir çift gözün üzerinde olduğunu fark etmişti. Ayağa kalktı, birkaç adım yürüdükten sonra karanlıkta kayboldu.</p>

  <h1 class="calibre21" id="sigil_toc_id_20">"...söylevin sonu hiç de iyi bitmiyor"</h1>

  <p class="calibre22">6 Mayıs 1993 - 21:00</p>

  <p class="calibre22">"Mesela bir açıdan bakıldığında, ordunun burada bulunmasının ekonomiye büyük yük getirdiği düşünülebilir. Doğrudur ama çok temel bir şey unutuluyor. Askerler devletin hizmet sektöründe çalışır. Yani bizim ürünümüz somut değildir."</p>

  <p class="calibre22">"Biz burda dondurma yapmıyoruz ki, değil mi sayın komutanım?"</p>

  <p class="calibre22">Metin Paşa, göz ucuyla Ufuk'un yanında oturan ve sözünü kesen Ömer Binbaşı'ya sert sert bakıp tamamladı.</p>

  <p class="calibre22">"Bu hizmetin yeri, zamanı da pek belli olmuyor. Ancak ihtiyaç olduğunda... İşte şimdi yeri ve zamanı."</p>

  <p class="calibre22">Tabağındaki balığın kılçıklarını ayıklamaya çalışan Ömer, Paşa'nın bakışlarını kaçırmıştı. Yuvarlak masada dört kişiydiler. Metin Paşa duvara sırtını vermiş, masanın salona bakan cephesinde oturuyordu. Sağ yanında gazeteci vardı. Onun hemen yanında da Ömer Binbaşı. Kurmay subaydı Ömer. Tabağının hemen yanında kırmızı ciltli bir ajanda ile içinde bir sürü renkli kalem olan kalemlik duruyordu. Ufuk'un en çok bu kalemlik dikkatini çekmişti. Kalemleri bir arada tutan plastik kalemlik aynı zamanda bu kırmızı ajandaya da tutturulabiliyordu. Tugay komutanının kurmay başkanlığını vekâleten yürüten Ömer Binbaşı arada sırada bu ajandaya notlar alıyor, yazmadığı zamanlarda da kalemin kapağını özenle kapatıp, kalemliğe yerleştiriyor sonra da milimetrik bir şekilde ajandanın ön kapağına takıyordu. Koray Binbaşı ise, tugayın taburlarından birinin komutanıydı. Salondaki masalar akşam yemeklerini yiyen subay ve astsubaylarla doluydu. Garson erler ellerindeki tepsilerle servis yapıyor, salondaki tabak, çatal seslerine masalardaki sohbetin uğultuları karışıyordu. Bir müzik setinden yapılan klasik müzik yayını bu uğultunun arasında kayboluyordu.</p>

  <p class="calibre22">Gazeteci, balığın yanında getirilen kırmızı şarabı daha ilk yudumda yarıya indirmişti. Salondaki yüzlere tek tek baktı. Sessiz sedasız yemeğine dalmış olanlar vardı. Bir masada iki astsubay birbirlerine doğru eğilmiş, fısıltıyla konuşuyordu. Bir başkasındaki kaçamak bakışlar ise bu yabancının üzerindeydi. Lokmasını bitiren Metin Paşa, sırtını sandalyesine yaslayarak tekrar konuştu:</p>

  <p class="calibre22">"Peki ne yapmak lazım? Nasıl çıkacağız bu işin içinden?"</p>

  <p class="calibre22">Ufuk bu soruyla salondan tekrar masaya döndü. Çatalı ile tabağındaki balıktan bir parça ağzına attıktan sonra sordu:</p>

  <p class="calibre22">"Siz akademide öğretmenlik de yapmıştınız değil mi Paşam?"</p>

  <p class="calibre22">Metin Paşa, imayı anlamıştı. Gülümseyince, gazeteci de aynı şekilde cevap verdi. Tam bir şey söyleyecekti ki, söze Ömer Binbaşı girdi:</p>

  <p class="calibre22">"Tabii, sayın komutanım benim de hocamdı. Şahsen kendilerinden çok şey öğrenmişimdir."</p>

  <p class="calibre22">Metin Paşa duymazdan gelince, Ufuk da umursamadı.</p>

  <p class="calibre22">"Sen adam olmayacaksın Ufuk."</p>

  <p class="calibre22">"Tamam Paşam, valla bir şey demedim."</p>

  <p class="calibre22">Ömer Binbaşı, başını tabağından kaldırıp komutanı ile misafiri arasındaki konuşmaları anlamaya çalıştı. İşin içinden çıkamayınca, çatalını masaya bırakıp Metin Paşa'dan söz istedi.</p>

  <p class="calibre22">"Sayın komutanım, müsaade ederseniz, görüşlerimi arz edeyim."</p>

  <p class="calibre22">Ufuk, yanında oturduğu için Metin Paşa'nın mimiklerini göremiyordu ama Koray Binbaşı'nın yüzünün şeklinin değiştiğini fark etmişti. Ömer Binbaşı, sorusuna yanıt beklemeden devam etti:</p>

  <p class="calibre22">"Sayın komutanım, misafirimiz Ufuk Bey de takip ediyordur ancak, hepimiz biliyoruz ki, PKK terör örgütünün sahneye çıkışı ile Ermeniler susmuş gibi görünüyor ama zaman ne gösterecek bilinmez. Terör örgütü, geçen yıl Avrupa'dan büyük çapta militan desteği almıştır. Mali açıdan çok rahat durumdadırlar. Her şeyi satın alabilmektedirler. Ayrıca, malumlarınız olduğu üzre Kuzey Kıbrıs Türk Cumhuriyeti'ni sadece biz tanımış bulunmaktayız. Bir yandan Ege adaları, diğer yandan Kıta Sahanlığı sorunu. Bir de hava sahası sorunumuz vardır. Yani Yunanistan'la da sorunlarımızı çözemediğimiz malumlarınızdır. Türkiye çok zor durumdadır, sayın komutanım. Tüm bu sorunların bu ekonomik çerçeve içinde nasıl çözülebileceğini, şahsen bilemiyorum. Ayrıca iç borçlarımız gittikçe artmaktadır. Dış borçlarımızın faizlerini bile ödeyemeyecek durumda olduğumuzu da belirtmek isterim. Terörle mücadele için ekonomiden ayrılan meblağı tespit etmek bile çok güçtür. Bir adım atmaya çalışıyoruz hemen uluslararası sorunlar devreye girivermektedir."</p>

  <p class="calibre22">Koray, Ömer Binbaşı'nın son cümlelerinde gözlerini ona dikmişti. 'Nerden ezberledi bu bunları? Bozuk saat bile günde iki defa doğru zamanı gösterir,' diye geçirdi içinden. Ömer Binbaşı derin bir nefes çekip çok büyük bir açıklamada bulunan bir lider edasıyla sözlerini tamamlayıp Metin Paşa'ya baktı.</p>

  <p class="calibre22">"Bence işimiz Kurtuluş Savaşı'ndan bile zordur sayın komutanım."</p>

  <p class="calibre22">Masadaki herkes, brifing verir gibi konuşan Ömer Binbaşı'yı dikkatle dinliyordu. Metin Paşa, anlatılanlara hiç tepki vermiyordu. Hemen yanında oturan Koray Binbaşı kısa bir sessizlikten sonra tabağı ile ilgilenmeyi sürdürerek, "Aynı Söylev'in girişini okur gibiydin Ömer," dedi.</p>

  <p class="calibre22">"Hani, 'Samsun'a çıktığında ülkedeki manzara' diye başlıyor ya..."</p>

  <p class="calibre22">Ömer Binbaşı'nın yüzü bu iltifatla aydınlanmıştı. Ama söz tamamladığında değişti: "Hatırladığım kadarıyla, anlattığın şeylere takılıp karamsarlığa düşenler için Söylev'in sonu hiç de iyi bitmiyor."</p>

  <p class="calibre22">Bu cevap Ufuk'un hoşuna gitmişti. 'Vaay, harp çıkıyor,' dedi kendi kendine. Göz ucuyla Metin Paşa'yı kontrol etti. Gözlerini kısmış, ilerdeki bir masaya bakıyordu. Sanki konuşulanlara ilgisiz gibiydi. Gazeteci de Metin Paşa'nın baktığı yere döndüğünde, karşı duvarın önündeki sahnede yerini alan askerleri gördü. Askerler yan yana sıraya dizildiler ve Metin Paşa'ya selam verdiler. O da başıyla selamı aldı. Bir ud, bir keman, bir kanun ve bir saz hafif tonlarda fasıl şarkıları çalmaya başlamıştı. Ufuk, şarabından bir yudum daha alırken Metin Paşa ona döndü: "Eee, sen ne diyorsun?"</p>

  <p class="calibre22">Masadaki tek misafir, müzisyen askerlere bakmaya devam ederken söze başladı: "Paşam, Kurtuluş Savaşı'ndan daha kötü durumda olduğumuzu pek sanmıyorum. Ama ben Türkiye'ye ilişkin kesin yargılara dayanan tahminlere pek inanmıyorum. Yani bu milleti çözmek çok zor. İç dinamikleri çok farklı. Tüm dünyanın bitti dediği yerden bir ülke çıkarttı bu insanlar."</p>

  <p class="calibre22">"Aslında ben PKK'yı sormuştum. Ama konuyu biraz genişlettik. Mesela, sen sürekli dolaşıp duruyorsun. Az önce Ömer de bahsetti. Avrupa ülkelerinden örgüte çok fazla katılım var."</p>

  <p class="calibre22">Gazeteci, masanın ortasındaki tuzluğa uzandı. Bir yandan da sigaraların yarattığı duman bulutu ve müzisyen askerlerin çaldıkları şarkıların ezgisiyle salonda oluşan mistik havayı izliyordu. Garson ikinci kadehini doldururken, dönüp teşekkür etti. "Paşam, Avrupalılar, PKK'yı kastettikleri zaman Kürdistan İşçi Partisi derler. Yani bir siyasi partiyi kastederler. Ama, IRA veya ETA onlar için hiçbir zaman bir parti olmadı. Hep terörist organizasyonlardır. Türkiye Cumhuriyeti nüfus cüzdanına sahip olup PKK adına uyuşturucu kaçakçılığı yapan birini Türk vatandaşı olarak kabul ederler. Tabii, bu çok doğal. Ama, iltica talebinde bulunan bir TC vatandaşını da Kürt veya Türk diye ayırırlar. Kürt olduğunu beyan edenleri kabul ederler. Yani, eğer bir mülteci iseniz, çoğu Avrupa ülkesine göre Kürtsünüzdür. Yok eğer suçlu iseniz Türksünüzdür. Eğer bir IRA veya ETA üyesi iseniz terörist damgası yersiniz. Yok PKK'lıysanız, siyasi bir kimliğiniz vardır. Avrupa kaynaklı tüm haberlerde görürüz biz bunu."</p>

  <p class="calibre22">Ömer Binbaşı sürekli Ufuk'un sözlerini ajandasına yazmaya çalışıyordu. Arada sırada bazı cümleleri kaçırdığı yüzünün aldığı garip şekillerden belli oluyordu. Masaya oturduklarından bu yana nadiren konuşan Koray Binbaşı tepkiliydi.</p>

  <p class="calibre22">"Daha dün Tayfun'un bir şehidi vardı komutanım. Bu çocuğun kanında bunların da sorumluluğu yok mu? Hem bunların çoğu bizim müttefikimiz değil mi komutanım? Olur mu böyle şey?"</p>

  <p class="calibre22">'Şehit' kelimesiyle ortam bir anda değişmişti. Metin Paşa'nın gözleri aniden kısılmış, Ufuk da tabağına bakakalmıştı. Bir an için uzaklaştıkları bütün günün tek gerçek konusunu hatırlamıştı hepsi. Ömer Binbaşı atıldı:</p>

  <p class="calibre22">"Evet, sayın komutanım, ben akademideyken NATO üzerine bir araştırma yapmıştım. Müsaadenizle arz edeyim. Öncelikle, bizim müttefiklerimiz; yani NATO çerçevesinde Amerika Birleşik Devletleri, Almanya, Belçika, Hollanda, İngiltere... " Metin Paşa, Ömer Binbaşı'nın lafını kibarca ağzına tıktı.</p>

  <p class="calibre22">"NATO nun üyelerini hepimiz biliyoruz Ömer."</p>

  <p class="calibre22">Koray Binbaşı, kimsenin bilmediği bir gizemi anlatır gibi konuşan Ömer'i dinlememişti.</p>

  <p class="calibre22">"Biz bu ülkelerle antlaşma imzalamadık mı? Birlikte savaşacağız diye... "</p>

  <p class="calibre22">Ufuk, yüzü asılmış olan Ömer Binbaşı'ya bakıyordu. Metin Paşa da Koraya dönerek anlatmaya başladı:</p>

  <p class="calibre22">"Aslında çok basit, savaşların asıl sebebi bir önceki savaş değil, genelde ondan sonra yapılan antlaşmadır. Bir uluslararası antlaşma, bir sonrakinin imzalandığı tarihe kadar geçerlidir. İlkinden memnun değilsen, gücünü toplar yeni antlaşmanın şartlarını yaratırsın. Bütün savaşlar da işte bu antlaşmalardan dolayı yaşanan huzursuzluklardan çıkıyor. Türkiye'nin bugünkü sorunlarının temelinde de bu var galiba. Batı kendisine dayatılan Lozan'dan memnun değil arkadaşlar."</p>

  <p class="calibre22">Garson askerlerden biri eğilip önünde boş duran tabağı aldığı için Metin Paşa sözünü yarıda kesmişti. Asker geri çekilince devam etti:</p>

  <p class="calibre22">"Yok eğer Türkiye de memnun değilse, ona göre hazırlık yapar. Ülkeler layık oldukları muameleyi görürler. Eğer layık olmadığırı düşünüyorsan ona göre davranacaksın. Güvenliğini sağlamak için uzağı görmek gerekir ve güvenlik ancak uzaktan ve önceden alınacak tedbirlerle sağlanır. Düşmanı kendi topraklarında kabul edip savaşırsan, kaybetmeye başlarsın."</p>

  <p class="calibre22">Gazetecinin gözleri sürekli salondaydı. Ama anlatılanları da can kulağı ile dinliyordu. Hemen söze girdi:</p>

  <p class="calibre22">"Biz kaybediyoruz öyleyse."</p>

  <p class="calibre22">Şimdilik öyle görünüyor. Ama her şey değişir. Bu işte sabırlı olmak lazım. Senin de söylediğin gibi Türkiye'nin sosyal dinamiklerini çözmek zordur."</p>

  <p class="calibre22">Ömer Binbaşı, Metin Paşa'nın sözü biter bitmez atladı: "Sayın komutanım, çok özür dilerim. Burada zat-ı alinizin bir sözünü vurgulamak istiyorum. Ufuk Bey, sayın komutanım sürekli 'bizim yaptığımız teröristle mücadele, terörle mücadele değil' der. Haddim olmayarak, bu görüşün ne kadar doğru olduğunu örneklemek isterim. Örneğin, bu bölgedeki mücadelede ne yazıktır ki, Türk Silahlı Kuvvetleri yalnız bırakılmaktadır. Yani gazeteci olduğunuz için söylüyorum. Bir gün yazılarınızda kullanırsınız... Pardon, siz hiç not almıyorsunuz!.."</p>

  <p class="calibre22">Ufuk, ağzında lokmayla Ömer Binbaşı'nın yüzüne bakakalmıştı.</p>

  <p class="calibre22">"Ben beynime yazıyorum."</p>

  <p class="calibre22">"İnsan unutur da, yani o yüzden... Neyse, ne diyordum? Örneğin diyordum, doktorları ele alalım. Terör var diye gelmiyorlar. Sonra öğretmenler. Okullar, hastaneler bu yüzden boş. Yani sayın komutanımın söylediği... "</p>

  <p class="calibre22">Metin Paşa, sanki Ömer konuşmuyormuş gibi devam etti:</p>

  <p class="calibre22">"Sözün özü, her şeyi üzerimize yıktılar. Tribünde oturmuş maçı seyrediyorlar."</p>

  <p class="calibre22">Ömer Binbaşı, çatalını masaya fırlatıp kalemine sarıldı, bu cümleyi de not almaya başlarken Ufuk sordu:</p>

  <p class="calibre22">"Pardon Paşam hakem kim?"</p>

  <p class="calibre22">"Boş ver hakemleri, onlar da sahada ama öyle boş boş bakıyorlar."</p>

  <p class="calibre22">"Böyle maç mı olur Paşam?"</p>

  <p class="calibre22">"Bunu bana mı soruyorsun?"</p>

  <p class="calibre22">"İyi de Paşam, bu maç da bir türlü bitmek bilmiyor."</p>

  <p class="calibre22">Metin Paşa'nın yerine bu sefer cevabı Koray Binbaşı vermişti:</p>

  <p class="calibre22">"Birileri ısrarla tribünde kalmayı seçtiği sürece de bitmez."</p>

  <p class="calibre22">Ufuk, balığının son lokmasını ağzına attıktan sonra, garson tabağını alabilsin diye geriye yaslandı. Asker çekilince Koray'a bakıp konuştu:</p>

  <p class="calibre22">"Savaşanlar savaşmayanlardan bir gün mutlaka hesap sorarlar değil mi?"</p>

  <p class="calibre22">Metin Paşa, gazeteciye döndü. Bir süre hiç konuşmadan baktıktan sonra sordu:</p>

  <p class="calibre22">"Biz kaç yıldır tanışıyoruz Ufuk?"</p>

  <p class="calibre22">"Çok uzun zamandır Paşam."</p>

  <p class="calibre22">"Herhalde yine eski günlere döneceğiz bu gece de, var mısın sabaha kadar?"</p>

  <p class="calibre22">"Yok Paşam, öyle iki kadeh şarapla olmaz yani. Hem sizinle tartışmam artık. Sonra emredip haklı çıkıyorsunuz."</p>

  <p class="calibre22">Garsona misafirin kadehini doldurması için işaret eden Metin Paşa'nın kahkahasına Koray da katılmıştı. Ömer Binbaşı ise her ikisine de bakıp sadece gülümsüyordu. Ufuk, tabağının altındaki beyaz renkli bez peçeteyi düzeltirken sordu:</p>

  <p class="calibre22">"Atanmışlar, seçilmişleri çok kolay suçlamıyor mu Paşam?"</p>

  <p class="calibre22">"Sen durmayacaksın anlaşılan... İyi de, atanmışların vereceği tek hesap maaşını aldıkları millet ama... Seçilmişlerin başka kaygıları da yok mu?"</p>

  <p class="calibre22">Ufuk, kadehini dudaklarına götürürken Metin Paşa devam etti:</p>

  <p class="calibre22">"Aslında atanmış, seçilmiş bir şey fark etmiyor. Ülkeleri yüzde beşler yönetir. Bu yüzde beşin kalitesi de toplumun yaşam kalitesini belirliyor. Hepsi bu kadar basit." "Demokrasiye karşı mıyız Paşam?"</p>

  <p class="calibre22">"Gazetecilik yapma Ufuk, bunu kast etmediğimi biliyorsun. Ama dur bak sana biraz şeytanın avukatlığını yapayım. Dünyada tarih boyunca çeşitli yönetim şekilleri oldu, değil mi? Teokrasi, aristokrasi, diktatörlük vesaire... Aslında iyi incelediğin zaman, bakıyorsun, bu yönetim şekillerinin tamamı sadece o ülkelerin kendi halklarını ilgilendiriyor. Diğer ülkelerle pek alakası yok. Herkes kendisine çalışıyor yani. Ama bunların hiçbiri bir ülkenin diğerini sömürmesini engellemiyor. İşte burda çok ilginç bir şey var bence. Herhalde tarihin hiçbir döneminde, bir yönetim şekli diğer ülkeleri sömürme amacı uğrunda demokrasi kadar etkili bir şekilde kullanılmadı. Belki din duygusunun dışında demek lazım. Şimdi de demokrasi ve insan hakları kullanılıyor. Hem de en az ortaçağdakiler kadar iğrenç ve aşağılık bir biçimde. Yüzyıllarca süren dünya tarihinin ulaştığı en iyi yönetim şekli acımasızca paçavraya çevrilmiyor mu?"</p>

  <p class="calibre22">Ömer Binbaşı, yine kâğıda kaleme sarılmıştı. Metin Paşa'nın söylediklerini atlamamak için masaya doğru eğilmiş, arada sırada yükselen müziğin arasından komutanının sesini duymaya çalışıyordu.</p>

  <p class="calibre22">"Paşam, bunlar çok... "</p>

  <p class="calibre22">Ufuk da bir şey söyleyecekti ama Ömer Binbaşı fırsat vermedi:</p>

  <p class="calibre22">"Haddim olmayarak, çok haklısınız komutanım. İnsan hakları diye geliyorlar ama bizim de haklarımız var değil mi Ufuk Bey?"</p>

  <p class="calibre22">Gazeteci, boş gözlerle Ömer Binbaşı'ya bakıyordu. Ömer Binbaşı devam etti: "Örneğin, sayın komutanımın bu konuyla ilgili bir sözüne daha katılmamak mümkün değildir. Komutanım, Tarafsızlık şerefsizliktir,' der."</p>

  <p class="calibre22">Koray Binbaşı, dudaklarını ısırarak gülümsemesini saklamaya çalışıyordu. Metin Paşa, gözlerini dikip ona bakınca kendisini toparladı. Masadaki herkese teker teker bakarak konuşmaya başladı.</p>

  <p class="calibre22">"Ömer Binbaşım çok haklı komutanım. İnsanoğlu dümdüz olmalı. Ne düşünüyorsa söylemeli. Öyle kıvırıp durmadan... Yerini, duruşunu belli etmeli."</p>

  <p class="calibre22">Ufuk, ortamın gerginleştiğini hissetmişti. Metin Paşa ise imalı sözlerden hoşlanmıştı. Ama yine de devam etmesine izin vermedi.</p>

  <p class="calibre22">"Eee, demek Tayfun'un karakolunda sana döner yedirmediler ha?"</p>

  <p class="calibre22">"Ya Paşam, orda döner yemedim de... Allahınızı severseniz, bu balığı nasıl getirttiniz buraya? Levrek değil mi bu?"</p>

  <h1 class="calibre21" id="sigil_toc_id_21">"...şimdi susma zamanı."</h1>

  <p class="calibre22">7 Mayıs 1993 - 08:30</p>

  <p class="calibre22">Askeri cipten önce Tayfun inmişti. Siyah el çantasını askısından omzuna asıp tugay karargâhının merdivenlerinden koşarak çıkmaya başladı. Ali dev cüssesi ile küçük cipin içinden oflaya puflaya kendini dışarı attı. Çantaları da çekiştire çekiştire çıkardı. Cip büyük helikopter pistinin diğer ucundaki açık garaja doğru hareket ederken, demir kapıların önünde duran Tayfun, Ali'ye seslendi:</p>

  <p class="calibre22">"Hemen termali muhabere kademeye götür. Sonra da çantaları otobüse yüklersin." "Emredersin komutanım."</p>

  <p class="calibre22">"Kantinden yiyecek bir şeyler almayı da unutma."</p>

  <p class="calibre22">İkisi de sivil kıyafetler içindeydi. Ali'nin üzerinde uzun kollu eski bir oduncu gömleği, altında ise beli ve paçaları dar, kalça kısmı geniş bir kot pantolon vardı. Tayfun ise siyah renkli boğazlı bir kazak ve kumaş pantolon giymişti. Ali, iki çantayı da vücudunu dengeleyerek iki eline alıp beş otobüsten pistin en önündekine doğru yürümeye başladı. Tayfun, Ali'yi izliyordu. <span class="calibre19">İnanamıyorum ya. Bu gece evde uyuyacağıma inanamıyorum.</span> Az <span class="calibre19">kaldı birtanem.</span> Az <span class="calibre19">kaldı...</span></p>

  <p class="calibre22">Büyük demir kapılardan geçip binanın içindeki merdivenleri de koşarak çıkmaya başladı. Basamaklarda <span class="calibre19">birine</span> çarpmak üzereyken aniden geri çekildi.</p>

  <p class="calibre22">"Koca binbaşıyı ezeceksin ya!"</p>

  <p class="calibre22">Ömer Binbaşı karşısında kıpırdamadan duruyordu. <span class="calibre19">Bozamazsın bugün benim moralimi.</span> Bunları düşünürken ağzından başka cümleler döküldü:</p>

  <p class="calibre22">"Afedersiniz komutanım. Alışık değiliz böyle merdivenlere de..."</p>

  <p class="calibre22">Ömer, başını sağa sola sallayıp aşağıya inerken ekledi Tayfun:</p>

  <p class="calibre22">"Komutanım, termal kamerayı getirdim. Muhaberecilere gönderdim. Ankara'dan istediğiniz bir şey var mı?"</p>

  <p class="calibre22">Tamamen içten söylemişti. Hiç anlaşamıyorlardı aslında. Tugay komutanının Tayfun'a olan özel ilgisi Ömer'i hep rahatsız etmişti. Tırabzana yaslanıp Tayfun'a döndü:</p>

  <p class="calibre22">"Sen hele bir git de... "</p>

  <p class="calibre22">Tayfun, Ömer'in imalı ses tonunu fark edebilecek durumda değildi. Aslında o çoktan Ankara'ya varmıştı bile.</p>

  <p class="calibre22">"Komutanım, yine de bir şey lazım olursa beni arayın."</p>

  <p class="calibre22">"Olur Fatih Sultan Mehmet hazretleri. Ararız..."</p>

  <p class="calibre22">Tayfun'un bir anda aklına gelmişti. Önceki gün Metin Paşa ile telsizde tartışırken demek Ömer de yanındaydı. Kahretsin, "Seninle konuşacağız," demişti. Belli ki, Ömer bu olaydan büyük zevk almıştı. <span class="calibre19">Hele komutanı doldurduysa, işim var şimdi benim... İznimi iptal etmez. Etmemesi lazım. O iş başka bu iş başka. Bu benim hakkım. Sırf bugün gideyim diye üç aydır erteliyorum. O da biliyor. Ulan, ne şans ya, tabur komutanı burda olacaktı ki... İyi de bu Fatih hikâyesi neydi? Ne dedi bu herif şimdi?</span></p>

  <p class="calibre22">Uzun koridora çıkıp yürürken, telsizden Metin Paşa'ya söylediği sözleri tekrar etti. Sonra Metin Paşa'nınkileri. Birden aklına geldi. <span class="calibre19">Tabii ya; babasına mektup yazmıştı Fatih. Varna Savaşı mıydı ya o?.. 'Padişah ben isem, emrediyorum gelip ordunun başına geç; yok sen isen gel ordunun başına geç,' demişti. Hem de daha on iki yaşındayken. Hadi babası çocuktur mocuktur diye affetti belki o zaman. Ya biz şimdi ne yapacağız?</span></p>

  <p class="calibre22">Bu düşüncelerle, Metin Paşa'nın emir astsubayının koridorun sonundaki kapısına varmıştı. Başını içeri doğru eğdiğinde emir astsubayı ile göz göze geldiler. Kemal Astsubay, aniden ayağa fırlayıp esaslı bir asker selamı verdikten sonra coşkuyla kucaklaştılar.</p>

  <p class="calibre22">"Komutanım benim!"</p>

  <p class="calibre22">"Adi kaçak, nerdesin sen?"</p>

  <p class="calibre22">"Ne kaçağı komutanım, sen attın ya beni buraya."</p>

  <p class="calibre22">Kemal Astsubay, Tayfun'un eski personeliydi. Metin Paşa son tayinlerde Kemal'i karargâha aldırmış, emir astsubayı yapmıştı. En az bir aydır görüşemiyorlardı. Kemal, işaret parmağını dudaklarına götürünce ikisi de sesini alçalttı. Tayfun, gösterilen koltuğa otururken sordu:</p>

  <p class="calibre22">"Kim var içerde?"</p>

  <p class="calibre22">"Kimse yok komutanım. Az önce Ömer Binbaşım çıktı. Ona kızdı biraz. Biliyorsun işte... "</p>

  <p class="calibre22">"Az önce merdivende çiğniyordum. Kim bilir ne oldu yine?"</p>

  <p class="calibre22">Kemal, masanın arkasındaki bir düğmeğe basarken devam etti:</p>

  <p class="calibre22">"Boş verin komutanım, siz nasılsınız? Ya, başınız sağ olsun. Son çatışmayı telsizden takip ettik. Çok üzüldüm."</p>

  <p class="calibre22">"Sağ ol Kemal'cim. Toparlandık ama... "</p>

  <p class="calibre22">"Siz de iyi sıyırmışsınız yine."</p>

  <p class="calibre22">"Bir gün bir yerde sıyıramayacağım ama bilmiyorum artık... Kötü yakaladılar. Serkinat Tepe'deki gibiydi. Beraberdik hatırlıyor musun?"</p>

  <p class="calibre22">"Unutur muyum komutanım? Sizin haberci kurtardıydı ikimizi."</p>

  <p class="calibre22">"Yine Ali çıkardı beni!.."</p>

  <p class="calibre22">Elinde tepsiyle içeri giren asker çayları koyarken hemen arkasından Ali kapıda gözükmüştü.</p>

  <p class="calibre22">"Komutanım, kademede termale baktılar. Akşama kadar tamir etmeye çalışacağız, dediler. Ama parça lazım olabilirmiş."</p>

  <p class="calibre22">"Yapma ya... "</p>

  <p class="calibre22">Kemal Astsubay meraklı gözlerle sordu:</p>

  <p class="calibre22">"Ne oldu komutanım?"</p>

  <p class="calibre22">"Termal kamera bozuldu Kemal."</p>

  <p class="calibre22">"Ben takip ederim komutanım, merak etmeyin siz."</p>

  <p class="calibre22">"İyi olur Kemal, kademedekiler sallamasın işi. Bizim her şeyimiz oldu şu alet." "İçiniz rahat olsun komutanım." Ali, hâlâ kapıda duruyordu.</p>

  <p class="calibre22">"Ben çantaları koydum komutanım. Salman bal getirmiş. Onu da bagaja yerleştirdim."</p>

  <p class="calibre22">"Tamam aslanım. Sen çay ocağında bekle beni."</p>

  <p class="calibre22">Ali, selamını verip çıkarken Tayfun'la Kemal birbirlerine baktılar. Kemal sırtını yasladı.</p>

  <p class="calibre22">"Şunun gibi üç askerim olsun, çatışmada taşı yastık edip uyurum komutanım." Tayfun, bardağındaki şekeri karıştırırken cevap verdi:</p>

  <p class="calibre22">"Her zaman gelmiyor böylesi. Ben doğuma gideceğim diye iznimi erteledim. 'Siz yokken durmam burda' dedi, o da gitmedi. Haftaya da düğünü var çocuğun. Bakalım, bir günlüğüne ben de uğrayacağım galiba."</p>

  <p class="calibre22">"Yengenin durumu nasıl komutanım?"</p>

  <p class="calibre22">Çayından bir yudum aldıktan sonra cevap verdi:</p>

  <p class="calibre22">"İyi Allaha şükür. Biliyorsun işte, kaç aydır yatıyor. 'Sokağa çıkmayı özledim,' deyip duruyor. Yazık kadıncağıza, tek başına atlattı hepsini. Neyse, az kaldı işte."</p>

  <p class="calibre22">"İsmine karar verdin mi komutanım?"</p>

  <p class="calibre22">"Hele bir doğsun da. Kafamda bir şey var ama şimdiden pek dillendirmek istemiyorum. Kemalcim, şimdi komutan lafa tutar, yola geç çıkarız. Ben içeri gireyim izninle."</p>

  <p class="calibre22">Tayfun yarısını içtiği çay bardağını sehpanın üzerine bırakırken Kemal de ayağa kalkmıştı.</p>

  <p class="calibre22">"Ne demek komutanım!"</p>

  <p class="calibre22">Tayfun, Kemal'e doğru eğilip fısıldadı:</p>

  <p class="calibre22">"Çok mu sinirli? Telsizle atıştık ya... "</p>

  <p class="calibre22">"Yok komutanım, bakmayın siz. Başkaları delirtiyor onu."</p>

  <p class="calibre22">Tayfun, kapının önüne gelip elindeki çantayı koltuğun yanındaki sehpaya bıraktı. Kapının yanındaki boy aynasına bakıp kazağını düzeltti.</p>

  <p class="calibre22">"Bizim izin kâğıtlarımızı imzaladı mı?"</p>

  <p class="calibre22">"Komutanım, sabah imzaya çıkardı personel subayı. Hâlâ komutanda."</p>

  <p class="calibre22">Elleriyle saçlarını düzeltti. Kapıyı iki kez tıklatıp yavaşça açtı. Sessizce içeri süzüldü. Kapattıktan sonra sertçe başını öne eğip selam verdi.</p>

  <p class="calibre22">"Yüzbaşı Tayfun."</p>

  <p class="calibre22">Metin Paşa, masasının üstündeki bir evrakı inceliyordu. Başını kaldırmadan sertçe cevap verdi:</p>

  <p class="calibre22">"Otur Tayfun... "</p>

  <p class="calibre22"><span class="calibre19">Şimdi ayvayı yedik. Dilini kopartayım senin Tayfun, dilini. Allah kahretsin seni oğlum!</span> Komutanının masasının hemen önündeki iki koltuktan en yakın olanına oturmuştu. Sırtının terlediğini hissetti. Göz ucuyla baktığında Metin Paşa'nın yakın gözlüklerinin üzerindeki kaşlarının iyice çatıldığını görüyordu. Sessizliği bozan tugay komutanı oldu:</p>

  <p class="calibre22">"Tekrar başın sağ olsun. Bölüğün morali nasıl?"</p>

  <p class="calibre22">"Daha iyiyiz komutanım."</p>

  <p class="calibre22">"İyi... "</p>

  <p class="calibre22">Tayfun'un gözleri masanın üzerindeki kalem takımına ilişti. Bir süngü ve bir top maketinin arasında sıra sıra duran renkli kalemlere. <span class="calibre19">Eğer kızarsa, 'Daha fazla şehit verirdik' diyeceğim. 'Ama özür dilerim, telsizle böyle konuşmamam lazımdı,' diyeceğim. Temizle pisliğini işte, salak herif!</span></p>

  <p class="calibre22">"Doğum ne zamandı?"</p>

  <p class="calibre22">"Yarın sabah erkenden alacaklar komutanım. Sezaryen olacağı için..."</p>

  <p class="calibre22">Metin Paşa hiç tepki vermedi. Aslında Tayfun'un tüm sıkıntısını biliyordu. Şebnem'i de tanıyordu. Tedavi için doktor bulan da, karısını sürekli evine gönderen de oydu. "Benim ilk torunum olacak," diyen Metin Paşa'ydı. Ama şimdi, doğum bu kadar yaklaşmışken ve Tayfun doğum için izne giderken, bu ilgisizliğinin nedeni neydi? <span class="calibre19">Ulan, gerçekten kızmış bana ya? Oğlum, dürüstçe konuş. Sen aç konuyu. Özür dilememi bekliyor işte.</span></p>

  <p class="calibre22">"Komutanım!"</p>

  <p class="calibre22">"Ne var?"</p>

  <p class="calibre22">"Komutanım, telsizde... Yanlış yaptım komutanım."</p>

  <p class="calibre22">Metin Paşa'nın başı hâlâ önündeydi. İçeri girdiğinden beri Tayfun'a hiç bakmamıştı. Yine elindeki kâğıda bakmayı sürdürerek sordu:</p>

  <p class="calibre22">"Ne telsizi?"</p>

  <p class="calibre22">"O gün komutanım. Köyden çıkarken. Telsizde emir vermiştiniz."</p>

  <p class="calibre22">Metin Paşa başını kaldırıp bakınca sustu. Tayfun'un ne söylediğini anlamamıştı. Tekrar başını önüne eğip masasının kenarındaki dosyayı açtı. İçinden bir kâğıt çıkarıp önüne koydu. Tayfun, bulunduğu yerden bu kâğıdın bir izin kâğıdı olduğunu görebiliyordu. Kalemlikteki siyah mürekkepli dolmakalemle bir yerini imzaladıktan sonra eline aldı. <span class="calibre19">İmzaladı işte...</span> Ardından bir başka kâğıdı daha eline alıp izin kâğıdının altına koydu. Tayfun'a uzatırken gözlüğünü çıkarttı.</p>

  <p class="calibre22">"İzin kâğıdını imzaladım oğlum. Ama, bir şey var... "</p>

  <p class="calibre22">Tayfun masaya doğru eğilip kâğıtları aldı. Önce izin kâğıdına baktı. Sonra altındaki kırmızı GİZLİ damgalı, 'istihbarat Durum Raporu' başlıklı ince kâğıdı izin kâğıdının üstüne çıkarıp okumaya başladı:</p>

  <p class="calibre22">"...son alınan duyumlarda..."</p>

  <p class="calibre22">"...PKK terör örgütünün üç ayrı grubuna mensup..."</p>

  <p class="calibre22">"...yaklaşık üç yüz kişinin..." "...istikametinden hareketle..."</p>

  <p class="calibre22">"...ağır silahlar ve..."</p>

  <p class="calibre22">"...karakolu imha etmek ve silah ile cephaneyi gasp etmek amacıyla..."</p>

  <p class="calibre22">"...civar köylerden temin edecekleri katırları da kullanarak..."</p>

  <p class="calibre22">"...bu gece yarısını müteakip..."</p>

  <p class="calibre22">"...güvenilir iki ayrı kaynaktan teyitli olup..."</p>

  <p class="calibre22">Oda Tayfun'un etrafında dönmeye başladı. Elindeki ince kâğıt titrerken izin kâğıdı yere düştü. Sağ eliyle kaşına bastırıyordu. Bir anda gözlerinin, kirpiklerinin arasında iyice küçüldüğünü hissetti. Mürekkebi azalmış bir yazıcıdan çıkan silik siyah renkli yazıları tekrar tekrar başa dönüp okuyordu. Metin Paşa'ya bakmak istemiyordu. Kağıdı sağ eline aldı. Sol eliyle de kaşını tuttu. Sonra birden ayağa kalktı. Metin Paşa'ya hiç bakmadan, masanın üzerindeki süngü maketine bakarak, kesik kesik konuşmaya başladı:</p>

  <p class="calibre22">"Komutanım... Bunlar her zaman gelir... Hem bölükte bir sürü subay astsubay var... Hepsi canavar gibi... Biz... Biliyorsunuz komutanım... Yıllardır bebek için... Doğum çok riskli, biliyorsunuz... Şebnem'i bir daha göremeyebilirim..."</p>

  <p class="calibre22">Tayfun geriye doğru iki adım attı. Göz göze geldiler. Metin Paşa da ayağa kalkmıştı. Elindeki gözlüğünü masanın üzerine bıraktı.</p>

  <p class="calibre22">"Sana bırakıyorum Tayfun. Sen bilirsin. Kararını ver."</p>

  <p class="calibre22">"Doğuma girmek için izin bile aldım doktorlardan. Bugün gidemezsem...</p>

  <p class="calibre22">Komutanım yetişemem..."</p>

  <p class="calibre22">Tayfun, başını yavaşça öne eğip selam verdi. Sol tarafından geri döndü. Kapıyı açarken, tekrar döndü.</p>

  <p class="calibre22">"Komutanım ben Ankara'ya gidiyorum."</p>

  <p class="calibre22">Dışarı çıkıp kapının kolunu yavaşça çekerken, kapının aralığından Metin Paşa'nın hareketsiz, üzgün yüzünü gördü son kez. Başını çevirince Kemal'in gülümseyen yüzüyle karşılaştı. Kemal, Tayfun'un hali karşısında birden değişmişti.</p>

  <p class="calibre22">"Ne oldu komutanım? Komutanım, oturun şöyle. Oğlum, asker!"</p>

  <p class="calibre22">Tayfun duymuyordu. Ali'nin kapıda belirmesiyle sehpanın üzerindeki çantasını alıp kendini dışarı attı.</p>

  <p class="calibre22">"Ben gidiyorum Kemal. Ben gidiyorum... "</p>

  <p class="calibre22">Hızlı ama titreyen adımlarla yürümeye başladı. Başını eğip komutanının yüzünü görmeye çalışan Ali de onu takip ediyordu. Birlikte koşar adımlarla merdivenlerden aşağı indiler. Ömer Binbaşı, az önce karşılaştıkları yerde yine karşısına çıkmıştı. Tayfun'un yüzünden olanları anlamıştı. Zaten ondan az önce Metin Paşa'ya gidip son gelen istihbarat evrakını bırakan da oydu.</p>

  <p class="calibre22">"Ben sana demiştim. Neyse, haftaya gidersin."</p>

  <p class="calibre22">Tayfun başını yerden kaldırıp Ömer'e baktı. Ömer gözlerine dikilen gözlere daha fazla bakamayınca hiç sesini çıkarmadan merdiveni çıkmaya devam etti. Tayfun'la Ali de giriş katına ulaşmışlardı. Binadan çıkmadan önce durdular. Tayfun açık duran büyük kapıdan görünen helikopter pistindeki otobüslere bakıyordu. Sivil kıyafetler içindeki askerler otobüsün bagajlarına çantalarını yerleştiriyordu. Aralarında onları uğurlamaya gelen üniformalı arkadaşları da vardı. Tayfun, kapıyı geçip <span class="calibre7">merdivenlerin başına geldi. Sağdaki beton duvarın üzerine oturur gibi yaslandı. Şoförlerden birinin en öndeki otobüsün kapısını açıp bindiğini gördü. Motorun gürültüsü büyük pistte dalga dalga yayılıyordu. Diğer otobüsler de çalışır durumdaydı. Sivil kıyafetli askerler geride bıraktıkları arkadaşları ile vedalaşıp yavaş yavaş yerlerini almaya başlamışlardı. Başını kaldırıp Ali'ye baktı. Her zamanki gibi her şeyden habersiz, sadece komutanının ağzından çıkacak emirleri bekliyordu. Ama, gözleri soru işaretleri ile doluydu.</span></p>

  <p class="calibre22">İkisi de demir kapının ardından yanlarına kadar gelen gazeteciyi fark etmemişti. Daha yeni uyandığı, şiş gözlerinden belliydi. O da Tayfun ve Ali gibi bir süre otobüslere baktıktan sonra seslendi:</p>

  <p class="calibre22">"Tayfun Yüzbaşım, gidiyorsun ha?"</p>

  <p class="calibre22">Tayfun, sesi duymuş, sahibini tanımış ama dönüp bakmak istememişti. Ufuk bir yanıt alamayınca gözlerini Ali'ye çevirdi. O da hiç oralı olmadı. Eğilip Tayfun'un yüzüne tekrar baktı. Bir şeylerin ters gittiğini anlamıştı.</p>

  <p class="calibre22">"Yüzbaşım iyi misin?"</p>

  <p class="calibre22">Tayfun yine piste dönük konuşuyordu:</p>

  <p class="calibre22">"Bu gece... Üç yüz kişi gelecekmiş..."</p>

  <p class="calibre22">Ufuk Tayfun'a biraz daha yaklaştı. Hissettirmeden Tayfun'un mimiklerini inceliyordu.</p>

  <p class="calibre22">"Karakolumu basacaklar. Benim karakolumu basacaklar Ufuk."</p>

  <p class="calibre22">Kaşları çatılmıştı. Bir şey söylemek istedi ama bulamadı. "Emin misin?" diyecekti, vazgeçti. <span class="calibre19">Sus oğlum, işte şimdi susma zamanı.</span> Otobüslere bakıyordu. Pistte sivil kıyafetli kimse kalmamıştı. Bir astsubay, en öndeki otobüsün şoförüne doğru uzanmış bir şeyler söylüyordu. Tayfun'a biraz daha yanaştı.</p>

  <p class="calibre22">"N'apıcaksın?"</p>

  <p class="calibre22">Otobüslerden birinin gür korna sesiyle irkilince, Tayfun birden ayağa kalktı. Geri döndüğünde, Ufuk Tayfun'un kaşının yine kendiliğinden kasıldığını fark etti. Ama bu kez gizlemeye çalışmıyordu.</p>

  <p class="calibre22">"Ne mi yapıcam?"</p>

  <p class="calibre22">El çantasını hızlı bir hareketle omzuna astı. Başını kaldırıp gökyüzüne baktı ve Ali'ye seslendi:</p>

  <p class="calibre22">"Hadi aslanım, evimize gidelim."</p>

  <p class="calibre22">Koşar adımlarla, birliğin dış nizamiyesine doğru yavaş yavaş hareket eden ilk otobüse ilerlerken gazeteci arkalarından bakıyordu. Tepelerden süzülmeye başlayan günün ilk ışıkları gözlerini alıyordu. Göğüs cebindeki güneş gözlüğünü çıkarıp itinayla taktı. Birliğin nizamiyesinden çıkan otobüsleri, onlara el sallayan, aşağıdaki ve otobüsteki askerleri izledi. Ufuk kendi kendine mırıldandı:</p>

  <p class="calibre22">"Ne boktan iş be... "</p>

  <h1 class="calibre21" id="sigil_toc_id_22">"Ne farkı vardır ki?"</h1>

  <p class="calibre22">7 Mayıs 1993 - 12:00</p>

  <p class="calibre22">"Peki abi, ben de bir şey soracağım. O dediğin gaste neymiş?"</p>

  <p class="calibre22">"Ne gastesi?"</p>

  <p class="calibre22">"Hani dün polislere didiydin."</p>

  <p class="calibre22">Ufuk gülümsedi. Elindeki taze ekmekten bir parçayı ağzına attıktan sonra cevap verdi:</p>

  <p class="calibre22">"Japon gastesi oğlum o."</p>

  <p class="calibre22">"Sen orda mı çalışiyin?"</p>

  <p class="calibre22">"Yok be abicim. Ne alakası var?"</p>

  <p class="calibre22">Ufuk'un sırıtışını görünce Salman da gülümsemişti. Hoşuna gitmişti. Çatalını yer sofrasındaki alüminyum sininin üzerine bırakıp dün yaşadıkları o anı tekrar zihninde canlandırınca keyfi daha da artmıştı. Gazeteci, yer sofrasında oturmayı bir türlü beceremiyordu. Sonunda sağ dizini sininin altına doğru kırıp sol dizini de dışarı doğru uzattı. Sofradaki yağlı et yemeğinden çok ekmekle idare ediyor, arada sırada da ekmeğini tabağın kenarından yemeğin suyuna bandırıyordu. Aslında, sabahtan bu yana hiçbir şey yemediği için karnı iyice acıkmıştı. Salman da aynı durumda olmalı ki, misafirinin yer gibi yaptığını dahi fark etmiyor, kaşığını doldurduğu gibi ağzına götürüyordu. Ufuk başını kaldırıp odanın içini incelemeye başladı. Duvardaki resmi görünce Salman'a bakıp süzdükten sonra, "O hangisi?" diye sordu.</p>

  <p class="calibre22">Salman, gazetecinin başıyla gösterdiği resme dönmeden cevap verdi:</p>

  <p class="calibre22">"Nizam Abimdir."</p>

  <p class="calibre22">"Çok mu özlüyorsun?"</p>

  <p class="calibre22">Ufuk'un pat diye soruvermesi... Hele duygusuzca... Belki de Salman'a öyle gelmişti. Ağzındaki lokmayı bir türlü yutamadığmı fark etti. <span class="calibre19">Ne biçim adamsın sen be?</span> Başını kaldırıp baktı. Yüzü ifadesizdi. <span class="calibre19">Ben şimdi sana nasıl diyeyim 'babasızlık çekeydim de, abisizlik çekmeyeydim' diye. Sen anlar mısın ki?</span> Başını önüne eğip soruya soruyla karşılık verdi:</p>

  <p class="calibre22">"Senin ölmüş bir yakınin vardır?"</p>

  <p class="calibre22">Salman, 'Niye ölmüş dedim ki?' diye kendi kendine sorarken, Ufuk duvara çarpmıştı. Salman onun gözbebeklerinin büyüdüğünü fark edemezdi. <span class="calibre19">Ne diyeyim oğlum sana? 'Babamı gözümün önünde vurdular. Hırıltılar içinde can verdiğini izledim. Ben babasız büyüdüm' mü diyeyim?</span> Sininin altındaki sofra bezini dizinin üstüne doğru çekti.</p>

  <p class="calibre22">"Yok, bizim İstanbul'da kimse ölmez."</p>

  <p class="calibre22">Nizam'ı düşünen Salman, misafirinin dediğini duymamıştı.</p>

  <p class="calibre22">"Nizam Abim, babam gibiydi abi. Her şeyi ondan öğrenmişim. Beni o büyütmüştür... Davar gütmeyi, bakkalda kazık yememeyi hep o anlatmıştır. Beni o okutmiştir. Okulda da hep korimiştir... Bana hikâyeler anlatiydi Nizam abim... Ama ben biliyem, hayattadir ve dönecaktir."</p>

  <p class="calibre22">Salman, içeri Meryem'in girmesiyle sözünü bıçak gibi kesti. Ufuk, Salman'ın abisine olan hayranlığını izliyordu... Meryem başörtüsünün ucuyla ağzını örtmüş, sadece gözlerini açıkta bırakmıştı. Gazeteci, her ikisini de süzdü. Uzun kirpiklerinin arasından zeytin karası gözlerini bir an için gördü.</p>

  <p class="calibre22">Duru beyaz yüzü, düzgün bir burnu ve al yanakları vardı Meryem'in. Salman arkasını dönmeden sordu:</p>

  <p class="calibre22">"Babam gaveye ne zaman gitmiştir?"</p>

  <p class="calibre22">"Bir saat olmiştir."</p>

  <p class="calibre22">İkisi de birbirlerine bakmadan konuşmuşlardı. Meryem, başı önünde küçük saç sobanın yanına bir tencere bırakıp yine aynı hızla dışarı çıkarken, Ufuk odadaki elektriği hissetmişti.</p>

  <p class="calibre22">"Aradın mı abini?"</p>

  <p class="calibre22">Cevap alamamıştı. Salman başka bir yerdeydi. Elindeki kaşığı ile ortadaki yemek kâsesinin içindeki et parçalarıyla oynuyordu.</p>

  <p class="calibre22">"Aloo? Hemşerim burda mısın?"</p>

  <p class="calibre22">Salman başını kaldırıp baktığında, gözlerinin çakmak çakmak olduğunu fark etmişti. "Nizam abini diyorum. Hiç aradın mı?"</p>

  <p class="calibre22">"Çok denemişem abi. Ama haber alamamışam. Pekeke çok sıkıdır."</p>

  <p class="calibre22">Sorduğu sorudan ve Salman'ın verdiği sessiz cevaptan çok Meryem'in odaya girip çıkmasıyla Salman'ın yüzünde oluşan değişikliği düşünüyordu. Yerdeki su dolu plastik sürahiye uzanıp bardağını doldurdu. Yarısını içtikten sonra bu kez küçük bir ekmek parçasını parmakları arasında ufalayan Salman'a baktı.</p>

  <p class="calibre22">"Yengen miydi?"</p>

  <p class="calibre22">"He abi."</p>

  <p class="calibre22">"O da bekliyor ha? Kolay değil tabii. Dört yıl olmuş."</p>

  <p class="calibre22">"Herkes beklemekten vazgeçmiştir abi. Bir ben..."</p>

  <p class="calibre22">Kapı kolunun oynamasıyla Salman yine susmuştu. Meryem doğruca sobanın yanına gidip önünde çömeldi. Eline aldığı maşayla, külleri alttaki tablaya döküp içine küçük odun parçalan atmaya başladı. Sırtları birbirine dönük şekilde yan yana duruyorlardı. Ufuk, çatalının ucuna bir ekmek saplayıp yemeğin suyuna bandırdı. Ağzına götürmeden önce sordu:</p>

  <p class="calibre22">"Niye sen de gitmedin?"</p>

  <p class="calibre22">Salman konuşmak istemiyordu. Sessizlik uzayınca başını kaldırıp misafirine baktı. "Abim iki bebesi ile bu kadını bana bırakmıştır. Ben de gitmemişem."</p>

  <p class="calibre22">Sonra başını sol tarafına doğru çevirip omzunun üstünden Meryem'e baktı ve önüne eğdi.</p>

  <p class="calibre22">"Gidememişem... "</p>

  <p class="calibre22">Ufuk Salman'ın yüzünün kızarmasından zor durumda kaldığını anlamıştı. Ama onu en çok cezbeden de böyle anlar değil miydi. <span class="calibre19">İşte şimdi yakaladım oğlum.</span></p>

  <p class="calibre22">"Gitmedin mi, gidemedin mi?"</p>

  <p class="calibre22">"Ne farkı var ki abi?"</p>

  <p class="calibre22">Salman, içinde bulunduğu şartları mı, yoksa bir tutkusunu mu açığa vurmuştu? Ya da gidilecek yere inanmadığını mı kastetmişti? Anlayamamıştı. <span class="calibre19">Neler oluyor oğlum bu evde? Abisinden umudunu kesmemiş bir oğlana emanet, kocasından umudunu kesmiş bir kız. Yok öyle... Kaçmak yok. Konuş bakayım sen daha...</span></p>

  <p class="calibre22">"E böyle nereye kadar? Senin kendine de bakman lazım yani. Bak yaşın gelmiş. Buralarda geç bile kalmışsın. Yakında evlenip yani... "</p>

  <p class="calibre22">Salman da, Meryem de dönüvermişti. Öylece duruyorlardı. Ufuk ise göz ucuyla her ikisinin de tepkilerini yokluyordu. Salman, kaşığını tepsinin üzerine bırakıp sofra bezini sıyırdı, dizlerini yavaşça geri çekti.</p>

  <p class="calibre22">"Abi, çay içiysen?"</p>

  <p class="calibre22">Bu soruya ilk tepki veren, Meryem oldu. Hızla odadan çıkıp kapıyı yavaşça kapadı. Gazeteci ise fıldır fıldır dönen gözleri ile Salman ve Meryem'in beden dillerini okumaya çalışıyordu. Salman, geriye doğru uzanıp sedirin üzerindeki ceketinin cebinden sigarasını çıkarttı. Bir tane de Ufuk'a uzattı. Eliyle 'hayır' yanıtını alınca, kendisi bir tane yaktı. İlk nefesinden sonra yine başını önüne eğdi.</p>

  <p class="calibre22">"Abi, bazen yaşamak ölmekten daha beterdir diye düşüniydim. Eskiden yani... Fekat şimdi hep öyle düşüniyim... "</p>

  <h1 class="calibre21" id="sigil_toc_id_23">Avcunun içi gibi biliyordu'</h1>

  <p class="calibre22">7 Mayıs 1993 - 17:05</p>

  <p class="calibre22">Suyu geçiyorlardı. Yaz aylarının kuru dere yatağı, şimdi bu daracık vadi tabanında büyük bir uğultu yaratıyordu. Yüz metre kadar ilerde tahta köprü olmasına rağmen, dizlerine kadar ıslanmak pahasına yavaş yavaş suyun içinde yürüyorlardı. Çünkü kavak ağaçlarının birbiriyle bağlanmasıyla yapılmış derme çatma köprü, karakolun üstündeki asker mevzisinden rahatlıkla görülebiliyordu. Hiçbiri konuşmuyordu. Sadece çok derinden telsiz sesleri geliyordu. Sudan çıkıp toprağa ayak basan, önündekini takip edip bodur meşeliğin içine dalıyordu.</p>

  <p class="calibre22">Çoğu kaleşnikof taşıyordu. Bazıları da kanas. Sadece birinde Amerikan yapımı M-16 vardı. Meraklı gözlerle etrafını seyreden M-16'lı suyun başına geldiğinde durdu, kenara çekilip peşinden gelenlere yol açtı. Başını kaldırıp kararmak üzere olan gökyüzüne baktı. Sonra dönüp vadinin ucundaki bir noktayı uzun uzun inceledi. Buraları avcunun içi gibi biliyordu. Son bir ayını da sürekli bu tepelerde geçirmişti. Sonra suyun aktığı yöne döndü. Karanlık çökmüş dere yatağının bir başka köşesine baktı. Köprüyü görmeye çalıştı ama başaramayınca derince bir nefes aldı. Sırt çantasını yere koyup içini karıştırmaya başladı. Sıradan ayrılan birkaç kişi daha yanında durmuş, onlar da sırt çantalarını açmışlardı. Çantalardan kalın naylonları çekerek çıkardılar. Açarak derenin suyuna yaydılar. Bir yüzünü iyice ıslatıp gelişigüzel topladılar. Bir elleriyle sırt çantalarını omuzlarına asıp diğer ellerine de naylonları aldılar. M-16'lı kendi grubunun son adamının ardından suya ilk adımını attı. Hemen arkasından yürüyen kadın, onunla göz göze gelince, sıraya girmesini beklemişti. Elindeki telsizden gelen askerlerin konuşmalarına kulak kabarttı.</p>

  <p class="calibre22">"Kaya 25, Kaya 33." "Devam et Kaya 33."</p>

  <p class="calibre22">"Kaya 3 soruyor. Telefon hatları faal mi?"</p>

  <p class="calibre22">"Hayır, gayri faal Kaya 33."</p>

  <p class="calibre22">"Düzelince haber verecekmişsin."</p>

  <p class="calibre22">"Anlaşıldı."</p>

  <p class="calibre22">Dereyi geçince tekrar durdu. Ayağındaki mekap ayakkabıların içi suyla dolmuştu. Öndekiler durunca, yine sıranın yanına çıktı. Ayakkabılarını hızla çıkardı. İçindeki suyu boşaltıp tekrar ayağına geçirdi. Yürümeye başladığında yine telsizden askerlerin sesleri duyuldu.</p>

  <p class="calibre22">"Zirve 14, Kaya 1."</p>

  <p class="calibre22">"Kaya 1, Zirve 14. Dinliyorum komutanım."</p>

  <p class="calibre22">"Ne durumda?"</p>

  <p class="calibre22">"Aynı komutanım. Dünkü gibi."</p>

  <p class="calibre22">"O zaman sen de dünkü gibi yapacaksın. Anladın mı ne demek istediğimi?" "Anladım komutanım."</p>

  <p class="calibre22">"Sana gönderdiğimi idareli kullanacaksın."</p>

  <p class="calibre22">"Doğrudur komutanım."</p>

  <p class="calibre22">"İzlileri de tek tek kontrol edin. Bazılarında eksik olabilir."</p>

  <p class="calibre22">"Anlaşıldı komutanım."</p>

  <p class="calibre22">"Bana bak, gözünüzü dört açın."</p>

  <p class="calibre22">"Merak etmeyin komutanım."</p>

  <p class="calibre22">Meşe yaprakları yüzüne çarpıyordu. Telsizin sesini biraz daha kısıp dallara çarpmamak için eğilerek yürümeye devam etti. Grup yavaşlamıştı. Bir süre sonra tamamen durdular. Önden gelen haberle, hepsi çöktüler. O ayakta kaldı, bir-iki adım öne gidip sıranın baş tarafını görmeye çalıştı. Sırt çantalarını indirip önlerine koydular. Naylonları da yanlarına... İçlerinden ikisi sırt çantalarındaki el bombalarını diğerlerine dağıtmaya başlamıştı.</p>

  <h1 class="calibre21" id="sigil_toc_id_24">"Çaresizliğin resmi bu mu?"</h1>

  <p class="calibre22">7 Mayıs 1993 - 17:10</p>

  <p class="calibre22">"Kaymakama gitsene. Bak herkes çalışkan falan diyor."</p>

  <p class="calibre22">"İyidir hoştur lakin gençtir. Anlamiy buraları Ufuk abi."</p>

  <p class="calibre22">Salman, onun için ayaküstü çözüm yolu önermesine gülümsedi.</p>

  <p class="calibre22">"Boş ver abi sen. Alışmışık böyle biz ne zamandır."</p>

  <p class="calibre22">Evin tahta kapısının önündeki basamaklarda duruyorlardı. Ufuk, çantasını omzuna asmıştı. Başını kaldırıp toprak damların üzerinden gökyüzünün kızıllığına baktı. "Abi, emin misan, seninle geliyim mi tugaya kadar?"</p>

  <p class="calibre22">Bu soruya hiç cevap vermedi.</p>

  <p class="calibre22">"Bak ev numaramı da yazdım. Arada sırada laflarız tamam mı?"</p>

  <p class="calibre22">Salman, az önce aldığı kartvizite baktı.</p>

  <p class="calibre22">"Abi sağ olasan. Ararım."</p>

  <p class="calibre22">Gazeteci çantasını düzeltip Salman'a elini uzattı. Bir süre öylece kaldılar. Salman, Ufuk'un bakışlarını gözlerine dikmesinden utanmıştı. Gülümseyip gözlerini kaçırdı. Sonra da elini. Sağ eliyle Salman'ın sol omzunu sıvazladıktan sonra vedalaştılar. "Hadi bakalım, kendine dikkat et."</p>

  <p class="calibre22">Basamaklardan aşağıya indi. Salman'ın evinin duvarına iyice yanaşmış kamyonete baktı. Sonra birkaç metre yürüyüp birden geri döndü.</p>

  <p class="calibre22">"Salman!"</p>

  <p class="calibre22">"Buyir abi?"</p>

  <p class="calibre22">"Bir fotoğrafını çekeyim mi?"</p>

  <p class="calibre22">Salman gülümseyince beyaz yüzündeki gamzeleri ortaya çıkıvermişti. Omzunu silkerek 'sen bilirsin' der gibi yaptı. Ufuk çantasını alelacele açıp fotoğraf makinesini çıkarttı. Salman da bu sırada merdivenden iki basamak inmişti. Objektiften bakarken bir anda Meryem'in kapıda, Salman'ın arkasında belirdiğini gördü. Salman önde, Meryem hemen onun arkasında bir kare fotoğraf çekti. Uzun süredir çektiği ilk fotoğraftı bu. Makineyi çantasına koymadan geriye dönüp yürümeye başladı. <span class="calibre19">Çaresizliğin resmi bu mu oğlum?</span> Kendi sorusuna cevap veremedi. Ahırın önüne geldiğinde, ciğerleri sökülecekmiş gibi öksüren yaşlı bir adam dik dik bakarak yanından geçti. Adımlarını yavaşlattı. Sonra durup yavaş yavaş fotoğraf makinesini çantasına yerleştirdi. Yaşlı adamın öksürükleri Salman'ın kapısının önünde devam ediyordu. Geri döndüğünde, Salman'ın evin önündeki kırmızı kamyonetin yanına kadar geldiğini, yaşlı adamın ise basamakları çıktığını gördü. Adam eve girmek üzereyken durup öksürüklerinin arasında Salman'a seslendi.</p>

  <p class="calibre22">"Kimdir ulan o?"</p>

  <h1 class="calibre21" id="sigil_toc_id_25">"Aynı ilkokul çocukları gibi"</h1>

  <p class="calibre22">7 Mayıs 1993 - 17:20</p>

  <p class="calibre22">Hava yeni kararmasına rağmen gece sessizliği tüm vadiyi kaplamıştı. Timden, hatta tüm karakoldan çıt çıkmıyordu. Erdal askerlerini yan yana sıraya dizmiş, tim çavuşuyla birlikte sırayla teçhizatlarını kontrol ediyordu. Önce askerinin önünde duruyor, tüfeğini, palaskasını, cebindeki el bombalarını veya telsizini yokluyordu. Sonra arkasına geçip iki eliyle hızlı hızlı sırt çantasını, matarasını çekiştiriyordu. Tüm malzemenin sallanıp sallanmadığına bakıyordu. Sağ eliyle de sırtına vurunca asker bir adım öne geçiyor, o da hemen yanındakini kontrol etmeye başlıyordu. Son adamını bitirdikten sonra timinin tam ortasına, birkaç metre önüne çıktı. Tek tek yüzlerini incelemeye başladı. Kimi ürkekti. Kimindeki heyecan her halinden belli oluyordu. Erdal ise tedirgindi ama belli etmemeye çalışıyordu. Kısa bir öksürükle boğazını temizledi:</p>

  <p class="calibre22">"Kaldır!.. Kurma kolu çek!.. Bırak!.. Silahlar emniyette mi, bakın bakayım... Evet, hazırız herhalde. Beyler. Şimdi beni iyi dinleyin. Bu gece fazla uzağa çıkmayacağız. Sabaha kadar karakolun civarında dolaşacağız. Kimse ben emir vermeden ateşe başlamayacak. Unutmayın karakoldakilerin hayatı bizim elimizde, biz onlardan daha avantajlı durumda sayılırız. Ona göre davranın. Gece yarısı ay çıkacak... Herhalde bu gece gelecekler... Gazanız mübarek olsun!"</p>

  <p class="calibre22">Son sözünü söylerken sesi kısılmıştı. Sustu. Sonra soldan sağa doğru hepsinin yüzüne bakıp yüksek sesle bağırarak sordu:</p>

  <p class="calibre22">"Gelecekleri varsa?"</p>

  <p class="calibre22">Adamları hep bir ağızdan cevapladılar bu soruyu:</p>

  <p class="calibre22">"Görecekleri de var komutanım!"</p>

  <p class="calibre22">'Komutanım'ı uzatarak söylemişlerdi. Aynı ilkokul çocukları gibi. Erdal da heyecanlanmıştı. Bir şey daha söyleyecekti ama tereddüt ediyordu. Kararsızdı. Dili ağzının içinde dönüp duruyordu. Sonra cesaretini topladı, göğsünü yukarı doğru çekip derince bir nefes aldıktan sonra haykırdı:</p>

  <p class="calibre22">"Hakkınızı helal edin!"</p>

  <p class="calibre22">Hepsi, bu kez daha yüksek bir sesle cevap vermişti. Bazıları gırtlağı sökülme pahasına bağırmıştı:</p>

  <p class="calibre22">"Helal olsun!"</p>

  <p class="calibre22">Bu cevap az öncekilerden daha tok, daha askerce ve daha erkekçeydi. Kiminin başı önüne eğildi. Kimi hâlâ Erdal'ın gözlerinin içine bakıyordu. Timin içinden bir askerin cılız sesi duyuldu:</p>

  <p class="calibre22">"Komutanım siz de helal edin."</p>

  <p class="calibre22">Erdal, bir süre bekledi. Gözünü helallik isteyen askerine dikip baktı. Sonra dudaklarının arasından kelimeler dökülüverdi:</p>

  <p class="calibre22">"Helal olsun... Hepinize helal olsun."</p>

  <p class="calibre22">Ortam gergindi. Erdal hemen dağıtmaya karar verdi bu havayı.</p>

  <p class="calibre22">"Hadi bakalım çözülün... Yavaş yavaş... Beni çıldırtmayın bu gece olur mu?"</p>

  <h1 class="calibre21" id="sigil_toc_id_26">"Gerçekten adam kalmayacak"</h1>

  <p class="calibre22">7 Mayıs 1993 - 18:00</p>

  <p class="calibre22">Karakoldan görünmemek için sırt hattının hemen birkaç metre altından yürüyorlardı. Karanlık olmasına rağmen sağ tarafta, aşağıda kalan düzlükte birkaç kişinin bir katırdan havan namlusunu indirmeye çalıştıkları zor da olsa seçilebiliyordu. Birkaç dakika kadar daha yürüdüler. Patika büyük kayaların arasında kıvrılıp tepenin üstüne doğru devam edince en öndeki M-16'lı, aşağıya doğru, bodur çalıların arasına daldı. Biraz daha ilerleyip sırt hattının zirvesine doğru yaklaştı. Omzundaki sırt çantasını düzeltip eğildi. Sağ elinde M-16'sı, sol elinde ise ıslak naylonu duruyordu. Biraz da böyle yürüdükten sonra, dizlerinin üstüne çöktü. Birkaç metre de böyle ilerledi. Arkasındakiler de aynısını yapıyordu. Karakolun çevre aydınlatmasında kullanılan projektörlerin huzmelerinin sınırı hemen üstlerinden geçiyordu. Sırt üstü uzandı. El kol işaretleri ile peşinden gelenleri çevresine yerleştirdi. Önce sağ göğüs cebindeki el bombasını yokladı, sonra telsizi eline aldı. Saatine bakıp telsizin sesini biraz daha açtı. Hışırtılar arasında karakoldaki askerlerin konuşmalarını dinlemeye başladı.</p>
</body>
</html>
