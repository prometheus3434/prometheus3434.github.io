<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
  <p class="calibre22">"Birinci tim, işi bırakın. Sırt çantalarınızı alın, gidiyoruz."</p>

  <p class="calibre22">Tayfun büyük kayanın arkasına geçip mezarlığın sınır taşlarının hemen gerisinde çömelen üç çocuğa baktı bir süre. Güç almak için birbirlerine yaslanarak duran çocuklardan biriyle göz göze geldi. Dağınık uzun saçlarının arasından zorlukla seçilen çapaklı gözleri tedirginlik ve endişe doluydu. <span class="calibre19">Bu zavallı bunları nasıl unutacak?</span> Çocuk tekrar başını eğip önündeki taşlara bakmaya başlayınca, Tayfun yürümeye devam etti. Birkaç adım attıktan sonra durup geri döndü. Ali ağır hareketlerle üniformasını giyiyordu. Güneş mezarlığın arkasındaki tepelerin üstünden son ışıklarını gönderiyordu. Gözlerini kapatıp yüzünü güneşe çevirdi. Göz kapaklarını bir süre öylece tuttu. Sabahtan beri devam eden çığlıklar ve ağıtlar artık yerlerini inlemelere, sessiz hıçkırıklara bırakmıştı. Kadınların büyük çoğunluğu cenazeleri getiren traktörlerin ve diğer arabaların hemen önündeki düzlükte toplanmıştı. Kimi yaşlı gözlerle olan biteni seyrediyor, kimi başını yanındakine yaslamış öylece duruyordu. İçlerindeki en yaşlısı ise manzarayı, saçlarından aşağıya doğru sıyrılan başörtüsünün iki ucunu elleriyle sıkıca tutmuş halde izliyordu. Kızıl saçları zaman zaman esen rüzgârla uçuşuyordu.</p>

  <p class="calibre22">Aynı anda on altı mezar birden kazılıyordu. Üçünde, ikişer askerin küreklerinin mezardan dışarı fırlattıkları topraklar görülebiliyordu. Bazılarının kazma işi yeni başlamış gibiydi. Beş mezar ise artık kapatılmaya hazırdı. Bir çukurun başında, üzerindeki siyah rengi solmuş eski cübbesiyle, yirmi kilometre uzaktaki komşu köyün imamı, muhtarın damadı Zübeyir'le birlikte çalışan askerlere el kol işaretleriyle talimat veriyordu. Şenol Teğmen ise bir grup askerin başında durmuş, toprağa vurulan kazma kürek darbelerini, batmakta olan ilkbahar güneşinin önünde uçuşan toz toprağı seyrediyordu. Arkasındaki traktörlerin römorklarında, beyaz kefenlere sarılı cenazeler yan yana yatıyordu. Köyde sadece bir tane tabut bulabilmişlerdi. Çevredeki en belirgin, en göz alıcı rengin beyaz olduğunu fark etti Tayfun.</p>

  <p class="calibre22">Şenol'a doğru yürüdü. <span class="calibre19">Bunu atlatırsa asker olur!</span> Mezarın başına kadar gelip durdu. Ellerini karnının hizasında palaskasına geçirdi. Şenol, komutanının geldiğini anlamış ama hiç tepki vermemişti. Bir süre ikisi yan yana askerlerin çukuru derinleştirmelerini seyrettiler. İçlerinden biri her kazma darbesinde, "Cehennem zebanileri, o... çocukları, şerefsizler..." diye mırıldanıyordu. Öfkesi, boncuk boncuk terlemiş yüzünden okunuyordu. Sessizliği Şenol bozdu:</p>

  <p class="calibre22">"Komutanım siz nerelisiniz?"</p>

  <p class="calibre22">Gözleri çukurun zeminindeki toprağa giren kazma küreklerde kilitlenmiş Tayfun, cevap vermedi. Şenol, yere doğru eğilip eline bir avuç toprak aldı. Doğrulduktan sonra devam etti:</p>

  <p class="calibre22">"Büyük dedem... Dedemin babası geçen sene öldü. Yüz iki yaşındaydı komutanım. Ayakta, dimdik gitti. Mezarına toprak atarken, bağdaki büyük zeytin ağacının kovuğunda anlattıklarını hatırladım az önce."</p>

  <p class="calibre22">Tayfun, başını kaldırmadan sordu:</p>

  <p class="calibre22">"Ne anlattı deden sana?"</p>

  <p class="calibre22">Şenol, başını çevirip Tayfun'a baktı. Sonra o da önüne dönüp kaldığı yerden sürdürdü:</p>

  <p class="calibre22">"Yunanlılar bir gün eve gelmişler. Evde silah aramışlar. Herkesi dövmüşler. Sonra büyük dedemin kardeşiyle karısını almışlar. O zeytin ağacının dibinde, kocasının gözleri önünde dedemin yengesine tecavüz etmişler, ikisini de öldürüp gitmişler." Tayfun, başını çevirip Şenol'a baktı. Göz göze geldiler. Teğmen, başını gökyüzüne doğru kaldırdı.</p>

  <p class="calibre22">"Dedem her anlattığında, atıyor derdim. Demek böyle oluyormuş."</p>

  <p class="calibre22">Tayfun, sadece teğmenin duyabileceği şekilde mırıldanarak sordu:</p>

  <p class="calibre22">"Teğmen, sen neden burdasın?"</p>

  <p class="calibre22">Bir süre düşünen Şenol önce gülümsedi, sonra cevap verdi:</p>

  <p class="calibre22">"Dedem Kurtuluş Savaşı'nda, onun oğlu Kore'de, babam Kıbrıs'ta, ben de burdayım işte komutanım... "</p>

  <p class="calibre22">"Dedenin anlattıkları sadece hatıra. Onların savaşı bitti. Bu da seninki. Senin torunun da bir başka yerde savaşacak. Biraz huzur içinde uyumayı hak edebilmek için, mutlaka bir bedel ödemek zorundasın. Şimdi bunun zamanı."</p>

  <p class="calibre22">Sol eliyle Şenol'un sağ omzunu geriye doğru çekmeye başladı. Teğmenin duruşu yavaş yavaş değişiyor, vücudu dikleşiyordu.</p>

  <p class="calibre22">"İnsan su gibi. Bulunduğu kabın şeklini alır... Etrafına bak. Ben burda zeytin ağacı falan görmüyorum. İşte kap burası, acele et, bu kabın şeklini al."</p>

  <p class="calibre22">Konuşurken gülümsüyor gibiydi. Şenol bir şey söyleyecek oldu ama vazgeçti. Zaten Tayfun da elini indirmiş ve arkasını dönüp yürümeye başlamıştı bile. Ardından seslendi:</p>

  <p class="calibre22">"Böyle bedel olmaz olsun komutanım. Bunun vereceği huzura da lanet olsun." Tayfun, birden geri döndü.</p>

  <p class="calibre22">"Teğmen, sen nerelisin?"</p>

  <p class="calibre22">"İzmir komutanım."</p>

  <p class="calibre22">Tayfun'un yüzü gerilmiş, Şenol da ürkmüştü. Gözleri, komutanının omuzlarındaki üç yıldıza takıldı. Tayfun sesini yükselterek konuştu:</p>

  <p class="calibre22">"Bana bak çocuk. Savaşı sorgulama. Onu bolca yapan var zaten... Askerler tartışmazlar. Sadece savaşırlar. Sen de sadece savaşacaksın. Anladın mı?"</p>

  <p class="calibre22">Şenol, hiç beklemeden cevap verdi. Sesinin tonu ve kullandığı üslubu ile meydan okur gibiydi:</p>

  <p class="calibre22">"Hayır komutanım, anlamadım."</p>

  <p class="calibre22">Tayfun, Şenol'a doğru bir adım daha attı. Kaşları çatılmıştı</p>

  <p class="calibre22">"Aslında bugün anladın ama daha farkında değilsin. Merak etme fark edeceksin de. Savaşını sorgulayanlarla karşılaştığın gün... Ayrıca, sana bir kez daha söylüyorum, dik dur, dik yürü. Kendine güven duymaya başlarsın."</p>

  <p class="calibre22">Tayfun tekrar geri döndüğünde imamla yüz yüze geldi.</p>

  <p class="calibre22">"Komitanim, ikisi daha tamamdir. Bitenleri defnedek, emrinizle."</p>

  <p class="calibre22">"Hocam sen bilirsin. Nasıl yapalım?"</p>

  <p class="calibre22">"Valla komitanim, ceneze çoktur. Bir yandan başlasak, aydınlıkta toprağa versek eyi olur."</p>

  <p class="calibre22">İkisi birlikte traktöre doğru yürümeye başladılar. Kırk yaşlarındaki imam üzgün fakat şikayet eder bir tonda konuşuyordu:</p>

  <p class="calibre22">"Komitanim, buralarda fazla tutmiyler cenezeyi. Köylü acele ediy. Ama böyle tabutsuz da olmiy. Aceleye gelmiştir biraz."</p>

  <p class="calibre22">"Haklısın hocam, ama hepsi bütün gün güneşin altındaydı."</p>

  <p class="calibre22">"Biliyim komitanim." Tayfun, imamın sözünü kesti:</p>

  <p class="calibre22">"Hocam sen de çok yoruldun bugün. Biraz otur, bizim diğer askerler gelsin, başlarız."</p>

  <p class="calibre22">İmam, Tayfun'un ardından traktörlerden birinin büyük arka tekerleğinin hemen önünde yere çöktü. İkisi de konuşmuyordu. İmam cübbesinin toz toprak içinde kalmasına aldırmamış, gözlerini yere dikmişti, Tayfun ise Köseçınar'dan geride kalan birkaç erkekle, civar köylerden gelenler ve askerlerinin çalışmasını izliyordu. Sadece kazma kürek sesleri, baharı karşılayan kuş cıvıltıları ve arada sırada öten ağustos böceklerinin sesleri duyuluyordu. Dizlerini kendine doğru çekip bağdaş kuran Tayfun mırıldanmaya başladı:</p>

  <p class="calibre22">"Dünyada ne var, kendine dert eyleyecek,</p>

  <p class="calibre22">Bir gün gelecek ki can bedenden gidecek Zümrüt çayır üstünde, sefa sür iki gün Zira senin üstünde de otlar bitecek!"</p>

  <p class="calibre22">İmam, başını kaldırıp Tayfun'a baktı. İmalı bir ses tonuyla, "Komitanim, Hayyam şarapçidir," dedi.</p>

  <p class="calibre22">"Şarapçı, marapçı. İyi demiş, doğru demiş. Şuraya baksana hocam."</p>

  <p class="calibre22">İmam, Tayfun'un gösterdiği mezarlara bakmak yerine tekrar başını önüne eğip sessizliğe gömüldü. Tayfun ise uzaklara gitti. Çok uzaklara. <span class="calibre19">Kendine hakim ol oğlum. Sorunlar tek tek gelince, zaten sorun olmazlar ki. Günlük işler onlar. Farkına bile varmazsın. Öyle çaresiz hissetmez, hepsinin teker teker üstünden gelirsin. İşte hepsinin bir araya geldiği an bu an...</span> Bir yandan içinden konuşuyor, bir yandan da mimikleriyle sözcüklerine eşlik ediyordu. İmamın arada sırada göz ucuyla kendisini izlediğini fark etmiyordu. <span class="calibre19">Bir doktor gibi olmalısın Tayfun. Bir doktor gibi. Kendini hastanın yerine koyarsan ameliyatı yapamazsın. Dağılır, tepetaklak olursun. Yukarıdan bak buraya. Senin görevin bu insanlara yardım etmek. Ve ediyorsun da. Bundan fazla bir şey yapamazsın. Sen karını düşün. Birkaç gün içinde doğacak oğlunu düşün. Kucağına ilk aldığında neler hissedeceğini düşün. Bu ölümler gibi, o da gerçek olacak Tayfun. Etiyle, kemiğiyle gerçek bir evlat. Minik burnu, küçük küçük parmakları... Sonra sana baba diyecek. Evet ya! Bana baba diyecek. Ne zaman </span><span class="calibre12">konuşur acaba? Bu kadar yıl beklemenin sonu geliyor işte. Mutlu olacaksın. Şebnem sevinçten uçacak. Allahım ne olur şu doğumu atlatalım!</span></p>

  <p class="calibre22">Bu düşünceyle tüm vücudunun sarsıldığını hissetti. Başını yavaşça yukarı doğru çevirip traktörün römorkunda görünen beyaz kumaşlara baktı. Biri küçücüktü. Çok küçük. Başının ve ayaklarının hemen üstünden düğüm atılmıştı. 'Başı hangi tarafta?' diye sordu kendi kendine. Daha fazla bakmak istemedi ama gözlerini bir türlü ayıramıyordu. Yavaş yavaş gözlerini aşağıya, soğuk metal römorkun altına doğru kaydırdı. Bir şey gördü içini huzursuz eden. Ruhunu kavrayıp sıkan. Ama ne olduğunu algılayamıyordu. Gözlerini kısıp daha dikkatlice baktı. Hatta ayağa kalkıp bebeğin yanına gitmek istedi ama o gücü kendinde bulamadı. Kefenin ucu kıpkırmızıydı. Birden bire sağ kaşının çekmeye başladığını hissetti. Eğilip toprağa baktığında römorkun hemen altında küçük bir gölcük oluştuğunu fark etti. Güneşin ışıklarının vurmasıyla parıldayan kırmızı kan gölüne düşen her damla dalgalar oluşturuyordu. Ve her bir dalga, küçük kan birikintisinde dalga dalga yayılıyor, Tayfun'u da içine alıp boğuyordu. Sağ eliyle, kaşını acıtana dek ezdi. Tırnaklarını alnına geçiriyordu. <span class="calibre19">Her şey böyle değil. Bu bitecek. İyi şeyler de var oğlum. Az kaldı. Birkaç gün içinde her şey düzelecek. Bunları unutacaksın.</span></p>

  <p class="calibre22">"Kaya, Kaya 1!"</p>

  <p class="calibre22">Telsizin sesini duymuyordu. İmamın uyarısı ile kendine geldi. Telsizle konuşurken gözleri hâlâ yerdeki gölcükteydi.</p>

  <p class="calibre22">"Dinliyorum."</p>

  <p class="calibre22">"Komutanım, traktörlerin orda mısınız?"</p>

  <p class="calibre22">"Evet."</p>

  <p class="calibre22">Sesi boğuk çıkmıştı.</p>

  <p class="calibre22">"Tamam komutanım, beş dakika sonra yanınızdayız."</p>

  <p class="calibre22">Erdal Üsteğmen ve adamlarının koşar adım köye girdikleri, nefes nefese konuşmasından anlaşılıyordu. Tayfun, birden başını çevirip gözlerini kurtardı. Yavaşça ayağa kalktı. Uyuşan dizlerini esnetti.</p>

  <p class="calibre22">"Hocam, geldi bizimkiler."</p>

  <p class="calibre22">İmam, hiç sesini çıkarmadan ağır ağır ayağa kalktı. Ellerindeki tozu cübbesine silip ağır adımlarla en yakındaki mezarın başına doğru yürümeye başladı. Bir yandan da iç cebinden çıkarttığı Kur'an'ın sayfalarını karıştırıyordu. Tayfun, önce imamın arkasından yürümek istedi ama telsizden kendi kod adını duyunca durdu.</p>

  <p class="calibre22">"Kaya, Tuna!"</p>

  <p class="calibre22">Arayanın tugay komutanı olduğunu anladı. Telsizi eline alıp geriye döndü. Bebeğin bulunduğu traktörün römorku karşısında belirince, bu defa da yana dönüp yürümeye başladı. O tarafta da Şenol Teğmen'in, büyük bir hırsla, çılgınlar gibi toprağı kazdığını gördü. Yeni bir mezara başlamışlardı.</p>

  <p class="calibre22">"Kaya dinlemede."</p>

  <p class="calibre22">"Ne durumdasınız?"</p>

  <p class="calibre22">"Komutanım, savcıyla doktor on dakika kadar önce ayrıldı."</p>

  <p class="calibre22">"Anlaşıldı. Kaya, burası da karışıktı biliyorsun. Bugün gelmek istedim ama olmadı." Şenol, üniformasının üstünü çıkarmış, haki atletiyle çalışıyordu. Elindeki kazmayı hızla yere geçiriyor, ardından kazmanın boşta kalan ucunu tekmeliyordu. Sonra dizlerinin üstüne çöküp toprağı eşeliyor, avuç avuç alıp başının üstünden fırlatıp atıyordu.</p>

  <p class="calibre22">"Komutanım, burayı görmediğiniz iyi oldu." "Kaya, bana kısa bir rapor verebilir misin?"</p>

  <p class="calibre22">"Yazılı raporumu pilotlarla gönderdim. Bu kanal emniyetli olmayabilir komutanım." "Sorun değil. Bu insan olmayan yaratıklar da ne yaptıklarını öğrensinler."</p>

  <p class="calibre22">Şenol'un çevresindeki üç asker, tim komutanlarının toprakla mücadelesini seyrediyor ama kazmanın sağa sola savrulmasından, bir türlü yanaşıp kendileri devam etmek için ona yanaşamıyorlardı.</p>

  <p class="calibre22">"Anlaşıldı komutanım, bir saniye beklerseniz." Sol üst cebinden bir kâğıt çıkartıp okumaya başladı: "Komutanım, toplam on altı şehidimiz var. Biri altı aylık, biri iki yaşında, biri beş yaşında üç çocuk. Altı kadın. Kadınlardan biri, altı aylık bebeğin annesi. Kadınlardan ikisinin yaşı altmışın üstünde."</p>

  <p class="calibre22">Tayfun, telsizle konuşurken yürüyordu. Bir yandan da Şenol'u izliyordu. Teğmen, kolunda güç kalmayınca bir köşeye yığıldı. Askerlerinden biri hemen atlayıp kazmayı elinden aldı.</p>

  <p class="calibre22">"Yedi erkek. Üçünün yaşı altmıştan fazla. Biri seksenin üstünde. Büyük çoğunluğu caminin içinde kurşuna dizilmiş, Bazıları boğazı kesilerek şehit edilmiş. Kayıplarımız arasında köyün imamı da var komutanım. Ayrıca toplam beş ev ateşe verilmiş. Onlarca hayvan telef edilmiş. Okul binası da tahrip edilmiş..."</p>

  <p class="calibre22">Telsizin mandalını bırakıp kulağına götürdü. Gözü yine traktörün römorkuna takılmıştı. Köylülerden biri beyazlar içindeki bebeği itinayla kucağına aldı. Gözlerinden akan yaş damlaları kan lekeleriyle bezenmiş kefene damlıyordu. <span class="calibre19">Kefeni kundağı olmuş...</span> Tayfun yüzünü tekrar yere doğru çevirdi.</p>

  <p class="calibre22">"Anlaşıldı Kaya! Allah hepsinin belasını versin. Bunun hesabını verecekler. Hem de fazlasıyla verecekler."</p>

  <p class="calibre22">Tugay komutanının sesi öfkeden titremeye başlamıştı. Bir süre sessizlikten sonra devam etti:</p>

  <p class="calibre22">"Bana söyle bakayım, daha ne kadar işiniz var orda?"</p>

  <p class="calibre22">"Komutanım, defin işlemlerine yeni başlayabildik."</p>

  <p class="calibre22">Tayfun dayanamayıp imamın başında durduğu mezara doğru döndü. Tiz sesle okuduğu dualar kulağına kadar geliyordu. Kadınlardan birkaçı mezara yanaşmış, bir süredir duyulmayan zılgıtlara tekrar başlamışlardı.</p>

  <p class="calibre22">"Ne kadar sürer?"</p>

  <p class="calibre22">"Komutanım. Bir yandan yeni mezarlar açıyoruz."</p>

  <p class="calibre22">"Kaya, ben sana ne soruyorum evladım? Ne kadar sürer işiniz orda?"</p>

  <p class="calibre22">Komutanın ses tonu daha da sertleşmiş, telaşlı bir hal almıştı. Tayfun, bebeğin köylünün elinden yavaş yavaş mezarın içine doğru inişini izliyordu. Son bir kez daha gördü beyazlığı ve üzerindeki kırmızılığı...</p>

  <p class="calibre22">"En az bir saat daha."</p>

  <p class="calibre22">"İyi. Şimdi haritanı aç, sana koordinat vereceğim."</p>

  <p class="calibre22">Tayfun, bilinçsizce çevresine bakındı. Gözleriyle Ali'yi arıyordu. Arkasından gelen seslerle o yöne döndü. Haberci, telsiz konuşmasını takip etmiş, Tayfun'un sırt çantasının ön gözündeki haritayı çıkarıyordu. Hemen komutanının ayaklarının önünde yere serdi. Tayfun eğildi.</p>

  <p class="calibre22">"Açtım komutanım."</p>

  <p class="calibre22">"HK35S2 bölgesine intikal edeceksin. Orda kırk beş faaliyeti yapacaksın. Anlaşıldı mı?"</p>

  <p class="calibre22">Tayfun, haritanın kaplandığı saydam naylondaki yazılar üzerinde elini gezdirip bir yerde durdu. Telsizi tekrar dudaklarına götürdü.</p>

  <p class="calibre22">"Komutanım. Olumsuz."</p>

  <p class="calibre22">"Anlaşılmadı mı, tekrar edeyim mi?"</p>

  <p class="calibre22">"Hayır komutanım, tekrar etmenize gerek yok. Ancak, verdiğiniz emri yerine getirmemiz mümkün değil."</p>

  <p class="calibre22">"Kaya, sen ne dediğinin farkında mısın?"</p>

  <p class="calibre22">Tayfun, başını haritadan kaldırdı, olduğu yerde doğruldu. İki köylünün kucağında taşıdıkları cesetlerden birinin, bebeğin hemen yanındaki bir mezara yerleştirildiğini gördü.</p>

  <p class="calibre22">"Evet komutanım. Meslek hayatımda ilk kez, birliğime verilen bir emri, içinde bulunduğumuz şartlar gereğince başarıyla yerine getiremeyeceğimi anlatmaya çalışıyorum."</p>

  <p class="calibre22">Karşıdan bir süre ses gelmedi. Başını çevirip konuşmaya tanık olan habercisine döndü. Göz göze geldiler. Ali'nin üniformasının ön tarafında büyük bir yırtık vardı. Postallarının her ikisi de parçalanmıştı. Sağdakinden kirlenmiş çorapları görünüyordu. Çamur içindeki saçlarında kan lekeleri vardı.</p>

  <p class="calibre22">"Sen uza bakim şurdan."</p>

  <p class="calibre22">Ali, geri geri giderken bir an sendeledi ama düşmedi. Tayfun, telsizin sesini biraz kısıp kulağına yasladı.</p>

  <p class="calibre22">"Sana son kez söylüyorum. Oraya gideceksin!"</p>

  <p class="calibre22">Telsizden gelen sesin sahibi gibi Tayfun da sinirlenmişti. Mandala bastı, bir süre bekledi. Sakin bir sesle ve tane tane konuşmaya başladı:</p>

  <p class="calibre22">"Komutanım, bu bölüğün komutanı olarak, bu birliğin bu görevi yerine getiremeyeceğini söylüyorum size. Eğer hâlâ bana inanmıyorsanız, emrinizi yerine getirebilecek bir başka komutan atamanızı veya doğrudan bölüğümün başına geçerek sizin bizzat emir vermenizi arz ediyorum. Ben bu sorumluluğu almayacağım."</p>

  <p class="calibre22">Köylüler ve askerler birlikte iki mezarı kapatmaya başlamıştı. Yeteri kadar kürek olmadığı için bazıları mezarın kenarına yığılı toprağı elleriyle atıyordu. Ağıt yakan kadınlardan biri kendini yarısı kapatılmış mezarın üzerine attı.</p>

  <p class="calibre22">"Kaya, Tuna!"</p>

  <p class="calibre22">Tugay komutanı sakinleşmişti. Ama sesindeki titreme anlaşılabiliyordu.</p>

  <p class="calibre22">"Kaya dinlemede komutanım."</p>

  <p class="calibre22">"Sen kendini Varna'ya gitmeyen Fatih Sultan Mehmet mi sanıyorsun? Bana bak, ne sen Fatih'sin, ne de ben ikinci Murat'ım. Anladın mı? Bunu seninle sonra konuşacağız... Az önceki emrimi iptal ediyorum. Ordaki işin bitince üs bölgene dön. Tamam!.. "</p>

  <p class="calibre22">Tayfun, görüşmenin bittiğini belirten 'tamam' sözcüğünden sonra konuşup konuşmamakta önce tereddüt etti, sonra cevap verdi:</p>

  <p class="calibre22">"Emredersiniz komutanım."</p>

  <p class="calibre22">Telsizi cebine yerleştirirken, ister istemez arkasına döndü ve kan ter içindeki Erdal Üsteğmen'le göz göze geldi. Erdal'a bakıyordu ama tugay komutanı Metin Paşa'nın az önce telsizde ne söylediğini hatırlamaya çalışıyordu. <span class="calibre19">Ne Fatih'i, ne İkinci Murat'ı?</span> Erdal'ın, konuşmanın son bölümüne kulak misafiri olduğu yüzünden anlaşılıyordu.</p>

  <p class="calibre22">Faltaşı gibi açılmış gözlerle mezarlığa bakarken, "Komutanım, burası Varna'dan da beter olmuş," dedi.</p>

  <h1 class="calibre21" id="sigil_toc_id_14"><span class="calibre17">"Siz Bir-İki Yeri Ele Geçirin Yeter."</span></h1>

  <p class="calibre22"><span class="calibre24">5 Mayıs 1993 - 23:55</span></p>

  <p class="calibre22">Dükkânın ışıklarını kapattı. Okul müdüründen aldıkları eski makam koltuğunu sobanın arkasına doğru sürükledi. Daha otururken yüksek olduğunu anladı. Kalktı, koltuğun tekerlekli ayağına basıp üst tarafını çevirmeye başladı. Birkaç turdan sonra denemek için oturdu. Yüksekliğin yeterli olduğuna karar verip tekrar ayağa kalktı. Plastik taburelerden birini koltuğun biraz önüne koydu. Koltuğun üzerindeki tozlu battaniyeyi bir-iki kez gelişigüzel çırptı. Yerleşmeye hazırlanırken, dükkânın kepengini indirmediğini fark etti. Battaniyeyi koltuğa bırakıp kapıya doğru yürüdü. Kendini içeriden kilitlemişti ama kepenk yukarda kalmıştı. Caddeden geçenler -bu saatten sonra kimse olmazdı ya- içerde birinin olduğunu anlayabilirlerdi. Anahtarla kapıyı açıp dışarı göz attı hızlıca. Dükkânın kapısına tutunup zıpladı. Kepengi sağ eliyle yakalayıp gürültüyle aşağı indirdi. Büyük asma kilidi, kilitlenmiş gibi bıraktı. Kapıyı tekrar kapatıp mantarı iki kez çevirdi. Sonra da tezgâhın üstüne attı. Sobaya attığı odunların en az iki saat idare edeceğini düşündü. Battaniyeyi alıp koltuğa oturdu. Ayaklarını tabureye uzatıp ayakkabılarını da birbirine sürterek çıkarttı. Sobaya yanaştırıp üzerlerini iyice örttü. Tezgâhın üzerindeki radyoyu eline <span class="calibre19">alıp düğmesini çevirince sessiz dükkânın içi hışırtılarla doldu.</span> Yavaş yavaş kanal aramaya başladı. Bir-iki yerde durup konuşmaları anlamaya çalıştı. Geçtiği kanallardaki şarkılar hoşuna gitmemişti. <span class="calibre19">Doğru dürüst bir yer de yok ki!</span> Sakin bir müzik sesinde durdurdu parmaklarını. Bir süre dinledi. Sonra radyoyu karnının üzerine yavaşça bıraktı. Bir gong sesinden sonra spiker konuşmaya başladı:</p>

  <p class="calibre22">"Amerika'nın Sesi Radyosu tarafından hazırlanan Türkçe yayınımıza başlıyoruz. Önce haberler..."</p>

  <p class="calibre22">"Haberleriniz batsın," dedi mırıldanarak. Düğmeyi tekrar çevirmeye başladı. Arapça bir şarkının güçlü kıvrak ezgilerini gayet net yakalayınca, radyoyu tekrar battaniyenin üstüne bıraktı. Ama şarkı sona erip Arapça konuşmalar başlayınca öfkelenerek bir kez daha düğmeye uzandı. Bu kez hızla çevirdi. Kanal çubuğu Sony radyonun en sonunda bir yerlerde durduğunda, bir başka Türkçe konuşmayı yakaladı:</p>

  <p class="calibre22">"Burası Moskova'nın Sesi. Sayın dinleyiciler, Türkçe yayınımıza dünyadan gelişmelerle devam ediyoruz. Küba lideri Fidel... "</p>

  <p class="calibre22">Yüzünü ekşitip radyoyu kapattı. Bir süre öylece bekledi . Sonra kollarını içine sokup battaniyeyi omuzlarına kadar çekti, koltuğa iyice gömüldü. Caddenin karşısındaki civalı sokak lambası sönünce her taraf zifiri karanlık olmuştu. Sobanın içindeki odunlardan biri çatırtıyla yer değiştirince ürperdi. Sessizlik daha fazla rahatsız etmişti. Battaniyenin kenarından çıkarttığı eliyle radyonun düğmesine, tekrar uzandı. İlk kanalda durdu. Heyecanlı bir sunucunun Arapça konuşmalarının, daha doğrusu şiirlerinin gerisinde marş benzeri şarkılar çalıyordu. "Saddam'ın radyosu bu," dedi. Elini tekrar içeri soktu. Sobanın üstündeki deliklerden dışarıyük selen sarı kızıl ışık huzmeleri tavanda haleler yaratıyordu.</p>

  <p class="calibre22">Bir süre onları izledi. Sokak lambası tekrar yanmaya başlayınca yine sokağa döndü. Çok değil beş sene önce bu caddede gecenin bir yarısında toplanırlardı. Bazen gün ışıyana kadar kalırlardı. Bayramlarda, düğün gecelerinde... Büyük çocuklar onları aralarına almazdı. Nizam abisi olmasaydı tabii... Çünkü, Salman onun kardeşiydi. Mahmut'un da amcasının oğlu. Nizam'dan korkardı hepsi. O her şeyi bilirdi. Hep onun dediği olurdu. Hep korurdu ikisini. Mahmut'a tokat atan Mersinli öğretmeni de, caddenin ortasında böyle bir gece yarısı dövmemiş miydi?</p>

  <p class="calibre22"><span class="calibre19">Bu dünyada tek başımayım. Kimsem yok artık... Allahım ben ne ettim sana? Benim suçum ne ki, ceza veriyorsun? Daha ne yapayım? Ne zaman göreceksin beni, ey Allahım!</span> Gözleri buğulanmıştı Salman' ın, boğazı düğümlenmişti. Yutkundu. Ağlamamak için kendini tutuyordu. Gözlerini büyük büyük açtı ama engel olamadı. İki damla gözyaşı yanaklarından süzülüp dudaklarına kadar indi. Battaniyenin ucuyla sildi yavaşça. Utandı bundan. Gözlerini kapattı. Aklına Meryem düşünce yüzü kızardı, bir kez daha yutkundu. Tüm bedenini büyük bir utanç ve pişmanlık duygusu sarmıştı. Gözlerini acıürcasına kıstı. Meryem düşüncesini silmek için radyodaki şiirlere kulak kabarttı. Olmayınca, caddeye baktı tekrar. Dükkânın içini izledi bir süre. Yine başaramayınca, kendini akıntıya bıraktı. <span class="calibre19">Ben nasıl yaparım? Nasıl olur da...</span> Telefonun ziliyle koltuktan adeta sıçradı. Açıp açmamakta tereddüt ediyordu. <span class="calibre19">Burda olduğumu bilmiyorlar ki!.. Babama mı bir şey oldu? Evden arıyorlar belki...</span> Radyoyu kapatıp tezgâhın üstüne koydu. Battaniyeyi hızla yere fırlattı. Zil sesinin üçüncü kez dükkânı kaplamasını engelleyememişti. Fısıltıyla konuştu:</p>

  <p class="calibre22">"Elo?"</p>

  <p class="calibre22">"Salman?"</p>

  <p class="calibre22">"Buyir yenge..."</p>

  <p class="calibre22">"Babam soriy... "</p>

  <p class="calibre22">"Söyleyesin işi varmış dükkânda."</p>

  <p class="calibre22">Arkadan, öksürükleri arasından babasının sesi duyuluyordu:</p>

  <p class="calibre22">"Çabuk gele."</p>

  <p class="calibre22">"Bubam gelsin diyi."</p>

  <p class="calibre22">Salman'ın ahizeyi tutan eli titriyordu.</p>

  <p class="calibre22">"Yenge, söyleyesin işi varmış diyesin. Bitince gelecekmiş diyesin."</p>

  <p class="calibre22">"Eyi, söyleyecağım."</p>

  <p class="calibre22">Meryem, duygusuz bir ses tonuyla bitirmişti konuşmasını. Ve hemen de telefonu kapatmıştı.</p>

  <p class="calibre22"><span class="calibre19">Zaten az sonra uyuyakalır.</span> Ahizeyi yavaşça yerine bırakıp tabureye oturdu. Tezgâhın altındaki çekmeceden babasının tütün tabakasını çıkarttı. Kapağını açtı. Diliyle ıslattığı parmağını küçük karton kutuya daldırdı, içinden bir kâğıt çekip çıkarttı. Sol elinin işaret ve başparmağı arasında tuttuğu bir tutam tütünü kâğıda yaydı. Parmaklarının arasındaki kâğıdı silindir gibi çevirip diliyle uç tarafını yaladı. Her zamanki gibi fazla tükürük bulaştırdığı için, ince kâğıdın bir kısmı dudaklarında kalmıştı. <span class="calibre19">Kimse abim gibi tütün saramazdı.</span> Geriye dönüp raftan bir kibrit çıkarttı. Sigarayı ağzına götürdü, dışardan görünmesin diye tezgâhın arkasına eğilip yakarken, devriye görevindeki bir polis panzerinin caddeden yavaş yavaş geçtiğini fark etti. Başını biraz daha eğdi. Boğulacak gibi olunca, ağzına doldurduğu dumanın tamamını dışarı verdi. Sobaya bir göz atıp koltuğa uzandı. Yerdeki battaniyeyi tekrar üstüne çekti. Sigaradan bir nefes daha alıp dumanını seyretmeye başladı. Meryem'in soğuk, bitkin sesi kulaklarında çınlıyordu: "İyi, söylerim!"</p>

  <p class="calibre22">Gözleri kendiliğinden caddeye döndüğünde, camın önünde bir karaltı gördü. Biri cama yasladığı iki elinin arasından içeriye bakıyordu. Nefesini tuttu. İçeride sobanın yandığını görmüş olmalı ki, camı yavaşça tıklatmaya başladı. Salman, 'Keşke sobanın önüne bir şey koysaydım,' diye geçirdi içinden. Bir süre sessiz kalmayı denedi ama kapıdaki ısrarlıydı. Yavaşça koltuktan indi, sigarayı sobanın üstündeki delikten içeri attı, ayakkabılarının arkasına basarak kapıya doğru yürüdü. Cama hâlâ aralıklarla vuran Mahmut'un gözlerini gördü. Boynundaki poşu ağzını ve burnunu tümüyle örtmüştü, işaret parmağı ile sus işareti yaparken, tezgâhın üzerindeki anahtarları kapmasıyla kapıyı açması bir oldu. Birlikte, kepengi ses çıkartmamaya özen göstererek yarıya kadar kaldırdılar. Mahmut başını eğip içeri süzüldü. Salman, caddeye şöyle bir göz attıktan sonra kepengi indirip kilidi yerine geçirdi, kapıyı kilitledi.</p>

  <p class="calibre22">Geri döndüğünde Mahmut, telaşla raflardaki Maltepe paketlerini, kibritleri beşer onar bir çantaya dolduruyordu. Başında yün örgüsü bir bere vardı. Poşusunu çenesine indirmişti. Pantolonunun paçalarını çorabının içine sokmuştu. Ayağında mekap ayakkabılar vardı. Bir süre seyretti amcasının oğlunu.</p>

  <p class="calibre22">"Ne oliy oğlum?"</p>

  <p class="calibre22">Mahmut'un dudakları kurumuştu. Bir başka raftan eline geçirdiği, çikolata, gofret ne varsa çantasına attı. Sonra Salman'a döndü:</p>

  <p class="calibre22">"Gidiyim Salman."</p>

  <p class="calibre22">Salman, yavaş yavaş sobaya yanaştı. Plastik tabureyi yan tarafa çekip oturdu.</p>

  <p class="calibre22">"Bu gece midir?"</p>

  <p class="calibre22">"He, biraz sonra. Mezarlığın orasindan aliyler."</p>

  <p class="calibre22">Salman, başını önüne eğdi. Sobanın önündeki mazgaldan dışarı taşan ışık huzmesinin hareketlerine takılmıştı.</p>

  <p class="calibre22">"Arabanın tekerini yapmışam. İç lastiğini de değiştirmişem. Ama cant fazla dayanmaz."</p>

  <p class="calibre22">Teşekkür etmek istedi. Kelimeler boğazında tıkılıp kalmıştı. Bir sürü şey söylemek istiyordu aslında. Akrabadan öte, tek arkadaşı Mahmut da gidince artık yapayalnız kalacaktı. Evet, belki son yıllarda çok iyi anlaşamıyorlardı. Ama yine de... Başını kaldırıp Mahmut'a baktı. Taburenin üstüne çıkmış, büyük bisküvilere uzanıyordu. Birini yere düşürünce küfretti. Aşağıya inip elinde tuttuklarını da çantasının içine fırlattı. Salman'ın uzandığı koltuğu ittirip karşıdaki raflara geçti. Birkaç defter, kalem ve pil aldı. Çantanın ağzını kapatırken, "Bunlar bir hafta yetiy. Sonra fazlasiyla olacaktir," dedi.</p>

  <p class="calibre22">Koltuğu kendine doğru çekip oturdu. Derin bir nefes aldı. Tıraş olmuştu. Yüzünde kestiği bazı yerlerdeki kan kurumuştu. Kesik kesik konuşuyordu:</p>

  <p class="calibre22">"Senin de gelmeni istiydim. Beraber gitmek istiydim... Ama biliyim. Mümkün değildir."</p>

  <p class="calibre22">Salman hâlâ sobanın alevlerini izliyordu. Aklında abisiyle vedalaştığı gece vardı. Evlerinin hemen yanındaki odunlukta... Aynı Mahmut gibi... Yine böyle bir bahar gecesi...</p>

  <p class="calibre22">"Ama az kalmıştir. Her şey yoluna girecaktir. Bu yaz bu iş bitiy Salman, anliy misin beni? Özgür olacağiz."</p>

  <p class="calibre22">Önceleri Nizam'ın ne demek istediğini anlamamıştı Salman. "Ne zaman döneceksin?" diye sormuştu. Gülümsemiş, Salman'ı kucaklamıştı abisi. "Hepsi sana emanet," deyip karanlıkta kaybolmuştu.</p>

  <p class="calibre22">"Az önce İbo söyledi. Bizimkiler Amerikalılarla da anlaşiyler. Herifler, 'Siz bir-iki yeri ele geçirin yetiy,' demiştir."</p>

  <p class="calibre22">Ertesi gün Nizam'ın gittiği anlaşılınca, babası Salman'ı her gördüğünde dövmüş, "Niye haber vermedin ula kaltak?" diye Meryem'in de suratına tükürmüştü. Osman Ağa'nın derdi PKK, asker, devlet, özgürlük falan değildi ki. O, Nizam'ın kendisinden izin almadan bir şey yapmış olmasına delirmişti. Aynı, istemediği kızla evlenmeye zorladığı için büyük oğlu Celal'in dağa çıkmasına çıldırdığı gibi. İşte bu yüzden Nizam'ı da alelacele o kızla -Meryem'le- evlendirmemiş miydi?</p>

  <p class="calibre22">"Amcaoğlu, sana diyim."</p>

  <p class="calibre22">Salman, Mahmut'un konuştuklarını duyuyor ama dinlemiyordu. Büyük şeyler söylüyordu. Tanklar, özgürlük, pilotluk, Amerikalılar... Ama Salman'ın aklı Osman Ağa'daydı. Zavallı anasında... Nizam'da... Yeğenlerinde. En büyük abisi Celal'in istemeyip evden kaçtığı kızla zorla evlendirilen Nizam'daydı... Ve Salman'ın aklı, Nizam abisinin, biri daha karnındayken iki çocuğuyla geride bırakıp gittiği Meryem'deydi...</p>

  <p class="calibre22">"İyi. Helalleşe<span class="calibre25">lim</span>."</p>

  <p class="calibre22">Salman, 'helalleşelim' sözünü duyunca kendine geldi. Ayağa kalktı.</p>

  <p class="calibre22">"Aney sana emanettir."</p>

  <p class="calibre22">"Bana artık kimseyi emanet etmeyin," demek istedi. Mahmut'a sarılırken, 'En azından geride bir tek ananı bıraktın,' diye düşündü. Mahmut'un arkasından caddedeki civalı lambanın yavaş yavaş söndüğünü görmüştü.</p>

  <p class="calibre22">"Abimden haber alırsan... "</p>

  <p class="calibre22">Salman, cümlesini tamamlayamamıştı. Mahmut iki eliyle Salman'ın sağ elini yakalayıp avucuna bir tespih bıraktı. Parmaklarını kapatıp iyice sıktı.</p>

  <p class="calibre22">"Bu aslında senindir."</p>

  <p class="calibre22">Mahmut kapıya doğru yönelirken, Salman elindeki tespihe bakıyordu.</p>

  <p class="calibre22">"Arkamdan kapat. Sakın ola burdan çıkmayasın bu gece. Gün aydınlanana kadar, tamamdır?"</p>

  <p class="calibre22">Sessizce kapıyı açtılar, kepengi kaldırıp yine yavaş yavaş indirdiler. Mahmut, aynı Nizam gibi karanlıkta kaybolurken Salman kapıyı kilitliyordu. Geri dönüp koltuğa oturdu. Sol eline aldığı tespihi sobaya doğru tuttuğunda yüzü kızarmıştı. Nizam abisinin, yıllar önce Mahmut'a hediye ettiği tahta oyma tespihti bu. Siyah boyaları zamanla dökülmüştü. Salman surat asınca Nizam, "N'oldu oğlum, kıskandın mı? Sana da alırız bir tane," demişti. Ama hiç almamıştı. Mahmut, o gün bugündür elinden hiç düşürmemişti bu tespihi...</p>

  <p class="calibre22">Duvardaki eski saati karanlıkta seçmeye çalıştı. Gece yarısını geçmişti. Battaniyeyi eline alıp tekrar uzanmak istedi. Ama caddenin lambası birden sönünce irkildi. Lambanın aydınlığı daha önce olduğu gibi yavaş yavaş kaybolmamıştı. Yani <span class="calibre7">elektrikler kesilmişti. Bir süre öylece dondu kaldı. Ve ilk mermi sesiyle kendini tezgâhın ardına attı. Caddeye düşen, dükkânın üstünden geçen mermilerin vınlamaları gittikçe artıyordu. On beş, yirmi saniye sonra tugay karargâhının uçaksavarları da çalışmaya başladı. Ve ardından polis karakolunun çatısından kaleşler...</span> <span class="calibre12">İşte ilk havan...</span> <span class="calibre7">Caddeye isabet eden mermilerden biri sekip karşı dükkânın camını gürültüyle indirdi. Şangırtılara havan mermisinin patlama sesi karıştı. Salman, merminin düştüğü yeri anlamaya çalıştı ama beceremedi. Roket sesi bekledi bir süre. Gelmeyince, "Sadece taciz," dedi kendi kendine. İlçenin sadece iki yerine ateş ediliyor ve sadece bu iki yerinden cevap veriliyordu. "Kesin taciz bu," dedi. "Az sonra biter." Yere oturdu. Canı sigara çekti ama tabakayı nereye bıraktığını hatırlayamayınca vazgeçti. Kulaklarına tankların palet sesi gelmeye başlamıştı. Tezgâhın tahtaları arasındaki bir boşluktan caddeyi gözlüyordu.</span> <span class="calibre12">En az iki tank yola çıktı.</span> <span class="calibre7">Tanklar tugaydan emniyete doğru geliyorlardı. Az sonra dükkânın önünden geçeceklerdi. Ama daha önce bir polis panzerinin tüm ışıklarını kapatmış halde hızla tugaya doğru gidişini izledi.</span></p>

  <p class="calibre22"><span class="calibre19">Allah kahretsin! Mahmut.. .Mahmutları buldular. Kesin yakaladılar.</span></p>

  <p class="calibre22">Elleri ayakları titremeye başlamıştı. Başını, büktüğü dizlerinin üstüne koydu. <span class="calibre19">Mahmut senin Allah belanı versin!</span> Öfkesi, üzüntüsünü bastırıyordu. Sürekli, "Kesin buldular," diye sayıklıyordu. Bir başka havan mermisinin patlamasıyla irkildi. Sonra bir anda silah seslerinin mezarlık bölgesinden gelmediğini fark etti. Ne demişti Mahmut? Mezarlıktan alacaklardı onları. O zaman? Tabii ya... Bu şaşırtmacaydı. Askerin, polisin dikkatini başka yere çekmek için taciz ateşi açmışlardı. Ve Mahmut gidiyordu işte. Silah sesleri arasında amcaoğlunu koşar gibi hayal etti. "Nefes nefesedir şimdi," dedi kendi kendine. "İyi de koşamaz ki!"</p>

  <p class="calibre22">Bir mermi daha düştü caddeye. Ardından biri elektrik direğine çarptı. Başını tezgâhın üstünden biraz kaldırıp baktı. Hiçbir şey göremeyince eğildi. Birden telefon zilinin çaldığını duydu. <span class="calibre19">Bu hatlar nasıl çalışıyor?</span> Doğrulup raftaki telefona uzandı. Ahizeyi kaldırdı hemen. 'Babam aratıyordur,' diye düşünürken fısıltıyla konuştu: "Elo?"</p>

  <p class="calibre22">"Alo? Salman sen misin aslanım?"</p>

  <p class="calibre22">"He benim? Sen kimsiniz?"</p>

  <p class="calibre22">"Ben Serdar Üsteğmen Salman. Evi aradım, dükkânda dediler. Ne arıyon bu saatte orda? Bi şey mi var? Niye fısıltıyla konuşuyosun?"</p>

  <p class="calibre22">"Taciz vardir komitanim."</p>

  <p class="calibre22">Salman şaşkındı. Arayan on beş kilometre uzaktaki karakolun subaylarından biriydi. Tayfun Yüzbaşının bölüğünden. Bir yandan ahizenin kordonunu düzeltmeye çalışıyordu.</p>

  <p class="calibre22">"Taciz mi var?"</p>

  <p class="calibre22">"Evet komtanim, etrafı topluyodum. Biraz iş vardı da. Emredin."</p>

  <p class="calibre22">"Sen bekle beni telefonda bakim. Oğluuum! Haberciiii! Nerde benim telsizim ya? Çabuk getirin... Salman orda mısın?"</p>

  <p class="calibre22">"Burdayım komutanim."</p>

  <p class="calibre22">"Bana bak. Sakın çıkma dışarı. Tamam mı? İyice arkaya git. Tezgâhın arkasına geç." "Tamamdir komutanım. Yerdeyim zaten."</p>

  <p class="calibre22">"İyi, aferin. Yarın dönerken karakola uğraşana. Gaste falan getir. Meyve alacak mısın?"</p>

  <p class="calibre22">"Alacağim komutanim. Sadece elma kalmış dükkânda." "Tamam işte. Bir de iki kilo yufka istiyorum."</p>

  <p class="calibre22">"Anlaşıldi komitanim. Başka emrin vardır?"</p>

  <p class="calibre22">"Yok aslanım."</p>

  <p class="calibre22">"Komitanim, Yüzbaşim ordadir?"</p>

  <p class="calibre22">"Tayfun Yüzbaşım mı?.. Burda burda. Ama şimdi odasında, çalışıyor."</p>

  <h1 class="calibre21" id="sigil_toc_id_15">"Savaşıyoruz Burda Kardeşim!"</h1>

  <p class="calibre22">6 Mayıs 1993 - 00:35</p>

  <p class="calibre22">"Onun da sana selamı var. Hadi sana kolay gelsin. Sen sabaha kadar çıkma dükkândan."</p>

  <p class="calibre22">"Tamamdir komutanim. Çıkmiyim."</p>

  <p class="calibre22">Serdar, telefonun ahizesini yerine koyduktan sonra ayağa kalkıp palaskasını düzeltti. Postalının üstüne çıkmış paçalarını kaldırıp düzeltirken konuşuyordu:</p>

  <p class="calibre22">"Telefonlar dinleniyor da. O yüzden Tayfun Yüzbaşım burda dedim. Adamlar eskiden iki toplu iğne ile hatta saplama yapıp dinliyorlardı. Şimdi PTT'nin bile içine adam soktular."</p>

  <p class="calibre22">"Konuştuğunuz kim?"</p>

  <p class="calibre22">Serdar, haberci askerin kendisine uzattığı telsizi alırken cevap verdi:</p>

  <p class="calibre22">"Salman mı? Buraların tek bakkalı, manavı, gastecisi."</p>

  <p class="calibre22">Telsizin kanallarını sırayla değiştirip tugayın telsiz konuşmalarını yakalamaya çalışıyordu.</p>

  <p class="calibre22">"Tayfun Yüzbaşım, çok sever bu çocuğu. 'İmkânım olsa götürüp okutacam der... Tabii ya. Olmazsa, yarın dönüşte onunla göndeririz sizi."</p>

  <p class="calibre22">Serdar, konuşmasını bitirip habercisine döndü.</p>

  <p class="calibre22">"Oğlum, git Gültekin Astsubayınla, Selçuk Asteğmenini bul. Tugaya taciz varmış, üsteğmenim 'hazır kıta yerini alsın' diye emir verdi de. Beni telsizle arasınlar."</p>

  <p class="calibre22">Ufuk, habercinin depara kalkmış atlet gibi koşmasını seyrederken, üsteğmen telsizin mandalına bastı.</p>

  <p class="calibre22">"Zirve 14, Kaya 3!"</p>

  <p class="calibre22">Karşıdan herhangi bir ses gelmeyince tekrar etti:</p>

  <p class="calibre22">"Zirve 14, Kaya 3."</p>

  <p class="calibre22">"Zirve 14 dinlemede."</p>

  <p class="calibre22">"Nerdesiniz oğlum siz? İki saattir çağrı yapıyorum."</p>

  <p class="calibre22">Gazeteci, Serdar'ın küçük oyununa gülümsedi. <span class="calibre19">Seviyorum ulan ben bu mesleği. Sıkıysa,</span></p>

  <p class="calibre22"><span class="calibre19">'Daha bir kere seslendin' desene...</span> Serdar, kameriyenin yola bakan kısmına doğru yürürken devam etti:</p>

  <p class="calibre22">"Korsan 29 faaliyeti var. Gözünüzü dört açın."</p>

  <p class="calibre22">"Anlaşıldı."</p>

  <p class="calibre22">Serdar, telsizin sesini kısıp kameriyeden çıkarken Ufuk'a döndü.</p>

  <p class="calibre22">"Ufuk Bey, bu telsiz çekmiyor. Bir de sabit telsizden bakayım. Taciz mi değil mi, öğrenelim. Şimdi gelirim." Gazeteci, oturduğu yerde doğruldu.</p>

  <p class="calibre22">"Lütfen, siz işinize bakın."</p>

  <p class="calibre22">Serdar binaya doğru yürürken konuşmaya devam ediyordu:</p>

  <p class="calibre22">"Eğer Salman'ın dediği gibi tacizse biraz sonra kesilir zaten. İki sallayıp gidiyorlar." Üsteğmen'in gitmesiyle yalnız kalmıştı. Karanlıkta vadinin tabanındaki asfalt yolu seçmeye çalıştı ama başaramadı. Hemen arkasında bir çıtırtı duyunca o yöne döndü. "Gazoz alır mısınız komutanım?"</p>

  <p class="calibre22"><span class="calibre19">Türk askeri... Askerde onun için herkes komutan.</span></p>

  <p class="calibre22">"Sağ ol aslanım, istemem."</p>

  <p class="calibre22"><span class="calibre19">İçim dışım gazoz oldu ya!</span> Karakola geldiğinden beri bu kameriyede oturuyordu. Sadece bir kez -o da tuvalet için- binaya girmiş, karavanayı bile buraya getirtmişlerdi. Sıkılmıştı aslında. Hele vadiye gece çökünce her taraf ıssızlaşmıştı. Kameriyeyi kendileri yapmışlardı. Planını Tayfun Yüzbaşı çizmiş, marangoz iki asker de inşa etmişti. Ahşap zeminin köşelerine, dışarıdan görülemeyen kırmızı ışıklar yerleştirilmişti. Bu sayede geceleri ayak basılan yer rahatça görülebiliyordu. Yola bakan köşeye, yukarıya, yine Tayfun Yüzbaşı'nın emri ve çizimiyle televizyon yerleştirilmişti. Açıldığı zaman televizyonun yaydığı ışık hiçbir yerden görülemiyordu. Korkulukların iç kısmındaki bazı yerlerinde de, içinde onlarca kitap bulunan raflar vardı. Ve hepsi Tayfun Yüzbaşınındı.</p>

  <p class="calibre22">Ayağa kalktı. Siyaha kaçan koyu lacivert montunun fermuarını boğazına kadar çekerken kameriyenin yola bakan kısmına doğru yürüdü. Karakolu çepeçevre saran projektörlerin ışığında uçuşan kanatlı böcekler, bulunduğu yerden bile seçilebiliyordu. Bir süre gece kuşlarını dinledi. Uzaktan arada sırada çakal ulumaları duyuluyordu. Vadinin uzaklarında yükselen bir tepenin ardındaki büyük aydınlığı fark etti. <span class="calibre19">Orda ne var ki?</span> Sırtını yola verip korkuluklara yaslandı. Gözü raftaki kitaplara kayınca, içlerinden birini çekti:</p>

  <p class="calibre22">'Gönüllü Kulluk Üzerine Söylev, Etienne de La Boetie.'</p>

  <p class="calibre22"><span class="calibre19">Yuh... Bu hurda ne arıyor ya?</span> Şaşırmıştı. Kafasını kaldırıp karakola, sonra çevresindeki karanlıklara bürünmüş tepelerin siluetlerine baktı. <span class="calibre19">Allahın unuttuğu bu yerde, on altıncı yüzyıla ait bir yazarın kitabının ne işi var be kardeşim?</span> Sayfaları karıştırırken, bu kitabı en son üniversitede öğrenciyken gördüğünü düşünüyordu. Bir yerde durup sayfayı ışığa doğru çevirdi:</p>

  <p class="calibre22">"Kötü kralların yakınlarında hiç olmazsa bir kez bulunmuş birçok insan içinde, başkalarına karşı Tiran'ın gaddarlığını körüklemeye öncülük yapıp bu gaddarlığa kendilerinin de maruz kalmadığı çok az kişi vardır, hatta hemen hemen hiç kimse yoktur. Çoğunlukla Tiran'ın lütfunun gölgesi altında ve başkalarının malları ve makamları sayesinde zenginleşen kişiler, başkalarını kendi malları ve makamları ile zenginleştirmişlerdir."</p>

  <p class="calibre22">Kitabı kapattı, karnına yaslayıp ellerini üzerinde birleştirdi. <span class="calibre19">Bu Tayfun Yüzbaşıyı şimdi merak ettim işte. Mesleği bir nevi kulluk olan bir adamın okuduğuna bak!</span> Tam yerine koyacaktı ki, ortalarından bir yerden bir sayfa daha açtı:</p>

  <p class="calibre22">"Gece gündüz tek bir kişiyi hoşnut kılmayı düşünmek ve bununla birlikte yeryüzündeki birkaç insandan korkmayacak kadar tek bir kişiden korkmak, darbenin nereden geleceğini kestirmek, tuzakları seçmek ve yoldaşların entrikalarını hissetmek için sürekli olarak gözü tetikte ve kulağı kirişte tutmak, ne açık bir düşman ve ne de güvenli bir dost bulunduğundan her kişinin yüzüne gülüp herkesten çekinmek, sürekli güleç bir çehre ve donuk bir yürek taşıyarak neşeli olamamak, içine kapalı olmaya da cüret edememek. Bütün bunlar ey tanrım, ne biçim ıstıraptır, ne büyük acıdır? Bu mutlu bir şekilde yaşamak mıdır? Buna yaşamak denilebilir mi?"</p>

  <p class="calibre22"><span class="calibre19">Kulluğun, köleliğin mesleği mi olur salak! Sanki sen farklı durumda mısın? Al işte adamın suratına böyle çarparlar.</span> Karakolu izlemeye başladı. Dışarı tek bir ışık dahi sızmıyordu. Kitabı yavaşça aldığı yere yerleştirirken birden aklına yine aynı şey geldi. 'Bu askerlerin çadırları nerde? Şu adam gelince...' diye düşünürken, Serdar'ın sesi duyuldu:</p>

  <p class="calibre22">"Taciz bitmiş."</p>

  <p class="calibre22">Üstüne parkasını giymiş, palaskasını takıyordu. Koltuğunun altına da başka bir parka sıkıştırmıştı. Sandalyeyi düzeltirken, misafirine uzattı.</p>

  <p class="calibre22">"Az sonra ay çıkacak. Soğuk başlar. Üstünüzdeki yetmez, şunu da giyin. Temizdir." Ufuk, Serdar'ın başıyla gösterdiği tepelere bakarken, o ışığın doğmak üzere olan dolunaya ait olduğunu anlamıştı. Parkayı omuzlarına atıp sandalyeye oturdu. "Tayfun Yüzbaşım da yola çıkmış. Sabaha karşı burda olurlar."</p>

  <p class="calibre22">"Tacizde bir şey olmuş mu?"</p>

  <p class="calibre22">Gazeteci, dolunayın tepenin ardından yavaş yavaş yükselişini seyrediyordu. "Şimdilik bir şey yok. Dedim ya, öylesine sırf huzursuz etmek için iki sıkıp giderler. Eskiden burası da çok taciz yerdi. PKK'nın geçiş güzergâhı üzerindeyiz. El sallayıp eğitim atışı yaptığı yerlerden biriydi. Biz geldikten sonra bu yolu pek kullanamaz oldular. Çok basmışlar zamanında... Artık cesaret edemiyorlar."</p>

  <p class="calibre22">Serdar, telsizi bir köşeye bırakırken geriye yaslandı. Ufuk'un gözleri hâlâ dolunaydaydı.</p>

  <p class="calibre22">"Bir şeyi merak ettim. Askerler nerde kalıyor? Çadırlar?"</p>

  <p class="calibre22">"Çadırlar mı? Biz de çadır deriz ama aslında burda biraz farklı. Çadır bizim için biraz lüks kaçıyor. Neyse, biraz sonra gösteririm. Siz buralara geldiniz mi daha önce?" "Helikopterle geçmiştim."</p>

  <p class="calibre22">"Sormayı unuttum. Hangi gazetedensiniz?"</p>

  <p class="calibre22">Gazeteci, masaya doğru dönüp loş ışıkta Serdar'ın yüzünü seçmeye çalışırken cevap verdi:</p>

  <p class="calibre22">"Pek belli olmuyor. Bugün bu gazete, yarın öbürü."</p>

  <p class="calibre22">"Bizimkine benzemiyor yani. Artık hangi gazeteyse onun kaleminden... "</p>

  <p class="calibre22">Ufuk, bu iğnelemeye gülümsemişti.</p>

  <p class="calibre22">"Buralardan öyle görünüyor değil mi?"</p>

  <p class="calibre22">"Valla Ufuk Bey, aslında her yerden öyle görünüyor."</p>

  <p class="calibre22">Serdar, üst cebinden çıkarttığı paketten bir sigara çekip dudaklarına götürdü. Masanın altına eğilip yaktı. Yukarı çıkarken, sigarayı avcunun içinde örtmüştü. "Nerde oturuyorsunuz?"</p>

  <p class="calibre22">"Kuzguncuk'ta. Bilir misiniz İstanbul'u?"</p>

  <p class="calibre22">"Ben çok iyi bilmem. Ama o boğaz yok mu? Her döndüğümde aklım orda kalıyor." İstanbullu gazeteci, İstanbullu olmayanların İstanbul sevdasına anlam veremiyordu. Boğaz, deniz, vapurlar, camiler... İstanbul bunlardan ibaretti, onlar için.</p>

  <p class="calibre22">"Kuzguncuk, Anadolu tarafındaydı değil mi? Tabii... Siz o zaman Tayfun Yüzbaşımla hemşeri sayılırsınız. Kuleli mezunu ya, kendini Çengelköylü sayar o." Ufuk, tekrar tepelere dönmüştü. Dolunay artık gökyüzünde asılı duruyordu. Gazeteci, bu ay ışığı sayesinde tüm sırt hattı belli olan tepelerde yaşadığı özgürlüğün tadını çıkarırken, Serdar İstanbul özlemini anlatıyordu.</p>

  <p class="calibre22">"Hava nasıldı?"</p>

  <p class="calibre22">"Nerde?"</p>

  <p class="calibre22">"İstanbul'da diyorum."</p>

  <p class="calibre22">Dinlemiyordu. Geçiştirmek istedi: "Pusluydu."</p>

  <p class="calibre22">"Bitiyorum ben o sabah pusuna. Denizin üstüne şöyle çöker... Ya, duydunuz mu? İki gün önce bir tanker daha çarpmış yalılardan birine."</p>

  <p class="calibre22">Ufuk şaşırmıştı. Bin beşyüz kilometre ötedeki İstanbul'da, bir tankerin yalıya çarpması, Güneydoğu Anadolu'nun en uç noktasındaki bu karakolda, gecenin bir vaktinde, karşısında oturan üsteğmenin o an için tek derdiydi.</p>

  <p class="calibre22">"Sizinki değildir inşallah."</p>

  <p class="calibre22">"Nerde bizde o para?"</p>

  <p class="calibre22">Serdar, yüzünü tekrar dolunaya çevirdiği için misafirinin mimiklerini görememiş ama ağzından da, o isyanla karışık hayıflanma sözcükleri çıkıvermişti. Ama bozulmuştu. Sigarasını hızlı hızlı söndürdü. Masanın üstündeki kepini başına geçirip ayağa kalktı.</p>

  <p class="calibre22">"Ufuk Bey, siz yoldan geldiniz. Bu saate kadar da tuttuk. Ben zaten ayaktayım. Bölüğü bekleyeceğim. Size benim çadırımda yer hazırlattım."</p>

  <p class="calibre22">Evet, yorgundu ama dolunayın vadiyi aydınlattığı bu büyülü manzarayı biraz daha izlemek istiyordu. Serdar'a doğru döndü. Ayağa kalkıp kendisini beklediğini fark edince o da yavaşça doğruldu. <span class="calibre19">Zaten İstanbul muhabbetini hiç çekemiycektim.</span></p>

  <p class="calibre22">"Çadırda yatmaktan rahatsız olur musunuz bilmem."</p>

  <p class="calibre22">Ufuk, alaycı imayı fark etmişti. Masanın üstündeki eşyalarını toplarken cevap verdi: "Valla biz İstanbul'da jakuzisi olmayan mekânda kalmayız pek ama, napalım idare edicez artık."</p>

  <p class="calibre22">Serdar, misafirinin yüz hatlarını inceliyordu. 'Ne diyo lan bu?' diye düşünüp tam bir laf yapıştırmaya hazırlanıyordu ki, Ufuk gülümsedi.</p>

  <p class="calibre22">"Takılıyorum Serdar Üsteğmenim."</p>

  <p class="calibre22">Serdar belli belirsiz gülümserken devam etti:</p>

  <p class="calibre22">"Hem ben anaokulundan beri izciyim. Çok kaldım çadırda yani. Bir geceden ölmeyiz ya!"</p>

  <p class="calibre22">Kameriyeden çıkıp yürürlerken gazeteci hâlâ kendince eğleniyordu. Ve Serdar yine anlamamıştı.</p>

  <p class="calibre22">"Bunlar pek izci çadırına benzemez ama zaten yapacak bir şey yok. Ayrıca, bizim çadırlar binadan daha emniyetlidir."</p>

  <p class="calibre22">Serdar omzundaki küçük cepten çıkarttığı kalem benzeri bir fenerle yürürken önlerini aydınlatıyordu. Bir an durup geri döndü:</p>

  <p class="calibre22">"Haberci! Ufuk Bey'in eşyalarını benim çadıra getirin."</p>

  <p class="calibre22">"Emredersiniz komutanım."</p>

  <p class="calibre22">"Ufuk Bey, tuvaletler şu karşıda. Gece kalkacak olursanız, tuvalet dışında bir yere gitmeyin. Olur da taciz, baskın falan olursa sakın dışarı çıkmayın. Yatağın altına girip bekleyin."</p>

  <p class="calibre22">Serdar'ın tacizden, baskından sıradan bir olay gibi bahsetmesi hoşuna gitmişti. Tüm patikaları ezbere bildiği için önden giderken feneri Ufuk'un ayaklarının önüne tutuyordu.</p>

  <p class="calibre22">"Sizin çadırlar kurşun geçirmiyor mu?"</p>

  <p class="calibre22">"Pek geçirmezler. Aslında çadır dediğime bakmayın. Biz burda mevzilerde yaşıyoruz. Yani toprak altında."</p>

  <p class="calibre22">Son cümlesini bitirdiğinde bir toprak yığınının başında durmuşlardı. Tümseğin, karakolun sırtını yasladığı yamaca doğru ışık sızıyordu. Yine topraktan yapılmış ancak küçük taşlarla sabitlenmiş büyük basamaklı merdivenlerden yerin altına girdiler. Serdar, haki bir asker yağmurluğundan yapılmış perdeyi açınca gazetecinin gözleri kamaştı.</p>

  <p class="calibre22">"İşte bizim izci çadırı da burası. Yatak rahattır. En azından kampet değil. Yoksa dört demir, bir bez parçası üzerinde sabahı zor ederdiniz... Televizyon izlemek isterseniz, kumandası da burda. Birkaç kanal var. Bazıları pek çekmiyor ama idare ediyoruz. Beşinci kanal bizim özel kanalımız."</p>

  <p class="calibre22">Ufuk, yeraltındaki bu mükemmel otel odasını inceliyordu. Sıvayla düzleştirilmiş duvarlarda İstanbul, Ankara resimleri vardı. Beton zemin üzerindeki yatağın başucunda, Serdar'ın ailesinin olduğunu tahmin ettiği insanların poz verdiği klasik aile fotoğrafları asılıydı. Karyolanın biraz uzağında, karşı duvarın dibinde çıtır çıtır yanan bir odun sobası kor hale gelmişti. Serdar'ın verdiği parkaya rağmen dışarısının iyice soğuduğunu, sobanın ısıttığı mevziye girince fark etmişti. Tavan ise yan yana dizili kalaslardan yapılmış, üzerine de toprak yığılmıştı. Demir karyolanın ayakucunda tüfeklerin konulduğu tahta raf ve bir kutunun içinde birkaç el bombası duruyordu. Başucundaki eski bir sehpanın üzerinde ise kocaman bir radyo-kasetçalar vardı. Hemen yanında da bir telefon. Serdar, bir gecelik misafirinin telefona baktığını görünce hemen müdahale etti:</p>

  <p class="calibre22">"Nadiren çalışır. Hatlar sürekli kesik."</p>

  <p class="calibre22">"Peki bu özel kanal ne? Televizyon kanalınız da mı var?"</p>

  <p class="calibre22">Serdar, gazeteciyi şaşırtmış olmaktan büyük bir haz duymuştu.</p>

  <p class="calibre22">"Tabii ya, medya patronu olduk burda. Biraz yerel kalıyor ama olsun. Bakın, eğer beşinci kanalı açarsanız... "</p>

  <p class="calibre22">Serdar uzaktan kumanda cihazının bir tuşuna basarak beşinci kanalı açtı, önce ekranda simsiyah bir görüntü çıktı. Birkaç saniye sonra görüntü netleşmeye, yeşilin farklı tonlarında ağaçlar, tepeler belirmeye başladı.</p>

  <p class="calibre22">"Karşınıza Bersan tepe çıkar. Bakın işte şurası."</p>

  <p class="calibre22">Serdar, parmağı ile ekranda bir yeri gösterirken Ufuk hâlâ anlayamıyordu. Serdar telsizinin mandalına basıp konuştu:</p>

  <p class="calibre22">"Zirve 14, Kuzguncuk'a geç bakayım."</p>

  <p class="calibre22">Ekrandaki görüntü yavaş yavaş sola doğru kaymaya başladı. Ağaçlık arazide, bazen uçan kuşlar görünüyor, bazı yerlerde de parlak küçük ışıklar seçiliyordu. Sonunda kamera bir yerde durdu.</p>

  <p class="calibre22">"İşte bizim Kuzguncuk. Sizinkinden biraz farklı değil mi?"</p>

  <p class="calibre22">Gazeteci televizyona iyice yaklaşmıştı.</p>

  <p class="calibre22">"Bu ışıklar ne?"</p>

  <p class="calibre22">Serdar yatağın üzerindeki battaniyeyi eliyle düzeltirken cevap verdi:</p>

  <p class="calibre22">"Çakal gözleri. Dikkatle bakarsanız gövdesi de görülür... Sabaha kadar uyutmazlar adamı. Zirve 14, şimdi de Beylerbeyi'ne git."</p>

  <p class="calibre22">Ekrandaki görüntü yine sola doğru akmaya başlamıştı. Ufuk, Serdar'a dönüp hayranlıkla baktı. Tekrar ekrana dönerken heyecanla sordu:</p>

  <p class="calibre22">"Ya müthiş bir şey bu!"</p>

  <p class="calibre22">"Daha bitmedi. Bakın şimdi."</p>

  <p class="calibre22">Gazeteci, Serdar'ın büyük bir keyif içinde verdiği emirleri dinliyordu.</p>

  <p class="calibre22">"Zirve 14, bir çakal bul bana."</p>

  <p class="calibre22">Görüntü yavaş yavaş sağa doğru kayarken Ufuk da ekrana yanaştı. İki çift gözü ortalayıp durdu.</p>

  <p class="calibre22">"Zirve 14, on metre önüne izli mermi ile keşif istiyorum..."</p>

  <p class="calibre22">Gazeteci kocaman olmuş gözlerle seyrediyordu. Ne olacağını büyük bir merakla beklerken tek el silah sesi tüm vadide yankılanınca irkildi. Aynı anda da televizyonda bir mermi ışık saçarak daha aşağıdaki çakalın önüne saplanmıştı. İki çakal da tepenin üstüne doğru koşarak uzaklaşırken Serdar'a döndü.</p>

  <p class="calibre22">"Helal olsun da... "</p>

  <p class="calibre22">"Bunu da Tayfun Yüzbaşım anlatsın. İşin sahibi o. Neyse, şimdi benim gitmem lazım. Bakın düğmeyi şuraya getirirseniz, burası biraz romantik olur. Gerçi biz emniyet için yaptık ama böyle daha rahat uyursunuz."</p>

  <p class="calibre22">İçeriyi kaplayan kıpkırmızı ışıkla, mevzi adeta bir gece kulübüne dönmüştü. Serdar, mevzinin yola bakan cephesindeki duvara doğru gidip bir perdeyi açtı. Karşısına çıkan tahta pencereyi yukarı doğru kaldırıp tavandaki bir kancaya tutturdu. "Mazgallara dikkat. Burayı açmayın. Bir şey olursa, biz bu mazgalları kullanırız. Hemen yan taraftaki mevzide askerler var. Bir şey lazım olursa dışarı çıkmadan seslenirsiniz... Evet, size iyi geceler. Bir isteğiniz var mı?"</p>

  <p class="calibre22">"Bir şeyi merak ettim. Tüm askerler de böyle mi kalıyor?"</p>

  <p class="calibre22">"Yarın gezeriz beraber, kendi gözlerinizle görürsünüz. Ha unutmadan, ara sıra havanlarla keşif ateşi yaparız. Ürkmeyin diye söylüyorum."</p>

  <p class="calibre22">Ufuk, Serdar'ın gözlerine bakıp gülümseyerek tane tane konuştu: "Üsteğmenim... Teşekkür ederim."</p>

  <p class="calibre22">Serdar, girişteki perdeyi kaldırıp dışarı çıktıktan sonra habercisi, misafirin çantalarıyla içeri girdi. Karyolanın yanına bırakıp hiçbir şey söylemeden çıkıp gitti. Ufuk el çantasını yatağın başucundaki sehpanın üzerine bırakıp oturdu. Çevresini daha detaylı incelemeye başlamıştı. Kırmızı ışıkta iyi göremediğini düşündü. Zaten rahatsız da olmuştu. Diğer lambanın düğmesine bastı. Tavanda asılı biri kırmızı iki lambanın kabloları bile gizlenmişti. Bir anda gözü tekrar televizyona takıldı. İyice yaklaştı. Çakallar üç olmuş, ağaçların arasında bir görünüp bir kaybolarak yamaçtan aşağı iniyorlardı. <span class="calibre19">Termal kamera değil mi bu? Nasıl yaptınız ya?</span> Parkasını çıkarıp karyolanın ayakucuna atarken gözü hâlâ televizyondaydı. Ayakkabılarını, ardından da düğmelerini açmadan gömleğini başından çekip çıkarttı. Pantolonu ile yatağa uzanıp yastığın üzerinde duran uzaktan kumandayı aldı. Kanalları gezmeye başladı. Serdar'ın dediği gibi sadece üç kanalın net izlenebildiğini gördü. Biri Irak televizyonuydu. Saddam'ın hayat hikâyesini anlatan program ilgisini çekince, kumandayı yanına koydu.</p>

  <p class="calibre22">Elinde tabancası ile havaya ateş eden, çocukları kucaklayan, gülerek halkı selamlayan Saddam'ın görüntülerine heyecanlı bir erkek sesi eşlik ediyordu. Saddam'ın arkasında görünen sokak tanıdık gelince televizyona doğru yaklaştı. Ama emin olamadı. Tekrar uzanıp yastığı başının altına iyice yerleştirdi. Kırmızı lambayı yaktı. Televizyonun sesini tamamen kısıp gözlerini tavana dikti. Uzaktan çakal ulumaları geliyordu. Arada sırada bir telsiz görüşmesi duyuluyor, nöbet değiştiren askerlerin konuşmaları mevziden duyuluyordu. Ama en güzel melodi, odun sobasının içinden gelen çıtırtılardı. Tavandaki kalasları incelerken aklına bardaki 'çıtır'ı geldi. <span class="calibre19">Dün gece nerdeydim, şimdi nerdeyim? Adı neydi be?</span> Bacaklarını iyice uzatıp gerinince yorulduğunu fark etmişti. Aslında uyumak yerine, bu anı doyasıya yaşamak istiyordu ama göz kapakları yavaş yavaş inmeye başlamıştı. Kulağı çınladı. <span class="calibre19">Basınç farkından herhalde. Buranın rakımı kaç acaba? Aslında pek fazla da yüksekte değiliz. İklim yumuşak... Burda olmak mı daha iyi, yoksa İstanbul'da mı? Hadi Ufuk erkekçe cevap ver kendine. Toprağın iki metre altında, ilkel yaşam koşullarında, yalnız başına... Ulan, börtü böcek gelmez değil mi? Bu herifler alışık ama istemem ben öyle akrep, çıyan...</span></p>

  <p class="calibre22">Gün ışığı görmemiş küfürler mırıldanıp gözlerini açtı, önce tavana baktı, tahtaların arasından aşağıya bir örümceğin düşebileceğini veya bir tarla faresinin <span class="calibre19">-iri olur buralarda, hem de sıçrarlarmış-</span> karyolaya çıkabileceğini hayal etti. Başını kaldırıp etrafına göz attı. Tekrar yastığa koyduğunda hâlâ örümcekleri, fareleri, akrepleri düşünüyordu. Irak'ta, İran'da, Suriye'de veya Rusya'da kaldığı otellerde de aynı şeyi yaşamış, sabaha kadar uyuyamamıştı. <span class="calibre19">Ben dağ adamı değilim kardeşim. Tamam, manzara falan süper ama o kadar. Ben gidip nasıl o çukurun ortasına yapacam ya?</span> Ama yorgundu. Bir gece öncenin yorgunluğu ve uykusuzluğunun üzerine bugün onca yolu katetmişti. "En iyisi düşünmemek," diyerek, başını çantasına çevirdi. Açık duran fermuarın arasından görünen kitaba uzandı. Sona doğru bir sayfayı aralarken, kitabı nerden aldığını hatırlamıştı. <span class="calibre19">Sahaflardan... Sabah raftan çektim herhalde. O kafayla bir mitoloji kitabını başka nasıl koyardım ki zaten?</span> 'Demeter' başlıklı bölümün altındaki paragraflardan birine parmağını koyup loş kırmızı ışıkta okumaya başladı:</p>

  <p class="calibre22">"...Anadolu menşeli bir tanrıça olarak bilinen Demeter hakkındaki efsanelerden biri de şudur: Toprak tanrıçası Demeter bir zamanlar uykusuzluktan çok çekmiş. Uykusuz ve yorgun olduğundan bitkilerin büyümesi ve verimli olması için çabalamaya gücü yetmezmiş. Bunun üzerine kıtlık başlamış. Bunu gören Hypnos (ölüm tanrısı Thanatos'un ikiz kardeşi) Demeter için gelincik çiçeklerinden bir karışım yapıp içirmiş. (Mitolojide gelinciklerin uyku tanrısı Hypnos tarafından insanları ve tanrıları uyutsun diye yaratıldığı söylenir.)"</p>

  <p class="calibre22">Okumayı bıraktı. <span class="calibre19">Bugün gelincik gördüm ben ya! Yolda mıydı? Bir yerde gördüm ben ama...</span> Hatırlayamayınca tekrar kitaba döndü:</p>

  <p class="calibre22">"Demeter bunu içer içmez derin bir uykuya dalmış. Uyandığında, kendisini uykusunu almış ve çok zinde bulmuş. Tüm enerjisini tarlada büyümeye çalışan mahsule yoğunlaştırmış. Kıtlık bitmiş ve o sene çok iyi mahsul alınmış. Günümüzde de çiftçilerin tarlalarında gördükleri gelincikleri, o sene iyi mahsûl alınacağına yordukları ve bu çiçekleri asla koparmadıkları söylenir... "</p>

  <p class="calibre22">Ne kadar geçtiğini hatırlamıyordu ama birden mevzinin duvarında bir çocuğun gölgesi belirdi. Çocuk, bir kürsünün arkasında şiir okuyordu. Daha doğrusu okumaya çalışıyordu:</p>

  <p class="calibre22">"Bu vatan toprağın kara bağrında Sıradağlar gibi duranlarındır."</p>

  <p class="calibre22">Çocuk ter içindeydi. Bir sonraki dizeyi bir türlü hatırlayamıyordu. Karşısındaki kalabalık onun gözlerinin içine bakıyordu. Bir kız vardı orada: Buket... Saçlarını hep iki örgü ile bağlar, omuzlarına sarkıtırdı. Gamzeleri de vardı. Ona bakıyordu Buket. Ama hatırlayamıyordu şiirin devamını. Ve Buket acıyan gözlerle bakıyordu. Alnında tomurcuk tomurcuk ter damlaları oluşmuştu. Öğretmeni Nesrin Hanım yavaşça kulağına eğilip fısıldadı:</p>

  <p class="calibre22">"Bir tarih boyunca... "</p>

  <p class="calibre22">Çocuk, hemen devam etti.</p>

  <p class="calibre22">"Bir tarih boyunca onun uğrunda Kendini tarihe verenlerindir."</p>

  <p class="calibre22">Ve yine sustu. Bu kez cümleleri hatırlıyor ama düğümlenen boğazını çözemiyordu. Ve tam karşısındaki Berkan da ona bakıyordu. Hem de sırıtarak. Zevk alıyordu. Sonra birden bağırmaya başladı:</p>

  <p class="calibre22">"Tutuşup kül olan ocaklarından Şahlanıp köpüren ırmaklarından Hudutta gaza bayraklarından Alnına ışıklar vuranlarındır!"</p>

  <p class="calibre22">Hele son satırı öyle bir okumuştu ki, tüm okulun çocukları şiir bitti sanıp alkışa başlamışlardı. Aynı heyecanla devam etti. Sağ elini yumruk yapıp havaya kaldırmış, dünyaya meydan okuyordu:</p>

  <p class="calibre22">"İleri atılıp sellercesine Göğsünden vurulup tam ercesine Bir gül bahçesine girercesine Şu kara toprağa girenlerindir!"</p>

  <p class="calibre22">Kalabalığın arasında Buket'i gördü. Hâlâ acıyan gözlerle kendisine baktığını görünce, "Tüh, dörtlük atladım," dedi. "Rezil oldum!" Ufuk, hızla kürsüden inip kaçmaya başlamıştı. Koşarken sağ tarafından gelen sesle irkildi:</p>

  <p class="calibre22">"Allah kahretsin."</p>

  <p class="calibre22">O yöne döndüğünde, üç kişinin başından vurulmuş birini taşıdıklarını gördü.</p>

  <p class="calibre22">Aniden durup eğildi. Boynundan sarkan Nikon'u yakalayıp gözünün önüne doğru getirdi.</p>

  <p class="calibre22">"Vuruldu lan, vuruldu. Yere düştü."</p>

  <p class="calibre22">"Nerden ateş ediyorlar, sen gördün mü?"</p>

  <p class="calibre22">Bir yandan deklanşöre basıyor, diğer yandan cevap vermeye çalışıyordu:</p>

  <p class="calibre22">"Görmedim. Bu tarafa gidelim, gel benimle..."</p>

  <p class="calibre22">"Ufuk, Ufuk, bırak şu makineyi. Kaç! Kaç! Sana da ateş ediyorlar."</p>

  <p class="calibre22">Ayaklarının önüne düşen iki mermi sekip karşıdaki duvarda parçalandı. Geri döndü ve koşmaya başladı. Sokağın ortasındaki büyük kamyon lastiklerinin ortasına attı kendini. Hemen ardından BBC'nin muhabiri öne eğilmiş halde koşarak yanına geldi. Açılan ateşten korunmak için birbirlerine iyice sokuldular. Elleri, ayakları titriyor, soluk alışverişini ayarlamaya çalışıyordu. Boğazı kurumuştu. Nefes nefese kalmıştı, Vücudunun ateşler içinde yandığını hissediyordu. 'Bir yudum su olsa,' diye iç geçirdi. Yavaşça doğruldu. Başucundaki rafta yarısına kadar su dolu bir bardak olduğunu gördü. Önce eğilip usulca kulağının hemen altından, boynundan öptü. "Şu bardağı uzatsana. Bitirdin beni..." Genç kız, terden sırılsıklam olmuş saçlarını geriye doğru atarken Ufuk'un altından bir yılan gibi süzülüp bardağa uzandı. Loş kırmızı ışıkta gözlerinin önünde parıldayan muhteşem vücudun kıvrımlarını izliyordu. Suyu bir dikişte bitirirken, kız kulağına fısıldıyordu:</p>

  <p class="calibre22">"Sana tapıyorum Ufuk. Tapıyorum..."</p>

  <p class="calibre22">Bardağı indirirken susuzluğunun daha da arttığını hissetmişti. Sanki su yerine kızgın çöl kumlarını içmişti.</p>

  <p class="calibre22">"Hepiniz aynı boka tapıyorsunuz... Keşke bir gazoz olsaydı."</p>

  <p class="calibre22">Yatağa sırt üstü uzanıp gözlerini kapatınca ellerini iki yana açmış adamı, kendisine bağırırken gördü.</p>

  <p class="calibre22">"Yok kardeşim Uludağ gazozu yok, anlamıyon mu? Çattık ya... Çattık ya..."</p>

  <p class="calibre22">Elleriyle boğazını tutmuş, gırtlağını parçalayacak gibi çekiyordu. Yanıyordu. Bir anda gözü büyük masanın diğer tarafında duran gazoz şişesine ilişti. Daha kapağı açılmamıştı. <span class="calibre19">Ulan sıcak gazoz da hiç çekilmez ama.</span> Bir türlü isteyemiyordu şişeyi. <span class="calibre19">Neyse, belki ikram eder. Biraz daha sabır Ufuk.</span></p>

  <p class="calibre22">"Burası puşt tarlasıdır kardeşim. Gazeteci olacaksan de puşt olacaksın. Her zaman, haber için satabilecek bir şeylerin olsun. Yoksa kendini satarsın."</p>

  <p class="calibre22">"Ben almıyim Salih Bey... "</p>

  <p class="calibre22">"Bak Ufuk kardeşim. Daha açık konuşayım seninle. Çıkıntılık yapmayacaksın. Kimseyi rahatsız etmeyeceksin. Susacaksın, sesini çıkartmayacaksın, insanlara duymak istediklerini biraz da süsleyerek söyleyeceksin. Herkesin kaçtığı ya da bilmek istemediğini söylersen bu işte fazla tutunamazsın. Burası pazar kardeşim, ruh pazarı... Alıp satıyorsun işte. Sadece bedenini değil ruhunu da pazarlayacaksın. Ruh <span class="calibre7">fahişesi de olacaksın. Haa, bak, bu pazarda müşteri olmak da ruhunu satmak kadar aşağılıktır. Tamam yanlış belki, ama ne yapacaksın? Pazar dedik ya! Arz-talep meselesi... Kuralları sen belirleyemezsin. İnsanların egoları belirler. Düşünceleri, inançları demiyorum bak, egoları diyorum. Biliyorum hiçbir dinde, hiçbir öğretide yok bu. Yani kula kulluk etmek. Ama maaşını ben veriyorum kardeşim, anladın mı?" Gözleri, gazetenin patronundan çok dev masanın köşesindeki gazoz şişesindeydi. Şişe, büyüdükçe büyüyordu. Devleşti... Devleşti...</span></p>

  <p class="calibre22">"Nilcim, n'olur bak. Bu son olsun. Bir bardak daha... Sadece bir tane."</p>

  <p class="calibre22">"Hayır dedim mi hayır. Bir gün mideni deleceksin oğlum. Hastane hastane dolaşamam bir daha."</p>

  <p class="calibre22">Ufuk, buzdolabının kapağını açmış, bir eli şişede, annesine yalvarıyordu:</p>

  <p class="calibre22">"Nilcim söz veriyorum. Bu gece sadece bir şişe içecem. Valla başka yok."</p>

  <p class="calibre22">"Yeter artık, çabuk yatağına. Yok dedim sana. Delirtme beni. Sabah okul var, erken kalkacaksın. Kravatını bulamıyorum, yine nereye fırlatıp attın?"</p>

  <p class="calibre22">Dolabın kapağını hırsla kapatıp odasına doğru hızlı adımlarla yürürken, 'Keşke su içseydim,' diye düşündü. 'Hiç olmazsa boğazım ıslanırdı biraz.' Kapıyı sertçe çarpıp yorganın altına girdi. Bir anda tüm vücudu terden sırılsıklam olmuştu. Dili damağı kurumuş, dudaklarının çatlama sesi kulaklarında yankılanıyordu. Ellerini boğazına götürüp yavaş yavaş sıkmaya başladı. Nefes alamıyordu. Burun delikleri hızla açılıp kapanıyor, boğazından hırıltılar çıkıyordu. Göğsünün üstünde müthiş bir baskı hissetmesiyle yataktan sıçrayıp kalktı. Oturdu bir süre... <span class="calibre19">Ne oluyor?</span> Başını çevirip gözlerini kamaştıran ışığa baktı. Televizyon ekranındaki karlı görüntüyü anlamaya çalıştı. Her taraf kıpkırmızıydı. Elleriyle gözlerini ovuşturup doğrulmaya çalıştı. Boğazı kurumuş, dili damağına yapışmıştı. Duvarın önündeki sobadan yayılan sıcaklık yüzüne kadar geliyordu. Ayakkabılarını aradı ama bulamayınca vazgeçti. Dışarıdan gelen ikinci patlamayla bir kez daha irkildi. Öylece donup kaldı. Bir süre devamını bekledi. Sonra yavaş yavaş her şeyi hatırladı. Serdar Üsteğmen'in gösterdiği düğmeyi buldu. Kırmızı ışığı kapatıp beyazı açtı. <span class="calibre19">Hay sizin keşif atışınıza da, size de...</span> Gömleğini eline alıp ayakkabılarını ayağına geçirdi. Perdeyi araladı. Sendeleyerek merdivenden çıktı. Her basamakta biraz daha rahatlıyordu. Yukarı baktığında yıldızları görünce kendine gelmişti. Ağustos böceklerinin sesleri kulaklarını dolduruyordu. Dolunay, doğduğu yerin tam aksi tarafına, hafif sis çökmüş vadinin diğer yamacına doğru alçalmıştı. <span class="calibre19">Saat kaç oldu ki?</span> Çevrede asker aradı. Biraz ötede binanın yan tarafındaki su römorkunu fark etti. Matarasına su dolduran birini görünce seslendi:</p>

  <p class="calibre22">"Tertip, ya şu sobayı nasıl söndürecez?"</p>

  <p class="calibre22">"Abi, bi dakka. Haberciyi çağırayım."</p>

  <p class="calibre22"><span class="calibre19">Nerdeydi lan bu tuvalet?</span> Sendeleye sendeleye yürümeye başladı. Ay ışığında önüne baka baka ilerliyor, akşam gösterdikleri yönü kestirmeye çalışıyordu. Binanın içinden fırlayan bir asker kendine doğru yaklaşırken adeta yalvardı:</p>

  <p class="calibre22">"Abicim, ben piştim içerde. Nolur şu cehennem ateşini söndür ya... "</p>

  <p class="calibre22">"Tamam abi, hallederim ben."</p>

  <p class="calibre22">"Tuvaletler nerdeydi?" "Bak abi, şurda. Fener getireyim mi?"</p>

  <p class="calibre22">"Yok aslanım, gündüz gibi her yer zaten. Sen bir de bana soğuk su bulsan, kölen olurum."</p>

  <p class="calibre22">'Soğuk' demiş ama pişman olmuştu. <span class="calibre19">Ulan nerden bulacak şimdi bu oğlan soğuk suyu bu saatte?</span></p>

  <p class="calibre22">"S..tir et... Ilık, sıcak fark etmez. Su olsun da..."</p>

  <p class="calibre22">Asker yanına kadar gelmişti. Misafire bakıyor, bir yandan gülüyordu.</p>

  <p class="calibre22">"Abi, içerde buzdolabı var. Televizyonun altında. Açıp içeydin ya... Her şey vardı." Ufuk, küçük bir şok yaşadıktan sonra hiç cevap vermeden tuvalet çukurlarına doğru yürümeye başladı. <span class="calibre19">İçeymişim!.. Müneccim miyim lan ben? Nerden bileyim bu dağ başında, yerin altına buzdolabı soktuğunuzu...</span> Haberci asker hızlı adımlarla mevziye doğru giderken gömleğini başından geçirip giymeye çalışıyordu. <span class="calibre19">Ulan gazoz da var mıdır ki?</span> Binanın arka duvarının yanından geçti. Su römorkuna gelince dayanamayıp ağzını küçük musluğa dayadı. Kana kana içti. Bir yandan da sıkışmıştı. "Dönüşte yine içerim," diye bıraktı çeşmeyi. Elindeki suyla yüzünü ovuşturup yürümeye devam etti. Tuvalet olarak kullandıkları, yan yana duran dar çadırların önüne geldiğinde fener almadığına kızdı. Dönüp dolunaya baktı. Işığın en fazla aydınlattığını düşündüğü birinin perdesini aralayıp içeri girdi. Tahtadan yapılmış zeminde önünü görmeye çalışarak ihtiyacını giderdi. Pantolonunun önünü ilikleyip dışarı çıkarken, çadırın hemen yanında duran kovaya baktı. Beyaz kireç tozuna ve içinde duran küreğe önce anlam veremedi. Sonra tuvaletin ardından içeri dökülmesi gerektiğini fark etti. Küreği elinin ucuyla alıp perdeyi yarım araladı. Delikten aşağıya döküp geri çekildi. Küreği yerine bırakırken tuvalet çadırlarının arka tarafından bazı sesler geldiğini duydu.</p>

  <p class="calibre22">Binanın duvarını takip ederek yürüdü. Karakolun arkasındaki düzlükte askerler toplanmıştı. Görünmemeye çalışarak onları izlemeye başladı. Bazı askerler de, karakolun sırtını yasladığı tepedeki bir patikadan aşağıya iniyor, sislerin arasından birbiri peşi sıra ortaya çıkıyorlardı. Perişan ve bitkin oldukları yüzlerinden, üzerlerindeki üniformalarından belli oluyordu. Hemen hepsi birkaç günlük sakallıydı. Kiminin kepi yana kaymış, kiminin postalının topuğu sallanıyordu. Ay ışığı, gecenin sessizliğinde şıkırtılar çıkaran silahların metal parçalarından yansıyor, içlerinden biri de, ağır olduğu iki büklüm yürümesinden anlaşılan büyük bir silah namlusunu omzunda taşıyordu. Aralarında tek tük çelimsiz köpekler de düzlüğe geliyor, hepsi farklı bir köşeye oturup çevreyi izliyordu. "Savaştan dönüyorlar," dedi kendi kendine. Biraz daha dikkatlice baktığında Serdar Üsteğmen'in kısık sesle emirler verdiğini, gelen askerleri sıraya soktuğunu fark etti. Her sıranın önünde yere serili büyük bir örtü vardı. Düzlüğe gelen asker önce sıraya giriyor, hücum yeleklerinin ceplerindeki el bombalarını, sırtlarındaki roketatarları çıkarıp bu örtüye koyuyordu. Bazı askerlerin sesleri kulağına kadar geliyordu.</p>

  <p class="calibre22">"El bombaları buraya."</p>

  <p class="calibre22">"Hadi beyler, geçin sıraya."</p>

  <p class="calibre22">"Nerde kaldı bu battaniye?"</p>

  <p class="calibre22">"Sırt çantalarını çıkarın." "Beyler, kimse artan kumanyaları çadırına götürmeyecek."</p>

  <p class="calibre22">Bazı askerler de ellerinde pet şişeler, gelen askerlere bardak bardak su veriyorlardı. Askerlerden biri, uzatılan bardağı eliyle itip şişeyi sertçe aldı, ağzına dayadı. Uzun uzun, kana kana içti. Bir diğeri, elindeki büyük koliden çıkarttığı bir şeyleri gelenlere uzatıyor, onlar da bu uzatılanı iştahla bir-iki lokmada mideye indiriyordu. Bu mesafeden yediklerinin ne olduğu seçilemiyordu.</p>

  <p class="calibre22">"Tim komutanlarından eksik malzeme listesi istiyorum. Yatmadan önce elimde olsun."</p>

  <p class="calibre22">"Komutanım, hamama hangi sırayla gidilecek?"</p>

  <p class="calibre22">"Geri tepmesiz topu getirin buraya."</p>

  <p class="calibre22">"Şehidin malzemelerini taşıyanlar getirsin. Hey beyler, size diyorum!"</p>

  <p class="calibre22">"Bende komutanım."</p>

  <p class="calibre22">"Komutanım, ben mataramı düşürmüşüm."</p>

  <p class="calibre22">"Bir kıçınıza sahip olamıyorsunuz be!"</p>

  <p class="calibre22">Binanın arkasına gelen grubun içinden biri sıraya girmeyip Serdar'a doğru yanaşınca, üsteğmen esaslı bir selam verdi. Gazeteci, izlediği manzara karşısında susuzluğunu unutmuştu. <span class="calibre19">Tayfun Yüzbaşı bu herhalde.</span> Elleriyle geldikleri tepeyi göstererek bir şeyler söylüyordu. Serdar, tekrar selam verip komutanının gösterdiği yöne doğru koşmaya başlamıştı. Peşinden de üç-dört asker takip etti. Tayfun duvarın önüne kendisi için çıkarılmış sandalyeye yanaştı. Hemen arkasından gelen, uzun boylu iri yarı bir asker onun sırt çantasını alıp sandalyenin yanına yere bıraktı. İki elini arkasında birleştirip sisin içinden düzlüğe inmeye devam eden askerlerini izlemeye başladı.</p>

  <p class="calibre22">Ufuk, tam bu sırada, dev gibi bir köpeğin karşısında belirdiğini, gözlerini gözlerine dikip dişlerini gösterdiğini fark etti. Sis, kendisine kadar ulaşınca, bu köpek de fark edilmeden yanına yanaşmıştı. Serdar'ın uyarıları aklına geldi ama artık çok geçti. Köpek hırlayarak iri ayaklarıyla ağır ağır iki adım attı. <span class="calibre19">Isıracak köpek havlamaz oğlum. Nereye kaçacam ben şimdi?.. Havlasana be!</span> Köpek bir adım daha atıp durdu. Büyük burnunun delikleri açılıp kapanıyor, ağzındaki dev gibi sivri dişleri seçiliyordu. Bir anda köpek havlamaya benzer tuhaf bir ses çıkartmaya başladı. <span class="calibre19">Hayır ulan, bu havlama sayılmaz! E şimdi ne halt edecem? Neydi bunun adı be? Ş'li bişeydi. Hoşt'tan da anlamaz ki bu it.</span> Tüyleri ürpermiş, olduğu yerde kendi kendini sakinleştirmeye çalışıyordu. <span class="calibre19">Kıpırdama oğlum. Sakın kıpırdama. Kaçarsan öldün. Bekle burda. Şimdi biri gelir.</span> Herkes sesin geldiği yöne bakıyordu. Ama bulunduğu yer karanlık olduğu için kimse onu göremiyordu. <span class="calibre19">Şimdi diğerleri de gelirse?</span> Tayfun Yüzbaşı'nın sesi duyuldu önce:</p>

  <p class="calibre22">"Bakın şuna, ne bağırıp duruyor?"</p>

  <p class="calibre22">Tayfun Yüzbaşı'nın arkasında duran askerlerden biri koşarak yanına geldiğinde Ufuk donmuş haldeydi. Serdar'ın habercisiydi bu. Gazeteciyi görünce, köpeğin uzun yelelerinden yakaladı.</p>

  <p class="calibre22">"Tamam ulan. Tamam. Çekil surdan. Git hadi. Defol git!"</p>

  <p class="calibre22">Bacaklarının tel tel çözüldüğünü hissediyordu. Asker köpeği uzaklaştırmaya çalışırken seslendi:</p>

  <p class="calibre22">"Abi, buralarda gezme böyle. Bu ayı doğrudan boğazına saldırır adamın."</p>

  <p class="calibre22">Titremesi sürüyor ama belli etmemeye çalışıyordu. Haberci ve hâlâ uluyan köpek uzaklaşınca, Ufuk da mevziye gitmek için yavaş yavaş hareketlendi. Ama yürüyecek hali kalmamıştı. Sırttan inen askerlerin en sonunda Serdar'ın da olduğunu görünce, bir süre daha kalmaya karar verdi. Bir eliyle duvara yaslanıp güç almaya çalıştı. Avuçlarının içi terlemişti. Serdar'ın omzunda bir silah ve arkasında iki sırt çantası vardı. Hemen arkasında da topallayarak yürümeye çalışan bir asker. İkisi de yerlerine geçince, Tayfun Yüzbaşı, sırtı gazeteciye dönük halde, askerlerinin karşısında, tam ortada bir yerde durdu. Bir anda, az önce Ufuk'a havlayan köpeğin -tekme yediğinden olsa gerek- inlemeleri dışında çevrede ses kalmamıştı. Tayfun, ayak parmakları ucunda yükselip sıranın gerilerine doğru göz attı. Sonra başını önüne eğip bir süre bekledi. Ardından gazetecinin de duyabileceği şekilde konuşmaya başladı:</p>

  <p class="calibre22">"Silah arkadaşlarım. Zor günler yaşadınız. Hepiniz insanüstü güç harcadınız. Sizlerle gurur duyuyorum. Ama ne yazık ki, bir eksikle döndük. Acımızı yüreğimize gömdük. Unutmayın, Ramazan'ın şahadetiyle mücadele bitmedi. Bana emanet edilen bir evladımı sağ salim geri getiremedim. Tüm sorumluluk bana aittir. Sizden de bana yardım ederek emanetlerime daha iyi bakmamı sağlamanızı istiyorum. Eğer siz de evinize sağ salim dönmek istiyorsanız, benim gibi sizin de yapmanız gereken şeyler var. Öncelikle size emir veriyorum. Terhis olana kadar yaşadıklarınızı unutacaksınız. Özellikle, köyde gördüklerinizi. Hep söylerim, askerler konuşmaz. Sadece savaşırlar. Ben sizden kocakarılar gibi konuşmanızı, ağlaşmanızı değil, savaşmanızı istiyorum. Ayrıca, bu akşam tüm timler, bu operasyonda yapılan hataları önce kendi içlerinde tartışacaklar. Faaliyet sonu incelemesinin sonuçları bana gelecek. Ve yarın bu işi tüm bölükçe yapacağız. Anlaşıldı mı?"</p>

  <p class="calibre22">"Emredersiniz komutanım!"</p>

  <p class="calibre22">Tüm bölük, hep bir ağızdan kalın ve tok bir sesle cevap vermişti. Tayfun, aynı tok sesle devam etti:</p>

  <p class="calibre22">"İstirahat edin."</p>

  <p class="calibre22">Yine tüm bölük, "Sağ ol!" diye yanıtladı komutanlarını.</p>

  <p class="calibre22">Tayfun, sert bir selam verip duvarın yanından hızlı hızlı bulunduğu yere doğru yürümeye başlayınca, Ufuk mevzisine dönmek için vaktinin kalmadığını anlamıştı. Serdar da hemen yanındaydı. İkisi aralarında konuşuyorlardı.</p>

  <p class="calibre22">"Komutanım, şehidin eşyalarını ailesine gönderdik helikopterle."</p>

  <p class="calibre22">"Atış yaptırdın mı?"</p>

  <p class="calibre22">"Atışları bu sabah tamamladık komutanım. Sadece iki silahın sıfırlamaları yapılamadı. Tamire göndermek lazım."</p>

  <p class="calibre22">"Bana bak Serdar, hâlâ kan grubunu bilmeyen asker var. Bu hafta bu işi halledin." Serdar'dan önce Tayfun görmüştü yabancıyı. Hemen ardından da Ali. İkisi de şaşırmıştı. Bir an durdular.</p>

  <p class="calibre22">"Sen de kimsin?"</p>

  <p class="calibre22">Ufuk, tam cevap verecekti ki, Serdar söze girdi.</p>

  <p class="calibre22">"Komutanım, Ufuk Bey... Gazeteci. Geçen gelecekti ya. Biraz gecikmiş. Tugay komutanımızın haberi var. Onun emriyle burda kaldı."</p>

  <p class="calibre22">Tayfun, gözlerini gazeteciye dikmiş süzüyordu. Gazeteci de onu. Sakallı, yüzü kir içindeydi. Yer yer yırtık üniformasında ve hücum yeleğinde büyük kan lekeleri vardı.</p>

  <p class="calibre22">"Kusura bakmayın, kirliyim de... "</p>

  <p class="calibre22">Elini uzatacak oldu, vazgeçti. Ufuk ne diyeceğini bilememişti. Gözleri hücum yeleğinin arasından göğsünde görünen küçük Türk bayrağındaydı. "Estağfurullah," demek geldi içinden, sonra, "Saçmalama," deyip sustu.</p>

  <p class="calibre22">"Hoşgeldiniz... Ama bu kıyafetle dolaşmayın burda. Köpekler parçalar adamı." Tayfun, gazetecinin yanından geçerken Serdar'a sordu:</p>

  <p class="calibre22">"İlgilendiniz mi?"</p>

  <p class="calibre22">"Evet komutanım, benim mevzimde kalıyor."</p>

  <p class="calibre22">"Tamam o zaman, Ufuk Bey, izninizle biz biraz toparlanalım. Size iyi sabahlar... Serdar, gel benimle."</p>

  <p class="calibre22">"Başınız sağ olsun Yüzbaşım."</p>

  <p class="calibre22">Ağzından sadece bunlar çıkmıştı. Tayfun hiç cevap vermeden yürümeye devam etti. Bir süre Tayfun'u, yanında yürüyen Serdar'ı ve hemen arkalarından ilerleyen iri yarı habercisini izledi. Haberci, dönüp dönüp bu yabancıya bakıyordu. Ufuk, köpekten daha çok bu son bakışlardan tedirgin olmuştu. Aralarındaki konuşma kendisine kadar ulaşıyordu:</p>

  <p class="calibre22">"Serdar, bir daha olmasın. Birisi, 'içeri sızmışlar' diye vurup indirse adamı... " "Komutanım, kendisini uyarmıştım aslında. Dışarı çıktığından haberim yoktu."</p>

  <p class="calibre22">"Ben sana uçan kuştan haberin olacak diyorum, sen koskoca adamdan haberim yok diyorsun. Oyun mu oynuyoruz burda, savaşıyoruz kardeşim!"</p>

  <p class="calibre22">Binanın köşesini dönüp gözden kaybolduklarında, Ufuk da tuvaletlerin önünden geçiyordu. Bir kez daha askerlerin toplandığı düzlüğe baktı. Kimi sigarasını yakmış, kimi su içiyor, kimi de yerde serili örtülerden birine el bombalarını bırakıyordu. Onlar savaştan dönüyordu.</p>

  <h1 class="calibre21" id="sigil_toc_id_16">İstanbul arzın merkezidir, arz ederim!</h1>

  <p class="calibre22">6 Mayıs 1993 - 10:30</p>

  <p class="calibre22">"Köyde ne oldu Yüzbaşım?"</p>

  <p class="calibre22">Gazetecinin sorusu, kameriyede oturan tüm asker personel üzerinde soğuk duş etkisi yapmıştı. Tüm yaşananlara rağmen tekrar karakolda bulunmaktan dolayı samimi ve sıcak bir havada başlayan sohbet bir anda sona ermiş, masaya büyük bir sessizlik hakim olmuştu. Zaten Ufuk da bu havadan cesaret almıştı. Sadece Tayfun, soruyu hiç duymamış gibi soğukkanlıydı. Çatalının ucundaki küçük peynir parçasını ağzına götürdü. Geriye yaslanıp yola bakarak iğneleyici konuştu:</p>

  <p class="calibre22">"Bu bölükte birilerinin ağzı ishal olmuş anlaşılan?"</p>

  <p class="calibre22">"Sabah istemeyerek konuşmanıza şahit olmuştum. Hatırlarsanız köpekler... "</p>

  <p class="calibre22">Oktay, Ufuk'un sorusuyla, gözlerini bir süre için ona dikmişti. Ardından Tayfun'a baktı. Erdal ise başını önüne eğmişti. Tayfun, masanın yola bakan tarafında, sırtı binaya dönük oturuyordu. Sağ tarafında gazeteci, solunda Erdal Üsteğmen, boş bir sandalyenin yanında ise Oktay Astsubay vardı. Ufuk, önündeki tabaktan çok üç subayla ilgileniyordu. Tayfun, kahvaltısına ağır ağır devam ederken, Oktay lokmaları iri parçalar halinde midesine gönderiyordu. Erdal ise tabağını bitirmiş, sırtını plastik sandalyeye yaslamış, çayını yudumluyordu. Erdal'ın beyaza kaçan sarı sevimli yüzü ve kısa boyuna karşın Oktay, esmer yüzü, iri vücudu ve kalın sesi ile ilk kez karşılaşıldığında insanı ürküten bir yapıya sahipti. Hepsi de sabah geldiklerinden çok farklı görünüyorlardı. Muntazam tıraş olunmuş, saçları da taranmıştı. Üniformaları ise temiz ve ütülüydü.</p>

  <p class="calibre22">"Yalnız ben orda, köyde yaşananlar unutulacak demiştim. Biz o konuyu kapattık." "Tayfun Yüzbaşım, ben sizin personeliniz olmadığım için..."</p>

  <p class="calibre22">Cümleyi bilerek yarım bırakmıştı. Aslında gazeteci sıfatıyla sormamıştı. Tayfun'u veya diğerlerini zorlamak da istememişti. Ama Tayfun, bu cevaba da içerlemişti: "Ufuk Bey, bu emir benim için de geçerliydi."</p>

  <p class="calibre22">Tayfun, çayından bir yudum aldı. Lokmasını çiğnerken, yoldan birbiri ardına geçen arabalara bakmaya başladı.</p>

  <p class="calibre22">"Burası sizin Bağdat Caddesi'ni geçmiş değil mi?"</p>

  <p class="calibre22">Oktay, cüssesi ile orantılı sesiyle hemen yapıştırdı:</p>

  <p class="calibre22">"Burası Bağdat'a daha yakın, belki ondandır komutanım."</p>

  <p class="calibre22">Tayfun'un gülümsemesi ortamın gerginliğini dağıtmamıştı. Ufuk da bu soruya cevap vermeyecekti. Bir süre kimse konuşmadı. Yoldan geçen araçların motor gürültülerinden başka bir şey duyulmuyordu. Haberci Ali, binanın duvarına <span class="calibre7">yaslanmış Tayfun Yüzbaşı'yı izliyordu. Bir gözü de misafirdeydi. Gazeteci, Ali'nin esas duruşa geçtiğini görünce başını Tayfun'un arkasından gelen kişiye doğru çevirdi. Gelen Şenol Teğmen'di. Tayfun'un hemen yanında esaslı bir selam verdi. "Komutanım, ikinci timin faaliyet sonu incelemesi hazır. Şehidin ailesi için para da toplandı komutanım."</span></p>

  <p class="calibre22">"Gel teğmen, çay iç."</p>

  <p class="calibre22">Şenol, Oktay Astsubay'ın yanındaki boş sandalyeye otururken Tayfun Yüzbaşı sordu:</p>

  <p class="calibre22">"Ufuk Bey'le tanıştınız mı?"</p>

  <p class="calibre22">"Evet komutanım. Az önce... "</p>

  <p class="calibre22">Tayfun çayından bir yudum daha alırken askerlerden biri de Şenol'un hemen önüne bir bardak çay bıraktı. On beş dakikadır burada oturuyordu ama Ufuk masanın tam ortasında duran vazodaki papatya demetini daha yeni fark etmişti. Ve papatyaların ortasındaki tek gelinciği... <span class="calibre19">Hah, işte ben gelinciği burda gördüydüm dün.</span> Masadaki sessizliği Tayfun bozdu:</p>

  <p class="calibre22">"Nerdesiniz siz ha, nerdesiniz?"</p>

  <p class="calibre22">Teşup ve Hepat kameriyenin girişinde oturan Tayfun'un yanına kadar gelmişti. Sahibinin dizlerine sürtünüp sırnaşan Hepat, kuyruğunu da deli gibi sallıyordu. Hemen yanında kıpırdamadan duran Teşup ise yine sağ ayağı önde, masada oturanları süzüyordu. Tayfun dayanamayıp ayağa kalktı. İkisini de uzun uzun sevdi. Hâlâ hesap soruyordu:</p>

  <p class="calibre22">"Kaç gündür hiç özlemediniz mi ha? Nerdeydiniz siz, hadi söyleyin bakayım?" Cevap Oktay'dan geldi:</p>

  <p class="calibre22">"Serdar Üsteğmenim sabah Zirve'ye bağlatmış. Ufuk Bey için sorun olmasın diye." "Tabii ya, yoksa durur muydu bunlar ya?"</p>

  <p class="calibre22">Gazeteci, sandalyesini çevirmiş seyrediyordu. İri olan, yani Teşup Ufuk'u fark etmişti. Yine gözlerini ona dikti. Sağ ayağı hâlâ önde duruyordu. Tayfun durumu anlamakta gecikmedi.</p>

  <p class="calibre22">"Yok oğlum yok. Misafir o, misafir... Hadi bakayım, siz uzaklaşın burdan... Ali!"</p>

  <p class="calibre22">Ali, ok gibi fırlayıp Teşup'u tasmasından yakaladı. Hayvan, oradan ayrılmak istemese de sürüye sürüye uzaklaştırıldı. Hepat da onu takip edip binanın arkasına doğru yürümeye başladı. Tayfun tedirgin olan misafirine döndü. Yüzü gülüyordu. "Çok iyi köpeklerdir."</p>

  <p class="calibre22">Ufuk diken üstünde oturuyor, Teşup'la göz göze gelmemeye çalışıyordu.</p>

  <p class="calibre22">"Evet, Yüzbaşım. Kendisiyle tanışmıştık daha önce."</p>

  <p class="calibre22">"Teşup havlamaz biliyor musunuz?"</p>

  <p class="calibre22">"Onu da söyledi kendileri. Kurt kanı varmış galiba."</p>

  <p class="calibre22">"Orasını bilemem."</p>

  <p class="calibre22">Oktay bir sigara yakıp söze girdi:</p>

  <p class="calibre22">"Komutanım, Teşup daha karakterli. Daha bir asil duruyor. Hiç kimseye eyvallahı yok. Tam adına layık."</p>

  <p class="calibre22">Erdal gülerek cevap verdi:</p>

  <p class="calibre22">"Bende de o cüsse olsa, ben de kimseye eyvallah demem. Baksana şuna."</p>

  <p class="calibre22">Şenol sözü tamamladı: "Sanki bu dağları o yaratmış."</p>

  <p class="calibre22">Askerler, masadaki boş tabakları toplamaya başlamıştı. Ufuk, Tayfun'a bakarak sordu: "Hayırdır, bu isimler nerden?"</p>

  <p class="calibre22">Tayfun arkasını dönüp Ali'nin hemen yanında yavaş yavaş yürüyen köpeklerine baktı. Tekrar geri döndüğünde masanın ortasına doğru bir yerde duran telsizini kendine doğru çekti.</p>

  <p class="calibre22">"Boğazköy'e gittiniz mi hiç?"</p>

  <p class="calibre22">"Neresi Yüzbaşım, anlamadım?"</p>

  <p class="calibre22">Tayfun, masaya doğru yaslanarak cevap verdi:</p>

  <p class="calibre22">"Boğazköy. Çorum'da... Hititlerin başkenti."</p>

  <p class="calibre22">Gazeteci hatırlamıştı.</p>

  <p class="calibre22">"A, evet, Hattuşa... Bir gezide, okuldaydım galiba."</p>

  <p class="calibre22">"Hattuşa'ya, bin tanrılı kent denir. Hititlerin bin tanrısı varmış. İşte o bin tanrının içinde iki tanrı vardır. Biri, içlerindeki en korkulanı, fırtına tanrısı Teşup'tur. Diğeri de Teşup'un karısı Baştanrıça Hepat. Bereket tanrıçası da denir. Dört bin yıl öncesinin isimleri bunlar. Hepat'ın, sonraki kültürlerde Kubaba, Kibele, Hera ve hatta Havva olduğunu söylerler. Teşup'un da Zeus... "</p>

  <p class="calibre22">"Yüzbaşım, bu arkeoloji merakı nerden?"</p>

  <p class="calibre22">Şenol, Tayfun'u dikkatle dinliyordu. Hikâyeyi daha önce dinledikleri belli olan Erdal ve Oktay hiç oralı olmadan sessizce oturuyorlardı.</p>

  <p class="calibre22">"Arkeolojiye değil. Daha çok Hititlere... Biraz okudum. Boğazköy'e de gittim. Belki hatırlarsınız, büyük tapınakta Teşup ve Hepat'a ait olduğu söylenen iki kutsal oda vardır. Burası Anadolu'nun bilinen ilk açık hava tapınağıdır. Duvardaki bir kabartmada, başında serpuşu ile iki dağ tanrısının üzerinde, ayaktaki Teşup'tur. Önünde karısı Hepat durur."</p>

  <p class="calibre22">Ufuk, sandalyesinin arkalığına astığı el çantasını kucağına alıp sigara paketini çıkarttı. Masadakilere tuttu ama büyük bir keyifle anlatmayı sürdüren Tayfun dışında kimse almadı.</p>

  <p class="calibre22">'Teğmen, işte dağ tanrıları üstünde ayakta duran o Teşup, gerçekten de bu dağların sahibidir. Bizim Teşup, boşu boşuna öyle yürümüyor... "</p>

  <p class="calibre22">Gazeteci, Tayfun'un bu tarzını sevmişti. Konu değişse de, sözü ne yapıp ediyor başlangıçta konuşulanlara bağlıyordu. Şenol, başını kaldırdı ve elindeki yakmadığı sigarasıyla oynayan Tayfun'a baktı. Sonra tekrar dönüp gözleriyle köpekleri aradı. İkisi de Ali'nin dizlerinin yanında yere çömelmiş, Ufuk'un geceyi geçirdiği mevzinin hemen önünde duruyorlardı.</p>

  <p class="calibre22">"Teşup'un duruşuna dikkat eden var mı hiç?"</p>

  <p class="calibre22">Herkes, başını çevirip köpeklerin olduğu yere bakınca haberci Ali ayağa kalkmıştı. Meraklı gözlerle Tayfun'a bakıyordu. Bir süre, kimse bu soruya verecek bir cevap vermedi. Oktay ve Erdal da fark etmemişti bunu. Şenol, o yöne bakarak konuştu: "Köyde köpeklerimiz vardı komutanım. Hiçbiri böyle garip durmuyordu. Bunun sağ ayağı sürekli önde, değil mi?"</p>

  <p class="calibre22">"İşte, tüm kabartmalarda fırtına tanrısı Teşup'un da bir ayağı daima öndedir. Elinde de bazen şimşek, bazen silah tutar. Ve dimdik ayakta durur."</p>

  <p class="calibre22">Son cümlesini Şenol'a bakarak söylemişti. Teğmen de oturduğu sandalyede öne doğru düşmüş omuzlarını ağır ağır geriye doğru attı. Şimdi herkes, daha dikkatli bakıyordu Teşup'a. Ali, kendisinin çağırıldığını düşünüp kameriyeye doğru koşmaya başlayınca Hepat da onu izledi. Teşup ise beton gibi orada öylece kaldı. Tayfun başını önüne eğip devam etti:</p>

  <p class="calibre22">"Eğer bu köpek de tutabilseydi, herhalde elinde ya bir şimşek ya da silah tutardı." Ufuk, sigarasından bir nefes çekip mırıldanarak ekledi:</p>

  <p class="calibre22">"Bence bu köpeğin silah tutan eli filan yok ama gözlerindeki şimşekler yetiyor adama."</p>

  <p class="calibre22">Sessiz ortam gülüşmelerle dolmuştu. Oktay'ın tok sesi diğerlerini bastırdı:</p>

  <p class="calibre22">"Dua edin, sizi sabaha karşı yalnız yakalamamış."</p>

  <p class="calibre22">Tayfun'un elindeki sigarayı neden yakmadığını merak eden gazeteci içinden, 'Yakaladı efendim, yakaladı,' dedi. Oktay sandalyesini düzeltirken mırıldandı:</p>

  <p class="calibre22">"Bir de Puik vardı..."</p>

  <p class="calibre22">Herkes başka bir şeyle ilgileniyor gibiydi ama ortalık bir anda sessizliğe gömülmüştü. Ufuk durumu fark etmemişti.</p>

  <p class="calibre22">"Puik ha? Helal olsun. Güzel isim. O da buralarda mı?"</p>

  <p class="calibre22">Sessizlik devam ediyordu. Tayfun bu soruyu hiç duymamış gibi yaptı.</p>

  <p class="calibre22">"Teşup'u ve Hepat'ı her yerde görürsünüz. Niğde'den Aydın'a, Amasya'dan Gaziantep'e kadar. Anadolu kültürünün kökleri onlara kadar uzanır. Mesela, Amasya'da bulunan bir Teşup heykelciği vardır. Heykelciğin kollarını ve bacaklarını kırdıkları için Amasyalıların üzerinde bugün bile Teşup'un gazabının sürdüğü söylenir. Halk arasında yani... Dünyaca ünlüdür bu heykel. Kalın kaşlı, çukur gözlü, düzgün hatlarıyla hem sakin görünür ama güçlü ve mağrur bir ifadesi vardır. İsterseniz, Teşup'a bu gözle bir daha bakın..."</p>

  <p class="calibre22">Herkes, yine başını o yöne çevirmişti. Teşup hâlâ kıpırdamadan ve sağ ayağı önde duruyordu. Ufuk, tam göremediği için sandalyesinde biraz daha doğrulunca Oktay Astsubay uyarma ihtiyacı hissetti:</p>

  <p class="calibre22">"Aman Ufuk Bey, fazla göstermeyin kendinizi."</p>

  <p class="calibre22">Gazeteci, yavaş yavaş sırtını sandalyeye yaslarken, bu son espriye gülen olmadığını fark etmişti. Tayfun'un parmakları arasında dolaşan sigarayı gösterdi.</p>

  <p class="calibre22">"Siz içmiyor musunuz?"</p>

  <p class="calibre22">"Bıraktım. Çok oluyor."</p>

  <p class="calibre22">"Zor geliyor herhalde. Bu gidişle bir gün başlarsınız."</p>

  <p class="calibre22">"Yok başlamam... Başlayamam."</p>

  <p class="calibre22">Niye 'başlayamam' dediğini anlamamıştı. <span class="calibre19">Sorsam da söylemeyecek. Boş ver gitsin.</span> Aksini söylese de Tayfun'un sigaraya tekrar başlamak üzere olduğuna inanıyordu. Ama aslında yüzbaşının sınırlarda dolaşmayı sevdiğini, sürekli bir gel git halinde o ince çizgide yaşamaktan haz duyduğunu bilmiyordu. Bu sırada telsizden gelen ses kameriyeyi kapladı:</p>

  <p class="calibre22">"Kaya, Kaya 3."</p>

  <p class="calibre22">"Dinliyorum Kaya 3."</p>

  <p class="calibre22">Ses Serdar Üsteğmen'e aitti.</p>

  <p class="calibre22">"Komutanım, askerlerin hamamı bitti."</p>

  <p class="calibre22">"Hepsi girdi mi?"</p>

  <p class="calibre22">"Evet komutanım."</p>

  <p class="calibre22">"Anlaşıldı Kaya 3. Öğle yemeği ne durumda?"</p>

  <p class="calibre22">"Salman'a siparişleri vermiştim. Ama kamyoneti bozulmuş gene, öğleden sonra gelecekmiş. Mevcutlarla bir şeyler yaptırıyorum."</p>

  <p class="calibre22">Tayfun mandala basıp konuşacaktı ki, Oktay araya girdi: "Ya komutanım, aramızda para toplayalım da şu çocuğa adam gibi bir kamyonet alalım!"</p>

  <p class="calibre22">Tayfun, gülümserken Serdar'a cevap verdi: "Neyse, dert etme. Sana güveniyorum. Bak yalnız değiliz."</p>

  <p class="calibre22">"Biliyorum komutanım." Tayfun, misafirine döndü: "Gidişiniz biraz gecikecek." Ufuk, sigarasını söndürdü.</p>

  <p class="calibre22">"Aslında ben halimden memnunum. Kuşsütü eksik kahvaltı, gazoz, Hititler... Bir de Teşup var tabii."</p>

  <p class="calibre22">Gülüşmeleri genç teğmen Şenol kesti:</p>

  <p class="calibre22">"Komutanım, okuldayken Kadeş Savaşı'nı okumuştum bir yerlerde. Hititlerin... Önemli bir savaştı galiba. Tam hatırlamıyorum şimdi."</p>

  <p class="calibre22">Tayfun, sandalyesinde geriye yaslandı. Erdal ayağa kalkıp, paçalarını düzeltip kameriyeden dışarı seslendi:</p>

  <p class="calibre22">"Oğlum! Benim habercimi bulun bakiyim."</p>

  <p class="calibre22">Tekrar yerine otururken Tayfun Şenol'a döndü:</p>

  <p class="calibre22">"Neyini soruyorsun Kadeş'in?"</p>

  <p class="calibre22">Gazeteci, Tayfun'un birlik içi hiyerarşisinde rütbeden çok tecrübenin öncelikli olduğunu görebiliyordu. Mesela, Şenol Teğmen'le farklı, yaşı da kendisine yakın Oktay Astsubay'la farklı konuşuyordu. Kullandığı ses tonu bile bunu belli ediyordu. Tayfun'un nazarında, terhis olmak üzere olan bir çavuş, birliğe yeni katılmış bir teğmenden daha dikkate alınıyor gibiydi. Herhalde tecrübenin anlamı da böyle somutlaşıyordu.</p>

  <p class="calibre22">"Hayır, Hititlerden bahsettiniz de!.." Tayfun, bu kez Ufuk'a döndü:</p>

  <p class="calibre22">"Suriye'ye gittiniz mi hiç?"</p>

  <p class="calibre22">"Birkaç kez ama Şam'dan dışarı çıkamadık. Malum, El-Muhaberat..."</p>

  <p class="calibre22">Tayfun, başıyla tasdik edip devam etti:</p>

  <p class="calibre22">"Kadeş, Humus yakınlarında diye biliyorum. Asi Nehri'nin üzerinde olması lazım. Keşke gidip görebilseydik oraları."</p>

  <p class="calibre22">Genelde sessiz durup sohbeti dinleyen Erdal dayanamadı:</p>

  <p class="calibre22">"Şu Apo denilen ite verdikleri desteği kessinler, ben Kadeş'i görmemeye razıyım komutanım."</p>

  <p class="calibre22">Erdal'ın sözleriyle, herkes nerede ve ne için bulunduğunu hatırlamış, kısa bir süreliğine çıktıkları tarih yolculuğundan dönüvermişlerdi. Tayfun, bazı gözlerin dalıp gittiğini, bazılarının da öne eğildiğini görünce derin bir nefes alıp devam etti: "Çok komik... Tüm dünya bu savaşı Mısırlıların kazandığına inanırdı. Ama aslında Hititler, firavun İkinci Ramses'in ordusunu darmadağın etmiş. Adam yenilip hayatta kalan bir avuç askeriyle zar zor ülkesine dönmüş ama bir sürü tapınağa zaferi nasıl <span class="calibre7">kazandıklarını anlatan destanlar yazdırmış. Bu sayede halkının gözünde saygınlığını korumuş. Ama Hattuşa'daki kazılarda gerçekler ortaya çıkmış."</span></p>

  <p class="calibre22">Ufuk alaycı bir edayla konuştu:</p>

  <p class="calibre22">"Biraz geç olmuş galiba. Dört bin yıl kadar."</p>

  <p class="calibre22">Bir sigara daha yakan Oktay gülmeye başlamıştı.</p>

  <p class="calibre22">"Herif safahatını sürdürmüş ya. Ölüp gittikten sonra yalanı çıksa ne olur, çıkmasa ne olur?"</p>

  <p class="calibre22">Tayfun da katılmıştı bu düşünceye.</p>

  <p class="calibre22">"Haklısın aslında, çünkü her ne kadar bu savaşı Hititler de kazanmış olsa, hâlâ tüm dünya Mısır'ın yalanlarla dolu kaynaklarına itibar ediyor."</p>

  <p class="calibre22">Erdal sessizliğini sürdürürken Şenol araya girdi:</p>

  <p class="calibre22">"Şu bizim bulmacaların ünlü firavunu tam bir sahtekârmış o zaman komutanım." "Öyle veya böyle, tarihte taktik ayrıntıları bilinen en eski savaştır Kadeş. Bir de çok ilginçtir, tarihin en detaylı ilk barış antlaşması da bu savaştan sonra imzalanmış." Gazeteci, hemen söze girdi. Tayfun'la -ya da herhangi biriyle- bir konu üzerinde benzer bilgilere sahip olmanın verdiği heyecanı belli etmemeye çalışıyordu.</p>

  <p class="calibre22">"İki yıl önceydi galiba. New York'ta Birleşmiş Milletler Binası'nda görmüştüm. Antlaşmanın Hattuşa'da bulunan çivi yazılı tabletinin büyütülmüş kopyasını duvarına asmışlar."</p>

  <p class="calibre22">Oktay ve Erdal'ın da Şenol gibi anlatılanı ilgiyle dinledikleri belli oluyordu. Ufuk'un sözünün bittiğini anlayınca Tayfun devam etti:</p>

  <p class="calibre22">"Ramses'in, savaştan sonra yaptırttığı rölyeflerden birinde kesilmiş eller vardır, biliyor musunuz?"</p>

  <p class="calibre22">Durakladı. Oktay başını komutanına doğru çevirmiş, gözlerinin içine bakıyordu. Masanın üzerinde duran kepine uzandı ama vazgeçti. Tayfun, sol elinin parmaklarıyla sağ elindeki nikâh yüzüğü ile oynarken sözünü tamamladı:</p>

  <p class="calibre22">"Şöyle bileklerinden... Hangisi olduğunu şimdi hatırlamıyorum, kitaplardan birinde görmüştüm... 'El yığınlarından bir piramit oldu' gibi şeyler yazıyordu."</p>

  <p class="calibre22">"Eski Mısır geleneklerinden biridir o. Savaşta öldürdükleri insanların sağ ellerini kesip sonra oturup bunları sayarlarmış."</p>

  <p class="calibre22">Gazeteci bunları her zamanki gibi öylesine söyleyivermişti. Biraz bildiğini gösterme ihtiyacı seziliyordu tavrında. Bir tepki gelmeyince masanın çevresindekilere tek tek baktı. Bir şeyler olduğunu hissediyordu. Oktay gözlerini dikmiş Tayfun'a bakıyordu. Erdal ve Şenol ise başları öne eğik susuyorlardı. Yüzüğü ile oynamayı bırakan Tayfun, kepine uzandı, başına geçirirken Ufuk'a döndü:</p>

  <p class="calibre22">"Dün... Parçalanmış gırtlaklar, kopmuş eller bacaklar vardı Ufuk Bey. İnsanların kopmuş elleri vardı."</p>

  <p class="calibre22">Gazeteci sonunda sorusunun cevabını almıştı. Bir süre gözlerini ayırmaksızın birbirlerine baktılar. İkisinin yüzü de ifadesizdi. Ufuk 'kopmuş eller ve bacaklar'dan çok 'parçalanmış gırtlakları' canlandırıyordu gözlerinin önünde. <span class="calibre19">Aynı babamınki gibi.</span> İlk Tayfun başını çevirdi. Beyaz masa örtüsünün ortasındaki cam vazoya dalmıştı. Sonra birden uzanıp papatyaların ortasındaki gelinciği çekti. Hemen önüne bırakıp elini iç cebine soktu. Biraz uğraştıktan sonra küçük siyah kaplı bir defter çıkarttı.</p>

  <p class="calibre22">Sayfalarını itinayla karıştırdıktan sonra yavaş hareketlerle solmuş bir başka gelincik çiçeğini diğerinin yanına özenle bıraktı.</p>

  <p class="calibre22">"Hiç dikkatinizi çekti mi?"</p>

  <p class="calibre22">Kimseye bakmadan konuşuyordu.</p>

  <p class="calibre22">"Bunun rengi hiçbir çiçekte yok. Aynı kan gibi..."</p>

  <p class="calibre22">Masadaki herkes, Tayfun'un önüne koyup üzerine eğildiği iki çiçeğe bakıyordu. "Bakın mesela bunu dün kopardım. İşte bu da, olsa olsa yarım saat önce... Aradaki farkı görüyor musunuz? Gelincikler canlıyken aynı kan renginde. Soldukça, önce koyulaşıyorlar. Sonra dalga dalga bordoya dönüşüyorlar. Bakın işte. Aynı pıhtılaşan kanın rengi gibi. Kan da zamanla koyulaşıyor, sonra da bu rengi almıyor mu?" Gazeteci, çiçekleri bırakmış, masanın etrafında oturanları takip etmeye başlamıştı. <span class="calibre19">Tüm bölük diktirmiş göğsüne bu bayrakları...</span> Oktay'ın kaşları çatılmış, çiçeklere bakıyordu. Erdal'ın başı önündeydi. Şenol'un nemlenmiş gözleri ise Tayfun'da.</p>

  <p class="calibre22">"Ne kadar narin değil mi? Yaprakları hemen dökülüveriyor."</p>

  <p class="calibre22">Tayfun, avuçlarının içinde hâlâ özenle tuttuğu çiçeklere bakarken gözleri üniformasının bileklerine kaydı. Ufuk bunu kaçırmamıştı. Üzerindeki temiz kamuflajlı bir üniforma olmasına rağmen kumaşta yer yer koyu lekeler vardı. "Sorma... ikisinin de lekesi kolay kolay çıkmıyor... Doğru ya, mürekkep bile yapmışlar bundan."</p>

  <p class="calibre22">Tayfun cümlesini tamamlar tamamlamaz, Şenol Teğmen masadan adeta sıçrayarak kalktı. Yüzünü kameriyeden dışarı çevirip hızlı adımlarla, selam bile vermeden -ve izin de almadan- kendisini dışarı attı. Gazeteci ardından bakıyordu. Binanın arkasında gözden kaybolurken Tayfun hâlâ konuşuyordu:</p>

  <p class="calibre22">"Aslında ne kadar sade, süssüz, iddiasız bir çiçek. Sadece kırmızı işte... Her şeyiyle kırmızı olan bir şeyin, süse ihtiyacı olur mu zaten? Aynı kan gibi... Gelincikten bir tür uyuşturucu yapılır biliyor musunuz?.. Ölüm de sonsuz uyku..."</p>

  <p class="calibre22">Oktay'ın başı önündeydi. Erdal ise yola bakıyordu. Ufuk, Tayfun'un sözlerinde sadece onların anlayabileceği bir şifrenin gizlendiğini hissediyor ama soramıyordu. "Hadi size biraz çevreyi gezdireyim."</p>

  <p class="calibre22">Tayfun'un teklifi üzerine, misafirle birlikte subaylar da ayağa kalktı. Tayfun'un gelincikler hakkında anlattıkları, dün gece yarısı okuduğu kitaptaki gelincikleri hatırlatmıştı: 'Mitolojide gelinciklerin uyku tanrısı Hypnos tarafından insanları ve tanrıları uyutsun diye yaratıldığı söylenir.'</p>

  <p class="calibre22">Herkesin dışarı çıkmasıyla Erdal ve Oktay içinde bulundukları ruh halinden kurtulmuşlardı, ikisinin arkasından önce Erdal, ardından Oktay dışarı çıktı. Sessizce dağıldılar. Tayfun duvarın önünde kendisini bekleyen habercisine seslendi:</p>

  <p class="calibre22">"Ali, telsizimi getir aslanım."</p>

  <p class="calibre22">Ali koşarken Ufuk da Tayfun'un bir adım kadar gerisinden yürümeye başladı. Binanın arka tarafını geçip sabaha karşı görevden gelince toplandıkları alana doğru yürüyorlardı. Tayfun, kepini başına geçirip düzeltirken Ufuk dayanamayıp sordu: "Yüzbaşım, siz uyumaz mısınız?"</p>

  <p class="calibre22">"Günde birkaç saat yetiyor. Aslında uyku değil de, uyku hali demek lazım. Ben sadece Ankara'da uyuyabiliyorum."</p>

  <p class="calibre22">Ali, telsizi komutanına uzatıp misafirin arkasından onları izlemeye başladı. Tayfun, telsizin kanalını değiştirip sağ eline aldığında düzlük alana gelmişlerdi.</p>

  <p class="calibre22">"Biraz terlersiniz ama bizim Zirve dediğimiz bir yer var. Oraya gidelim."</p>

  <p class="calibre22">Ufuk'un biraz canı sıkılmıştı ama sesini çıkarmadı. Alanın ortasını geçerlerken Tayfun'a yetişti.</p>

  <p class="calibre22">"İyi okuduğunuz belli oluyor."</p>

  <p class="calibre22">"Yok, biz sadece talimname okuruz..."</p>

  <p class="calibre22">Gazeteci, ses tonundaki imayı anlamıştı. Bıyık altından güldü. Telsizden nöbetteki askerlerin tekmil sesleri duyuluyordu.</p>

  <p class="calibre22">"Yedi numaralı mevzi, beş-yedi nöbetçisiyim. Nöbetimde vukuatım yoktur komutanım!"</p>

  <p class="calibre22">"Alındı, anlaşıldı. Tamam!"</p>

  <p class="calibre22">"Eviniz Ankara'da herhalde. Evli misiniz?"</p>

  <p class="calibre22">"Evet, ya siz?"</p>

  <p class="calibre22">Ufuk bu soruya her zamanki gibi dolaylı cevap vermeyi tercih etti:</p>

  <p class="calibre22">"Bizim meslekte zor o işler."</p>

  <p class="calibre22">Tayfun, toprak ve taştan yapılmış bir merdivenin basamaklarını çıkmaya başlamadan önce birden durup geriye döndü. Misafirine bakıp gülümsedi.</p>

  <p class="calibre22">"E, bizde de zor."</p>

  <p class="calibre22">'Başka bir sebep söyle,' der gibiydi. Ama Ufuk yine sıyrılmasını bildi. "Çocuk?" Tayfun'un ardından gazeteci, onun peşinden de Ali merdivenleri çıktılar. Taze toprak ve yaban otları kokan bir tarlanın içindeki patikadan yürümeye başladılar. Bu kez Tayfun soruyu duymamış gibi yapmıştı. Ufuk, geri dönüp Ali'ye baktı. Kocaman postalları ile toprağa her basışında toz kaldırıyordu. Bu sırada patikadan aşağıya, karakola doğru inen iki asker kenara çekilip kendilerine yol verdi. Tayfun, birinin kolundan tutup işaret parmağı ile yeri gösterdi.</p>

  <p class="calibre22">"Şunları al aslanım!"</p>

  <p class="calibre22">"Komutanım. Burası ikinci timin bölgesi."</p>

  <p class="calibre22">"Ben sana kimin bölgesi diye sordum mu? Çabuk topla!"</p>

  <p class="calibre22">"Emredersiniz komutanım."</p>

  <p class="calibre22">Askerler patikadaki yere atılmış sigara izmaritlerini hemen toplamaya başladılar. Ufuk, askerlerin elleri arasından sıçrayarak yoluna devam etti.</p>

  <p class="calibre22">"Peki çocuğunuz var mı?"</p>

  <p class="calibre22">Tayfun, yolu ezbere bilen ayaklarının ve dayanıklı postallarının sayesinde büyük adımlarla tırmanmaya başlamıştı.</p>

  <p class="calibre22">"Karım hamile. Doğumu bekliyoruz. Ben de birkaç gün içinde izine gidiyorum."</p>

  <p class="calibre22">"O kadar yakın ha? Tebrik ederim... Erkek, kız?"</p>

  <p class="calibre22">"Erkek."</p>

  <p class="calibre22">"Yeni evli misiniz yoksa?"</p>

  <p class="calibre22">"Yok, dokuz yıl oldu... Bizim biraz sağlık sorunlarımız vardı. Doktor doktor dolaştık. Sonunda işte. Nerdeyse tüm hamileliğini yatakta geçirdi. İnşallah doğumda yanında olacağım."</p>

  <p class="calibre22">Gazeteci, Tayfun'un biraz sıkıldığını fark etmişti. Ama 'doğum'dan bahsederken ses tonunun değiştiğini kaçırmamıştı. <span class="calibre19">Klasik bir asker ailesi işte. Lojmanda büyütürsün artık sen onu.</span> Bir an için kendisini düşündü. Evli... Üstelik çocuklu... Hatta iki çocuk... <span class="calibre19">İlk çocukta mı boşanırdım, yoksa ikincisinde mi?</span></p>

  <p class="calibre22">"Zor iş... Valla saygı duyuyorum."</p>

  <p class="calibre22">"Aslında ilk zamanlar doktorlar olmaz deyince ben vazgeçmiştim. Şebnem bıkmadı. Tıp da ilerleyince yeni imkânlar çıktı. Kadınları bilirsiniz. En azından analık içgüdüsü diye bir şey var. Tüm risklerine rağmen işte."</p>

  <p class="calibre22"><span class="calibre19">Zavallı kadın, sırf ben çocuk istiyorum diye yaptı bunu. Biliyorum... Ama anlatamadım ki... Ben bunu göze almanı istemiyorum diyemedim ki... Bunları konuşacak kadar bile zamanımız olmadı ki!..</span></p>

  <p class="calibre22">Ufuk, Tayfun'un gerçek duygularını gizlediğini hissediyordu. Ellerini dizlerine koyup nefeslenirken geride kalmıştı. Tekrar yürümeye başladığı sırada biraz da sesini yükselterek konuştu:</p>

  <p class="calibre22">"Karınızı çok seviyorsunuz... "</p>

  <p class="calibre22"><span class="calibre19">Daha yeni tanıştık, ettiği lafa bak.</span> Tayfun'un tarzı değildi bu. Böyle uluorta, hem de yeni tanıdığı birine açılmak. Ama yine de aklı Şebnem'e gidince ister istemez kelimeler ağzından döküldü:</p>

  <p class="calibre22">"Klişe olacak ama ilk günkü gibi."</p>

  <p class="calibre22">Bu cevabın geleceğini tahmin etmişti zaten. Onun asıl merak ettiği, Tayfun'un gizlemeye çalıştığıydı. Bir evlat sahibi olmayı, karısından daha az mı istiyordu? Yoksa, bunun için yanıp tutuşuyor muydu? Yani, bir çocuğu -aslında bir erkek çocuğu- olması için mi evlenmişti? Adımlarını hızlandırıp yanaştı. Ali'nin duymasını istemiyordu.</p>

  <p class="calibre22">"Peki karınız mı, yoksa doğacak çocuğunuz mu?"</p>

  <p class="calibre22">Tayfun, bir anda durdu. Nefesini tuttu. Dönüp misafirine baktı. Gözlerinden öfke saçıyordu. Ufuk ise 'ne oldu ki?' der gibiydi. Dudaklarına o garip gülümsemesi yerleşmişti. Tayfun, bir şey söyleyecek oldu ama vazgeçti. Başını çevirip susmayı denedi ama ondan da vazgeçti. Tekrar dönüp bir kez daha baktı. Karşısındaki umursamaz yüz halini inceledikten sonra cevap verdi:</p>

  <p class="calibre22">"İkisi de... İkisi de..."</p>

  <p class="calibre22">Öyle bir ses tonuydu ki, gazeteci 'ama ben hangisi diye sormuştum' diyemedi. Sessizce yürüdüler. Bir tepeciğin etrafını dönüyorlardı. Ufuk başı önünde ilerlerken düşünüyordu. <span class="calibre19">Karısı da hastaymış, böyle de laf edilir mi aptal herif? Bazen gerçekten...</span> Tayfun'un sesiyle düşüncelerinden sıyrıldı.</p>

  <p class="calibre22">"Anneniz mi yok, babanız mı?"</p>

  <p class="calibre22">"Anlamadım?"</p>

  <p class="calibre22">"Annesiz mi büyüdünüz, babasız mı?" Sinirlenme sırası Ufuk'a gelmişti.</p>

  <p class="calibre22">"Ne alakası var şimdi yüzbaşım?"</p>

  <p class="calibre22">"Böyle bir soru ancak en sevdiği varlıklar arasında tercih yapma imkânı olmayan birinden gelir de... "</p>

  <p class="calibre22">Ufuk, yüzünün kızardığını hissediyordu. Yutkundu. Böyle bir soru sormuş olmaktan çok, kendini deşifre etmekten dolayı canı sıkılmıştı. Ama Tayfun'un sözü henüz bitmemişti:</p>

  <p class="calibre22">"Üstelik tek çocuksunuz değil mi?"</p>

  <p class="calibre22">Başını çevirip gazeteciye baktı. Gözlerinin üzerinde olduğunu fark edince susmaya karar verdi. Tayfun, şu anda yaptığından zevk almıyordu. <span class="calibre19">Ama hak ettin yani...</span></p>

  <p class="calibre22">"Seans başına ne kadar ücret alıyorsunuz yüzbaşım?"</p>

  <p class="calibre22">Her zamanki gibi, havayı yumuşatmayı başarmıştı. Tayfun gülümseyince, o da katıldı.</p>

  <p class="calibre22">"İstanbul'da olsanız iyi para yaparsınız."</p>

  <p class="calibre22">"Öğreniyoruz. İnsanın elinde yüzden fazla potansiyel hasta olunca bunu da öğreniyor. Malum, şartlar... "</p>

  <p class="calibre22">"Siz yine de benim teklifimi bir düşünün."</p>

  <p class="calibre22">Tayfun, belli belirsiz, "Olur," derken, birkaç adım arkasındakileri beklemek için durup geriye döndü. Nefesi kesilen Ufuk da durmuştu. Derin bir soluk aldıktan sonra arkasına döndü. Ali biraz daha gerideydi. Karakola, vadiye, karşıdaki tepelere bakan İstanbullu gazeteci manzara karşısında etkilenmişti. Ellerini beline koydu. "Başka bir dünyaya gidiyorsunuz ha?"</p>

  <p class="calibre22">"Buralarda izne gidebilmek biraz sıkıntılı. Mutlaka bir terslik çıkar. Ama bu sefer gitmezsem bir daha da gidemem herhalde. Zaten eve de almaz artık."</p>

  <p class="calibre22">Tayfun kepini çıkarıp alnında biriken terleri üniformasının koluyla silerken Ufuk tekrar ona döndü.</p>

  <p class="calibre22">"Siz buralarda ne olup bittiğini anladınız mı?"</p>

  <p class="calibre22">Yüzbaşı bu soruyu beklemiyordu aslında. Evden, çocuğundan, karısından konuşurlarken... Kepini takıp yürümeye devam etti.</p>

  <p class="calibre22">"Burda tek doğru yok. Herkesin kendi doğrusu var. Birine saplanıp kalırsan bir şey anlayamazsın. Ama bazı şeyler var ki, onlar da asla tartışılmaz."</p>

  <p class="calibre22">"Sizin doğrunuz hangisi?"</p>

  <p class="calibre22">"Benim doğrum mu?"</p>

  <p class="calibre22">Bir süre sustuktan sonra devam etti:</p>

  <p class="calibre22">"Burda kan akıyor... insan kanı... Ama kimse bu kanı görmek istemiyor gibi geliyor bana. İşte benim doğrum bu."</p>

  <p class="calibre22">Ufuk nefes nefeseydi.</p>

  <p class="calibre22">"Belki kan görmeyi sevmiyorlar."</p>

  <p class="calibre22">Tayfun, bu söz üzerine tekrar durdu. Kaşları çatılmıştı.</p>

  <p class="calibre22">"Ne yani? Ben çok mu seviyorum? Şimdi biz anamızın hayrına mı duruyoruz burda? Eğer birilerinin kanı akıyorsa, kimsenin bunun neden aktığına dönüp bakmamak gibi bir lüksü yok. Aynı benim hata yapma lüksümün olmadığı gibi."</p>

  <p class="calibre22">Tayfun sinirli konuşmuyordu aslında. Sesini de yükseltmemişti. Ama gazeteci sinirlendiğini düşünüyordu.</p>

  <p class="calibre22">"Yüzbaşım, siz de insansınız. Hatasız olur mu?"</p>

  <p class="calibre22">"Olmaz. Burda olmaz. Hata yapmanın verdiği vicdan azabı ile yaşamayı öğretmediler bize. Bu yüzden yapamam. Böyle hatanın bedeli ödenmez çünkü."</p>

  <p class="calibre22">Bir süre konuşmadılar. Yine Tayfun devam etti kaldığı yerden.</p>

  <p class="calibre22">"Bana yalan söyle. Beni kandır. Gerçekleri duyarak acı çekmek istemiyorum. Milletin dediği bu özetle. Ama normal. Dürbün etkisi bu işte... "</p>

  <p class="calibre22">"Anlamadım?"</p>

  <p class="calibre22">"Dürbün diyorum. İnsan burnunun dibine bile dürbünle bakmaya kalkarsa, böyle olur; ne kadar yakın, ne kadar uzak kolay kolay anlayamaz. Yürümeye kalkarsa sendeleyip düşer."</p>

  <p class="calibre22">"Beni suçlamıyorsunuz inşallah."</p>

  <p class="calibre22">Patikanın ulaştığı hafif bir düzlükte durup Ufuk'un yanına gelmesini bekledi. Bir şey söyleyecekti ama misafiri önce davrandı.</p>

  <p class="calibre22">"Gördüğünüz gibi bende dürbün falan yok. Zaten o yüzden burdayım, değil mi?" Tayfun, gazetecinin gittikçe alaycı bir tavır alan konuşmasından hoşlanmamıştı. Hiçbir şey söylememeye karar verdi. Ufuk ise sorularını sürdürüyordu.</p>

  <p class="calibre22">"Peki siz niye burdasınız?"</p>

  <p class="calibre22">"Niye mi burdayım? Siz niye burdasınız?"</p>

  <p class="calibre22">"Bu benim işim."</p>

  <p class="calibre22">"Bu da benimkisi... "</p>

  <p class="calibre22">"Yani mecburi hizmet değil mi?"</p>

  <p class="calibre22">"Pek öyle değil... Daha okuldayken buralara geleceğimi biliyordum. Yıllarca da burda kalabilirim. Ama marifet burda, böyle bir savaşın ortasında olmak değil ki... " Genişleyen patikada yan yana yürüyorlardı. İkisi de birbirlerinin yüzüne bakmadan konuşuyordu.</p>

  <p class="calibre22">"Marifet burda, bu sefalet içinde yaşamakta, değil mi?"</p>

  <p class="calibre22">Tayfun bir çalının yanında durunca, başı öne eğik arkalarından gelen Ali de aniden durmuştu. Tayfun'u bir-iki adım geçtikten sonra Ufuk da durdu. Elini palaskasına sokan Tayfun, misafirini şöyle bir süzdü.</p>

  <p class="calibre22">"Bazen ne söylemek istediğinizi, sözü nereye getirmek istediğini anlamıyorum. Siz gazeteciler sürekli sorgular gibi mi sohbet edersiniz?"</p>

  <p class="calibre22">Ufuk ne diyeceğini bilememişti. Hemen iki adım atıp sağ eliyle Tayfun'u sol kolundan tuttu.</p>

  <p class="calibre22">"Ya, yüzbaşım, valla günahımı alıyorsunuz."</p>

  <p class="calibre22">İkisi bir süre kol kola yürüdüler. Aslında ne Tayfun, ne de Ufuk böyle bir samimiyetten hoşlanırdı. Tayfun, kolundan tutan elden kurtulmak için yine durup geri döndü.</p>

  <p class="calibre22">"Bu kavga yalnızca bizim kavgamız değil. Burası da başka bir dünya değil... Bir sürü insana uzakmış gibi gözükse de, bir gün burda akan kan herkesin ayaklarına, paçalarına bulaşır."</p>

  <p class="calibre22">Eliyle vadinin karşısındaki tepelerden birini gösterdi.</p>

  <p class="calibre22">"Şu tepeyi görüyor musunuz? Bakın şurası, zirve hattının sonundaki yer. Siyahtepe. İlk geldiğim yıl geceleri pusuya oraya çıkardık. Pusu sabaha karşı biter, sıkıntı, yorgunluk... Sabah hava aydınlanır, ben o halime rağmen bir türlü aşağı inmek istemezdim. Başka bir havası vardır oranın. Sabah toprağa çiğ düşerken görmek lazım. Buralarda Siyahtepe gibi binlerce tepe var. Bunların çoğunda sabahladım ben. Bu hazzı tattım ben."</p>

  <p class="calibre22">"Bu hazzın bedeli biraz ağır oluyor ama."</p>

  <p class="calibre22">"Yani, siz şimdi benim bu dağın başına çiğ seyretmekten zevk alayım diye geldiğimi mi düşünüyorsunuz? Ben buraya keyfim için mi geldim?"</p>

  <p class="calibre22">Tayfun hem sözcükleriyle hem de ses tonu ile hesap soruyordu.</p>

  <p class="calibre22">"Ben az önce asla tartışılmayacak olan bazı şeyler var demiştim. Bakın size çok özetle söylüyorum. Buralarda yaşanan sorunların çözümü için bunca kan dökülmesine gerek yok. Bu tartışılmaya gerek bile duyulmayacak kadar açık bir gerçektir." Tırmanmaya devam eden Tayfun'un arkasından seslendi Ufuk.</p>

  <p class="calibre22">"Peki neden o zaman bitmiyor?"</p>

  <p class="calibre22">"Ufuk Bey, bu sorunun muhatabı ben miyim?"</p>

  <p class="calibre22">"Yüzbaşım, konuşuyoruz şurda, lütfen yapmayın ya!"</p>

  <p class="calibre22">Tayfun, elindeki telsizi on metre kadar geriden takip eden habercisine uzattı. Ali koşarken Tayfun patikanın yanında küçük bir düzlük bulup oturdu.</p>

  <p class="calibre22">"Ufuk Bey!.."</p>

  <p class="calibre22">Tam bir şeyler söylemeye başlamıştı ki, gazeteci nefesini ayarlayıp araya girdi. "Yüzbaşım, şu bey lafını kaldırsak."</p>

  <p class="calibre22">Tayfun'un yüzünde hafif bir gülümseme belirdikten sonra devam etti:</p>

  <p class="calibre22">"Öyle olsun... Ben askerim. Savaşırım. Beni sorgulayamazsın. Savaşı çıkartanı, buna neden olanı bulacak, onunla tartışacaksın... Ne yani, benden daha zarif, daha temiz, daha az kanlı ölümler mi istiyorsun? Saçmalık bu, ölüm ölümdür. Azı, çoğu, iyisi, kötüsü olmaz... Bak, bu yaşananların sorumlusu ben değilim. Ama bu işi bitirecek olan benim. Bu benim görevim. Yani savaşıyorum. Anlatabildim mi?"</p>

  <p class="calibre22">Ufuk hâlâ ayaktaydı. Tekrar üstlerinde yer yer kar kalmış tepelere baktı. Sonra yavaş yavaş Tayfun'un yanına oturdu. Rüzgârın sesi duyuluyordu. Bir de arada sırada karakoldan kendilerine kadar gelen askerlerin konuşmaları... Havada tek bir bulut yoktu. Gazeteci, yerden bir ot parçasını koparıp dişlerinin araşma sıkıştırdı. Gözü Ali'ye takılmıştı.</p>

  <p class="calibre22">"Ne zamandır seninle?"</p>

  <p class="calibre22">"Kim? Ali mi? Bölüğe geldiğinden beri. Bir yılı geçti herhalde."</p>

  <p class="calibre22">Tayfun da, biraz aşağıda ayakta durup karakola bakan habercisini seyretti bir süre. "Ali! Senin kaç günün kaldı?" Ali, esas duruşta cevap verdi: "Bilmiyorum komutanım." Ufuk şaşırmış, inanmamıştı. "Şafak kaç, bilmiyor musun?"</p>

  <p class="calibre22">"Ben şafak saymam."</p>

  <p class="calibre22">Sadece Tayfun'un duyacağı sesle mırıldandı:</p>

  <p class="calibre22">"Hep böyle midir? İnsan korkuyor ya..."</p>

  <p class="calibre22">"Konuşmaz o. Sadece çalışır. Birkaç kez hayatımızı kurtardı... Yakında düğünü var... Dün izne gönderdim, gitmedi. Helikopterin bir tarafından bindi, diğer tarafından indi. Birlikte gideceğiz inşallah."</p>

  <p class="calibre22">"Kahraman ha?"</p>

  <p class="calibre22">"Ali mi? Bilmem. Kendin sor."</p>

  <p class="calibre22">Ufuk, bacaklarını uzatıp esnetti. Sonra da dirseklerini geriye doğru kaydırıp yaslandı. Ama sormaya niyeti yoktu. Onun yerine Tayfun seslendi:</p>

  <p class="calibre22">"Ali, aslanım! Bak, benim hayatımı kurtardığın için Ufuk Bey sana kahraman diyor. Sen kahraman mısın?"</p>

  <p class="calibre22">Ali, hiç tepki vermemişti. Misafire şöyle bir bakıp tekrar vadiye döndü.</p>

  <p class="calibre22">"Gerçek kahraman asla <span class="calibre19">“ben</span> kahramanım' demez, bununla övünmez. Çünkü kahramanlık hikâyeleri tanıkları tarafından anlatılır, hikâyenin kahramanları tarafından değil."</p>

  <p class="calibre22">Ufuk, uzandığı yerden Tayfun'un omzundaki rütbeleri inceliyordu. Ütülü apoletlerinin üzerindeki siyah kumaştan yıldızlara baktı.</p>

  <p class="calibre22">"Yüzbaşım çok büyük laflar ettin."</p>

  <p class="calibre22">"Ben kahramanım, diye ortaya çıkanları tarih hiçbir zaman kahraman olarak yazmamıştır zaten."</p>

  <p class="calibre22">Gazeteci doğrulup oturdu. Yerden aldığı küçük bir taş parçasını ileriye doğru fırlattı. <span class="calibre19">Tabii, haklısın, Ramses'in bile kahramanlığı dört bin yılcık sürmüş. "</span></p>

  <p class="calibre22">Bu imalı sözlere verecek bir yanıt bulamamıştı. <span class="calibre19">Galiba haklı be...</span> Ayağa kalkıp pantolonunun arkasını çırptı. Elini misafirine uzatıp ayağa kalkmasına yardım ederken, Ali'ye seslendi:</p>

  <p class="calibre22">"Hey, kahraman! Hadi gidiyoruz."</p>

  <p class="calibre22">Tırmanmaya başladılar.</p>

  <p class="calibre22">"Az bir şey kaldı. Şu mevziye uğrayalım. Sonra döneriz."</p>

  <p class="calibre22">Ali, hızlı adımlarla ikisinin önünden geçerken Tayfun ensesine yavaşça vurdu. "Kahraman mahraman ama bazen emirlere riayet etmiyor. Adama 'git' diyoruz, gitmiyor... Değil mi haberci?"</p>

  <p class="calibre22">Ali, hiç cevap vermeden yoluna devam ederken, Ufuk bu iri yarı askeri süzüyordu. "Tayfun Yüzbaşım, sabahtan beri bir şey soracağım. Dün gece kaldığım mevzide gördüm. Şu televizyondaki beşinci kanal işini nasıl yaptınız?"</p>

  <p class="calibre22">Tayfun, yürürken eliyle on metre kadar önlerindeki tepenin üstüne kurulmuş anteni gösterdi.</p>

  <p class="calibre22">"İşte bununla. Bu tepeye termal kamerayı koydum. Isı yayan hiçbir şeyi kaçırmaz. Sinek, böcek, çakal, tilki, tavşan ne varsa artık. Görevli askerler de sürekli burda yaşar. Yirmi dört saat. Çevreyi gözetlerler. Bir de küçük verici istasyonu aldım. Ankara'da ara kablosu yaptırttım. Kameranın görüntüsünü alıp bu vericiyle yayın yapıyoruz. Tüm televizyonları da beşinci kanala ayarlattım. Telsizden 'beşinci kanal' uyarısı duyuldu mu, herkes bir sorun olduğunu anlar. Televizyonlarını açıp burda termalin yakaladığı görüntüyü izler. Bizde hedef tarifi zayıftır biraz. İşte bununla hedef tarifi ihtiyacını ortadan kaldırdık. Bu sayede yaklaşık otuz saniye içinde ağır silahlar dahil herkes ateşe başlar bizde. Zaten herkes mevzilerinde yaşar. Yani silahlarının yanında."</p>

  <p class="calibre22">"Bu kadar yer dolaştım... İnanılmaz bir şey bu."</p>

  <p class="calibre22">Tepenin zirvesindeki mevziye ulaşmışlardı. İçerdeki dört asker ayağa kalkıp Tayfun'u selamladılar. Üzeri toprakla örtülmüş kalasların arasında bırakılan boşluktan, bir üçayak üzerine monte edilmiş cihaz görülebiliyordu. <span class="calibre19">Amerikalılarda</span></p>

  <p class="calibre22"><span class="calibre19">gördüklerim bundan daha büyüktü.</span> Tayfun, üzerindeki yeşil örtüyü ucundan kaldırıp gösterdi.</p>

  <p class="calibre22">"Hava kararırken şu açığa çıkarırız. O zaman dört bir tarafı rahatlıkla tararız."</p>

  <p class="calibre22">Küçük bir televizyon ekranı gibiydi. Kameranın yanında da gündüz gözetleme yaptıkları ayaklı büyük bir dürbün kuruluydu. Başında da bir asker.</p>

  <p class="calibre22">"Nasılsınız çocuklar?"</p>

  <p class="calibre22">Hepsi bir ağızdan cevap verdi:</p>

  <p class="calibre22">"Sağ olun komutanım."</p>

  <p class="calibre22">"Sorun var mı?"</p>

  <p class="calibre22">"Hayır komutanım."</p>

  <p class="calibre22">Son konuşan içlerindeki en rütbelisi olan bir çavuştu. Ufuk, Tayfun'un işareti ile mevzinin önüne oturdu. Hemen arkasında termal kamera duruyordu. Tayfun mevzinin içinde askerlerle konuşuyordu. Bir süre bakıp inceledi ama daha sonra önüne dönüp altında uzanan tepelere baktı. "Az önce oturduğumuz yerden bile görünmeyen yerler varmış," dedi kendi kendine. Manzaraya dalmıştı. Çok uzakta bir helikopterin uçtuğunu fark etti. Sesi duyulmuyordu. Arkasını dönüp dürbünün başındaki askere seslendi:</p>

  <p class="calibre22">"Bakabilir miyim?"</p>

  <p class="calibre22">"Buyur abi... "</p>

  <p class="calibre22">Gazeteci, dürbünün başına geçip helikopteri görmeye çalıştı. Bir yandan da askerle konuşuyordu.</p>

  <p class="calibre22">"Kuzguncuk neresiydi?"</p>

  <p class="calibre22">Asker şaşırmıştı. Eliyle karşılarındaki bir sırtı gösterdi. "Sen nerden biliyon abi?" diye sorunca Ufuk gülerek cevap verdi:</p>

  <p class="calibre22">"E, benim evim orda... Korkmuyor musunuz tertip burda yalnız başınıza?"</p>

  <p class="calibre22">"Ne korkması abi, ben burda yukardayım, çaktım mı indiririm. Yeter ki göreyim." "Ya kaçırırsan?"</p>

  <p class="calibre22">"Kaçırmayız abi."</p>

  <p class="calibre22">Tayfun, arka tarafta çavuşla birlikte mevzinin duvarlarını inceliyordu. Ufuk hâlâ helikopteri yakalayamamıştı. Çıplak gözle görebiliyor ama uzun mesafeli dürbünün merceklerini bir türlü denk getiremiyordu.</p>

  <p class="calibre22">"Peki ya kaçırırsan diyorum. Mesela şu alet bozuldu diyelim."</p>

  <p class="calibre22">"Bozulmaz abi."</p>

  <p class="calibre22">"Hiç mi bozulmaz?"</p>

  <p class="calibre22">"Bozulmaz dedim ya abi. Amerikan malı bu, bir şey olmaz."</p>

  <p class="calibre22">"Peki, ya..."</p>

  <p class="calibre22">Asker, gazetecinin sözünü tamamladı: "Uyursam mı?"</p>

  <p class="calibre22">Ufuk dürbünden gözlerini ayırıp geri çekildi. "Şu helikopteri tutturamadım bir türlü." Asker dürbünün başına geçerken devam etti.</p>

  <p class="calibre22">"Evet, ya uyursan?"</p>

  <p class="calibre22">"Burda uyursan ölürsün abi. Biz uyursak da, herkes ölür."</p>

  <p class="calibre22"><span class="calibre19">Her şey bu kadar basit işte. Herkes ölür.</span> Asker geri çekilince Ufuk gözlerini dayadı. Bu bir Skorski helikopteriydi. Geri çekildi. Kulaklarında 'uyursan ölürsün' sözleri çınlıyordu.</p>

  <p class="calibre22">"Gidelim mi?"</p>

  <p class="calibre22">Tayfun, dürbünün yanına kadar gelmiş, mevzinin mazgalından tepelere bakarken sormuştu. Gazeteci hiç yanıt vermeden kapı olarak kullandıkları arka taraftan dışarı çıktı. Sağ tarafta, aynı aşağıdakiler gibi yer altına inen toprak bir merdiven görünce bir kez daha hayret etti.</p>

  <p class="calibre22">"Bunları nasıl kazdınız?"</p>

  <p class="calibre22">Tayfun eğilip aşağıya bakarken cevap verdi:</p>

  <p class="calibre22">"Biraz uzun sürdü... Değil mi Recep?"</p>

  <p class="calibre22">Tayfun'un arkasındaki çavuş cevap verdi:</p>

  <p class="calibre22">"Aşağısı yine topraktı komutanım. Burası taştır."</p>

  <p class="calibre22">"Kırıkkale nasıldı?"</p>

  <p class="calibre22">"İyiler komutanım. Soranlara selamları var."</p>

  <p class="calibre22">"İznin bitti biliyorsun değil mi?"</p>

  <p class="calibre22">"Evet komutanım. Tezkereye inşallah."</p>

  <p class="calibre22">Mevziden ayrılırlarken Ufuk'un gözleri hâlâ manzaradaydı. Birkaç kez sendeledi ama düşmedi. Ali, Tayfun'un işareti ile misafirin önüne geçmişti. Gazeteci bunu görmüş ama görmezden gelmişti. <span class="calibre19">Herhalde düşersem bu çam yarmasının üstüne düşeyim diye gönderdi. İniş daha zormuş be...</span> Az önce oturup konuştukları yere vardıklarında bir an için durdular. Ufuk uçsuz bucaksız tepeleri izlerken, 'Birkaç gün iyi güzel de, insanın canı sıkılır burada,' diye düşünüyordu. İlk söze başlayan Tayfun oldu. "Diyarbakır'ı gördün değil mi? Yazık oldu o şehre!"</p>

  <p class="calibre22"><span class="calibre19">İşte o can sıkıntısının ipucu. Konuşacak birini bulunca dökülüyor.</span></p>

  <p class="calibre22">Gazeteci, 'neden' der gibi bakınca Tayfun devam etti:</p>

  <p class="calibre22">"O çekçeklerle, işportacılarla, kaçakçılarıyla Uzakdoğu'nun bakımsız keşmekeş şehirlerine benziyor. Terörle bir anılır oldu... Türkçülüğün doğduğu yeri şimdi Kürtçülüğün merkezine çevirmeye çalışıyorlar. Ne trajik? Aslında trajikomik. Mesaj verir gibi. İşte 'sizi tam beyninizden vururuz' der gibi, Ziya Gökalp'in Diyarbakır'ını ne hale getirdiler?"</p>

  <p class="calibre22">Tekrar yürümeye başladıklarında Ufuk Diyarbakır'ı düşünüyordu. Çok konuşan şoförünü, geçen yıl kaldığı otel odasının hemen önünde çıkan çatışmayı nasıl izlediğini... Tayfun, dengesini kaybeden misafirinin kolundan tutup kendine çekti. Ufuk yürümeye devam ederken, "Hiç böyle düşünmemiştim," dedi.</p>

  <p class="calibre22">"İstanbul'da yaşayıp böyle şeyler düşünmek çok zor."</p>

  <p class="calibre22">Birkaç adımlık bir düzlükte dizlerini rahatlatmak için durunca, Tayfun devam etti: "Yalan mı Ufuk, sizin varsa yoksa derdiniz deniz. Yani denizi görmek diye bir şey var değil mi? Şimdi sen burda iki gün daha kaldın mı, boğulduğunu hissedersin." "Pek öyle değil... "</p>

  <p class="calibre22">Tayfun söylediklerinden emin bir tarzda konuşuyordu.</p>

  <p class="calibre22">"Hayır, suçlamıyorum. Yanlış anlama. Bir tespit yapmaya çalışıyorum. İstanbul'da yaşayıp da bu ülkeyi sevmek... Veya her tarafını sevmek diyelim şuna... Yani</p>
</body>
</html>
