<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
  <p class="calibre22">"Cephaneliğin sorumlusu nerde?"</p>

  <p class="calibre22">"Komutanım, Atmaca 3'te o."</p>

  <p class="calibre22">"Çabuk değiştirin o adamı. Yanıma gelsin."</p>

  <p class="calibre22">"Emredersiniz komutanım."</p>

  <p class="calibre22">"Kaya 4'ün orayı da güçlendirin."</p>

  <p class="calibre22">"Komutanım, adam kalmadı burda. Hepsini dağıttım yerlere."</p>

  <p class="calibre22">"Tamam, sen yine de Kaya 4'ü takviye et."</p>

  <p class="calibre22">"Komutanım, nerden alayım?"</p>

  <p class="calibre22">"Karargâhtan al. Yoksa gerçekten adam kalmayacak." "Emredersiniz komutanım."</p>

  <p class="calibre22">"Acele edin biraz."</p>

  <h1 class="calibre21" id="sigil_toc_id_27">"Bir şey yok burda yazacak"</h1>

  <p class="calibre22">7 Mayıs 1993 - 18:30</p>

  <p class="calibre22">"Ben Ufuk."</p>

  <p class="calibre22">"Ufuk Bey, siz misiniz? Şükür yani... Ay, ilan vercektik gasteye."</p>

  <p class="calibre22">"Hangi gasteye, bizimkine mi?"</p>

  <p class="calibre22">"Ay Ufuk Bey, şaka yaptım, şaka."</p>

  <p class="calibre22">"Hayır, yani bizimkine vermeyin, ben o paçavrayı okumuyom da."</p>

  <p class="calibre22">"Murat Beylen, Salih Bey duymasın vallaaa."</p>

  <p class="calibre22">"Semoş, hadi canım Murat'ı bağla sen."</p>

  <p class="calibre22">"Bir saniye Ufuk Bey, önce sizi arayanlar var. Suphi Bey diye biri, soyadını vermedi. En az dört-beş kez aradı. Belki altı bile olmuştur. Telefon numarasını da verdi." "Söyle Semoş, yazıyorum."</p>

  <p class="calibre22">Telefonun hemen yanına konulmuş kalemle boş bloknota sekreterin okuduğu numarayı yazdı. Bir yandan da telefon kulübesinin dışında sırada bekleyene bakıyordu. Tugayın karargâhında, biri askerlere diğeri de subay astsubaya tahsis edilmiş sadece iki telefon olduğu için yarım saat kadar sıra beklemişti. Ama kendisinden sonra sadece bir astsubay kalmıştı.</p>

  <p class="calibre22">"Yazdım Semoşçum."</p>

  <p class="calibre22">"Ha, bir de avukatımız aradı."</p>

  <p class="calibre22">"Ne avukatı?"</p>

  <p class="calibre22">"Ufuk Bey siz buralara uğramadığınız için unutmuşsunuz anlaşılan. <span class="calibre19">Ne</span> avukatı olacak, Korhan Bey, hani gazetemizin avukatı var ya... 'Beni muhakkak bulsun' dedi."</p>

  <p class="calibre22">"Tamam Semoş, önce onu bağla o zaman. Sonra ben yine ararım, Murat'la da görüşürüm, oldu mu canım?"</p>

  <p class="calibre22">'Canım'ı üzerine basa basa söylemişti.</p>

  <p class="calibre22"><span class="calibre19">Haydaa, yine ne oldu ki? Bu adam beni niye arar?</span> Telefonun ahizesini diğer eline alıp sol kulağına yasladı.</p>

  <p class="calibre22">"Tamam, bağlıyorum."</p>

  <p class="calibre22">"Alooo?"</p>

  <p class="calibre22">"İyi günler, Ufuk ben."</p>

  <p class="calibre22">"Ufuk kardeşim. Seni arıyoruz."</p>

  <p class="calibre22">"Görevdeyim."</p>

  <p class="calibre22">"Şu Suphi Bey'le ilgili bir şeyler yazmışsın. Okudum ben."</p>

  <p class="calibre22">"Evet?"</p>

  <p class="calibre22">"Bu haberi bekletelim Ufuk'çuğum. Ben Murat'ı da aradım."</p>

  <p class="calibre22">"Niye aradınız anlamadım?"</p>

  <p class="calibre22">"Murat'a söyledim, çek haberi diye. Neyse, şimdilik böyle kalsın."</p>

  <p class="calibre22">"Korhan Bey, bundan sonra haberlerimi, yazı işleri yerine size gönderebilir miyim?" "Bak canım kardeşim. Konu öyle değil... Neyse, uzatmayalım. Şimdilik bekletiyoruz. İyi akşamlar."</p>

  <p class="calibre22">"Size de..."</p>

  <p class="calibre22">Ufuk'un son sözünü beklememişti bile. Telefonu kapatırken elinin titrediğini fark etti. <span class="calibre19">Yarın dönecem ben oraya, gö'rüşecez.</span> Ahizeyi yerine bırakırken dışarıda sıra bekleyen astsubayla göz göze geldi. Başıyla selam verip telefonun ahizesini tekrar kaldırdı. Sekreterin verdiği numaraları çevirirken kendi kendine sayıklıyordu.</p>

  <p class="calibre22">"Sakin ol Ufuk, sakin ol."</p>

  <p class="calibre22">"Aloo?"</p>

  <p class="calibre22">"Suphi Bey? İyi akşamlar, ben Ufuk."</p>

  <p class="calibre22">"Ufuk Bey, siz misiniz? Gasteci değil mi?"</p>

  <p class="calibre22">"Galiba... Buyrun, sizi dinliyorum."</p>

  <p class="calibre22">"Bakın Ufuk Bey, sizinle daha önce görüşemedim. Arkadaşlarla şey etmişsiniz."</p>

  <p class="calibre22">"Size ulaşamıyoruz ki..."</p>

  <p class="calibre22">"Ben çok meşguldüm de. Neyse, bakın şimdi. Şu sizin haber. Bu konu bayatladı. Daha önce de gazetelerde çıktı zaten. İki gazete yayınladı. Tekzip gönderdim. Yayınlamadılar. Önümüzdeki hafta tazminat davası açıyorum. Sizin gazetenizden de aradılar daha önce. Muhabir arkadaşlardan biri yani. Hepsi ile konuştum. Yayınlamaktan vazgeçtiler. Bilemiyorum siz... "</p>

  <p class="calibre22">Telefonun kablosu ile oynuyor, bir yandan da konuşmaya dahil olmaya çalışıyordu. "İyi de, benim elimde yeni belgeler var..."</p>

  <p class="calibre22">"Tamam. Dediğim gibi, onun modası geçti. Tekzip yazısı da henüz çıkmadı. Bugün, yarın sulh ceza mahkemesine başvuracağım. Artık, takdir sizin. Bilmiyorum ben, avukatınız var ya, Korhan Bey de sizi arayacaktı. Ben Korhan ile görüştüm. Aradı mı sizi?"</p>

  <p class="calibre22"><span class="calibre19">Önce Korhan Bey'di. Şimdi Korhan mı oldu? Arkadaşsınız yani, onu mu demek istiyorsun?</span> Görüşmenin uzun süreceğine hükmedip sırtını kulübenin camına yasladı. Gayet lakayt bir sesle konuştu:</p>

  <p class="calibre22">"Neyse, görüşürüm ya da görüşmem... "</p>

  <p class="calibre22">"Şimdi olayımız şu üstadım. Ben sizle de görüşebilirim. Problem değil. Yani başka ne yapabilirim arkadaşım, yani söyleyin bana. Diyorum yani, takdir size ait. Ben şimdi Korhan'ı aradım. Esra Hanım da var, sizin avukatınız. Onlar olayı çok iyi biliyorlar. Dedim ya, ben işte dediğim gibi tekzip gönderdim. Ne günü? Ayın üçünde gönderdim. Yok dördünde. Salı günü gönderdim. Daha yayınlanmadı. Biliyorsunuz, siz benden iyi bilirsiniz. Herhalde gazetecilik mezunusunuz. Yazı işleri müdürünün eline geçtiği anda üç gün içinde yayınlamak zorunda. Yayınlamazsa sulh cezaya başvuracağım. Pazartesi günü sulh cezaya." <span class="calibre19">Ya kardeşim, sıktın ama ya!</span></p>

  <p class="calibre22">"Sizin başka gazeteye tekzibinizle benim haberimin ne alakası var?"</p>

  <p class="calibre22">"Şimdi efendim, savcı takipsizlik verdi. Ama ağır cezada bozuldu. Ağır ceza dedi ki, 'bunlar bir yargılansın, hele bir görelim' dedi. Olay o yani. Üstadım, benim sizden ricam, bu tekzip olayını bekleyin. Yemin ediyorum ki, bak göreceksiniz, dostluğumuz da olur."</p>

  <p class="calibre22"><span class="calibre19">Vaaay, ulan bir yemekte işi bağlarım aslında...</span> Gülmeye başlamıştı. Yüzünü dışarı çevirince sıradaki astsubayın meraklı gözlerle kendisini süzdüğünü gördü.</p>

  <p class="calibre22">"Rekor tazminat davası açıyorum. Açmazsam yarın, yirmi gün soma 'yazıklar olsun, bana böyle dedin ama açmadın' diyebilirsin."</p>

  <p class="calibre22">"Gazetenin avukatını niye aradınız, ben onu merak ettim."</p>

  <p class="calibre22">"Şunun için aradım ben üstadım. Şimdi siz yanlış anlamayın. Gazetede yer alan her haberden avukatların haberi, yani böyle bir kişinin şahsi hakları ile ilgili bir şeyde, yarın gazeteye maddi ve manevi tazminat davası açılır."</p>

  <p class="calibre22">Adamın telefonda düştüğü durumdan müthiş haz alıyordu. <span class="calibre19">Ulan işte ben gasteciliğin bu yanını seviyorum be!</span></p>

  <p class="calibre22">"Gazeteyi düşündüğünüz için yani..."</p>

  <p class="calibre22">'Tabii gazeteyi düşündüğüm için! Yani sizden arz ve rica ediyorum. Benim hiç olmazsa tekzibimi bir bekleyin. Bakın Pazartesi günü sulh cezaya başvuruyorum. Göreceksiniz, ben de sizi, hatta siz aynı gruptasınız zaten. Şimdi başka gazetede olsaydınız ben size verirdim şeyini de. Şimdi siz tabii ki şey yapamazsınız. Aynı gazete, aynı grup yani."</p>

  <p class="calibre22"><span class="calibre19">Yediğinin artığıyla bir ordu doyar ama sen doymak bilmiyorsun. Helal olsun be sana Suphi. Her yolu deniyorsun. Bakalım hangisi tutacak?</span> Telefonun kablosunu bırakıp tırnaklarıyla camdaki bir etiketten kalan yapışkanı kazımaya başlamıştı.</p>

  <p class="calibre22">"Ben tekzibi gönderdim. Sizden ricam, bunu bekleyin. Çünkü niçin gazete bu kadar tazminat ödesin yani. Sırf bana husumet nedeniyle bu işi yapıyorlar. Korhan Abi de seni arayacak. Korhan Abi, yayınlatmasın diye değil, yanlış anlamayın, bir çevrem bir muhitim var. Beni yıkmayın. Doğru haber neyse onu yazın, ben yazmayın demiyorum. Çok yazık bu haber çıktı, ben kimsenin yüzüne bakamadım. Aklanmak için uğraşıp duruyorum. Bir de bu gazetede çıkarsa, şimdi uğraş dur. Ama kafaya koydum. Tazminat davası açacağım. Lütfen, olay bu şekildedir. Benle uğraşıyorlar, <span class="calibre7">sen olsan kabul eder misin arkadaşım? Durum böyle, yani bilmiyorum. Korhan Abi de sizinle konuşacaktı. Konuşsa da, konuşmasa da önemli değil, yalnız sizden istirhamım, benim tekziplerimi bekleyin, ben size de bilgi vereceğim."</span></p>

  <p class="calibre22"><span class="calibre19">İşte her zamanki gibi bu da kapanışı yalvararak yaptı. Tabii Suphicim, Korhan Bey'in Korhan Abi olmasını da atlamadım bak...</span></p>

  <p class="calibre22">Gazetecinin canı sıkılmıştı. Kaşları çatılmış, yüzünün çizgileri derinleşmişti. Sol eliyle çenesini kaşıyordu.</p>

  <p class="calibre22">"Ben sizi dinledim Suphi Bey, iyi akşamlar!"</p>

  <p class="calibre22">Telefonu herhangi bir cevap beklemeden kapatmasıyla kulübenin kapısını açması bir olmuştu. Dışarı çıkarken astsubaydan özür diledi.</p>

  <p class="calibre22">"Biraz uzattım galiba."</p>

  <p class="calibre22">Astsubay, "Sorun değil," diye cevap verip kulübeye girdi. Ufuk yine kapının önünde beklemeye başladı. Buradan koridorun diğer ucundaki yemek salonunu rahatça izleyebiliyordu. Omzuna dokunan bir el, onu daldığı düşüncelerden sıyırdı.</p>

  <p class="calibre22">"Ufuk Bey, yemek yediniz mi?"</p>

  <p class="calibre22">"Yok, yemedim daha."</p>

  <p class="calibre22">"Sayın komutanım odasında yiyecekler bu akşam. Buyurun benim misafirim olun. Sohbet ederiz."</p>

  <p class="calibre22">Ömer Binbaşı öne doğru eğilmiş, ağzı kulaklarına varmış ve ellerini pantalona yapıştırmış bir halde konuşuyordu.</p>

  <p class="calibre22">"Sağ olun Binbaşım."</p>

  <p class="calibre22">"Sizin görüşlerinizden yararlanmak bir zevk benim için. Mesela, bu konjonktürde Irak'ın ve Ortadoğu'nun geleceği hakkındaki düşüncelerinizi heyecanla merak ediyorum. Benim bazı öngörülerim var da... "</p>

  <p class="calibre22">Ufuk, sırıtmaya başlamıştı. Beklemeden yapıştırdı.</p>

  <p class="calibre22">"Astsubay arkadaşlara söz verdim, beni bekliyorlar... E, siz de katılmaz mısınız bize?"</p>

  <p class="calibre22">Ömer Binbaşı'nın yüzü, gazetecinin telefonla konuşan Astsubayı göstermesiyle bir anda değişmişti. Önce ne diyeceğini bilemedi. Salona baktı. Sonra tekrar döndü.</p>

  <p class="calibre22">"Şey, aslında ben hemen yiyip çıkacağım. Sayın komutanım çağırabilirler. İnşallah yarın, Ufuk Bey..."</p>

  <p class="calibre22">"Size afiyet olsun o zaman."</p>

  <p class="calibre22">Ömer Binbaşı nizami bir dönüşün ardından koridorda yürümeye başladığında, telefon kulübesindeki astsubay da çıkıyordu. Ufuk geri çekilip yol verirken kibarca sordu:</p>

  <p class="calibre22">"Ya, çok afedersin, yemekte misafir kabul eder misin?"</p>

  <p class="calibre22">"Ne demek? Adana yer misiniz?"</p>

  <p class="calibre22">"Acılı olsun. Beş dakika sonra masadayım. Ama hesabı ben ödeyeceğim, anlaştık mı?"</p>

  <p class="calibre22">Astsubay, 'olmaz' anlamında kaşlarını kaldırıp salona doğru giderken Ufuk tekrar kulübeye girdi. Hemen ahizeyi kaldırıp gazetenin numarasını çevirdi.</p>

  <p class="calibre22">"Alooo?"</p>

  <p class="calibre22">"Semoş, Murat'ı bağla bana."</p>

  <p class="calibre22">"Ay Ufuk Bey, bir günde ikinci kez sesinizi duymak ne hoş!"</p>

  <p class="calibre22">"Semoş, bana şu Murat'ı... "</p>

  <p class="calibre22">Sekreter hiç cevap vermeden telefonu bağlamıştı. <span class="calibre19">Suphi'nin paçası tutuştu tabii. Haberi de çekivermiş adiler hemen. Orda olsaydım, paçanız yemezdi.</span> Karşıdaki hemen söze girdi: "Ufuk, kardeşim nerdesin sen ya? Hani arıycaktın?"</p>

  <p class="calibre22">"Murat nasılsın? İyi misin?"</p>

  <p class="calibre22">"Bırak şimdi laf kalabalığını. Ben senin yüzünden fırça yemek zorunda mıyım ya?" "Sağ ol Muratçığım, ben de iyiyim?"</p>

  <p class="calibre22">"Ben sana dedim oğlum. Salih delirdi işte. Bir de abuk sabuk haberler bırakıp çekip gidiyorsun, sonra pisliğini ben temizliyorum."</p>

  <p class="calibre22">Gazeteci, yazı işleri müdürünün bu kez gerçekten sinirlendiğini, fark etmişti. Bu yüzden alttan almaya devam etti:</p>

  <p class="calibre22">"Muratçım, anlat canım, seni dinliyorum?"</p>

  <p class="calibre22">"Of Ufuk ya, ne bela adamsın be!"</p>

  <p class="calibre22">Herhangi bir cevap alamayınca devam etti:</p>

  <p class="calibre22">"Bak kardeşim, Şırnak'ta dün çatışma vardı. Tabii senin haberin var mı, Allah bilir? Ordan manşetlik malzeme gönderdiler oğlum... Hakkâri'den de bir şehit gelmiş dün. Sen Hakkâri'de değil misin? Sen ne yapıyon orda? Fotoğraf motoğraf çek, iki konuş birileriyle. Şöyle ele gelir bir şeyler göndersene ya!"</p>

  <p class="calibre22">"Bir şey yok burda yazacak."</p>

  <p class="calibre22">"Dön o zaman kardeşim. Hani yazı dizisi falan yapacaktın?"</p>

  <p class="calibre22">"Tamam Murat, daralttın haa... Zaten yarın dönüyorum. Gelince bir şeyler yazarım." "Ufuk, Allah canımı alsın benden bu kadar. Elin boş gelirsen Salih Bey'e sen gidersin."</p>

  <p class="calibre22">"Anladık, ben giderim.</p>

  <p class="calibre22">"Bana bak, kapatma, dur bir dakka. İki gündür Suphi seni arıyor. Avukatı da devreye sokmuşlar. Şu ihaleyle ilgili haber yüzünden başımız belaya girecek Ufuk. Bu yüzden çektik haberi. İkisini de ara, bana da haber ver. Anladın mı?"</p>

  <p class="calibre22">"Anladım canım, çok iyi anladım. Hangisini önce arayayım? Ne dersin müdürüm?" "Cehennemi ara önce Ufuk, cehennemi!"</p>

  <p class="calibre22">Gülmeye başlamıştı. Her zamanki gibi sırıtırken gözleri de birden parladı.</p>

  <p class="calibre22">"Bana bak Murat, senin yerine Korhan Bey'i getireceklermiş yazı işlerinin başına duydun mu?"</p>

  <p class="calibre22">"Saçmalama lan, ne anlar o haberden?"</p>

  <p class="calibre22">"Valla bilmem, bana öyle dediler."</p>

  <p class="calibre22">"Ciddi misin oğlum sen?"</p>

  <p class="calibre22">"Bak şimdiden haberleri vermeye başlamışlar bile. Tabii, yakışır da avukatıma. Biraz yaşlı maşlı ama idare eder artık. E, sen ne yapacan o zaman?"</p>

  <p class="calibre22">"Ben konuşurum oğlum Salih'le."</p>

  <p class="calibre22">Murat işletildiğini ve Ufuk'un imalarını biraz geç anlamıştı. Sessizlikten sonra patladı:</p>

  <p class="calibre22">"Sen var ya, hiçbir şeyden anlamıyorsun oğlum."</p>

  <p class="calibre22">"Murat kaçta kaldık biz?"</p>

  <p class="calibre22">"Ne diyon oğlum? Ne kaçı?"</p>

  <p class="calibre22">"Yirmi birde galiba. Dur sana şu müdür fıkrasını yirmi birinci kez anlatayım?" Telefon yine suratına kapanmıştı.</p>

  <p class="calibre22">"Hadi kendine iyi bak Muratçım. Müdürüm benim."</p>

  <p class="calibre22">Ama bu kez gülüyordu. Başını kaldırdı. Sırada bekleyen başkası kalmamıştı. <span class="calibre19">Nereyi arayacaktım ben ya?</span> Alt dudağını ısırıyordu. <span class="calibre19">Dur bir de evi arayalım.</span> Numaraları çevirdikten sonra telesekreterin devreye girmesi için bazı tuşlara uzun uzun bastı. Mekanik seslerin ardından ilk önce annesini duydu:</p>

  <p class="calibre22">"Ufuğum, evladım, yavrum... Ben sana ne diyeyim? Gazeteden söylediler. Güneydoğuya gitmişsin. Bir telefon edip söylesen olmaz mıydı yavrum? Bana bunu niye yapıyorsun evladım? Ben ne yaptım sana Ufuğum?"</p>

  <p class="calibre22">Konuşma hıçkırıklarla devam ederken kesilivermişti. Hemen ardından da uzun bip sesi gelince Ufuk şaşırmıştı. <span class="calibre19">Başka kimse aramadı mı ya? Nilcim, ben sana hiçbir şey yapmıyorum. Ama sen bunu bir türlü anlamıyorsun işte.</span></p>

  <p class="calibre22">Sol üst cebindeki telefon defterini çıkarıp sayfalarını karıştırdı. Aslında kimi arayacağını bilmiyordu. Sayfaları öylesine çevirirken, bir ismin karşısında durdurdu parmağını. Ahizeyi kulağına dayayıp hızlı hızlı numaraları çevirdi. Genç bir kız sesi duyulunca, "Kulağımın pası gitsin bari," dedi kendi kendine.</p>

  <p class="calibre22">"Aloo?"</p>

  <p class="calibre22">"Yer fıstığı, nasılsın?"</p>

  <p class="calibre22">"Sen misin Ufuk?"</p>

  <p class="calibre22">"Nabersin?"</p>

  <p class="calibre22">"Sen beni nasıl ararsın ya?"</p>

  <p class="calibre22">"Bak sana bir iyilik yapayım Ufuk. Hep mesafeyi sen koyacaksın değil mi? Senin koyduğun kurallara göre yürüyecek her şey. Ve sen de bununla övüneceksin. Sen hastasın Ufuk, hastasın... Sen var ya, aslında iç dünyanın ortaya çıkmasından korktuğun için kendi kendine salakça bir savunma mekanizması yaratmışsın. Demirden bir örtü örtmüşsün o kalın öküz derinin üstüne. Neler kaybettiğini asla bilemeden, ölüp gideceksin. Senden nefret ediyorum, anlamadın mı bir türlü?"</p>

  <p class="calibre22">"Bitti mi?"</p>

  <p class="calibre22">"Hayır bitmedi. Sana tek bir sorum var pislik adam. Senin hayatta eyvallahının olduğu biri var mı Ufuk? Söyle bana da, ona gideyim ben. Diyeyim ki, bu adama bir çift laf söyle..."</p>

  <p class="calibre22">"Ne oluyoruz ya? Teker teker gelin be."</p>

  <p class="calibre22">Bu kez o kapattı. Telefondan 'çat' diye ses gelmişti. Geri döndüğünde sırada bekleyen bir teğmenle göz göze gelince, tedirgin oldu. Dışarı çıkarken, üzerine yönelen dik bakışlara aldırmadı.</p>

  <p class="calibre22">"Hayatında mutlaka birisi olacak. En az bir kişi. Eyvallahın olacak o insana. İdolün olacak. Her dediğini yapacaksın. Kırmayacaksın. Üzmeyeceksin. Tüm sivriliklerini törpülemesine izin vereceksin. Başını şöyle eğeceksin karşısında. Bir çift sözüyle akan sular duracak. Böyle birini seçeceksin Ufuk. 'Eyvallah abi,' diyeceksin."</p>

  <p class="calibre22">En yakın arkadaşlarından biri böyle demişti Ufuk'a. <span class="calibre19">Bizim Cengiz'le mi konuştu bu kız ya? O mu söyletti bunları?.. Ben sizin topunuzun...</span></p>

  <h1 class="calibre21" id="sigil_toc_id_28">"Askerler diğer erkeklere benzemez"</h1>

  <p class="calibre22">7 Mayıs 1993-19:00</p>

  <p class="calibre22">Dört asker, bir mevzinin kapısının ağzında yere serdikleri örtünün çevresine oturmuşlardı. Silah parçaları örtünün üstünde sağa sola dağılmış bir halde duruyor, iki asker bu parçaları gece karanlığında el yordamı ile temizlemeye çalışıyordu. Askerlerden biri ise tüfeğinin bakımını bitirmiş, parçalarını birleştirmeye çalışıyordu. Hepsi de düşünceliydi, endişeliydi ama dışa vurmamaya çalışıyordu.</p>

  <p class="calibre22">"Yok la, bugün gelmezler. Bu gece de dolunay var. Gündüz gibi olacak."</p>

  <p class="calibre22">"Kesin duyummuş oğlum. Apo şey demiş, 'orayı yerle bir edin' demiş."</p>

  <p class="calibre22">"Bak göreceniz, bundan da bir şey çıkmaz. Şu yağı uzatsana... "</p>

  <p class="calibre22">"Nerden başlarlar ki?"</p>

  <p class="calibre22">"İlk roketi kesin Zirve 14 yer. Ondan sonra artık kime gelirse. Korkuyon mu?"</p>

  <p class="calibre22">"Ne korkması? Sordum işte öyle."</p>

  <p class="calibre22">"Askerler diğer erkeklere benzemez oğlum. Korkuyorsan söyle de bilelim."</p>

  <p class="calibre22">"Kesin tırsıyo bu."</p>

  <p class="calibre22">"Ya varmayın torunun üzerine. İlk kez milli olacak."</p>

  <p class="calibre22">Neredeyse izmaritine kadar içtiği sigarayı diğerine uzatmıştı.</p>

  <p class="calibre22">"Kaç defa söyledim ya? Islatma şunu."</p>

  <p class="calibre22">"Oktay Astsubay söylerken duydum, termal bozukmuş biliyon mu? Tugay dakiler yapamamış. Bizimkiler de alıp getirmişler öylece."</p>

  <p class="calibre22">"Harbiden mi?"</p>

  <p class="calibre22">"Bu gece olur mu bu ya? Kadere bak?"</p>

  <p class="calibre22">"Eskiden termal mi vardı be?"</p>

  <p class="calibre22">"Peki ne zaman başlar?"</p>

  <p class="calibre22">"Ne ne zaman başlar?"</p>

  <p class="calibre22">"Baskını diyorum çavuşum."</p>

  <p class="calibre22">"Gece yarısından önce bir şey olmaz. Şu bakımı bitirek, yatar uyursun on ikiye kadar."</p>

  <p class="calibre22">"Eğer Erdal Üsteğmen'in timine çatarlarsa arazide, o zaman başka ama."</p>

  <p class="calibre22">Elindeki kırmızı ışıklı feneri ile mevziye gelen cephane sorumlusu çavuş yanlarında çömeldi.</p>

  <p class="calibre22">"Beyler, hadi artık bitirin bakımı. Yedek mühimmatını almayan var mı?"</p>

  <p class="calibre22">"Ben dağıttım çavuşum. Ama sen şu toruna bir-iki şarjör daha attır istersen. Altına işeyecek yoksa."</p>

  <p class="calibre22">Cephane sorumlusu çavuş eliyle yeni tertip askerin omzuna iki kez vurup doğruldu. Mevzinin içine doğru eğilip baktığında, iki askerin toprak merdivende oturduğunu görmüştü.</p>

  <p class="calibre22">"Siz napıyonuz orda?"</p>

  <p class="calibre22">Askerlerden biri, tırnağını yiyerek karşıdaki tepelere bakarken bu ses üzerine ayağa kalktı. Diğeri ise mevzinin içinden dışarı sızan ışıkta elindeki deftere bir şeyler yazıyordu.</p>

  <p class="calibre22">"Bir şey yapmıyoz çavuşum. Ben zaten mevzime gidiyodum."</p>

  <p class="calibre22">Yazı yazan asker küçük el defterini katlayıp üst cebine koyarken çavuş merdivenin başına geldi.</p>

  <p class="calibre22">"Tayfun Yüzbaşı görmesin o şafak defterini."</p>

  <p class="calibre22">Çavuş fenerini tekrar yakıp mevzinin başından uzaklaşırken askerlerden biri diğerine fısıldadı:</p>

  <p class="calibre22">"Tayfun Yüzbaşı izinde oğlum. S...tir et."</p>

  <p class="calibre22">"Bu şafak defteri değil ki zaten... Abi Tayfun Yüzbaşı nasıl gitti ya?"</p>

  <p class="calibre22">"Konvoyla. Başka nasıl gidecek ki?"</p>

  <p class="calibre22">"Yok abi... Yani böyle bi günde..."</p>

  <h1 class="calibre21" id="sigil_toc_id_29">"Daha saat erken"</h1>

  <p class="calibre22">7 Mayıs 1993-19:15</p>

  <p class="calibre22">Artık hava tamamen kararmıştı. Ama ayın çıkmasına daha en az iki saat vardı. Uzandığı yerden yavaşça doğruldu. Boynundaki gece görüş dürbününü açıp gözlerine dayadı. Sağ tarafındaki sırt hattını inceledi. Yan yana dizilmiş yedi-sekiz roketçiyi gördü. Hepsi de tüm hazırlıklarını yapmışlar, sırt hattının karakoldan görünmeyen yüzünde uzanmışlardı. İçlerinden biri, dizlerinin üzerine çökmüş halde bir RPG-7 taşıyan PKK'lının önünde durmuş roketini yerleştiriyordu. Başını sol tarafa çevirip aynı manzarayı orada da görünce dürbünü indirip düğmesinden kapattı. Yanındakilere eliyle saatini işaret ederek vaktin geldiğini haber verdi.</p>

  <p class="calibre22">Hemen altında oturan diğerleri de yavaş yavaş ayaklanıyordu. Yer yer ıslaklığı duran, birbirine birleştirilip elbise haline getirdikleri naylonları başlarından aşağıya geçirmeye başladılar. Sessizliği bu naylonların hışırtıları bozuyordu.</p>

  <p class="calibre22">M-16'lının ilk hareketi ile hemen arkalarındaki sırt hattının boğaz yaptığı bir boşluğa doğru sürünmeye başladılar. Burası karakola görünmeden yaklaşabilecekleri en uygun yerdi. Birkaç metre ilerleyince projektörlerin güçlü ışığı kalın naylonu da geçip gözünü almaya başlamıştı. İkiyüz metre mesafedeki güçlü halojen lambalar, doğrudan bakıldığında geçici körlük yapabilirdi. Hemen başını indirdi. Sürünmeye devam ederken arada sırada geri dönüp diğerlerini kontrol ediyordu.</p>

  <p class="calibre22">Sırt hattını aşınca kalp atışları hızlanmaya, vücudunu ter basmaya başlamıştı. Başını tekrar geri çevirip eliyle arkasından gelenlere yanına geçmelerini işaret etti. Kendiliğinden oluşmuş bir su oluğunun içinden aşağıya doğru sürünerek ilerliyorlardı. Karakolun ışıkları tam üzerlerindeydi. Bir süre sonra altı bombacı yan yana sürünmeye başlamıştı. Diğerleri de hemen arkalarındaydı. Nefes nefeseydiler. Görünmeden yaklaşmaları halinde, karakola elli metre kala termal kameranın göremeyeceği kuru bir dere yatağına ulaşacaklardı. Zaten buz gibi dere suyuyla ıslatılmış bu naylonlar sayesinde, bir süre daha termal kameradan gizlenebileceklerdi.</p>

  <p class="calibre22">Arka taraftan bir metalin sürtünme sesi gelince aniden durdu. Başını yavaşça çevirip o yöne baktı. M-16'lı ile birlikte hepsi donup kaldı, kimse kıpırdamıyordu. Sessiz olmak zorundaydılar, çünkü artık karakoldaki sesler bile duyulmaya başlamıştı.</p>

  <p class="calibre22">"Şu kum torbasını da versene. Burası boş kaldı."</p>

  <p class="calibre22">"Abi bir ses duydun mu?"</p>

  <p class="calibre22">"Yoooo. Telaş etme lan. Daha saat erken."</p>

  <p class="calibre22">"Mukavele mi yaptın herifçilerle?"</p>

  <p class="calibre22">"Yapmadım ama bir şey biliyoz da ona göre konuşuyoz herhalde."</p>

  <p class="calibre22">"Ben olsam bu saatte başlardım tertip. Ay çıkmadan yani."</p>

  <p class="calibre22">"İyi iyi, çok biliyon sen... Benim çişim geldi."</p>

  <p class="calibre22">"Gitme ha bi yere. Şuraya işesene... Bana bak, şeyinden vurmasınlar..."</p>

  <h1 class="calibre21" id="sigil_toc_id_30">"Benim düğünüm burda"</h1>

  <p class="calibre22">7 Mayıs 1993 - 19:25</p>

  <p class="calibre22">"Sabaha kadar kimse gözünü kırpmayacak. Bu gece herkesi uyanık istiyorum. Binada kimse kalmayacak. Cephane ikmali yapmayan var mı? Boşaltın binayı çabuk. Çabuk lan çabuk. Yazıcılar, sallanmayın, salaklar. Bir nolu mevziyi takviye edin. Baskın başlayınca, ben emir verene kadar kimse ateş etmeyecek. Anladınız mı gerizekâlı havancılar, inlerinize girin artık. Ortalıkta dolaşıp durmayın. Cephanenizi idareli kullanın. Unutmayın, sabaha kadar kimse yardıma gelemez. Uçaksavarların bakımı bitmedi mi hâlâ? Allah cezanızı versin sizin... "</p>

  <p class="calibre22">Tayfun kameriyenin önünde durmuş, bir o yana, bir bu yana koşuyor, avazı çıktığı kadar bağırıyordu. Üniforması toz toprak içinde, öfkeden kudurmuş bir halde emirler yağdırıyordu. Ali de hemen arkasında elinde feneri ile ayakta duruyor, sessizce onu izliyordu. İkisi de izne gitmemişti.</p>

  <p class="calibre22">"Bu gece benim emrimin dışına çıkanın canına ot tıkarım, teröristlerden önce ben gebertirim. Anladınız mı ulan eşşoğlueşşekler? Son iki dakika. Herkes mevzisine girsin. Ayakta gördüğümü indiririm... Bu ne lan, bu ne?"</p>

  <p class="calibre22">Tayfun koşarak önünden geçen askerlerden birini üniformasından yakaladı. Asker, makineli tüfek şeritlerini boynuna asmıştı.</p>

  <p class="calibre22">"Ulan aptal adam, ben kaç defa dedim size, bunu böyle taşımayın diye ha? Kaç defa dedim?"</p>

  <p class="calibre22">Zavallı asker, Tayfun'un karşısında öylece duruyor, korkulu gözlerle komutanına bakıyordu.</p>

  <p class="calibre22">"Konuşsana salak!"</p>

  <p class="calibre22">Tayfun askerin üniformasından tutmuş, bir ileriye bir geriye sallayıp duruyordu. "Söylediydin komutanım."</p>

  <p class="calibre22">"Ne dedim ben sana?"</p>

  <p class="calibre22">"Mayonlar eğilir, makineli tüfek tutukluk yapar dediydin komutanım."</p>

  <p class="calibre22">"Hadi s...tir git o zaman. Git tüfeğin tutukluk yapsın da gör o zaman."</p>

  <p class="calibre22">Tayfun, askeri ittirdiği gibi geri döndü.</p>

  <p class="calibre22">"Sen de git bana Oktay Astsubayı bul. Çabuk ulan, ne duruyon hâlâ?"</p>

  <p class="calibre22">Ali, bir anlık tereddütten sonra ok gibi fırlamıştı. Koşarak uzaklaşırken Tayfun, tuvalet çadırlarının yanındaki mevzilere doğru cephane kutuları taşıyan bir askeri görünce, hızlı adımlarla onun yanına geldi. Burnunun dibine girip bağırmaya başladı:</p>

  <p class="calibre22">"Ulan hayvanoğluhayvan, nerde senin silahın?"</p>

  <p class="calibre22">Esas duruşta durmaya çalışan askerin ayakları titriyordu.</p>

  <p class="calibre22">"Komutanım, mevzide bıraktım komutanım."</p>

  <p class="calibre22">Tayfun bu cevap üzerine daha da çıldırmıştı.</p>

  <p class="calibre22">"Dangalak adamlar, gerizekâlılar, salaklar! Hepinizi kesecekler, hâlâ farkında değilsiniz. Şimdi başlasalar ne atacaksın adamlara ha? Söyle bana, taş mı atacaksın?" Asker başını önüne eğmişti. Konuşacak durumda değildi. Tayfun neredeyse tüm karakol duyacak şekilde haykırıyordu:</p>

  <p class="calibre22">"Niye hâlâ karşımda silahsız duruyorsun o zaman?</p>

  <p class="calibre22">Asker koşa koşa yanından uzaklaşırken, Oktay Astsubay elinde feneriyle Tayfun'un yanına gelmişti. Gür bir sesle, "Komutanım, beni emretmişsiniz?" dedi.</p>

  <p class="calibre22">"Niye bozuk telsiz veriyorsunuz bana kardeşim? Nerde benim yedek mühimmatım? Beni öldürtmek mi sizin niyetiniz? Amacınız ne, ha?"</p>

  <p class="calibre22">Tayfun, elindeki telsizi Oktay Astsubay'ın eline doğru fırlatıp attı. Oktay zorlukla da olsa telsizi yakalamayı başardı. Tayfun geriye dönerken yanına yanaştı. "Komutanım!"</p>

  <p class="calibre22">Tayfun, karanlıkta yürümeye devam ederken, arkasını dahi dönmeden sertçe konuştu.</p>

  <p class="calibre22">"Sus Oktay, konuşma!"</p>

  <p class="calibre22">Oktay bu emre rağmen tekrar seslendi.</p>

  <p class="calibre22">"Komutanım! Bir saniye... "</p>

  <p class="calibre22">Tayfun aniden Oktay'a döndü. Gözlerinden çıkan ateş karanlıkta bile görülebiliyordu. Neredeyse Oktay'ın üzerine yürüyecekti.</p>

  <p class="calibre22">"Ne var?"</p>

  <p class="calibre22">Oktay sakin bir sesle konuşmaya başladı:</p>

  <p class="calibre22">"Komutanım, asker sizi böyle görmeye alışık değil. Biz de değiliz... Biraz sakin olun." Son cümlesini içini çektikten sonra söylemişti. Tayfun yumruklarını sıkmış, yüzü kıpkırmızı bir halde, gözlerini dikmiş Oktay'a bakıyordu. Dudakları belli belirsiz titredikten sonra geriye dönüp yürümeye devam ederken Oktay arkasından tekrar seslendi.</p>

  <p class="calibre22">"Komutanım, bizim bu gece size ihtiyacımız var."</p>

  <p class="calibre22">Tayfun, Oktay'ın son sözlerini duymuştu. Ama tepki verecek durumda değildi. Hızlı adımlarla ilerlerken Ali, elindeki feneri komutanının önüne doğru tutuyordu.</p>

  <p class="calibre22">Tayfun, bir anda durdu. Geri dönüp Ali'ye yaklaştı. Elindeki feneri hışımla çekip</p>

  <p class="calibre22">yere fırlattı. Birkaç kez yuvarlanan fenerin ışığı bir kaya parçasına çarpınca sönmüştü. Ali hiç sesini çıkarmadan adeta koşar gibi yürümeye devam eden komutanının peşine takıldı. Ali, aynı zamanda komuta merkezi olarak seçilen, karakolun ortasındaki Tayfun'un mevzisine vardığında, komutanı merdivene oturmuş milyonlarca yıldızın parıldadığı gökyüzüne bakıyordu. Ali de mevzinin üstündeki toprak yükseltiye yan verip oturdu. Bir taraftan onu inceliyordu. Karakoldaki koşuşturmaca durmuştu. Hava artık iyice kararmış, tüm vadiyi sessizlik kaplamıştı. Gece kuşları ile arada sırada telsizden kısık sesle tekmil veren askerlerden başka bir şey duyulmuyordu.</p>

  <p class="calibre22">"Bir nolu mevzide vukuat yoktur, tamam."</p>

  <p class="calibre22">"İki nolu mevzide vukuat yoktur komutanım, tamam."</p>

  <p class="calibre22">"Komutanım bizim mevzinin gece görüşünün yedek pilleri yok."</p>

  <p class="calibre22">"Tamam gönderiyorum."</p>

  <p class="calibre22">Tayfun, yanına bıraktığı tüfeğini kucağına aldı. Askı kayışı ile oynuyordu. Az önceki halinden eser kalmamıştı. Ali'ye dönmeden zar zor duyulabilecek bir sesle sordu: "Sen beni niye dinlemiyorsun oğlum?"</p>

  <p class="calibre22">Ali başını önüne eğdi. Cevap vermedi.</p>

  <p class="calibre22">"Sana soruyorum!"</p>

  <p class="calibre22">Bu kez başını kaldırıp habercisine baktı.</p>

  <p class="calibre22">"Siz niye gitmediyseniz, ben de o yüzden gitmedim komutanım."</p>

  <p class="calibre22">"İt herif, şerefsiz, hayvan, ben sana emir veriyorum. Bu kaç oldu ha, kaç oldu bu?" Tayfun yine bir anda çıldırmıştı. Ağzına gelen küfrü sayıyordu. Ağzından köpükler saçarak haykırıyordu. Ali, hakaretlerin bitmesini bekleyemedi. Yerinde doğrulup dizlerinin üstünde çömeldi.</p>

  <p class="calibre22">"Benim düğünüm burda komutanım. Anlamıyo musun?"</p>

  <p class="calibre22">Tayfun konuşacaktı, bir şeyler söyleyecekti. Hatta cümlesi, açık ağzında kalmıştı. Bir süre öyle baktı habercisine. Gece karanlığında son bir yılını birlikte geçirdiği, hiç konuşmayan, kaç kez hayatını kurtaran habercisinin gözlerini arıyordu. Ali, toprak yığınına yaslanıp silahını kucağına doğru, ayaklarını da karnına doğru çekti. Başını da vadinin karşı tarafındaki karanlığa bürünmüş tepelere çevirip ölüm sessizliğine daldı.</p>

  <h1 class="calibre21" id="sigil_toc_id_31">"...Altı yüz kırk beş..."</h1>

  <p class="calibre22">7 Mayıs 1993 - 19:35</p>

  <p class="calibre22">Termal kamera hâlâ bir şey yakalayamamıştı. Ya bir sorun olmalıydı ya da ilk kez denedikleri kalın naylonlar gerçekten işe yaramıştı. Yoksa şimdiye kadar ortalık çoktan cehenneme dönmüştü. Yaklaşık yüzelli metrelik bir alanı, naylonların hışırtıları duyulmasın diye yavaş yavaş, sürüne sürüne kat etmişler ve karakoldakiler hiçbir şeyi fark etmemişti. Artık kuru dere yatağının içindeydiler. M-16'lı PKK'lı elli metre kadar önlerinde bir mevzi olduğunu, birkaç metre ileride ise aydınlatma mayınlarının yerleştirildiğini ezbere biliyordu. Bu yüzden tüm adamlarının yanına kadar gelmesini bekledi. Gece görüş dürbününü çıkarıp projektörlerin ışığına yakalanmamaya çalışarak dizlerinin üstünde yükseldi. Vücut ısısından ve nefesinden iyice buharlanmış naylonun ardından bakmaya çalıştı. Ortalıkta kimse görünmüyordu. M-16'lı ilerlemeyecek, adamlarını buradan sevk ve idare edecekti. Son iki adamı da gelince, el kol işaretleri ile etrafa yayılmalarını emretti. Birkaç dakika adamlarının yerlerini almasını bekledikten sonra, üstündeki naylonu yine yavaş hareketlerle çekip yanına koydu. Sağ göğüs cebindeki el bombasını çıkarıp pimini çekti. En yakınındaki adamı da aynı şeyleri yapınca, diğerleri de naylonlarını çıkarıp el bombalarının pimlerini çekmeye başladılar. Sağ eliyle bombanın mandalını sıkı sıkı tutuyordu. Sol elindeki pimi yavaşça yere bıraktı, başını kaldırıp gökyüzüne baktı. Sol eliyle telsizini eline aldı, yavaşça dudaklarına götürdü. Baş parmağı ile mandalına bastı. Fısıltıyla, 'yerleştik' anlamına gelen şifreyi söyledi.</p>

  <p class="calibre22">"Yedi yüz kırk beş... Yedi yüz kırk beş..."</p>

  <p class="calibre22">Yavaş hareketlerle başparmağını mandaldan kaldırıp telsizden duyulacak sesi bekledi. 'Gönderiyoruz,' cevabı yine <span class="calibre7">fısıltıyla geldi.</span></p>

  <p class="calibre22">"Altı yüz kırk beş... Altı yüz kırk beş..."</p>

  <p class="calibre22">Telsizini ağır ağır cebine yerleştirdi. El bombasını kavrayan sağ elini geriye doğru götürdü. Vücudunun sol yanı üzerine yatmış bekliyordu. Karakolun projektörlerinden gelen ışıkla, adamlarının da el bombası taşıyan kollarını geriye atıp beklediklerini görüyordu. Gözlerini kapattı. Dizinin altına yerleştirdiği silahına baktı. Kolu uyuşmak üzereyken tüm vadinin sessizliğini bozan ilk patlama ile irkildi. Dizlerinin üstünde doğruldu. Sağ elindeki bombayı vücudunun üzerinden geçirip başı hizasına getirdiğinde, birbiri ardına fırlatılan ilk iki roket hemen üzerinden uçup gitmişti.</p>

  <h1 class="calibre21" id="sigil_toc_id_32">"Henüz yok..."</h1>

  <p class="calibre22">7 Mayıs 1993 - 19:36</p>

  <p class="calibre22">Sessizliği yırtan ilk roketler karakolun tek binası ile kameriye arasındaki beton boşluğa düştü. Hemen ardından tam anlamıyla bir RPG-7 roketi ve el bombası yağmuru başladı. Tayfun merdivenlerden mevzinin içine atlarken bağırıyordu:</p>

  <p class="calibre22">"Ateş etmeyin! Ateş etmeyin! Bekleyin."</p>

  <p class="calibre22">Onlarca roketin havayı yırtan sesi on saniye kadar sürmüş, bu gürültüye kaleşnikoflar da katılmıştı. Bir kısmı doğrudan mevzileri hedef alırken, bazıları da projektörleri söndürmeye çalışıyordu. Hemen ardından seri atış yapan makineli tüfekler de başladı. El bombası atmaya çalışan PKK'lılardan bazıları tuzaklanmış aydınlatma mayınlarına takılıyor, mevzilerin önü gündüz gibi oluyordu. Ortalık adeta bir panayır yerine dönmüştü. Tayfun'un, "Havancılar!" diye haykırmasıyla ilk havan mermisinin tok sesi duyuldu bu kargaşanın arasında. Fırlayan mermi havada ilerlerken ikinci sıra el bombaları mevzilere yağmaya başlamıştı. Hâlâ karakoldan kimse ateş etmiyor, herkes Tayfun'un emrini bekliyordu. Ali de mevzinin içine girmiş, mazgaldan dışarıya uzattığı tüfeğinin yanından etrafını görmeye çalışıyordu. Mevzilerin birinden tek el silah sesi gelince Tayfun o yöne baktı. PKK'lılardan biri karakolu çepeçevre saran tel örgünün hemen önüne düşmüştü. Havan ile fırlatılan aydınlatma mermisinin paraşütü tepelerinde açılınca ortalık aydınlanmıştı. Paraşüt yavaş yavaş süzülüp yerdeki ağaç, çalı ve kayalarda sürekli hareket eden gölgeler yaratıyordu. Tayfun başını çıkarıp bir başka mevziye baktığında, hemen yirmi metre kadar önlerinde bir başka PKK'lının sürünerek yaklaştığını gördü. Ama bir-iki saniye içinde o da tek bir mermi ile olduğu yerde yığılıp kaldı. Tayfun merdivenden iki basamak daha çıktı. Ellerini ağzına götürüp bağırmaya başladı:</p>

  <p class="calibre22">"Ateş serbeeest! Ateş serbeeest!"</p>

  <p class="calibre22">Karakoldaki hemen hemen tüm mevzilerden başlayan atışlarla vadi cehenneme döndü. Zılgıt çeken PKK'lıların sesleri, mevzilerin arasına düşen havan mermilerinin patlama seslerine karışıyordu. Karakolun havanları ise ilk atışlarına hemen hemen aynı anda başlamıştı. Namlusundan alev çıkan her silah gecenin karanlığında iz bırakıyordu. Tayfun, önce mevzinin içine girip mazgaldan bakıyor, sonra merdivene yönelip açığa çıkıyor, PKK'lı yoğunluğunun nerede olduğunu anlamaya çalışıyordu. Bir kulağı da, bütün timlerin telsizden gelen çağrılarındaydı:</p>

  <p class="calibre22">"Komutanım burdalar. Burdalar."</p>

  <p class="calibre22">"Biri takıldı. Hemen önümde tele takıldı."</p>

  <p class="calibre22">"İndir oğlum o herifi."</p>

  <p class="calibre22">"İndiriyorum komutanım."</p>

  <p class="calibre22">"Elektirikleri kestiler komutanım."</p>

  <p class="calibre22">"Salak adam, konuşup durma, ateş et."</p>

  <p class="calibre22">"Jeneratörü çalıştırın çabuk."</p>

  <p class="calibre22">"İndirdim komutanım."</p>

  <p class="calibre22">Havan mevzilerinde ise mekanik hale gelmiş bir faaliyet olanca sakinliğiyle sürüyordu. Çatısında sadece namlusunun ucu kadar açıklık bulunan daire şeklindeki havan mevzilerinin askerleri, etraflarına düşen mermilere aldırmadan, silahı doldurup ateşliyorlardı. Sanki sıradan bir eğitim günündeymiş gibi, hiçbir heyecan belirtisi göstermeden herkes kendi işini yapıyordu. Timiyle karakolun dışında bulunan Erdal Üsteğmen'in telsizden verdiği hedef tarifine göre mermiyi ve namluyu hazırlıyorlardı.</p>

  <p class="calibre22">"Üsküdar'a. Üsküdar'a grup hazırlayın!"</p>

  <p class="calibre22">"Üsküdar'a, Üsküdar'a!"</p>

  <p class="calibre22">"Barut hakkı dört."</p>

  <p class="calibre22">"Çekil ordan, çekil."</p>

  <p class="calibre22">"Tevcih tamam mı?"</p>

  <p class="calibre22">"Getir şu mermiyi çabuk."</p>

  <p class="calibre22">"Altını düzeltin, tablayı, tablayı."</p>

  <p class="calibre22">"Bırak artık şunu."</p>

  <p class="calibre22">"Bana bağırma!"</p>

  <p class="calibre22">Karakolun dışında bir ağacın arkasında siper alıp tüfeğiyle üçlü darbeler halinde ateş eden Erdal Üsteğmenin telsizinden Tayfun'un sesi duyuldu:</p>

  <p class="calibre22">"Kayal, Kaya? Nerdesin?"</p>

  <p class="calibre22">"Kaya, biz de başladık."</p>

  <p class="calibre22">"Büyük grup nerde?"</p>

  <p class="calibre22">İkisi de avazı çıktığı kadar bağırıyordu. Vadideki patlamalar telsizlerden de yankı yaparak geliyor, konuşmalarla silah sesleri birbirine karışıyordu.</p>

  <p class="calibre22">"Komutanım, Üsküdar'ın arkasından geliyorlar. Kalabalıklar komutanım. Beni de tespit ettiler."</p>

  <p class="calibre22">"Tam yerini söyle bana."</p>

  <p class="calibre22">"Komutanım, otuz yedinci bölgedeyim. Adamlar burayı buldular komutanım!" "Emniyetli bölgeye çekilin, otuz beşe gidebilir misin?"</p>

  <p class="calibre22">"Sanmıyorum komutanım."</p>

  <p class="calibre22">"Kaya 1, havancıları susturman lazım... Zirve 14, ne durumdasın?"</p>

  <p class="calibre22">"Komutanım, şimdilik sadece roketler geldi. Bombacılar başlamadı daha."</p>

  <p class="calibre22">"Aleti çalıştır çabuk."</p>

  <p class="calibre22">"Komutanım, az önce kapamıştım."</p>

  <p class="calibre22">Tayfun, termal kameranın ilk kez ve de tam gününde arızalanmasına lanet okuyordu.</p>

  <p class="calibre22">"Çalıştır dedim. Büyük grubu bul bana. Acele et!"</p>

  <p class="calibre22">"Anlaşıldı komutanım."</p>

  <p class="calibre22">Şenol'un mevzisinde ise iki asker yan yana ateş ediyordu. Askerlerden biri yanındakine bir yeri göstererek bağırınca, her ikisi de o yöne doğru ateş etmeye başlamıştı.</p>

  <p class="calibre22">"El bombası. El bombası atıyor."</p>

  <p class="calibre22">"Vuramadım, Allah kahretsin. Yatın komutanım."</p>

  <p class="calibre22">Askerlerden biri Şenol'u omzundan tuttuğu gibi yere yatırırken diğeri ateş etmeye devam ediyordu. El bombası, mazgalın ağzına kadar geldikten sonra, meyilli topraktan geriye doğru yuvarlanırken infilak etmişti. Mevzinin çatısındaki toprağın bir kısmı üzerlerine düşerken üçü birden kalkıp tekrar ateşe başladılar.</p>

  <p class="calibre22">Tayfun'un mevzisine daha çok havan mermilerinin parçalan geliyordu. Telsizini dudaklarına götürdü.</p>

  <p class="calibre22">"Tuna, Kaya."</p>

  <p class="calibre22">Cevap gecikmeksizin gelmişti.</p>

  <p class="calibre22">"Kaya, Tuna."</p>

  <p class="calibre22">"Tuna'ya haber verin, düğün başladı."</p>

  <p class="calibre22">Tayfun 'düğün' kelimesini özellikle kullanmıştı. Ali'yle göz göze geldiler. Tam bu sırada bir havan mermisi hemen mevzinin yanında patlayınca Tayfun kendisini içeri attı. Telsizden yapılan çağrıya mazgalın yanına geçerek cevap verdi:</p>

  <p class="calibre22">"Dinliyorum."</p>

  <p class="calibre22">"Komutanım, ben uçaksavarın başındayım."</p>

  <p class="calibre22">"Kaya 11, Üsküdar'ın eteklerini boş bırakma. Kaya l'i sıkıştıracaklar."</p>

  <p class="calibre22">"Komutanım, merak etmeyin... Gelin şerefsizler, gelin. Burdayım. Hadi laaaan!" Telsizini göğüs cebine yerleştiren Oktay Astsubay, karakolun en hakim yerlerinden birindeki mevzide, uçaksavarın başında, çoğunlukla tetiğe kısa kısa, arada sırada da uzun uzun basarak ateş ediyordu. Mevzinin dış duvarlarına mermiler çarpıyordu. Yanındaki asker de uçaksavar mermilerinin şeritlerini düzeltiyor, bir yandan da mazgalın dışına doğru başını çıkartıp PKK'lıları görmeye çalışıyordu.</p>

  <p class="calibre22">"Komutanım şurdalar, şurdalar."</p>

  <p class="calibre22">Oktay eğilip askerin koluyla işaret ettiği yeri görmeye çalıştı.</p>

  <p class="calibre22">"Nerde oğlum? Hani?"</p>

  <p class="calibre22">"Komutanım, yedi nolu mevzinin çaprazına bak. Hadi komutanım, gebert onu."</p>

  <p class="calibre22">"Al, ulan. Allanın belası, al!"</p>

  <p class="calibre22">Oktay askerin gösterdiği PKK'lıya doğru birkaç mermi gönderirken telsizinden gelen sesle irkildi.</p>

  <p class="calibre22">"Korkak TC askeri, kurtuluşiniz yoktur. Silahlarınızla beraber teslim olin!"</p>

  <p class="calibre22">Bozuk bir Türkçe'yle konuşan PKK'lının sözleri Oktay'ın öfkesi daha da artırmıştı.</p>

  <p class="calibre22">Bir eliyle telsizi alıp konuşurken, diğeriyle ateş etmeye devam ediyordu.</p>

  <p class="calibre22">"Gel buraya domuz. Gel de sen al."</p>

  <p class="calibre22">Telsiz konuşmasına Serdar Üsteğmen girdi.</p>

  <p class="calibre22">"Kaya 11, Beylerbeyi tarafında... Üçüncü bölge... Biraz orayı yoklasana."</p>

  <p class="calibre22">Serdar, Oktay'dan cevap gelmeden, dev uçaksavar mermilerinin tarif ettiği yerdeki kayalara çarpıp kıvılcımlar çıkartığını görünce, "Süpersin Kaya 11, süper. Biraz sola kaydır. Roketçiler var orda," diye devam etti.</p>

  <p class="calibre22">Serdar mazgaldan tam olarak göremediğini düşünüp mevziden çıkmaya karar verdi. Merdivenin en üst basamağına gelip yere uzandı. Mevzinin üstündeki toprak yığınına doğru sürünürken, başını kaldırıp karşıya baktı. Sonra birden vazgeçip tekrar mevziye attı kendini. Yatağın üzerine sıra sıra dizilmiş ve atışa hazır halde bırakılmış LAW roketatarlarından birini kaptığı gibi tekrar yukarı çıktı. Toprak yığınının üstüne uzanıp nişan aldı, tetiğine bastı. Büyük patlamanın ardından havada uçan roket birkaç saniye içinde az önce Oktay Astsubay'ın uçaksavarla ateş ettiği kayalığın yanında infilak etti.</p>

  <p class="calibre22">"Çok iyi düştü. Kim attı onu? Kim attıysa aynı yere devam etsin."</p>

  <p class="calibre22">"Kaya 1, Kaya 3. Ben attım. Bir tane daha göndereyim mi?"</p>

  <p class="calibre22">"Askerler, sabredin... Şimdi geliyoruz."</p>

  <p class="calibre22">"Gönder, gönder. En az üç kişi gitti orda."</p>

  <p class="calibre22">"Konuşan Kaya, herkes beni dinlesin. Üsküdar'dan hâlâ adam geliyor. Oraya ateş edin."</p>

  <p class="calibre22">Tayfun, mevziden çıkmış, sadece başını eğerek etrafta öylece dolaşıyordu. Ali ise merdivenin en üst basamağında oturuyor, görebildiği yerlere tek tek ateş ediyordu. Hemen altlarında bulunan mevzideki askerlerden biri bağırmaya başladı:</p>

  <p class="calibre22">"Havan geliyor. Havaaaan!"</p>

  <p class="calibre22">Tayfun hızlı adımlarla mevzisine girip mazgalın yanına gitti. Dışarı bakarken tugay komutanının kendisine çağrı yaptığını duydu.</p>

  <p class="calibre22">"Kaya, Tuna."</p>

  <p class="calibre22">"Dinliyorum."</p>

  <p class="calibre22">"Durum nedir?"</p>

  <p class="calibre22">Mazgalın altına doğru eğilmişti. Belli belirsiz gülümsüyordu.</p>

  <p class="calibre22">"Sanatçıları organize ediyorum."</p>

  <p class="calibre22">"Allah yardımcınız olsun! Takviye gelmek üzere. Hiç merak etme."</p>

  <p class="calibre22">Tayfun, PKK'lıların karakola ulaşan tüm yollara mayın döşediklerinden emin olduğu için destek güçlerinin ancak sabah günün ışımasıyla yola çıkabileceğini biliyordu. Metin Paşa, PKK'lıların telsizleri dinlediklerini bilerek böyle söylüyordu. "Komutanım, malum bölgelere ateş desteği bekliyoruz."</p>

  <p class="calibre22">"Birkaç dakika içinde başlıyor. Merak etme sen... Yaralın var mı?"</p>

  <p class="calibre22">"Yok komutanım... Henüz yok..."</p>

  <p class="calibre22">Tayfun'un 'henüz yok' sözü, Metin Paşa'nın yüzünün asılmasına neden olmuştu. Komuta merkezindeki telsiz odasında bir sandalyede oturmuş, elindeki kurşun</p>

  <p class="calibre22">kalemle boş bir kâğıdı karalayıp duruyordu. Hemen yanında ayakta duran muhabereci astsubay, ardına kadar açık kapının önünde beliren gazeteciyi görünce, başıyla selam verdi. Ufuk, telsizden gelen konuşmalardan sahiplerini çıkartmaya çalışıyordu.</p>

  <p class="calibre22">"Ulan oğlum, orası değil dangalak herifler. Yüz metre kaydır. Doğuya doğuya." "Emredersin komutanım."</p>

  <p class="calibre22">"Üç nolu mevzi, ses ver, nerdesin hayvan herif. Kaya 13 çabuk üç nolu mevziye git. Kimse kalmadı orda."</p>

  <p class="calibre22">"Anlaşıldı Kaya."</p>

  <p class="calibre22">"Kaldırın kafanızı, ateş edin, ateş edin."</p>

  <p class="calibre22">"Hepiniz öleceksiniz TC askerleri. Boşuna uğraşmayin, teslim olin!"</p>

  <p class="calibre22">"Komutanım burda ölü bir terörist var. Ne yapalım?"</p>

  <p class="calibre22">"Bırak şimdi onu, ateş et, ateeeş. Bak kameriyenin tam karşısından atıyorlar."</p>

  <p class="calibre22">"Ateş edin, durmayın. Ateş edin."</p>

  <p class="calibre22">"Oraya değil, oraya değil. Bizimkiler var orda."</p>

  <p class="calibre22">Metin Paşa, başını Ufuk'a doğru çevirdi.</p>

  <p class="calibre22">"Tayfun hiç böyle olmamıştı. Hem de hiç... "</p>

  <p class="calibre22">Gazeteci, yüzü endişe içinde Metin Paşa'ya bakıyordu. Küçük odanın içine girmiş, sırtını duvara yaslamıştı. Askerlerden biri küçük bir tabure getirip misafire uzattı ama o kabul etmedi. Kaldığı karakolu düşünüyordu. <span class="calibre19">Daha dün ordaydım.</span> Mevzideki mazgal, kırmızı lamba, beşinci kanala ayarlı televizyon tek tek gözünün önünden geçti. O güzel kameriye, raftaki kitaplar, Zirve 14'teki Kırıkkaleli çavuş... Sonra o asker... "Uyursan ölürsün," demişti. Asker koridorda uzaklaşırken Ömer Binbaşı girdi.</p>

  <p class="calibre22">"Komutanım, obüsler atışa başladı. Zırhlı birliği de yola çıkardım."</p>

  <p class="calibre22">Metin Paşa cevap vermedi. Başını telsizin duvara monte edilmiş hoparlörüne yanaştırmış konuşmaları dinliyordu. Ömer Binbaşı, Ufuk'u görünce başıyla selam verdikten sonra kulağına eğildi.</p>

  <p class="calibre22">"Şurda sayın komutanımın bir fotoğrafını çekseniz. Yani birliklerini sevk ve idare ederken diyorum. Bence gerçekçi bir fotoğraf olur... "</p>

  <p class="calibre22">Önce şaka yapıyor sandı ama Ömer Binbaşı'nın yüzündeki ciddiyeti anlayınca o da kulağına eğilip cevap verdi:</p>

  <p class="calibre22">"Bu kadar yıllık gasteciyim, hiç aklıma gelmemişti... Yani böyle bir anda fotoğraf çekmek. İyi akıl ettiniz. Bir-iki kişi ölsün, daha gerçekçi olur. Paşam da belki ağlar falan..."</p>

  <p class="calibre22">Ömer Binbaşı'nın tepkisini beklemeden yüzünü çevirip Metin Paşa'ya baktı. Uzun mesafeli sabit telsizin mikrofonunu tekrar ağzına yanaştıran tugay komutanı, Tayfun'a tekrar çağrı yapıyordu.</p>

  <p class="calibre22">"Kaya, Tuna!"</p>

  <p class="calibre22">"Dinliyorum komutanım."</p>

  <p class="calibre22">Tayfun'un telsizin mandalına her basışında odayı önce yoğun bir tüfek ve patlama sesi kaplıyordu.</p>

  <p class="calibre22">"Sana güveniyorum evladım. Şu anda orda olmanla hepinizin hayatını kurtaracaksın. Merak etme şu işi bir atlatalım, oğluna kavuşacaksın."</p>

  <p class="calibre22">Tayfun'un aklından çıkmıştı aslında. Sadece öfkesi kalmıştı. Gidememenin, gözlerini dünyaya açtığında yanında olamamanın sıkıntısı. <span class="calibre19">Evet, oğluma kavuşacağım. Şu iş bir bitsin. Sağ salim atlatalım, oğlumu göreceğim. Birtanemi göreceğim.</span> Tayfun cevap vermeyince Metin Paşa merak etmişti.</p>

  <p class="calibre22">"Kaya orda mısın?"</p>

  <p class="calibre22">"Sağ olun komutanım."</p>

  <p class="calibre22">Tayfun'un sesi, az önceki gibi soğuktu. Metin Paşa, mikrofona uzanıp tam bir şeyler söyleyecekti ki, biri telsizden bağırmaya başladı.</p>

  <p class="calibre22">"Binaya düştü! Havan binaya düştü!"</p>

  <p class="calibre22">"Kandilli'den attılar. Namlu ağız alevini gördüm. Kandilli'de gördüm."</p>

  <p class="calibre22">"Bir tane daha düştü. Çatı yanıyor komutanım... Aynı yere düştü."</p>

  <p class="calibre22">"Siz binayı bırakın, içerde kimse yok. Kandilli'ye grup istiyorum. Havancılar duydunuz mu?"</p>

  <p class="calibre22">Son konuşan Tayfun'du. Sağ elinde tüfeği, sol elinde telsizi ile havan mevzisine doğru koşuyordu.</p>

  <p class="calibre22">"Gönderiyoruz komutanım."</p>

  <p class="calibre22">Ali de hemen arkasında, tüfeğini beli hizasında tutmuş, eli tetikte o da koşuyordu. "Komutanım, bombacılar burda."</p>

  <p class="calibre22">"Sakin olun. Sakin olun. Görmeden ateş etmeyin. Erken başladılar, daha sabaha çok var."</p>

  <p class="calibre22">Yanlarından geçtikleri mevzideki bir asker, makineli tüfeğinin tetiğine sürekli basıyor, seri atışta birbiri ardına onlarca mermiyi PKK'lıların üzerine gönderiyordu. Hemen mevziye daldı.</p>

  <p class="calibre22">"Salak adam, napıyorsun sen? Mermini bitirme."</p>

  <p class="calibre22">Hemen arkalarına bir roket mermisinin düştüğünü gördüler. Ali, Tayfun'la roketin düştüğü yerin arasında kalmıştı. Tayfun bağırıyor ama içerdeki asker duymuyordu bile. Karşıdan bir PKK'lının çığlığı gelince, mevzideki makineli tüfekçi havaya zıplayarak sevinçle bağırmaya başlamıştı.</p>

  <p class="calibre22">"Vurdum lan. Birini vurdum."</p>

  <p class="calibre22">Diğeri ise arkadaşının başından bastırıp kulağının dibinde haykırıyordu:</p>

  <p class="calibre22">"Yat aşağı manyak. Seni gördüler. Ver şunu bana."</p>

  <p class="calibre22">Tayfun silahın başkasına geçtiğini görünce tekrar yoluna devam etmeye karar verdi. Hızlı adımlarla, eğilerek havan mevzisine doğru yönelirken telsizle sordu: "Havancılar, Kandilli'ye ne oldu?"</p>

  <p class="calibre22">"Gönderdik komutanım."</p>

  <p class="calibre22">"Yaralım var. Yaralım var. Sıhhiye nerde? Sıhhiyeee!"</p>

  <p class="calibre22">Tayfun, yaralı sözüyle aniden durdu. Belini doğrultup etrafında dönmeye başladı. Karakolun hemen hemen tam ortasındaydı. Tüm projektörler açılan ateşle söndürülmüştü. Vadide sadece, mermilerin karanlıkta bıraktıkları izler ve patlamalar anında oluşan bir anlık aydınlık görülebiliyordu. Bir de binanın çatısında gittikçe büyüyen alevler. Bir süre bu alevlere baktıktan sonra yaralının nerede olduğunu anlamaya çalıştı.</p>

  <p class="calibre22">"Kaya 2, sen misin?"</p>

  <p class="calibre22">"Evet komutanım, bir yaralım var. Sıhhiye gelsin... Yaralım var."</p>

  <p class="calibre22">"Kaya 2, sakin ol. Yanına geliyorum."</p>

  <p class="calibre22">"Allah kahretsin, başından vuruldu komutanım."</p>

  <p class="calibre22">Tayfun, Şenol'un mevzisinin hemen altlarında olduğunu hatırladı. Birkaç adımda mevziye ulaşmıştı. İçeri girdiğinde genç teğmen kanlı sağ eliyle tuttuğu telsizini cebine yerleştiriyordu. Diğer eliyle mazgalın hemen önüne düşmüş askerinin kulağına bastırıyordu. Yaralı askerin göğsü yavaş yavaş kalkıp iniyordu. Diğer asker ise ateşe devam ediyordu. Şenol, yere doğru eğilip yarasına iki eliyle bastırmaya çalışırken mazgaldan giren birkaç mermi mevzinin iç duvarlarına isabet etti.</p>

  <p class="calibre22">Yüzbaşı, askerinin başını tutmaya çalışan Şenol'a seslendi:</p>

  <p class="calibre22">"Çekil ordan. Al silahını çabuk!"</p>

  <p class="calibre22">Tayfun, boğazından nabzını kontrol ettikten sonra yaralı askeri yavaşça yere bıraktı. Habercisi ile birlikte ateş etmeye başlayan Şenol'u kolundan tuttuğu gibi dışarı doğru sürüklemeye başladı. Bir yandan da ateş eden diğer askere bağırıyordu:</p>

  <p class="calibre22">"Çıkın hadi, burayı buldular. Hadi, sürünerek!"</p>

  <p class="calibre22">Mevziden çıktıklarında Ali'nin diz çökmüş halde silahını omzuna dayayıp ateş,ettiğini gördüler. Başlarını kaldırınca binanın çatısındaki alevlerin iyice büyüdüğünü fark ettiler. Daha gerideki bir mevziye doğru koşmaya başladılar. Tayfun bir yandan telsizden gelen çağrıyı anlamaya çalışıyordu.</p>

  <p class="calibre22">"Uçaksavar ne oldu? Niye sustu bu alet ya?"</p>

  <p class="calibre22">Oktay Astsubay, tüm gücüyle uçaksavarın kurma kolunu çekmeye çalışıyordu. Alnında öbek öbek ter damlaları, kendi kendine konuşuyordu:</p>

  <p class="calibre22">"Keyfimizden değil herhalde. Tutukluk yaptı bu demir yığını."</p>

  <p class="calibre22">Tayfun telsizden bağırmaya devam etti:</p>

  <p class="calibre22">"Çalıştır şu silahı çabuk Oktay!"</p>

  <p class="calibre22">Kodlu konuşmayı bırakmışlardı artık. Oktay, başını sağa doğru sallayıp, "Tövbe, tövbe," diye mırıldanırken, tam karşısından bir roket mermisinin kendisine doğru geldiğini fark etti. Öylece dona kalmıştı. Birkaç saniye içinde mermi mevzinin önündeki toprak yığınına çarpıp sekti. Sonra bir-iki metre havada yükselip hemen yanından uçarak mevzinin arkasında yere düştü. Başını arkasına çevirince roketin beton zeminde sürüklenerek karanlıkta kaybolduğunu gördü. Bir an için durduktan sonra küfretmeye başladı.</p>

  <p class="calibre22">"Allah belanızı versin sizin. Ulan Allah topunuzun belasını versin. Aşşağılık adamlar. Domuzlar. Biraz beklesenize be! Zaten bir roketi atmayı bile beceremiyosunuz."</p>

  <p class="calibre22">Hem ağzını doldura doldura bildiği tüm küfürleri sayıyor, hem de kurma koluna asılıyordu. Tayfun'un telsizden konuşması duyuluyordu:</p>

  <p class="calibre22">"Tam istediğim yere düştü. Şimdi Vaniköy'de iki nolu bölgeye. Grup istiyorum yine. Durmayın havancılar... " "TC askeri, komutanlarınızi teslim edin. Komutanlarınızi istiyoruz. Size bir şey yapmayacağız."</p>

  <p class="calibre22">Şenol ve yanındaki askeri mevziden içeri girince Tayfun ve Ali bir süre dışarıda kaldılar. Ali her fırsat bulduğunda silahını doldurup tek tek ateş ediyordu. İkisi de yere çöktüler. Tayfun birden binanın pencerelerinden ateş edildiğini gördü. "Allah kahretsin, telsizciler..." diye bağırarak binaya doğru koşmaya başladı. Hemen arkasında patlayan bir bombanın basıncıyla sarsılınca küfretti. 'Ulan bunlar içeri mi girdi?' diye düşünürken, buna ihtimal vermek istemedi. 'Otomatik bombaatar da olabilir,' dedi kendi kendine. Binanın kapısına ulaştığında, duvarın ateş almayan bir köşesine sinmiş bir askerle karşılaştı. Binanın dış cephesine çarpan mermilerin çıkarttıkları sesler duyuluyordu. Biraz dikkatlice bakınca askerin hemen yanında köşeye sinmiş köpeklerden birinin tir tir titrediğini fark etti. Tayfun delirmişti. "Eşşoğlueşşek. Kalk ordan hadi. Adi herif."</p>

  <p class="calibre22">Askeri yakasından tutup ayağa kaldırdı. Burnunu burnuna dayamıştı. Sol elindeki silahı havaya kaldırdı. Neredeyse askerin kafasına geçirecekti.</p>

  <p class="calibre22">"Şu köpekten farkın ne senin ulan? Çık dışarı!"</p>

  <p class="calibre22">Asker iki eliyle tüfeğine sarılıp koşarak binadan dışarı çıkarken Tayfun da muhaberecilerin odasına dalıyordu. İki asker pencerenin kırık camları arasına dayadıkları silahları ile ateş ediyordu.</p>

  <p class="calibre22">"Çıkın dışarı çabuk. Çatı yanıyor."</p>

  <p class="calibre22">"Komutanım, telsizler... "</p>

  <p class="calibre22">"Çıkın dedim ulan. Başlarım şimdi telsize."</p>

  <p class="calibre22">İkisini de itekleye çekiştire binadan çıkartırken, sürekli başını yukarı kaldırıp çatıya bakıyordu. Elindeki telsizden sesler gelince kulağına dayadı.</p>

  <p class="calibre22">"Komutanım, uçaksavar vuruldu. Bana adam yollayın."</p>

  <p class="calibre22">Tayfun, telsizcilerin ikisini uçaksavar mevzisine gönderirken cevap verdi:</p>

  <p class="calibre22">"Oktay, iki kişi geliyor."</p>

  <p class="calibre22">"Komutanım, bu alet iflas etti."</p>

  <p class="calibre22">Oktay, telsizi indirip gerildi. Tüm hıncıyla uçaksavara bir tekme savurunca sıkışan kurma kolu şak diye yerine oturdu.</p>

  <p class="calibre22">"Tamam komutanım düzelttim! Sıhhiyeci gelsin buraya. Çocuğun durumu iyi değil. Ben uçaksavarı bırakamıyorum... "</p>

  <p class="calibre22">Tayfun'un telsizden haykırdığı duyuluyordu:</p>

  <p class="calibre22">"Sıhhiyeciler! Çabuk uçaksavarın başınaaa!"</p>

  <p class="calibre22">Oktay, mümkün olduğu kadar nişan alarak ateş etmeye çalışıyordu. Mevziye giren iki askeri fark edince, geriye dönmeden onlara seslendi:</p>

  <p class="calibre22">"Biriniz şu şeritleri düzeltsin. Öbürü de şu çocuğa baksın çabuk..."</p>

  <p class="calibre22">Askerlerden biri uçaksavar mermilerinin tahta sandıkları üzerine düşmüş yaralı arkadaşını kaldırmaya çalıştı. Başını kendine doğru çekince bağırmaya başladı: "Tertibim, Allah belanızı versin. Tertibiiim!"</p>

  <p class="calibre22">Alın kısmı artık olmayan arkadaşının başını yavaşça sandığın üzerine bıraktı. Silahını sıkıca kavrayıp kendini mevzinin kenarına attı. Deliler gibi bağırarak ateş ediyordu. Oktay'ın sesini duymuyordu bile.</p>

  <p class="calibre22">"Oğlum, harcama mermilerini. Lan bana bak... Sana diyorum!"</p>

  <p class="calibre22">Oktay yanına ulaşana kadar, şoka girmiş asker seri atışta bir şarjörü bitirmişti. Ensesinden çekip kendine çevirdi.</p>

  <p class="calibre22">"Sana mermilerini boşa harcama diyorum. Anladın mı?"</p>

  <p class="calibre22">Asker, kocaman olmuş gözlerini sandığın üzerinde yatan arkadaşına dikmişti. Oktay askeri bir hamlede geriye doğru fırlattı. Telsizden gelen sesi dinlemeye çalışırken tekrar uçaksavarın başına geçti.</p>

  <p class="calibre22">"Komutanım bu adamlar her yerde."</p>

  <p class="calibre22">"Zirve 14, ne oldu oğlum?"</p>

  <p class="calibre22">"Komutanım, çalışmıyor."</p>

  <p class="calibre22">Tayfun, termal kameranın bulunduğu mevziden gelen yoğun patlama seslerini duyunca başını tepeye doğru çevirdi. Mevzinin birbiri ardına aydınlanması ile bombacıların yaklaştığını anlamıştı.</p>

  <p class="calibre22">"Zirve 14, geldiler mi?"</p>

  <p class="calibre22">"Evet komutanım. Yoğun ateşe maruz kaldık. Dört-beş yerden atıyorlar. Sinan yaralandı!"</p>

  <p class="calibre22">"Erdal, nerdesin? Zirve 14'e yardım etmen lazım."</p>

  <p class="calibre22">"Komutanım, olumsuz. Burdan çıkamıyorum."</p>

  <p class="calibre22">"Zirve 14, sakin ol. Sana adam gönderiyorum. Oranın ele geçmemesi lazım. Biliyorsun değil mi?"</p>

  <p class="calibre22">"Komutanım... "</p>

  <p class="calibre22">"Zirve 14, duyuyor musun beni? Zirve!"</p>

  <p class="calibre22">"Komutanım, vuruldum... "</p>

  <p class="calibre22">"Zirveee! Cevap ver Recep."</p>

  <p class="calibre22">Tayfun mevzilerden birinin ağzında durmuş, karakolun üstündeki tepeye bakarken bağırıyordu:</p>

  <p class="calibre22">"Recep, yavrum!"</p>

  <p class="calibre22">"Ben de vuruldum. Ama hafif komutanım. Burdayız biz."</p>

  <p class="calibre22">Patlamaların arasından duyulan ses yorgundu. Bitkindi. Belki de son cümlelerdi bunlar. Tam bu sırada önünden bir askerin hızlı adımlarla geçtiğini gördü. İki kolunun altında makineli tüfek cephane sandıkları taşıyan asker olanca sakinliği ile başını dahi eğmeden yürüyor, yağmur gibi yağan mermi sağanağı altında önce bir mevziye giriyor, oradan çıkıp bir diğerine geçiyordu. Tayfun büyümüş gözlerle, adeta ölümle alay eden bu askere bakakalmıştı.</p>

  <h1 class="calibre21" id="sigil_toc_id_33">"Bakma bana öyle"</h1>

  <p class="calibre22">7 Mayıs 1993 - 23:45</p>

  <p class="calibre22">Uzaklardan, çok uzaklardan gelen patlama sesleri huzursuz etmişti. O yüzden bu gece dükkâna gitmek istememişti. Tek televizyon salonda, Meryem ve çocukların yattığı odada olduğu için içeride de kalmak istememişti. <span class="calibre19">Yengem de geldi... Ben nasıl bakacam bunca boğaza? Ah ulan Mahmut!</span> Uykusu da yoktu zaten. Evin önündeki merdivenin yanına koyduğu bir tabureye tünemişti. Sırtını duvara dayamış, dolunayın karşıdaki evin çatısının üzerinden yükselişini seyrediyordu. Dağınık bulut kümeleri önünden hızla akıyordu. Ay üzerindeki lekelere baktı. Gözlerini kısıp daha net görmeye çalıştı ama bir işe yaramayınca vazgeçti. <span class="calibre19">Gözünü alıyor insanın. Aynı güneş gibi...</span> Cebinden bir sigara çıkarıp yaktı. Dumanının arasından seyretmeye devam ederken ilçenin ıssız sokaklarında yankılanan bir patlama sesiyle irkildi. <span class="calibre19">Yakında bir yerde... Basıyorlar herhalde.</span> Aklına Mahmut düştü. <span class="calibre19">Yok, daha sokmazlar.</span></p>

  <p class="calibre22"><span class="calibre19">Zaten Bekaa'ya götüreceklerdi.</span></p>

  <p class="calibre22"><span class="calibre19">Ya Nizam abim? Yoksa gerçekten öldü mü ki?</span> Sigarasından bir nefes daha çekip başını önüne eğdi. Giderken, "Seni arayacağım," demişti. <span class="calibre19">Mutlaka arardı. Abim verdiği sözü tuttu hep. Ama işte aramadı. Arayamadı. Öldü mü ki?</span> Duvarın soğuğu sırtına vurunca biraz öne eğildi. Üzerine bir hırka daha giyip giymemeye karar veremiyordu. <span class="calibre19">Zaten biraz sonra girerim içeri.</span></p>

  <p class="calibre22"><span class="calibre19">E, ben ne yapacam şimdi? Mahmut'tan haber gelmezse ya. Ya 'Nizam abin ölmüş' derse Mahmut. Bakalım o da arayabilecek mi? Abim arayamamış, o nasıl arayacak ki? Mahmut 'Allah bir dese' inanmam ben. Babama ne diyecem ben? Evlenmem ben. Evlenemem. Abimin karısıyla... Ne yapayım Allahım, kaçayım mı ben de? Kim bakacak o zaman bunlara? Ben kaçarsam sefil olacaklar. Meryem ne eder çocuklarla? Başkası da almaz artık. Ama evlenirsem hepsi kurtulacak. Her şey bitecek. Ya abim? Ya Nizam abim yaşıyorsa?.. Nasıl bakarım ben onun yüzüne?</span></p>

  <p class="calibre22">Sigarayı içmiyor, adeta emiyordu. Uzaktan gelen silah sesleri biraz daha yoğunlaşmıştı. Dolunaydaki gözlerini seslerin geldiği yöne doğru çevirdi. Babasının öksürüklerini duyunca kendi kendine, "Şimdi uyur," dedi. Dediği gibi de oldu. Ciğerden gelen öksürükler bir süre sonra kesildi.</p>

  <p class="calibre22"><span class="calibre19">Zavallı Meryem... Onun suçu neydi ki? Niye gittin be abim? Niye bizi bıraktın gittin? Bak şimdi ne haldeyiz?</span> Sigaranın ateşi filtresini de yakıp parmaklarına ulaşınca yere fırlattı. Düştüğü su birikintisinde 'cıss' diye söndü. Tekrar duvara yaslandı. Başını kaldırıp gözlerini yine dolunaya dikti. <span class="calibre19">Diyelim ki, Nizam Abim öldü... Hem ilk ben değilim ki... Abdülkerim de yengesiyle evlenmedi mi? Hem de kendisinden kaç yaş büyük.</span> Kocaman bir bulut yavaş yavaş ayın önünü kapatıyordu. <span class="calibre19">Benim de önüm hep bulutlarla kapalı. Meryem'in de. Peki o isteyecek mi? Kimse sormaz ama... Yine de... Ama Allahım öyle bir bakıyor ki... Bakma bana öyle Meryem. Sana içimden kaç defa dedim. Duymadın mı hiç? Böyle bakma bana... Gözlerini dikip... Kara gözlerinle... Zeytin gibi... İşte bu yüzden yokum ben evde hiç, anlamıyor musun? Bir de, artık yapma... Artık, lütfen artık, hamamdan her çıkışımda yapma bunu... Eskiden saçlarını örterdin yanımda... Yine ört be. Niye tülbendini bırakıyorsun öyle. Kızıl kınalı saçlarını... Yapma be Meryem. Ciğerimi, yüreğimi söküyorsun... Bu ne biçim ateştir ki, uzaktan da yakar adamı, yakından da!..</span> Nemlenen gözlerini dolunaydan kaçırdı. Elleriyle yüzünü kapadı. Ama burnunun direğini sızlatan o anları hatırlamaktan kendini alıkoyamıyordu. Hem de iki kez... İlki üç yıl önceydi. <span class="calibre19">Vallahi de yanlışlıkla açtıydım kapıyı...</span> İçerde olduğunu bilmiyordu ki. Bilse girer miydi? Bilse hiç o çırılçıplakken, hem de yüzü gözü sabunluyken... Öylece... "Kapat İlyas kapıyı, içerisi soğuyor," dediğinde, utancından yerin dibine girmişti. Kendisini yeğeni sanmıştı. Hiç konuşmamışlardı o anı. Sonra bir de geçen hafta. Onda da suçu yoktu ki... Hem, hamamın ışığını niye kapatmıştı? Ama yine de görmüştü işte Salman... Hem de her şeyiyle. Kulaklarının ucuna kadar kıpkırmızı olduğunu fark ediyordu. Dalga dalga... Derin bir nefes çekip sigarasına sarıldı. Yakarken ellerinin titrediğini gördü. Hızla ayağa kalktı. Dizlerinin de bağı çözülmüştü. Tekrar oturup elleriyle kulaklarını kapattı. Uzaklardan, çok uzaklardan gelen büyük patlamaları, kulaklarını kapatmasına rağmen duyuyordu.</p>

  <h1 class="calibre21" id="sigil_toc_id_34">"Hâlâ burda mısın..."</h1>

  <p class="calibre22">8 Mayıs 1993 - 03:30</p>

  <p class="calibre22">"Şimdi oraya gelirsem hepinizi ben gebertecem. Oğlum, ben size Beylerbeyi'ndeki adamlara atın diyorum, gerizekâlılar!"</p>

  <p class="calibre22">Karşıdan cevap gelmemişti. Tayfun mevzisinin üstünde ayakta duruyor, çevresine düşen mermilere, şarapnel parçalarına aldırmadan karşı sırtlara bakarak telsizle konuşuyordu. Sol dizinin alt tarafı tamamen yırtılmış, postalı açığa çıkmıştı. Dizinin hemen altından bileğine kadar sıkı sıkı sarılmış beyaz sargı bezinin tamamı neredeyse kıpkırmızı olmuştu. Kepi başında değildi. Sağ elinde tüfeği, sol elinde telsizi ile oradan oraya koşturup duruyordu. Arada sırada içeri giriyor, tavana astıkları fener ışığında yaralılara yapılan ilk müdahalelere göz atıyordu. Sıhhiyeci üç asker, yatağın üstüne ve yere yatırdıkları arkadaşlarının yaralarını sarmaya çalışıyordu. Biri, hücum yeleğindeki şarjörleri delip vücuduna saplanan bir kurşunla yaralanmıştı. Şarjördeki mermilerin sevk barutları da patlamış, karın bölgesini yakmıştı. Ali de sıhhiyecilere yardım ediyor, onlara sargı bezi açıyor veya yaralıları sakinleştirmeye çalışıyordu. Her yer kan içindeydi. Daracık mevzinin içindeki herkes tam anlamıyla kan ter içinde kalmıştı. Tayfun, telsizden yapılan çağrı üzerine tekrar yukarı çıktı.</p>

  <p class="calibre22">"Komutanım, uçaksavarın ikinci namlusu da elden çıktı. Ben havana geçiyorum." "Oktay, şu salak havancılara laf anlatamıyorum. Acele et biraz. Beylerbeyi'nde hâlâ bir havancıları var. Susturun onu ya!"</p>

  <p class="calibre22">"Komutanım, Zirve 14'ten bir süredir ses çıkmıyor. Önce oraya atacağım."</p>

  <p class="calibre22">"Üstlerine atma, hâlâ yaralı olabilir."</p>

  <p class="calibre22">"Sanmıyorum komutanım."</p>

  <p class="calibre22">"Sen ne diyorsam onu yap Oktay! Delirtme beni."</p>

  <p class="calibre22">Makineli tüfekten atılan birkaç izli mermi birbiri peşi sıra kameriyenin üstünden geçip mevzinin önünde yere saplandı. Bu sırada telsizden Zirve 14'ün sesi duyuldu. "Komutanım, atsınlar komutanım!"</p>

  <p class="calibre22">"Recep, sen misin?"</p>

  <p class="calibre22">"Komutanım atsınlar. Şerefsizler mevzilere girmek üzere."</p>

  <p class="calibre22">Tayfun'un elindeki telsiz titriyordu. Yere çöküp Zirve 14'ün bulunduğu tepeye doğru baktı. Mevzilerin eteklerinde ve içinde patlamalar oluyor, zaman zaman ortalık aydınlanıyordu.</p>

  <p class="calibre22">"Zirve 14. Attırmayacağım. Dayanın biraz..."</p>

  <p class="calibre22">Tayfun, mevzinin merdiveninden birkaç basamak aşağıya inip telsizi kulağına dayadı. Recep Çavuş'un yorgun ve bitkin sesi, silah ve patlamaların sesleri arasından duyuluyordu.</p>

  <p class="calibre22">"Komutanım cephane zaten bitti. Bu köpeklerin mermisiyle ölmektense bizim Kırıkkale'nin barutuyla ölürüz, atın siz."</p>

  <p class="calibre22">Tayfun, hırsından dudaklarını ısırıyordu. Telsizin mandalına bastı.</p>

  <p class="calibre22">"Oktay atabilir misin?"</p>

  <p class="calibre22">"Oraya doğru dürüst tanzim yapmadık komutanım. Şerefsizlerin bu kadar gelebileceğini tahmin etmemiştik. Ama atarım, merak etmeyin."</p>

  <p class="calibre22">"Kısa düşerse bizimkiler gidecek Oktay!"</p>

  <p class="calibre22">Oktay, uçaksavardan havan mevzine doğru koşarken cevap verdi bölük komutanına: "Komutanım ben havancıların yanına gidiyorum."</p>

  <p class="calibre22">Bir yandan da telsizdeki konuşmalarını takip ediyordu.</p>

  <p class="calibre22">"Erdal, cevap ver?"</p>

  <p class="calibre22">"Evet komutanım. Duyuyorum."</p>

  <p class="calibre22">"Allah sizin cezanızı versin Erdal. Nerdesin kardeşim sen? Çıkamadın mı ordan?" "Komutanım, bizi çevirdiler. Timi yukarı çektim ama arkadan hâlâ gelen var." "Yaralın nasıl?"</p>

  <p class="calibre22">"Komutanım, şehit oldu. Bir yaralı daha var. Çevremizi sardılar. Dayanmaya çalışıyorum."</p>

  <p class="calibre22">Oktay, Erdal'ın titreyen sesini duydukça öfkeleniyordu. Bir ara vadinin doğu ucuna bakınca dolunayı fark etti. İki tepe arasından gözlerine dolan aydınlığa haykırıyordu. "Geç kaldın ulan! Çok geç kaldın!"</p>

  <p class="calibre22">Dolunaya bakarken ayağı bir şeye takıldı. Dizlerinin üstüne düşüp doğrulunca, yerde yatanın askerlerinden biri olduğunu gördü. Bu sırada postalının yanına düşen bir mermi yerde sekip boşlukta kayboldu. Eğilip hareketsiz halde duran askerin yüzüne baktı. Gülümsüyordu. Büyük bir patlamayla etraf bir an için aydınlanınca kolunun da yerinde olmadığını fark etti. Vücudunun çeşitli yerlerine de roket parçaları saplanmıştı. Başını kaldırıp koşmaya devam etti. İrtibat hendekleri ile birbirine bağlanmış üç havan mevzinin ortasına geldiğinde durup şöyle bir etrafına baktı. Havan mermilerinin boş kutuları ile dolu üç numaralı mevzide kimse yoktu. Buranın askerleri diğer havancıların yanındaydı. Hızla bir numaralı mevziye girdi, içerdeki beş asker, ikisi yaraları sarılı bir halde çatışmaya devam ediyordu.</p>

  <p class="calibre22">"Mermi ne kadar kaldı çocuklar?" "Komutanım, elliden az var. Aydınlatma bitti zaten."</p>

  <p class="calibre22">"Ulan naptınız?"</p>

  <p class="calibre22">Diz kapağının üstüne alelacele sargı yapılmış olan cevap verdi:</p>

  <p class="calibre22">"Komutanım, her yerden ateş isteği geliyor."</p>

  <p class="calibre22">"Üçüncü havan noldu?"</p>

  <p class="calibre22">"Namlu çok ısındı komutanım. Mermi içinde kaldı."</p>

  <p class="calibre22">Oktay, uzun boyu yüzünden başını eğerek konuşuyordu. Ayakaltındaki boş mühimmat sandıklarından ikisini tuttuğu gibi dışarı fırlattı. İrtibat hendeğine doğru dönüp seslendi:</p>

  <p class="calibre22">"Bana bakın, iki numaralı mevzi beni duyuyor musunuz?"</p>

  <p class="calibre22">Mevzinin dışından gelen cevap üzerine daha yüksek sesle devam etti:</p>

  <p class="calibre22">"Zirve 14'e çevirin şunları."</p>

  <p class="calibre22">Askerler bir an için Oktay'ın yüzüne baktılar.</p>

  <p class="calibre22">"Çevirin çabuk şunu."</p>

  <p class="calibre22">Oktay'ın da yardımıyla yüz yirmi milimetrelik havanın dip tablasından tutup çevirirlerken telsizin mandalına bastı.</p>

  <p class="calibre22">"Komutanım, bingoya az kalmış... "</p>

  <p class="calibre22">'Bingo' terimini havacılardan çalmışlardı. Pilotlar üslerine dönebilecek kadar yakıtları kaldığında, uçağın bu uyarısı ile karşılaşırlardı. Oktay da mühimmatın bitmek üzere olduğunu söylüyordu. Tayfun bunu duyunca yüzündeki kırışıklıklar daha da derinleşmişti. <span class="calibre19">Allahım sabaha çok var. Bunlar içeri girecek.</span></p>

  <p class="calibre22">"Oktay, sen orayı bırak çabuk beş numaralı mevziye git."</p>

  <p class="calibre22">"Komutanım, sesin kesik kesik geliyor. Ben atıyorum."</p>

  <p class="calibre22">"Oktay, beşe git. Beşe... "</p>

  <p class="calibre22">"Komutanım, telsizinin bataryası bitmiş. Kesik kesik geliyor. Batarya. Batarya..." Tayfun, telsizin daha iyi çekeceğini düşünüp mevzinin dışına çıktığında Oktay da emir komutayı eline almış, seri emirler veriyordu. İki havan mevzisinin irtibat hendeğinin ortasında durmuştu. İki mevziyi de buradan rahat göremeyeceğini anlayınca hızla hendekten yukarı attı kendini. Önce yola doğru baktı. Sağından solundan mermiler geçiyordu. Diz çöküp bağırmaya başladı.</p>

  <p class="calibre22">"Beyler, kuzular hazır mı?"</p>

  <p class="calibre22">Mevzideki askerlerin hepsi bir ağızdan bağırarak cevap veriyordu:</p>

  <p class="calibre22">"Baş üstü engel muayenesi yapıldı, mermi yolu altı emniyetli, tevcih tamamlandı komutanım."</p>

  <p class="calibre22">"M2 A2 tevcihleri kontrol et!"</p>

  <p class="calibre22">"Kontrol edildi. Hazır!"</p>

  <p class="calibre22">"Hedef listesi sırasıyla; Bir numaranın adresini yazın!"</p>

  <p class="calibre22">"Tevcih değerleri için tekrara hazırım!"</p>

  <p class="calibre22">"Yan yirmi sekiz tam yetmiş dört!"</p>

  <p class="calibre22">"Yan yirmi sekiz tam yetmiş dört!"</p>

  <p class="calibre22">Her iki mevzideki askerler büyük bir heyecan ve şevkle bir o yana, bir bu yana koşturup duruyorlar, bir yandan da Oktay'ın emirlerini yüksek sesle tekrar ediyorlardı:</p>

  <p class="calibre22">"Yükseliş dokuz tam yirmi üç!"</p>

  <p class="calibre22">"Yükseliş dokuz tam yirmiüç!"</p>

  <p class="calibre22">"Barut hakkı altı!"</p>

  <p class="calibre22">"Barut hakkı okkalı olsun!"</p>

  <p class="calibre22">"Tahkimli mevzi, tavikli tapa. Mezarına girmiş, içinde patlasın!"</p>

  <p class="calibre22">Oktay'ın tahkimli mevzi sözüne askerlerden biri başını kaldırıp bakmıştı. Sonra tekrar önüne döndü.</p>

  <p class="calibre22">"Tahkimli mevzi, tavikli tapa. Gömelim komutanım!"</p>

  <p class="calibre22">"Tetikli atış için havanlar emniyette. Cephaneciler cephane teslim et. Yarım dolduruş! Doldur! Atış için herkes yerine marş marş!"</p>

  <p class="calibre22">"Birinci havan hazır!"</p>

  <p class="calibre22">"ikinci havan hazır!"</p>

  <p class="calibre22">"Recep, girin toprağın altına, atıyorum."</p>

  <p class="calibre22">Telsizden çağrı yaptığı Recep'ten cevap gelmemişti.</p>

  <p class="calibre22">"Emniyet aç! Ateş komutumla, sırayla ve bir saniye arayla!"</p>

  <p class="calibre22">Askerler atıştan önceki son komutu yine hep bir ağızdan tekrar ettiler:</p>

  <p class="calibre22">"Ateş komutuyla, sırayla ve bir saniye arayla!"</p>

  <p class="calibre22">"Ateeeeş!"</p>

  <p class="calibre22">Oktay, son komutunu verirken ayağa kalkmış, Zirve 14'e bakarak kaldırdığı sağ kolunu sertçe indirmişti.</p>

  <p class="calibre22">"Birinci havan! Mermi çıktı, atış normal, havanda hasar yok! Yeni tevcih için hazırım komutanım!"</p>

  <p class="calibre22">"İkinci havan! Mektubu pulladık, Azrail hedefte komutanım!"</p>

  <p class="calibre22">Bir saniye arayla olacaktı ama iki havan da aynı anda büyük bir patlamayla namludan fırlamıştı. Oktay hâlâ ayakta duruyor, Zirve 14'e bakıyordu. Mevzideki askerlerden bazıları yeni atış için hazırlık yaparken kıdemli olanlar da gözlerini arkadaşlarının bulunduğu sırtlara çevirmişti. Zirve 14'ün bulunduğu yer önce aydınlanıp hemen ardından da patlama sesi gelince Oktay, hendeğe atladı. İki mevzinin ortasında durup haykırdı:</p>

  <p class="calibre22">"Aslanlarım... Fatih Sultan Mehmet ne demiş Rumeli Hisarı'nda?.. Buyruğumuzu dinlemeyene!"</p>

  <p class="calibre22">Mevzideki askerler tamamladılar cümleyi:</p>

  <p class="calibre22">"Toplarımızı dinletiriz biz!"</p>

  <p class="calibre22">Tam bu sırada telsizden Recep'in cılız sesi duyuldu:</p>

  <p class="calibre22">"Komutanım tam isabet, devam edin. Biz iyiyiz."</p>

  <p class="calibre22">Tayfun da Zirve 14'teki büyük patlamayı görmüş ve kesik kesik de olsa Recep Çavuş'un sesini duymuştu. Ama onun aklı şimdi telsizinin bataryasındaydı. Sağına soluna döndü. Gözleriyle habercisini arıyordu.</p>

  <p class="calibre22">"Aliii? Hangi cehennemdesin?"</p>

  <p class="calibre22">Öne doğru eğilip mevzinin içine baktı. Orada da yoktu. Tekrar dışarı döndüğünde Ali'nin sırtında yaralı bir askerle mevziden içeri girdiğini gördü. Merdivenden eğilerek indi, yaralıyı yatağın bir köşesine yatırdıktan sonra merdivene döndü. Kıpkırmızı bir suratla Tayfun'a bakıyordu.</p>

  <p class="calibre22">"Batarya ver bana!"</p>

  <p class="calibre22">Ali, mevziden çıkıp sol eliyle kolundan tuttuğu Tayfun'u yere doğru eğilmeye zorlarken, bir yandan da hücum yeleğinin iç ceplerini karıştırıyor, yedek bataryaları arıyordu. Bulamayınca pantolonunun yan ceplerini yokladı. Orada da yoktu. Tayfun'la göz göze geldiler. Öfke dolu bir çift gözle karşılaşınca geri dönüp mevziye girerken komutanına seslendi:</p>

  <p class="calibre22">"Komutanım, Allahını seversen çök şuraya."</p>

  <p class="calibre22">Tayfun, yere oturup telsizi tekrar eline aldı.</p>

  <p class="calibre22">"Oktay beni duyuyor musun? Kaya 11, cevap ver."</p>

  <p class="calibre22">"Komutanım, sesin kesik kesik geliyor."</p>

  <p class="calibre22">Tayfun birden ayağa fırladı. Adeta çıldırmıştı. Önce sağına döndü, sonra soluna. Telsizi alıp yere fırlatacaktı. Vazgeçti.</p>

  <p class="calibre22">"Allah belanızı versin! Adamlar içeri girecek, ben emir bile veremiyorum. Nerde bu bataryalar?"</p>

  <p class="calibre22">Habercisine bağırmıyor, haykırıyordu. Ali'nin dudakları titriyordu. O dev gibi asker Tayfun'un karşısında küçüldükçe küçülmüştü.</p>

  <p class="calibre22">"Yok komutanım, bataryalar yok."</p>

  <p class="calibre22">"Nasıl yok Allahın belası? Nasıl yok?"</p>

  <p class="calibre22">"Komutanım, son bataryayı da size vermiştim."</p>

  <p class="calibre22">Tayfun, merdivende eğilerek duran Ali'nin başının hemen üstünde bağırıyordu. Aşağıdaki yaralılar ve sıhhiyeci askerler ikisini izliyordu.</p>

  <p class="calibre22">"Ben sana yedek batarya al demedim mi? Gerizekâlı salak, nerde yedekler?"</p>

  <p class="calibre22">Ali, bir yandan Tayfun'a cevap vermeye çalışıyor, diğer yandan Tayfun'un üstünden geçen izli mermilere bakıyordu. Belli ki, PKKlılardan biri yerlerini bulmuş, nokta atışı yapıyordu. Bir fırsatını bulsa, komutanını çekip aşağıya indirecekti. Hatta, bunu her an yapabilirdi ama Tayfun'un bu hali yüzünden cesaret edemedi. Ağzından sadece, "Komutanım!" sözü çıktı.</p>

  <p class="calibre22">Tayfun, Ali'nin bu sessizliğine daha da çıldırdı. Ağzından köpükler saça saça konuşuyordu. Tüm öfkesini, sinirini, kızgınlığını, o an kendisine en yakın olan Ali'den çıkarıyordu. Gözü o kadar kararmıştı ki, arka tarafına düşen havan mermisini umursamadı bile. Tayfun, patlamanın etkisiyle yere doğru biraz daha sinen Ali'nin yakasına yapıştı. Ali'nin gözleri ise, hâlâ Tayfun'un hemen arkasında uçuşan mermilerdeydi.</p>

  <p class="calibre22">"Hepsini aldım komutanım. Diğer mevzide kaldı herhalde."</p>

  <p class="calibre22">"Defol git hadi. Nerden bulursan bul. Bana batarya getir."</p>

  <p class="calibre22">Tayfun, Ali'nin yakasından tutup kendine çekti. Mevzinin dışına doğru fırlattı.</p>

  <p class="calibre22">Ayağı mevzinin merdivenine takılıp sendeleyen haberci bir an için durup geri döndü. "Komutanım, sen gir içeri," diyecek oldu ama yine cesaret edemedi. Tayfun tükürükler saçarak bağırıyordu:</p>

  <p class="calibre22">"Hâlâ burda mısın sen?"</p>

  <p class="calibre22">Ali, arkasını dönüp bir ok gibi fırladı.</p>

  <h1 class="calibre21" id="sigil_toc_id_35">"Nizam sen misin?"</h1>

  <p class="calibre22">8 Mayıs 1993 - 03.45</p>

  <p class="calibre22">Odanın köşesinde duran sandığa doğru yürüdü. Üzerindeki yorganları tek tek itinayla kaldırdı. Hepsini yatağının üstüne yine itinayla yerleştirdi. Bir ara gözü yatağa takıldı. İlk kez düğün gecesi yattığı yatağı bir süre seyretti. İlk çocuğunu da bu yatakta doğurmuştu. O sabahı hatırlayınca karnının kasıldığını hissetti. Tekrar sandığa döndü. Babasının evinden gelirken getirdiği tahta sandığını seyretti. Kapağını yavaşça kaldırdı. En üstteki toz naftalin torbasını yavaş yavaş kaldırdı. Torbanın açık ağzını sağ eliyle büzüp yine yatağın üstüne koydu. Nizam'ın sürekli giydiği pantolonu ile yeleği karşısında duruyordu. Gözleri buğulu buğulu seyretti. Önce yeleği ardından pantolonu alıp dizlerinin üstüne bıraktı. Tekrar sandığın içine bakınca aşağılardan, çok aşağılardan iki çift elin kendisine doğru uzandığını fark etti. Önce inanamadı. Ellerini aşağıya doğru uzattı ama kolları kısa kalıyordu. Biraz daha eğildi. Biraz daha... Olmuyordu. "Kimin bu eller ki?" dedi. Derinden, çok derinden gelen seslere kulak kabarttı ama ne dediklerini bir türlü anlayamıyordu. Geri çekilip kucağındaki yeleğe baktı. Cepleri, dikişleri, düğmeleri üzerinde ellerini gezdirdi. Sandığın içinden gelen seslerle tekrar irkilince öne doğru eğildi. Bu kez ellerin daha da yakınlaştığını gördü. "Nizam sen misin?" dedi mırıldanarak. Hemen yanında Salman'ı görünce şaşkınlığı artmıştı. İki kardeş, sandığın içindeki karanlık kuyunun tabanında yan yana durmuşlar, Meryem'den yardım istiyorlardı. Bir şeyler söylüyorlardı. Ama ne dedikleri bir türlü anlaşılmıyordu. Tekrar, bu kez daha yüksek sesle sordu:</p>

  <p class="calibre22">"Nizam, sen misen?.. Salman?"</p>

  <p class="calibre22">Cesaretlenip ellerini aşağıya, onlara doğru uzattı. Ama bir türlü yetişemiyordu. Kendisini toparlayıp bir kere daha sarktı. Parmaklarının uçları ile kocasının ve</p>

  <p class="calibre22">Salman'ın parmaklarına dokunabiliyordu. Tam ikisini de tutacakken kayboluverdiler.</p>

  <p class="calibre22">Vücudu ter içinde yatağında doğruldu. Nefes nefeseydi.</p>

  <h1 class="calibre21" id="sigil_toc_id_36">"O yüz, hiçbir yüz değildi"</h1>

  <p class="calibre22">8 Mayıs 1993 - 03:47</p>

  <p class="calibre22">Tekrar mevzinin içine döndüğünde sıhhiyecilerin yatağın üzerine yatırdıkları bir askerin parçalanan diz kapağındaki kanı durdurmaya çalıştıklarını gördü. Bir şeyler söyleyecek oldu ama binanın üzerine isabet eden havan mermisinin patlama sesiyle o yöne döndü. Çatısı tümüyle yanan binadan yoğun bir duman yayılıyor, ters esen rüzgâr sayesinde mevzilere ulaşmadan karakolun sırtını dayadığı tepelerin üzerinde dağılıp gidiyordu. Tekrar elindeki telsize baktı. "Lanet olsun!" dedi kendi kendine. Sonra gözü mevzinin hemen önündeki karaltıya takıldı. Ayaklarının dibindeydi. Mevzinin alt tarafına düşen bir havan mermisinin patlamasıyla oluşan bir anlık aydınlıkta gördü onu. Kocamandı... Yavaş yavaş eğildi. Önce bacakları... Kan lekeleri içindeki kamuflajlı üniformanın yırtık paçalarını, topuğu parçalanmış postalları... Biraz daha yaklaştı. Başının üstünden, alnının hemen önünden geçen mermilerin sesini duyuyordu. Ama aslında burada değildi Tayfun. Çoktan başka bir yere gitmişti.</p>

  <p class="calibre22">Dizlerinin üstüne çöktü. Dolunayın ışığı yerde yatan askerin alnındaki kandan yansıyordu. Omuzlarının hizasına kadar dizlerinin üstünde ilerledi. Başını kaldırıp tekrar binaya baktı. Odalardan birinden gökyüzüne doğru alevler yükseliyordu. Tekrar askere dönüp ellerini yüzüne uzattı. Yüzünün yukarıda kalan sol tarafı parçalanmıştı. Mermi başının sağ tarafından girmiş ve sol yanağında büyük bir delik bırakarak çıkmıştı. Tanıyamıyordu bir türlü. Boyu, omuzları benziyordu ama... Bir de rengi solmuş hücum yeleği ve üniforması. Ama yüzü o yüz değildi. Aslında o yüz hiçbir yüz değildi ki...</p>

  <p class="calibre22">Sol eliyle çenesini tutup kendine çevirdi. Boğazının düğümlendiğini hissetti. Bir yumruk, kocaman, Ali'nin kanlı eli kadar bir yumruk gırtlağının, tam da adem elmasının ortasına oturup kalmıştı. Nefes almayı denedi, olmadı. Bağırmak istedi, başaramadı. Yatmak, uyumak istedi, beceremedi. Yığılıp kalmak istedi. Dizlerinin, kollarının, boynunun bacaklarının kasları, lif lif, tel tel, ip ip dağılıyordu. Elini çekip karnına yasladı. Sonra başına götürdü. Sonra da bacaklarının arasına soktu. Aynı ilkokuldaki gibi. Aynı o müsameredeki gibi, elini nereye koyacağını bilemiyordu. Ali'nin kanına bulaşmış elini toprağa koyamadı Tayfun. Etrafında patlayan bombaların, havan mermilerinin, roketlerin, tüfeklerin seslerini duymuyordu. Duyuyordu da, işte onlar, hepsi çok uzaktaydılar.</p>

  <p class="calibre22">Gayrı ihtiyari, göğsüne doğru eğildi. Belli belirsiz bir hırıltıyla gözleri büyüyüverdi. Hemen üstüne atlayıp geniş omuzlarından tuttuğu gibi kendine çekti. Başını başının arkasına atmaya çalıştı. Beceremedi. Geriye doğru, mevziye döndü. Seslenmek istedi ama sesi bir türlü çıkmıyordu. Dili, damağı, dudakları, gırtlağı kurumuş, hepsi birbirine yapışmıştı. Yutkunmayı denedi, o da olmadı. Tekrar sırtlamayı denedi, yüz on kiloluk Ali'yi. İkisi birlikte geriye doğru yuvarlandılar. Gözleri kocaman açılmış Tayfun, sırt üstü yatmış, üzerinde habercisi, mevzinin kapısına kadar olan iki metrelik mesafeyi sürünmeye başladı. Üniformasından asıla asıla. Ali'nin göğsünden gelen sesleri daha rahat duyuyordu artık.</p>

  <p class="calibre22">"Oğlum... Oğlum... "</p>

  <p class="calibre22">Önce dizlerini karnına doğru çekiyor, sonra ayağının altındaki toprağı itiyordu. "Oğluuummm... "</p>

  <p class="calibre22">Kollarıyla Ali'yi kavramıştı. Mevzinin diğer tarafına düşen bir roketin patlamasıyla havada uçuşan taş parçaları üzerine kadar gelmişti. Gücünü toplayıp bir kez daha dizlerini çekti ve ittirdi. Tayfun'un toprağa sürtünen pantolonu kalçasından aşağıya sıyrılıyordu.</p>

  <p class="calibre22">"Oğlum... Yavrum... Evladım..."</p>

  <p class="calibre22">Dik tutmaya çalıştığı başı bir yere çarpınca geriye dönüp mevziye baktı. Dışarı sızan kırmızı ışığı rahatlıkla görebiliyordu artık. Tekrar seslenmeyi denedi. Ama yine olmadı. Ali'yi yavaşça sağ tarafına doğru bırakıp sol dizi ile kendini mevzinin merdivenine doğru ittirdi.</p>

  <p class="calibre22">"Yavrum... Oğlum..."</p>

  <p class="calibre22">Evet, işte sıhhiyeciler oradaydı. Aşağıda, bir askerin dizini sarmışlar, yataktan indiriyorlardı. Biri de mazgaldan dışarıya ateş ediyordu. "Heeeyyy!" dedi. Ağzından sadece bu çıkmıştı. Ama bu gürültü içinde duymaları mümkün değildi. Tekrar seslendi:</p>

  <p class="calibre22">"Bana bakın... "</p>

  <p class="calibre22">Kimse dönüp bakmadı.</p>

  <p class="calibre22">"Baksanıza be! Buraya gelin!"</p>

  <p class="calibre22">Çığlığı ile koskoca vadideki tüm sesleri bastırdığını düşünüyordu ama gerçekte kendisi bile duyamıyordu. Ali'yi, sol koluyla tutup bir kez daha çekti. Artık ikisi de merdivenin başındaydılar. Ama daha fazla ilerleyemezlerdi. İkisi de aşağıya yuvarlanırdı. Sürekli sayıklıyordu.</p>

  <p class="calibre22">"Oğlum... Oğlum... "</p>

  <p class="calibre22">Sıhhiyeci askerler mevzinin köşesinde omzundan vurulmuş bir askeri yatağa yatırdılar. Hızla üniformasını çıkardılar. Aşağıya doğru bağırmak için ağzını açtı. Ama dilini bir türlü oynatamıyordu. Bitkin düşmüştü. Bir an için kendini öylece bıraktı. Yüzüne yaslanmış yarısı olmayan bir yüzle, aşağıdaki askerlerine bakıyordu. Ali'nin cılız kalp atışlarını hissediyordu. Tam da göğsünün üstünde... Habercisinin ağırlığı altında zorlukla nefes alabiliyordu. Koluyla biraz daha sardı. İyice sıktı. Gözlerini kapadı ve beklemeye başladı. Kulağına yaslanan dudaklarından habercisinin nefesini hissediyordu. Ilık ılık bir nefes...</p>

  <p class="calibre22">"Oğlum... Yavrum... Evladım..."</p>

  <p class="calibre22">Son bir gayretle kendi vücudunu yana doğru çekip Ali'nin altından sıyrıldı. Önce sağ, sonra sol ayağını kendine doğru çekip dizleri üstünde doğruldu. Sol eliyle Ali'nin yüzünü tutuyordu. Şakağındaki nabzı Tayfun'un parmaklarının arasında eriyip gitmişti. Yerden bir küçük taş parçası alıp aşağıya, mevzinin içindekilere doğru fırlattı. Ama içerdekilerin bunu da fark edecek durumları yoktu. Tam ümidi kesmişken sıhhiye askerlerden biri gayri ihtiyarî başını çevirince göz göze geldiler. Asker elindeki serum şişesini hızla tavana asarken, Tayfun sırtında bir yanma hissetti. Sağ eliyle sol köprücük kemiğinin hemen altına ulaşmaya çalıştı. Vurulduğunu anlayınca yerinde doğruldu. Ali'yi omuzlarından tutup mevzinin içine doğru sürüklemeye başladı. Sıhhiyeci askerler nihayet yanlarındaydı.</p>

  <p class="calibre22">Onlar Ali'yi merdivenden aşağıya indirmeye çalışırken, Tayfun zor da olsa ayağa kalkmıştı. Geri dönüp yol tarafındaki mevzilerden birine doğru bir-iki adım attı. Başının yanından bir roket geçip elli metre kadar arkasında patlayınca tekrar geri döndü. Sırtındaki acı artıyor, ılık ılık bir şeylerin aktığını hissediyordu. Mevzinin yanına gelip içeri baktı. Ali boylu boyunca merdivende yatıyor, sıhhiyeci askerler de dahil olmak üzere mevzideki herkes mazgaldan dışarı doğru ateş ediyordu. Başını dışarıya doğru çevirince, birkaç kişinin hemen aşağıdaki bir mevziye doğru koştuklarını gördü. "Girmişler," dedi kendi kendine. Sağ eliyle, belindeki kılıfı açtı, tabancasını eline aldı. Sol elinin yardımıyla mekanizmasını geri çekerken sırtındaki ağrının yayıldığını hissediyordu.</p>

  <p class="calibre22">Mevzinin üstündeki toprak tümseğin gerisine oturdu. Nişan alıp ay ışığında karaltıları seçmeye çalıştı. Gözlerinin önünde kıyasıya bir çatışma sürüyordu. Askerlerinden biri, mevzinin ağzına kadar gelmiş birini tüfeğinin dipçiği ile bir hamlede yere indirmişti. Bir diğeri bir başka mevziden açılan ateşle bir-iki metre kadar yana yuvarlanmıştı. Tabancasını uzatıp karaltılardan birine nişan aldı ama tam seçemeyince tetikteki parmağını hareket ettirmeden öylece tuttu. Üniformasının arkasının tamamen ıslandığını hissediyordu. Başının tam üstünde bir silah patlamasıyla irkilince yüzünü yukarı çevirdi. Oktay elindeki tüfeği beline dayamış, nişan almadan tek tek ateş ediyordu.</p>

  <p class="calibre22">"Gelin lan şerefsizler, gelin buraya... "</p>

  <p class="calibre22">Yanına diz çöken Oktay, Tayfun'un omzundan tuttu. Bakmadan sordu:</p>

  <p class="calibre22">"Komutanım, iyi misin?"</p>

  <p class="calibre22">Cevap veremedi. Boş boş bakıyordu.</p>

  <p class="calibre22">"Komutanım, telsizinin bataryası bitmiş. Siz şunu alın. Ben gidiyorum."</p>

  <p class="calibre22">Oktay karanlıkta koşarak siluetlerin arasına karıştı. Tayfun, onun ardından bakarken, kucağına bıraktığı telsizi sol eline aldı.</p>

  <p class="calibre22">"Buraya, buraya."</p>

  <p class="calibre22">"Komutanım, el bombası atıyor. Şurda."</p>

  <p class="calibre22">"Benim karşımda kimse kalmadı. Kaçtı şerefsizler."</p>

  <p class="calibre22">"Yatın çabuk!"</p>

  <p class="calibre22">"Komutanım, mermi bitti."</p>

  <p class="calibre22">"Komutanım, burda yaralı bir terörist var. Napayım?"</p>

  <p class="calibre22">"Bombaatar nerde?"</p>

  <p class="calibre22">"Beyler, ben süngü takıyorum artık."</p>

  <p class="calibre22">"Ya, yaralı terörist var diyorum. Bunu ne yapayım, biri cevap versin. Adamın M-16'sı var."</p>

  <p class="calibre22">"Beylerbeyi'ndekiler gitti komutanım."</p>

  <p class="calibre22">"Sıhhiye, buraya gel."</p>

  <p class="calibre22">"Gebert o... çocuğunu gebert."</p>

  <p class="calibre22">"Koş çabuk."</p>

  <p class="calibre22">"Allllaaahhhh. Yandımmmm! Vuruldum ben."</p>

  <p class="calibre22">"Sakın ha. Yaralı piçe kimse dokunmasın. Grup lideri o."</p>

  <p class="calibre22">"Yaklaşma devrem."</p>

  <p class="calibre22">"Salaklar birbirini vurdular."</p>

  <p class="calibre22">"Bana bak, o yaralı şerefsizin silahını alın. Dikkatli olun. El bombası falan kalmasın üzerinde."</p>

  <p class="calibre22">"Beyler, fazla mühimmatı olan var mı?"</p>

  <p class="calibre22">"Komutanım, yaralı şerefsizi bağladım komutanım. Yarası ağır değil, yaşar bu." "Bırak onunla uğraşmayı, çabuk el bombası bul bana!"</p>

  <p class="calibre22">"Zirve 14'ten ateş gelmiyor artık komutanım."</p>

  <p class="calibre22">"Gidiyorlar komutanım, gidiyorlar."</p>

  <h1 class="calibre21" id="sigil_toc_id_37">"Lanetli bu kız!"</h1>

  <p class="calibre22">8 Mayıs 1993 - 05:45</p>

  <p class="calibre22">Sabahın alacakaranlığında uykulu gözlerle duvardaki saatin fosforlu akrep ve yelkovanını seçmeye çalıştı. Gördüğü rüyanın etkisinden kurtulmaya çalışıyordu. Başını çevirip ayak ucundaki küçük çocuğuna baktı. Üstü örtülüydü. Sobanın yanındaki yatağı fark edince, akşam Mahmut'un annesinin geldiğini hatırladı. Başını çevirip televizyonun yanındaki sandığa baktı. Üzerindeki yatak ve yorganlarla orada, öylece duruyordu. Gördüğü şeyin rüya olduğuna emindi artık. Pencereden dışarısını görmeye çalıştı. 'Yine elektrikler kesik.' dedi kendi kendine. Vücudu ürperince sobaya doğru eğildi. Yanan tek bir köz bile kalmamıştı. Yastığının yanına bıraktığı eski uzun hırkasını omuzlarına aldı. 'Serinlik başlar. Odun atayım,' diye düşündü. Çocuklarının üzerinden dikkatlice geçip kapıya doğru sessizce yürüdü. Duvarın dibindeki kovayı elleriyle yokladı, içinde kalmış birkaç tahta parçasının yetmeyeceğini düşününce, kapının kolunu usulca indirdi. Dışarı çıkarken omzuna aldığı, belini örten kolsuz hırkayı giymeye karar verdi.</p>

  <p class="calibre22">Nizam'ı düşünüyordu. Kapının dışındaki terliklerden birini çıplak ayağına geçirdi. Ve Salman'ı... Nizam'ın yüzünü hatırlamaya çalıştı. Başaramadı. Yüzü yoktu kocasının. Rüyasında da yoktu. Ama Salman oradaydı işte. Her şeyiyle oradaydı. Ellerini uzatmıştı. Yeşil gözleri, gamzeleri, beyaz yüzü, kıvrım kıvrım kirpikleri... <span class="calibre19">Anasında, babasında yok. Kimden almış o kirpikleri?</span> Dış kapının kolunu çekip çıktığında sabah ayazı yüzüne ve aynı anda tüm vücuduna çarptı. <span class="calibre19">Keşke üstüme bir şey daha alsaydım. İncecik bu.</span> Evlerin arasından esip kapının önüne kadar gelen hafif bir rüzgâr, Meryem'in çıplak kollarındaki tüyleri yalayıp geçti. Uykusu kaçmıştı. <span class="calibre19">Şimdi uyuyamam artık.</span></p>

  <p class="calibre22">Her sabah yaptığı gibi, pencerenin önüne oturmaya karar verdi. Nizam'ı düşünecekti. Gittiği o geceyi. Son kez birlikte oldukları o gecenin sabahını. Haber vermediği için Osman Ağa'nın onu suçlamasını. <span class="calibre19">Hiçbir şey söylemedi ki Nizam bana!</span> Düğününü hatırlayacaktı bir de. Uğruna havaya sıkılan mermileri. <span class="calibre19">Yüzlerce atmışlardı...</span> Peki gerçekten doğru muydu söylenen? Celal onu istemedi diye mi Nizam'a vermişlerdi? Ve Celal bu yüzden mi dağa çıkmıştı? Ve bu yüzden mi ölmüştü çatışmanın birinde? <span class="calibre19">Tüh, kovayı unuttum.</span> Bu yüzden mi, Celal'in cenazesi geldiğinde kaynanası, "Lanetli bu kız," demişti? "Almayalım Osman Ağa," diye tutturmuştu. Basamaklardan inip evin arkasına doğru yürümeye başladı.</p>

  <p class="calibre22">Tüm geceyi, basamakların yanında, salonun penceresinin altında geçiren, ayaklarının önü sigara izmaritleri ile dolu Salman'ı fark etmemişti. Uzaktan, çok uzaktan tek tük silah ve patlama sesleri geliyordu. Salman, Meryem'i görünce nefesini tuttu. Sigarasını avcunun içine sakladı. Duvarın dibindeki çeşmeyi açıp yüzünü yıkamasını seyretti. Uzun uzun...</p>

  <p class="calibre22">Meryem, ayak parmaklarını büzüştürmüş, terliklerine dikkatlice basıyor, kurnadan akan suyla oluşmuş çamura bulaştırmamaya gayret ediyordu. Binanın köşesini döndü. Peki ya Nizam? Nizam ne diye evden kaçmıştı? <span class="calibre19">O da mı istemedi beni? Ey Allahım ben ne yaptım Nizam'a? İki erkek vermedim mi?</span></p>

  <p class="calibre22">Odunluğun kapısını gıcırtıyla açtı. <span class="calibre19">Ben lanetli miyim?</span> İstiflenmeden öylece yığılmış odunları, tahta parçalarını eğilip topluyor, yukarıya kaldırdığı eteğinin içine dolduruyordu. Ilık ılık esen sabah rüzgârı, çıplak bacaklarına değip geçince yere çömeldi. Sonra, Nizam'ın öldüğü haberinin geldiği o sabah aklına geldi. Hiç ağlamamıştı. Ağlayamamıştı. Salman da ağlamamıştı. Belki de ağlamıştı. Bilmiyordu ki. Kimse bilmiyordu. Çünkü bir hafta boyunca eve gelmemişti Salman.</p>

  <p class="calibre22">Dört yıldır aynı evi paylaştıkları Salman... Yeşil gözlerini sürekli kaçıran Salman... Ağabeyinin öldüğünü bir türlü kabul etmeyen Salman... "Evde böyle genç karı... Laf olacak, söz olacak. Alacaksın!" demişti Osman Ağa. Hem de defalarca. Hem de bağıra çağıra. Hepsini duymuştu Meryem. <span class="calibre19">Salman da beni istemiyor.</span> Ama istemem dememişti ki... 'Şu son olsun' diye büyük bir meşe dalını da alınca tüm eteğindekiler yere dökülüverdi. Sakince ve sabırla tek tek toplamaya başladı. Salman, Nizam'ın öldüğüne inanmıyordu. Nizam, Meryem'i Salman'a emanet etmişti. İki oğluyla birlikte. Öyle diyordu Salman. Demek kardeşine söylemişti ama karısından saklamıştı. <span class="calibre19">İşte bak... Eğer beni isteseydi, bana da söylerdi Nizam.</span> Peki ya gerçekten yaşıyor muydu? Niye o zaman hiç haber göndermemişti? Bir kerecik olsun niye uğramamıştı? <span class="calibre19">Beni istemedi, oğlanları da mı özlemedi? Benden bu kadar mı bıktı Nizam?</span> Osman Ağa, "Bu yaz," demişti, "bu yaz bu iş bitecek." Demek Salman'la evleneceklerdi. Dört yıl aynı evi paylaştıkları Salman'la artık aynı yatağı da paylaşacaklardı. Uzun, yay gibi kirpikli, yeşil gözlü, beyaz yüzlü, sevimli, utangaç Salman'la... Hem de aynı yatağı... Meryem'in yüzü kızardı. Biraz daha kızardı. Aklından geçenleri kovmak istedi. Başaramadı. Elleri titriyordu. Bacakları da. Terliklerinin ucuna basarak düşmemek için dengede durmaktan titrediğini düşündü. Ama değildi işte. Salman'dı onu heyecanlandıran.</p>

  <p class="calibre22"><span class="calibre19">Niye bakmıyor bana? Niye hep gözlerini kaçırıyor?</span> Belki o da istiyordu.</p>

  <p class="calibre22">Utancından belki. Nizam'dan belki de. Zaten çok utangaçtı Salman. Kulaklarının, yüzünün, gözlerinin alev alev yandığını hissetti. Kucağındaki odunlara baktı. <span class="calibre19">Yeter bu kadar.</span></p>

  <p class="calibre22">Başı önünde geri döndü. Bir anda... Tam karşısında, yüzünün tam karşısında, Salman'ı görünce... Hepsi yere düşüverdi yine. Topladığı tüm tahta parçaları etrafa dağılmıştı. Eteği uçuşu vermişti. Gözlerini dikti... Salman da hiç kaçırmadı... Salman da bakıyordu... İlk kez... Öylece gözlerini dikmiş bakıyordu. Yeşil gözleri ile gözlerinin içinden yüreğinin derinliklerine kadar bakıyordu Salman. Yüzü yanıyordu. İşte şimdi gerçekten yanıyordu. Asıl yangın buydu. Salman küçük bir adım daha atınca nefesi nefesine karıştı. Fısıltıyla, sayıklar gibi "Meryem!.. Meryem!.." diyordu Salman. Konuşamadı. Başını önüne eğdi. Yüzyıllık çınar gibi... Yaylanın ortasındaki tek, yalnız, kimsesiz yüzyıllık ağaç gibi kök saldı... Meryem ise, o çınarın rüzgârda sallanan dalları, yaprakları gibi titriyordu. Kökleri toprağın binlerce metre altında... O yeşil gözlere tekrar baktı. Başını Salman'ın boynuna koyup öylece bekledi. Salman'ın kendisine biraz daha yaklaşmasıyla, hızlı hızlı inip kalkan göğsünü zaptetmeye çalıştı. Nefes dahi almak istemiyor, bu anı durdurmak, sonsuza dek kaybolmak istiyordu. Gözlerinden süzülen iki damla yaş, birbiri ardına önce yanaklarına, ardından dudaklarına doğru indi. Sonra Salman'ın tütün kokan yeleğine düştüler. Sonrakiler ise Salman'ın Meryem'i saran kollarına...</p>

  <h1 class="calibre21" id="sigil_toc_id_38">"Ben sana git demedim mi?"</h1>

  <p class="calibre22">8 Mayıs 1993 - 06:00</p>

  <p class="calibre22">Tabancası hâlâ sağ elindeydi. Sol eli ise kucağına yatırdığı Ali'nin saçlarındaydı. Üniformasının üstünü çıkarmıştı. Kanlı beyaz fanilasının büyük bölümü yırtılmış, sol omzundan beline kadar sargılar içindeydi. İki havan mermisinin mevzinin tam üstünde patlamasıyla yukarıda bir boşluk açılmıştı. Gün ağarmaya başlamıştı. İlk geldikleri günlerde askerleriyle birlikte tek tek yerleştirdikleri kalaslar ve demirlerin arasından giren ışık huzmesi mevzinin içini aydınlatıyordu. Puslu gökyüzünde tek bir bulut dahi görünmemesine rağmen yağmur çiseliyordu. Tayfun'un saçları,</p>

  <p class="calibre22">Ali'nin yarım yüzü ve boynu şimdiden ıslanmıştı. Dışardan Oktay'ın ve Şenol'un seslerini duyuyordu.</p>

  <p class="calibre22">"Yaralı terörist olabilir. Dikkatli olun."</p>

  <p class="calibre22">"Oktay Astsubayım, depo çadırından sargı bezi aldırır mısın?"</p>

  <p class="calibre22">"Tamam, adam gönderdim şimdi geliyor."</p>

  <p class="calibre22">Tayfun'un kulaklarında nedense bir çığlık sesi vardı. Tiz, kesik kesik... Başını gökyüzünden üzerlerine akan ince yağmur damlalarına kaldırmış, onları izliyordu. Hemen ayak ucunda bir şehit daha yatıyordu. Kan içinde kalmış yatağının baş tarafında ise yaralı bir asker sessiz sessiz ağlıyordu. Bir süre sessizce bu hıçkırıkları dinledi. Kulağında tiz, kesik çığlıklarla... Sonra Ali'nin yüzüne baktı. Tabancasını habercisinin göğsüne bırakıp sağlam yanağını okşadı. Sağ tarafındaki mermi sandığının üzerine koyduğu telsizden gelen sese döndü:</p>

  <p class="calibre22">"Kaya, Tuna!"</p>

  <p class="calibre22">Tabancasını yavaşça bırakıp telsize uzandı.</p>

  <p class="calibre22">"Dinliyorum Tuna." "Nasılsın?"</p>

  <p class="calibre22">Ne diyeceğini bilemedi. Mandala basıp bir süre bekledi. Sonra hiçbir şey söylemeden bıraktı.</p>

  <p class="calibre22">"İlk helikopterle gidiyorsun."</p>

  <p class="calibre22">Tayfun'un yüzü gerilmişti. Sağ eliyle Ali'nin saçlarını okşarken gülümsedi.</p>

  <p class="calibre22">"Tayfun, beni duyuyor musun?"</p>

  <p class="calibre22">"Duyuyorum komutanım."</p>

  <p class="calibre22">"Anladın mı söylediklerimi? Bak sana bir haberim var."</p>

  <p class="calibre22">Tayfun'un gözleri, hâlâ Ali'deydi. Metin Paşa'yı duymuyordu. Bu sırada mevziye giren Şenol Teğmen, Tayfun'un yanma geldi.</p>

  <p class="calibre22">"Tayfun, evladım. Sana müjdeli bir haberim var. Az önce aradılar. Oğlun daha fazla bekleyememiş. Şebnem kızım doğum yaptı. Gözün aydın!"</p>

  <p class="calibre22">Şenol, bir şeyler söyleyecekti ama Metin Paşa'nın telsizdeki son sözlerini duyunca sustu. Şöyle bir çevresine baktı.</p>

  <p class="calibre22">"Tayfun, beni duyuyor musun? Baba oldun diyorum, baba!"</p>

  <p class="calibre22">Şenol, ne diyeceğini şaşırmıştı. Hiç sesini çıkarmadan dışarı çıktı. Tayfun telsizi dudaklarına görürdü.</p>

  <p class="calibre22">"Karım nasılmış komutanım?"</p>

  <p class="calibre22">"İkisi de iyi. Merak etme. Seni bekliyorlar. Bizimkiler de hastanede. Şimdi konuştum... Bana bak, helikopterler gelmek üzere. Habercini de yanına al tamam mı?"</p>

  <p class="calibre22">Tayfun, başını gökyüzüne doğru kaldırıp hızlanan yağmura baktı. Küçük damlacıklar gözyaşlarına karışıyordu.</p>

  <p class="calibre22">"Olur komutanım... Alırım..."</p>

  <p class="calibre22">Sol eliyle Ali'nin yanağını okşarken telsizi tekrar dudaklarına götürdü. Bir süre bekledikten sonra, "Ama o dönemeyecek... " dedi.</p>

  <p class="calibre22">Telsizin mandalını bırakıp mevzinin bir köşesine fırlattı. Sonra Ali'ye döndü. Hiç kıpırdamadan kucağında yatan, sıkı sıkı tuttuğu habercisini baştan aşağıya süzdü. Göğsündeki ayyıldız kendi kanıyla ıslanmıştı. Sırılsıklam olmuş dizine yasladığı olmayan yüzünü inceledi. Şakağındaki, artık çevresi yavaş yavaş kabuk bağlamaya başlamış mermi giriş deliğine dokunmamaya özen göstererek yanağını okşadı. Usul usul... Ve sonra... Sonra, başına o yanağa yaslayıp ağlamaya başladı Tayfun. Hıçkıra hıçkıra, katıla katıla, sarsıla sarsıla ağlıyordu. Bir yandan da hâlâ sıcak kollarını avcunun içinde sıkıyor, haykırıyordu:</p>

  <p class="calibre22">"Ben sana git diye emir vermedim mi? Git demedim mi ben sana?"</p>

  <h1 class="calibre21" id="sigil_toc_id_39">"Gelincik lekesi"</h1>

  <p class="calibre22">8 Mayıs 1993 - 08:25</p>

  <p class="calibre22"><span class="calibre19">Söyleyecem Tayfun Yüzbaşı'ya. Götür beni diyecem. Sorma sebebini diyecem. Okut beni diyecem.</span> Salman, tıklım tıklım dolu minibüsün ikinci sırasında, pencere tarafındaki koltukta oturuyordu. Dışarı bakıyor, çiseleyen yağmur damlalarının camdan süzülüşünü seyrediyordu.</p>

  <p class="calibre22"><span class="calibre19">Dedi ya Tayfun Yüzbaşı... 'Gel seni Ankara'ya götüreyim' demedi mi? Dedi... İşte, 'şimdi' derim. 'Tamam' derim. 'Götür beni'. İzinden bir dönsün hele.</span></p>

  <p class="calibre22">"Kamyonet mi bozulmiştir gine?"</p>

  <p class="calibre22">"He, bozulmiştir."</p>

  <p class="calibre22">"Fazla geçe kalmayasın ha. Bugün ortalık karışıktir. Bir yerlere baskin olmuştir. Vallahi beklemiyim. Saat bir gibi döniyim."</p>

  <p class="calibre22">Salman cevap vermedi. Ama şoför haklıydı. Bugün ilçenin içi hareketliydi. Tugayın araçları konvoy halinde yola çıkmışlardı. Gece duyduğu silah sesleri aklına geldi. Bu sırada yanlarından son hızla geçen dört araçlık bir askeri konvoyu gördü ama onun aklı evde kalmıştı. <span class="calibre19">Ben ne yaptım Allahım?</span></p>

  <p class="calibre22">Şoförün yanında oturan kadının üç yaşlarındaki çocuğu, koltuğun üzerine çıkıp Salman'a bakmaya başladı. Sırtı yola dönük, ağzında emziği ile gözlerini Salman'a dikmişti. Elinde bir çiçeğin uzun yeşil sapı vardı. Çiçeği avcunun içinde tutmuş sapını Salman'a doğru sallayıp geri çekiyor, oyun oynuyordu.</p>

  <p class="calibre22">Bir ara gülümsedi ama sadece o kadar. Tekrar başını cama çevirdi. <span class="calibre19">Allah belanı vere Salman... Allah seni cezalandıracak. Emanete hıyanet ettin sen.</span></p>

  <p class="calibre22">Düşündükçe terliyor, terledikçe bunalıyor, bunaldıkça da nefes alamıyordu. Gri kabanının fermuarını açtı. Elleriyle bastıra bastıra şakaklarını ovuşturdu. Sonra sağ elini kabanının cebine sokup Mahmut'un verdiği tespihi çıkardı. <span class="calibre19">Nizam Abi, affet beni... Ben ne ettim Rabbim?</span> Başını önündeki koltuklara dayadı. Bazı tespih tanelerinde kalan boyaları tırnaklarıyla kazımaya başlamıştı. Elleri titriyordu.</p>

  <p class="calibre22">Başını kaldırdığında ön koltuktaki çocuğun ağzındaki emziği attığını ve gülümseyerek kendisine baktığını gördü. Çocuk "Al!" diyordu.</p>

  <p class="calibre22">"Al!"</p>

  <p class="calibre22">Salman, çocuğun avcunun içine baktı. Az önce sapını uzattığı çiçek bir gelincikti. Yumru yumru parmakları arasında ezilen çiçeğin kan kırmızı rengi küçücük parmaklar arasında lekeler bırakmıştı. Salman, çocuğun elini tutup dudaklarını gelincik lekesiyle bezenmiş bu minik parmaklara dokundurdu. Toprak kokusu, çiğ gelincik kokusu burnuna dalga dalga yayıldı. Sonra elindeki tahta oyma tespihi, kırmızı lekeli bu minik elin içine bırakıp parmaklarını teker teker kapattı.</p>

  <p class="calibre22">Sonra...</p>

  <p class="calibre22">Sonra, sadece büyük bir patlama sesi duyuldu. Çok uzaklardan bile duyuldu...</p>

  <p class="calibre22">Birkaç metre havaya fırlayan eski model minibüs, önce sol tarafı üzerine düştü. Bir süre bu halde toprak yolda cayırtılar çıkararak sürüklendi. Cam ve metal parçaları ile birlikte, tepesine iplerle bağlanmış eşyalar etrafa dağılırken, sağ ön tekerlek de yerinden kurtulmuş yalnız başına yoluna devam etti. Minibüs toz duman bulutu içerisinde kendi etrafında tam bir takla atıp tekrar sol yanı üzerinde, yolun sağındaki bankete düşüp sarsılarak durduğunda, kıyametin sesleri boş arazide hâlâ yankılanıyordu. Tek bir ağacın bile olmadığı, etrafı alçak tepeciklerle çevrili yol, ancak bir dakika sonra eski sessizliğine kavuşabildi. Minibüsün parçalanan kapısından bir adam dışarı çıktı. Sol kolu yerinde değildi. Yüzü, vücudu, ayakları simsiyahtı. Birkaç adım yürüdükten sonra sendeledi ve yere düştü. Benzin deposunun yakınından yükselmeye başlayan duman da gittikçe artıyordu. Minibüsün içinden gelen birkaç cılız çığlık ve inleme benzin deposunun aniden alev alması ve sonrasında alevlerin minibüsün tamamını kaplamasıyla bir süre sonra kayboldu gitti. O sabah, yağmur, bu yangını söndürecek kadar güçlü değildi.</p>

  <p class="calibre22">O sabah, yağmur, hiçbir yangını söndürecek kadar güçlü değildi.</p>

  <h1 class="calibre21" id="sigil_toc_id_40">"Ruh pazarı"</h1>

  <p class="calibre22">8 Mayıs 1993 - 15:30</p>

  <p class="calibre22">Gazeteci, tugay karargâhının ikinci katında misafirler için ayrılmış odadaki eşyalarını toplamıştı. Yatağın üzerindeki çantasının fermuarını çekip yere indirdi. Oturup geceyi düşünmeye başladı. Sabaha karşı ayrılmıştı harekat merkezinden. Ali'nin ölüm haberini duyunca vücudu pes etmişti. Odasına gidip ayakkabılarıyla uzandığı yatakta, belki de başını yastığa koyar koymaz uyumuştu. Helikopter pervanelerinin penceresini yalayarak piste inmeleriyle de uyanmıştı. Elleriyle saçlarını karıştırıp tutulan boynunu hızla önce sağa sonra sola çevirdi. Çevresini incelemeye başladı. Yatağının ayak ucundaki eski tahta dolabın yan cephesine, mavi tükenmez kalemle yazılmış yazılar dikkatini çekince ayağa kalktı. Dolaba yanaşıp eğri büğrü, hizaları bozuk mısralardan oluşan şiiri okumaya başladı:</p>

  <p class="calibre22">Harp Poemi Onlar</p>

  <p class="calibre22">Bağ bozumuna gider gibi Ellerinde sıcaklığı karılarının Dudaklarında vatan türküleri Ve dağınık saçlarında kar Çekip gittiler Katar katar.</p>

  <p class="calibre22">Yeni dostlar tanıdılar karavagonda Tarlalara bakıp bakıp da Dert yandılar memleket hasretinden Ve bir tünelin kara ağzında</p>

  <p class="calibre22">Çiçek açmış nar ağacı gibi Al al oldu göğüsleri Saçlarının en güzeli Tel örgülerde kaldı.</p>

  <p class="calibre22">Vesikaya bağlı değildi Taş yemek Toprak yemek Mermi yemek</p>

  <p class="calibre22">Yediler deşilen gövdelerinden Bağırsakları sarkıncaya dek.</p>

  <p class="calibre22">Ceplerinden çıkardıkları resimlere Bakıp bakıp da Kanlı saçları arasından Dediler, "Neylersin karıcığım,</p>

  <p class="calibre22">Ölüm de varmış kaderde."</p>

  <p class="calibre22">Pençe pençe Al kanları yerde Kardeş kardeş uyudular Kolları, bacakları Başka siperde.</p>

  <p class="calibre22">Anlatıyordu adam Harbe dair</p>

  <p class="calibre22">Yüzüne yamanmış barut yanığı Sağ kolu bir cephede Ve bir cephede ayağı.</p>

  <p class="calibre22">Onlar</p>

  <p class="calibre22">Dağınık saçlarında rüzgâr Çekip gittiler katar katar.</p>

  <p class="calibre22">Biz böyle yaşadık arkadaşım Senden ne haber?</p>

  <p class="calibre22">Şiirin son mısralarında özen kaybolmuş, yazılar aşağıya doğru iyice eğilmişti. Şairin adı ise bir başkası tarafından ve bir başka kalemle adeta karalanıvermişti: 'Zafer Hüsnü Taran'.</p>

  <p class="calibre22">Yatağının önünde yere bıraktığı çantasını omzuna atıp dışarı çıktı. Dar ve ışıksız koridorda kimsecikler yoktu. Merdivenlere doğru yürüyordu. Helikopter pistini gören bir camın önüne gelince durdu. Perdeyi aralayıp dışarı baktığında, önünde uzanan manzara karşısında sendelemişti. <span class="calibre19">Bu ne böyle?</span> Pist mahşer yeri gibiydi. Irak sınırına bakan sol tarafta, yan yana yatırılmış on kadar ceset vardı. Ayak uçlarında kurulmuş bir daktilo masası... Ve cesetleri tek tek inceleyen beyaz önlüklü bir doktor üzerlerine eğilip kalkıyordu. Hemen yanlarında da sivil kıyafetli, kravatlı biri... Pistin ortasında beş Skorski helikopteri, beyaz boyayla çizilmiş dairelerin ortasında motorları susmuş bir halde bekliyordu. Birkaç asker ellerinde hortum ve uzun fırçalarla helikopterlerden ikisinin içini yıkıyordu. Beton pist akan kanlı sularla kırmızı renge bürünmüştü. Binanın merdivenlerinin hemen önünde ise iki doktorla üç hemşire, sandalye ve sedyelere oturtulmuş üç PKK'lının ilk tedavisini yapıyordu. Çevrelerinde de silahlı askerler vardı. Pistin tam ortasında da Türk bayrağına sarılmış yedi tabut masalara yerleştirilmişti. Tabutların başlarında da askerler... Sağ taraftaki tugay nizamiyesinin önünde on kadar gazeteci, Ömer Binbaşı'nın, bulunduğu yerden duyamadığı konuşmasını can kulağı ile dinliyor, bazıları notlar alıyordu. Ve onlarca asker, subay, astsubay oradan oraya koşuyordu.</p>

  <p class="calibre22">Perdeyi biraz daha aralayıp pencere pervazına dayandı. Soldan sağa tüm piste tekrar baktı. <span class="calibre19">Bu ne böyle ya! Mahşer dedikleri bu mu şimdi?</span> Perdeyi kapatırken camın hemen yanındaki telefon kulübesini fark etti. Boştu. Sırada kimse de yoktu. İçeri girip ahizeyi kaldırdı. Numaraları çevirirken, bir yandan da uzun süredir yıkanmadığı için rengi griye dönen tül perdenin ardından pisti seyrediyordu. Gözlerini özellikle beton renginin hakim olduğu helikopter pistinin ortasındaki büyük kırmızı lekelerden ayıramıyordu. Aynı babasının cenaze törenindeki gibiydi hava. Tabutlar da öyle. Ve bayraklar da... Aynı renkteydiler. <span class="calibre19">Nereye gidersen git, bazı şeyler seninle birlikte gelir.</span></p>

  <p class="calibre22">"Aloo?"</p>

  <p class="calibre22">"Alo!"</p>

  <p class="calibre22">"Ufuğum, sen misin?"</p>

  <p class="calibre22">"Evet benim."</p>

  <p class="calibre22">Ufuk, piste dalmıştı. Bir asker, pistin ortasında yerde uçuşan bir kâğıdın peşinden koşuyordu.</p>

  <p class="calibre22">"Allahıma binlerce şükür. Sesini duydum ya! Kaç defa aradım seni. Gasteye de bir şey söylememişsin. Yavrum nerdesin şimdi?"</p>

  <p class="calibre22">"İyiyim ben... "</p>

  <p class="calibre22">Asker, sonunda kâğıdı yakalamıştı. Tabutlardan birine doğru koşarak geldi. "Evladım, nerdesin, ne zaman döneceksin?"</p>

  <p class="calibre22">"Anne, dur bir dakika... "</p>

  <p class="calibre22">"Anne orda mısın?"</p>

  <p class="calibre22">Asker elinde sıkıca tuttuğu, üzerinde bir ismin yazdığı kâğıdı tabutlardan birinin baş tarafına raptiyelemeye çalışıyordu.</p>

  <p class="calibre22">"Ne dedin sen? Ufuğum sen ne dedin bana? Bana anne mi dedin sen?"</p>

  <p class="calibre22">"Anne, beni dinler misin?"</p>

  <p class="calibre22">Ufuk, annesinin hıçkırıklarının kesilmesini bekledi. Sonunda dayanamadı.</p>

  <p class="calibre22">"Anne ben iyiyim. Merak etme artık. Yarın evde olacağım."</p>

  <p class="calibre22">"Sen bana anne dedin değil mi? Sen bana on dört yaşından beri ilk kez anne dedin Ufuğum."</p>

  <p class="calibre22">"Anne! Lütfen ağlamayı bırakır mısın?"</p>

  <p class="calibre22">"Tamam Ufuğum, ağlamıyorum... " 'Ağlamıyorum' diyordu ama bir türlü kendini tutamıyordu.</p>

  <p class="calibre22">Başını kulübenin camına yaslamış, aşağıya bakıyordu. Yan yana duran tabutları seyrediyordu.</p>

  <p class="calibre22">"Anne, sana bir şey söylemek istiyorum."</p>

  <p class="calibre22">"Dinliyorum Ufuğum, dinliyorum varlığımın tek sebebi."</p>

  <p class="calibre22">"Keşke şimdi yanında olsaydım anne... "</p>

  <p class="calibre22">Karşıdan gelen hıçkırıklar artınca hemen kestirip attı:</p>

  <p class="calibre22">"Hadi, kapatmam lazım. Yarın görüşürüz."</p>

  <p class="calibre22">Telefonu kapatıp hızla çıktı. Alnı, saçları, tüm vücudu ter içindeydi. Dışarıda bıraktığı çantasını omzuna asıp binanın içindeki merdivenlerden inmeye başladı. Koşar adımlarla büyük kapıdan dışarı çıktı. Basamakları yine hızlı hızlı indi.</p>

  <p class="calibre22">Kapıdan çıkıp hemen önündeki yan yana duran iki bayrak direğinden birine yaslandı. Başını kaldırıp gönderine bakınca bu kez gökyüzünün griliğinin üzerindeki aynı kırmızı rengi görmüştü. Piste adım attığında ruhunun sıkıştığını hissediyordu. Kendi kendine sürekli aynı soruyu sayıklıyordu:</p>

  <p class="calibre22">"Bu ne böyle ya?"</p>

  <p class="calibre22">Ayakları onu, cesetlerin ve defin işlemlerini yapan doktorun yanına götürüyordu. Başını kaldırmadan yürüyordu. Yürüdükçe doktorun sesi daha net duyuluyordu: "Tahminen yirmi yaşlarında... Esmer, sünnetli, tahminen bir yetmiş boylarında erkek cesedi... "</p>

  <p class="calibre22">Tugayın doktor asteğmeni cesedin baş tarafına yanaşıp kafasının sağına soluna bakarak devam etti:</p>

  <p class="calibre22">"Saçlı deri normal... Yüzde sol ön tarafta, tahminen ateşli silahla meydana gelen göz, mandfbula, zigomatik kemik, deri ve yumuşak doku kaybı görüldü. Açık bulunan yaradan beyin dokusunun dışarı çıktığı gözlendi. Boyun anatomik yapısı normal." Doktor cesedin karın hizasına gelirken, Ufuk birkaç metre arkasında durmuştu. "Göğüste, sağda ve solda, klavikulanın iki santimetre altında şarapnele bağlı yaralar gözlendi."</p>

  <p class="calibre22">Doktor ayağa kalktı ve cesede bakarak devam etti:</p>

  <p class="calibre22">"Vücudun başka bir bölgesinde anatomik bozukluk yoktur. Ölüm sebebinin ateşli silahla beyin travmasına bağlı oluştuğu tespit edilmiştir. Yazdın mı?"</p>

  <p class="calibre22">Daktilonun başındaki asker hemen cevap verdi:</p>

  <p class="calibre22">"Yazdım komutanım."</p>

  <p class="calibre22">Diğer cesede doğru yürüyüp baş tarafında çökmüştü. Gazeteci, cesetlerden çok doktoru ve daktilosunu on parmağı ile kullanan askeri izliyordu. İkisi de sıradan bir iş yapıyorlardı. Her zamanki işlerini. En küçük bir duygu belirtisi göstermeden bakıyor, söylüyor ve yazıyorlardı.</p>

  <p class="calibre22">"Şimdi buna geçelim... Tahminen on altı, on yedi yaşlarında, esmer, yeşil gözlü, kısa saçlı, tahminen bir altmış boylarında kadın cesedi... "</p>

  <p class="calibre22">Plastik eldivenli elleriyle, yerde yatanın başını önce sağ tarafa, sonra sol tarafa çevirdikten sonra devam etti: "Kafada, saçlı deride yaygın şarapnele bağlı yüzeysel yaralar tespit edildi. Kemik doku sağlam. Yüz ve boyunda yaygın ekimozlar gözlendi. Göğüs ve sırtta anatomik bozukluk tespit edilemedi."</p>

  <p class="calibre22">Genç kızın cesedinin tam karşısına geçti. Bacaklarını açmış, öne doğru eğilmiş, arada sırada cesede dokunarak anlatıyordu:</p>

  <p class="calibre22">"Karın ön duvarının sağ tarafının deri ve yumuşak dokusu tamamen kayıp. Karaciğer parçalanmış. Sağ böbrek yok. Midenin bir kısmı parçalanmış. Bağırsaklar, duedonum, ince bağırsaklar yok. Abdominal aort parçalanmış. Mesane parçalanmış olarak gözlendi. Alt extremitelerde yaygın şarapnele dayalı yaralar görüldü. Ölüm sebebinin abdominal aort yırtılmasına bağlı dolaşım yetmezliği olduğu tespit edildi." Ufuk, pistin betonuna, oraya, tam bulunduğu noktaya mıhlanmış gibiydi. Gitmek istiyor ama ayakları bir türlü hareket etmiyordu. Belki de kendisini sınıyordu. Doktorla ve daktilocu askerle yarışıyordu belki de... Doktor bir diğer cesedin önünde durdu bu kez. Ellerini beline koyup devam etti:</p>

  <p class="calibre22">"Bir yetmiş beş boylarında erkek cesedi. Saçlı deri normal... Yüz ve boyunda yaygın.şarapnel parçalarına bağlı olarak yüzeysel yaralar."</p>

  <p class="calibre22">Sağ tarafından başının hizasına gelip cesedi yavaşça kaldırdı.</p>

  <p class="calibre22">"Göğüs önünde ve sırtta yaygın şarapnel parçalarına bağlı ekimozlar gözlendi. Karın ön duvarında ve sırtta yaygın şarapnel parçalarına bağlı yüzeysel yaralar görüldü." Tekrar ayak hizasına gelmişti.</p>

  <p class="calibre22">"Alt ekstremitede sağ bacak femuru, bir bölü üçü üst tarafından itibaren tahminen büyük çaplı bir bomba veya mayın infilakına bağlı olarak kayıp. Ve... Turnike uygulanmasına bağlı ekimoz gözlendi. Sol bacak da diz altından itibaren tahminen büyük çaplı bir bomba veya mayın infilakına bağlı olarak kayıp ve femurun bir bölü üçü distalinde turnikeye bağlı ekimoz gözlendi. Ölüm nedeni olarak, sağ sol femoral arter yırtılmasına bağlı dolaşım yetmezliği olduğu tespit edildi. Tahminen yirmi beş, yirmi altı yaşlarında, sarışın, mavi gözlü, sünnetsiz... Evet, bunu yaz, sünnetsiz..." Sünnetsiz olduğunu Ufuk da görmüştü. Arkasından gelen bir sesle o yöne döndü: "Kimlik çıktı mı onun üzerinden?"</p>

  <p class="calibre22">Soru Metin Paşa'ya aitti. Uykusuzluktan kan çanağına dönmüş gözleri, çevredeki herkesten farklı olarak tıraşlı yüzüyle arkasında belirmişti. Doktor cevap verdi:</p>

  <p class="calibre22">"Evet komutanım. Kimlikleri Savcı Bey'de. Bu kez Suriyeli çıktı."</p>

  <p class="calibre22">Doktor, cesetlerin biraz açığında bekleyen, kravatı sarkmış, sakalı uzamış, otuz yaşlarındaki adamı göstermişti. Yüzü mosmor haldeki savcı, elindeki küçük deftere bazı notlar alıyordu. Metin Paşa, gelip tam Ufuk'un yanında durdu. İkisi de konuşmuyor, yerdeki cesetleri izliyorlardı. Doktor bir başkasını inceledikten ve daktilocu asker de yazdıktan sonra Metin Paşa savcının yanına doğru yürüdü. Yere doğru eğilip genç savcının ayaklarının önündeki eşyaları karıştırmaya başladı. "Doktor, baksana buraya?"</p>

  <p class="calibre22">Doktorun ardından gazeteci de Metin Paşa'nın yanına gitmişti. Elinde tuttuğu bir ilaç kutusunu gösteriyordu.</p>

  <p class="calibre22">"Komutanım, alabilir miyim?"</p>

  <p class="calibre22">Doktor ilaç kutusunu eline aldı. Gözlerini kısıp zamanla silinmiş yazıları çözmeye çalıştı. Sonra kapağını açtı, kokladı. İçindekileri diğer avucuna boşalttı. Çeşitli renklerdeki hapları ve kapsülleri inceledi. Kapsüllerden birini çıkarıp ikiye ayırdıktan sonra avcunun içine döktüğü tozu dikkatlice inceledi.</p>

  <p class="calibre22">"Bunlara cesaret hapı diyorlar komutanım. Bir çeşit uyuşturucu. Bunlar adamı uçurur komutanım."</p>

  <p class="calibre22">Doktor kutuyu eşyaların arasına koyarken devam etti:</p>

  <p class="calibre22">"Komutanım, bir de şu kadının eşyaları arasından bir şey çıktı komutanım."</p>

  <p class="calibre22">Yerdeki battaniyenin üzerine serilmiş defterler, kutular, diş fırçaları arasından bir kâğıt çıkarıp katlı yerlerinden açtı. Metin Paşa'ya uzattı.</p>

  <p class="calibre22">"Sanıyorum karakolun planları komutanım. Her şeyi yazmışlar... Bakın şunlar mevzilerin yerleri, şunlar da ağır silahlar. Altta tim komutanlarının adları, telsiz kodları da var... Termal kamerayı bile çizmişler komutanım. Nereyi görüyor falan..." Metin Paşa, elindeki kâğıdı inceliyordu. Katlayıp cebine koyarken Ufuk'a baktı. Acıyla gülümseyip yürürken, hızlı adımlarla yanına gelen Ömer Binbaşı'yı görünce durdu:</p>

  <p class="calibre22">"Ne oldu Ömer?"</p>

  <p class="calibre22">Her zamanki gibi esaslı bir selam çakan Ömer Binbaşı heyecanından hiçbir şey kaybetmemişti.</p>

  <p class="calibre22">"Emrettiğiniz gibi komutanım. Gazetecilere bilgi verdim. Yaralı teröristlerle konuşmak istediler ama ben uygun olmadığını söyledim komutanım."</p>

  <p class="calibre22">"Ya bırak Ömer ya... Bırak konuşsunlar..."</p>

  <p class="calibre22">"Emredersiniz komutanım. Zaten ben de öyle, kendilerine şey dedim komutanım. Tedavilerinin bitmesini bekleyin, görüşeceksiniz demiştim."</p>

  <p class="calibre22">Ufuk, bayraklara sarılı tabutların her tarafından fotoğraf çekmeye çalışan, önlerindeki kâğıtlarda yazılı isimleri not alan gazetecilere bakarken Metin Paşa ile Ömer Binbaşı konuşmaya devam ediyordu:</p>

  <p class="calibre22">"Buralardan kimse var mı?"</p>

  <p class="calibre22">"Var komutanım. Şu beşinci sıradaki... Osman Ağa'nın yeğeni. Daha yeni katılmış örgüte. Geçen gün istihbaratını almıştık. Malumlarınız olduğu üzere, o gün bir grubu dağa çıkarmışlardı. Adı neydi? Afedersiniz komutanım, hemen bakıyorum."</p>

  <p class="calibre22">Ömer Binbaşı, elindeki kırmızı ajandasını açıp sayfaları karıştırırken Ufuk gazetecilere doğru yürümeye başlamıştı.</p>

  <p class="calibre22">"İşte komutanım. Mahmut... Mahmut Bilen... Üzerindeki kıyafetler de yeni zaten." "Bakkal Osman'ın yeğeni mi?"</p>

  <p class="calibre22">"Evet komutanım. Salman'ın amcasının oğlu oluyor."</p>

  <p class="calibre22">Ufuk, bu son sözleri duyamayacak kadar uzaklaşmıştı. Metin Paşa'nın yüzü iyice kasılmıştı. Yerde, betonun üstünde cansız yatan Mahmut'a bakıyordu.</p>

  <p class="calibre22">"Hadi doktor, bitirin artık şu işi... "</p>

  <p class="calibre22">"Emredersiniz komutanım. Az kaldı... "</p>

  <p class="calibre22">Metin Paşa, cesetlerin yanından ayrılıp yaralılara doğru yürürken Ömer Binbaşı hızlı hareketlerle sol arkasına geçip devam etti. Ufuk ise gazetecilerden birisiyle konuşuyordu.</p>

  <p class="calibre22">"Komutanım. Bir konu daha vardı. Grup liderlerinden biri de burda komutanım.</p>

  <p class="calibre22">Kod adı Ronay."</p>

  <p class="calibre22">Metin Paşa bir an için durup geri döndü. Boş gözlerle Ömer Binbaşı'ya bakıyordu. Merakla sordu:</p>

  <p class="calibre22">"Hani nerde?"</p>

  <p class="calibre22">"Yaralı ele geçmiş komutanım. Tek M-16 da bundan çıktı. Tedavisini yapıyorlar şerefsizin... "</p>

  <p class="calibre22">Metin Paşa, Ömer Binbaşı'nın bu tepkisini duymazlıktan gelip yürümeye devam etti. "Afedersiniz komutanım. Malumunuz yıllarca kan kusturdu bize... Müsaadenizle ben gazetecilere röportaj yapabileceklerini hatırlatayım komutanım."</p>

  <p class="calibre22">Metin Paşa pistin ortasına ulaştığında Ufuk da konuştuğu gazeteciden ayrılmış, yanına gelmişti. İkisi birlikte yürüyordu. Ömer Binbaşı'nın gazetecilerle konuşmasının ardından tüm grup tedavi gören yaralılara doğru koşuşturmaya başlamıştı. Metin Paşa ile Ufuk, yaralıların yanına vardıklarında gazetecilerin hemen hepsi yerlerini almışlar ve sorularına başlamışlardı bile. Fotomuhabirleri art arda fotoğraf çekiyor, iki kameraman da çevrelerinde dolaşarak görüntü almaya çalışıyorlardı. Televizyon muhabirlerinden biri elindeki mikrofonu yaklaştırarak sordu:</p>

  <p class="calibre22">"Örgüte ne zaman katıldınız?"</p>

  <p class="calibre22">PKK'lı başını hiç kaldırmadan yanıt vermişti.</p>

  <p class="calibre22">"Bir yıl öncedir."</p>

  <p class="calibre22">Ufuk gazetecilerin hemen arkasında duruyordu. Metin Paşa da onun yanında...</p>

  <p class="calibre22">Diğer muhabir söze girdi:</p>

  <p class="calibre22">"Pişman mısınız?"</p>

  <p class="calibre22">PKK'lı aynı şekilde, belli belirsiz yanıt verdi:</p>

  <p class="calibre22">"He pişmanım."</p>

  <p class="calibre22">Yaralı sandalyede oturmuş, doktorlardan biri de yanında yere çömelmişti. Elinde ilk yardım setiyle hemen arkasında bir hemşire bekliyordu. Doktor, PKK'lının koltuk altındaki bir yarayı temizlemeye çalışıyordu. Bir-iki defa kolunu vücuduna yaklaştırınca uyardı:</p>

  <p class="calibre22">"Kaldır kolunu biraz."</p>

  <p class="calibre22">"Şu anda neler hissediyorsunuz?"</p>

  <p class="calibre22">Tedaviye devam eden doktor elindeki işi bir an için durdurup gözlerini soru soran gazeteciye dikti. PKK'lının yerine bakışlarıyla o cevap vermişti. Tekrar yaralıya döndü. Elindeki kanlı bezleri hemşireye uzatan doktor, yaralının başını incelemeye başladı.</p>

  <p class="calibre22">"Şöyle dön bakayım."</p>

  <p class="calibre22">Bu sırada diğer fotomuhabiri yaralıya daha da yaklaştı.</p>

  <p class="calibre22">"Vicdan azabı çekiyor musunuz?"</p>

  <p class="calibre22">Ufuk'la Metin Paşa göz göze geldi. Metin Paşa kalabalığın arasından ileri doğru çıkıp seslendi:</p>

  <p class="calibre22">"Evet, arkadaşlar, yeter bu kadar."</p>

  <p class="calibre22">Gazetecilerden biri çıkışacak oldu: "Görevimizi yapıyorduk Paşam."</p>

  <p class="calibre22">Ömer Binbaşı bunu duyar duymaz müdahale etti.</p>

  <p class="calibre22">"Tamam arkadaşlar. Sayın komutanımın emridir. Lütfen arkadaşlar, artık soru yok. Lütfen fotoğraf çekmeyelim. Kameralar... Lütfen diyorum ama!"</p>

  <p class="calibre22">Gazeteciler yavaş yavaş pistin ortasındaki helikopterlere doğru uzaklaşırken Metin Paşa, Ömer Binbaşı'nın kolundan tutup kendine doğru çekti.</p>

  <p class="calibre22">"Hangisi Ronay?"</p>

  <p class="calibre22">"Şu ortadaki komutanım."</p>

  <p class="calibre22">"Tamam sen gazetecilerle ilgilen."</p>

  <p class="calibre22">Metin Paşa, Ömer Binbaşı'yı gönderdikten sonra, başının sağ tarafıyla sol ayağı sargılar içindeki yaralıya yanaştı. Bir doktor da sırtındaki yaralarını temizliyordu. Eğilip yüzüne baktı:</p>

  <p class="calibre22">"Ronay sen misin?"</p>

  <p class="calibre22">Ronay kod adlı PKK'lı, birbirine girmiş kirli saçlarıyla başını kaldırdı. Yorgun gözlerle bakıyordu. Belli belirsiz cevap verdi:</p>

  <p class="calibre22">"He, benim."</p>

  <p class="calibre22">Ufuk da Metin Paşa'nın sağ omzu üstünden yaralıyı inceliyordu. Biraz daha dikkatlice baktı.</p>

  <p class="calibre22">"Ben seni nerden tanıyorum be?"</p>

  <p class="calibre22">"Osman'ın oğlu... "</p>

  <p class="calibre22">"Nizam yani, değil mi?"</p>

  <p class="calibre22">Yaralı cevap vermedi. Metin Paşa, bir şey söyleyecekti, vazgeçti. Başını çevirip pistin diğer köşesinde yatan cesetlere baktı. Tekrar Nizam'a... Sonra aniden geri çekilip arkasını dönünce yerini Ufuk aldı. Nizam'ın yere bakan yüzünü daha net görebilmek için eğildi. Sakallı, bıyıklı, kirli ve yara izleriyle dolu bu yüze bakakaldı. Aralarına giren doktorun diğer tarafına geçip diz çöktü.</p>

  <p class="calibre22">"Sen Salman'ın abisi misin?"</p>

  <p class="calibre22">Nizam, 'Salman' sözünü duyunca irkilmişti. Başını kaldırıp gazeteciye baktı. Yorgun gözleri bir an için parlamıştı. Cevabını aldığını düşünüyordu. Ama yine de emin olmak istedi.</p>

  <p class="calibre22">"Hani şu dükkânı var?"</p>

  <p class="calibre22">Nizam, tekrar başını önüne eğdi. Ufuk, çöktüğü yerde öylece bakıyordu. Doktorun uyarısıyla ayağa kalktı.</p>

  <p class="calibre22">"Müsaade eder misiniz?"</p>

  <p class="calibre22">Doktor, Nizam'ın sol ayağının sargılarını çözüyordu.</p>

  <p class="calibre22">"Burda kanama var. Hastaneye götürün hemen."</p>

  <p class="calibre22">Ufuk geriye dönüp Metin Paşa'ya baktı. Ellerini beline koymuş tugayının helikopter pistindeki bu manzarayı izliyordu Paşa. Bu sırada nizamiyenin önünden gelen sesleri duydular. En önde tekerlekli zırhlı bir araç ardında birkaç kamyonet ve en arkada minibüsler nizamiye girişinde durmuştu. Metin Paşa eliyle işaret edince, kapıdaki nöbetçi subayı yanındaki askerlere demir kapıları açtırıp önündeki tekerlekli engelleri kenara çektirdi. Önce zırhlı araç hızla içeri girip nizamiyenin hemen yanında bir yerde durdu. Ardı ardına üç kamyonet asfalt yolu takip ederek <span class="calibre7">yaralıların olduğu yere kadar geldi. Minibüsler ise yolcularını tugayın kapılarının dışında indiriyordu. Ufuk, neler olduğunu anlamaya çalışıyordu. Metin Paşa'nın yanına doğru yürürken minibüslerden inen kadın, erkek ve çocukları izliyordu. Çığlık atan, feryat eden, ağıt yakan, zılgıt çeken kadınların sesleri tüm tugayın gri boyalı binasında yankılar yapıyor, bir süredir yaşanan sessizliği bozuyordu. Aralarında Meryem'i seçti. Aynı beyaz elbisesi üzerindeydi. Kadınlardan birinin koluna yapışmış, tülbendi ile ağzını örtmüştü. Ufuk geri dönüp Nizam'a baktı. Sonra tekrar Meryem'e...</span> <span class="calibre12">Bu kadın burda ne arıyor? Nizam için mi geldi ki?</span> <span class="calibre7">Hızlı adımlarla yanından geçen Ömer Binbaşı'nın kolundan tuttu.</span></p>
</body>
</html>
