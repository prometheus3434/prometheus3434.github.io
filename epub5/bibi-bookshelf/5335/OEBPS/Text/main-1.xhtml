<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
  <title></title>
  <link rel="stylesheet" href="../Styles/main.css" type="text/css"/>
</head>

<body>

  <br/>

  <h3 style="text-align: center;" id="u5Q53vAp2gMqtlAViJmKZMH"><a id="bookmark0"></a><span style="font-weight:bold;">İKİNCİ BÖLÜM</span></h3>

  <br/>

  <h3 style="text-align: center;" id="uANTBODTzFQnmop2v5CU7TH"><span style="font-weight:bold;">1</span></h3>

  <p>Félix Rapion, golf sopasını omzuna götürdü, tek gözünü kapayıp camlı bölmeden Orly’den biraz önce havalanan tepkili, dört motorlu uçağa nişan aldı. Bu, Paris-Tokyo seferini yapan 16.27 uçağıydı.</p>

  <p>Büyük bir öfkeyle, “Takatakatakata,” dedi.</p>

  <p>Uçağın ölümcül biçimde vurulduğuna ve bir H.L.M.’in<a id="footnote1"></a><sup><a href="#bookmark1">1</a></sup><sup></sup> üzerine düşeceğine karar verdi. O anda golf sopasını masasının üzerine koydu, telefonun almacını kaldırdı, bir numara çevirip yaygarayı bastı:</p>

  <p>“Ben, Rapion. İşler tıkırında mı? Grip oldum, grip oldum da ne demek? İnsan ya sağ ya da ölüdür. İkisinin ortası olmaz! Bir parça çalıştığınız yerden ayrılın da fabrikaya gelin! Paris’in havası berbattır, size oksijen gerekir! Tam sırası, her tarafta tomurcuklar açıyor, güneş parıldıyor, otomobiller düzüşüyor, uçaklar birbirlerini arkadan yapıyor, yaşasın ilkyaz… Bakın hele, <span style="font-style:italic;">Somnigalion</span>’u sözde tanıtma tasarınızı düşündüğüm yerinize koyunuz. Size iyice açıklamıştım üstelik, Allahın cezası! Aptalca uykunun defteri dürüldü. Gençliğini yitirdi, modası geçti. Tüketiciler artık aptalca uyumak istemiyorlar, danalar gibi uyuklamak istemiyorlar, üstün nitelikli bir uyku, iyileştirilmiş bir uyku, daha başarılı sonuçlar veren bir uyku istiyorlar! Kampanyamız dinç ve güçlendirici olmalıdır! Ben örneğin, eczacılara yönelik şöyle bir yaka kartı düşünebiliyorum: <span style="font-style:italic;">Uykunuza bir kaplan yerleştiriniz.</span> Kısacası planı anlıyorsunuz. Tüketicilerin uykuların da bir ‘artı’ya gereksinmeleri vardır. Ürün, normal uyku uyuyan ancak başkalarından daha iyi uyuma tutkusuna sahip olan kimseleri hedef almalıdır. Uykuda eşitçiliğin modası geçti. Başarıya ulaşmış bir insanın, sıradan bir işsizden daha iyi uyku çekememesi hakça değildir. İşsize gelince, <span style="font-style:italic;">Somnigalion</span> sayesinde bir Yönetim Kurulu Başkanı uykusuna, şatafatlı bir uykuya kavuşabilecektir. <span style="font-style:italic;">Somnigalion</span> herkese seçkinler topluluğuna ait olma, kitleden farklı olma duygusunu verebilecektir… Tanıtma kampanyasına gelince, onu her yerden görmek istiyorum, köy eczanelerinde bile. <span style="font-style:italic;">Narcogoldor</span>’a başarıya ulaştıranların çiftçiler olduklarını iyi anımsıyorsunuz. Onlar çok istekliydiler, kır yaşamı balta girmemiş orman yaşamına döndü. Öyleyse, bastırın, bütün ağırlığınızı koyun, bütün cephelerde boy göstermeliyiz. Kentlerde gürültüye karşı koymak için uyku haplarına gereksinme duyulur, kırsal kesimdeyse sessizliğe dayanmak için gereklidir. Doktorların duyarlı kılınması konusunda bana yeni bir şey bulun. Doktorlar aydındırlar, onları incelikle tavlayınız. En yeteneklilerine bu yaz düzenlediğimiz uyku kurultayı için belki birer uçak bileti verilebilir… Yalnız kurultay Düsseldorf ya da Zagreb’de toplanacaksa biletlerimizle kâğıttan uçaklar yapabilirler… Nerede? Tahiti’de mi? Evet, iyi bir düşünce. Tahiti’de harcamalarının tamamı karşılanmış ve yanlarına yerli bir kadın verilerek yapılacak bir kurultay, onları harekete geçirebilir… Hastalarını iyi uyutmaları için onlara düş kurdurmakta yararımız var. Umutsuzluğa düşmemek gerektiğini görüyorsunuz işte, kendinizi serbest bıraktığınızda düşünceler usunuza gelir. Hastalanınca daha az aptalsınız. Tamam, bütün bunları gözden geçireceksiniz. Ha! Evet, hazır aklıma gelmişken, kapı kapı dolaşan satıcı kızlar sürüsünü yenilerseniz beni sevindireceksiniz, bize taze kıçlar gerek. Doktorlar haplarımızı cinsel düşüncelerle bağdaştırmalıdırlar. Kıçın en iyi tanıtma aracı olduğunu hiçbir zaman unutmayınız. Uyku haplarımız genç, canlı, umut ve gelecek taşıyıcıdırlar. Müşteri kitlemiz artık yalnızca uykusuzluk çekenler değil, çocuklar ve köpekler de aralarında olmak üzere herkestir. Öyleyse, canlılık, neşelilik, yaşama sevinci! Yalnızca inanç bizi kurtaracaktır! Tamam, bugünlük bu kadar. Hava almayı unutmayınız. Pencereden atlayın, bu size iyi gelecektir.”</p>

  <p>Félix Rapion almacı yerine koydu ve koltuğunu camlı bölmeye doğru döndürdü. Park yeriyle fabrikanın laboratuvarı arasında düzenlettirdiği küçük bahçeye gururla baktı. “Ne yazık ki kuş yok,” dedi kendi kendine, “Olsa daha iyi olurdu. Yarım düzine satın alacağım. Pek pahalı olmasa gerek.”</p>

  <p>Laboratuvarın avlusunda ak önlüklü mühendisler güneşte sigara içiyorlardı. Félix Rapion öfkelendi: “Bu kaytarıcılara ne diye para ödüyorum sanki?” Golf sopasını alıp omzuna götürdü.</p>

  <p>Bu arada iç iletişim telefonu cızırdadı.</p>

  <p>Tiz bir kadın sesi, “Sayın müdürüm,” dedi, “sizinle yüz yüze görüşmekte çokça direnen kimse yine burada… “</p>

  <p>“Gece yarısı arayan deli mi?”</p>

  <p>“Evet sayın müdürüm. Ona toplantıda olduğunuzu söyleyeyim mi?”</p>

  <p>“Hayır, içeri alın, bu beni yatıştıracaktır.”</p>

  <p>Birkaç saniye sonra sözü edilen kişi odaya girdi. Güzel ilkyaz güneşine karşın, şemsiyesi ve göğsüne sıkı sıkı yapıştırdığı bir deri çantası vardı. Geçerken süs bitkisine kaygılı bir bakış fırlatarak, yer halısının üzerinde mayınlıymışçasına sakınımla ilerledi. Orta boyluydu, dağınık saçları kırlaşmıştı ve gözlerinin altı torbalaşmış yüzü kırış kırıştı. Kimi zaman içinden kısa bir süre bağnaz bir inanç ışığı geçen, sonsuz bir üzüntünün izini taşıyan öfkeli bakışı, sert olduğu kadar yapmacıksızdı da. Buster Keaton’ı andırıyordu, ama sıfırı tüketmiş bir Buster Keaton. Buruşuk, eski yağmurluğu için yapacak bir şey yoktu. Yarı bakır çalığı, yarı yeşilimtırak sarı boyun bağı ürküntü veren bir nesneye dönüşmüştü. İnsan onu görünce uyumayı ya da uyanmayı başarıp başaramadığını düşünmeden edemiyordu. Şatafatına karşın hepten yitik görünüyordu, ama hiç kuşku yok ki normal görünmek için insanüstü çaba harcıyordu.</p>

  <p>“Çok çok günaydınlar, sayın müdür,” diye geveledi. “Kısacası demek istiyorum ki: İyi günaydınlarımla sayın Yönetim Kurulu Başkanı… Şey…ben…”</p>

  <p>“Doktor Cavalcanti, evet, sekreterim kartınızı bıraktı. (Golf sopasıyla bir koltuğu gösterdi.) Lütfen oturunuz. Hangi konuda size yardımcı olabilirim?”</p>

  <p>Joseph dirseklerine tutunarak kendisini koltuğa dikkatlice bıraktı. Sanki oraya batmaktan korkuyordu. Daha sonra, bir çırpıda, ezbere öğrendiği açıkça belli olan söylevine başladı:</p>

  <p>“Zamanınızın kıymetli olduğunu anlıyorum, o yüzden doğrudan konuya gireceğim. Tasarladığım ve sanırım sizi ilgilendirebilecek bir aygıtın buluş belgesini Buluşlar Enstitüsü’nden kısa bir süre önce aldım. Bu, uyutucu özellikleri olan bir ultrason yayıcısıdır. Kulak zarını uyarmadan ve dikkati harekete geçirmeden, beyin tarafından algılanması amacıyla ultrasona dönüştürülmüş, yinelenen özel bir ritim üretir. Kulağı devre dışı bırakan bu ultrasonlu ritim, bilinçaltı üzerine doğrudan etki yapar…”</p>

  <p>Félix Rapion golf sopasıyla oynayarak, sesini çıkarmadan dinliyordu. Joseph çantasını açtı ve oradan çalar saate benzeyen bir aygıt çıkardı. Yalnız sayıları ve akreple yelkovanı bulunmayan kadranında kaşar peyniri gibi delikler açılmıştı. Bu, uyku makinesine dönüştürülmüş, Sovyet yapısı bir çalar saatti.</p>

  <p>Joseph, “İşte ilk örnek,” diye sürdürdü. “Bu bildiğimiz mekanik çalar saat gibi kurulur, ama elektrikli bir örneği düşünülebilir. Deneysel kullanışının sonuçlarına gelince, işte burada.”</p>

  <p>Bir dosya çıkardı ve konuşmasını sürdürdü:</p>

  <p>“Deneyler Salpetriere Hastanesinde uykusuzluk çeken yüz örnek üzerinde yapıldı. En etkili uyku hapı yutulduktan yarım saat sonra hastaların yüzde 73’ünde uyumayı sağlarken, ben uyutucuyla (bu aygıtıma verdiğim addır) yüzde 87’lik bir sonuç elde ettim. Üstelik kullanılınca bedensel ya da zihinsel düzensizliğe yol açmayacağı gibi, alışkanlık da doğurmaz. Üretim maliyetinin de çok düşük olduğunu ekleyeyim.”</p>

  <p>Félix Rapion masanın üzerine konulan çalar saate merakla baktı. Ancak ona dokunmadı.</p>

  <p>Hafifçe alaylı bir havada, “Sonuç olarak bu çalar saatin tersidir,” dedi. “Uyandıracağına uyutuyor. Saati bildireceğine, sonsuzluğu bildiriyor. (Daha sonra ani bir kaygıya kapılmış görünerek:) İnsanın bir daha uyanmama tehlikesi yok mu?”</p>

  <p>Joseph, “Elbette ki yok,” diye yanıtladı. “Uyutucunun kullanılma süresi kullananın isteğine göre değişebilir. Böylece, saat yedide çalmaya ayarlı bir çalar saat yerine, saat yedide durmaya ayarlı bir uyutucuya sahip olacağız. Zaten makinem, koma durumunda bir uykuya neden olmaz. Uyumaya yardımcı olur, ama hiçbir durumda uyanmayı engellemez.”</p>

  <p>Félix Rapion, “Pekiyi sevgili beyefendi,” dedi, “uyutan çalar saatiniz olağanüstü bir aygıt! Birkaç yüzyıl sonra… çok büyük bir başarı kazanacağına inanıyorum. Benim ne yapmamı istersiniz? Hissedarlarıma uyku haplarının modasının geçtiğini bildirmemi mi istersiniz? Bana bir deniz bisikleti kazandıracak uyutucu çalar saat yapımına geçmeye karar verdiğim için, sekiz bin çalışanıma cehennemin dibine kadar yolunuz var dememi mi istersiniz? Bana sevimli göründüğünüz için buluşunuz üzerine ne düşündüğümü size açıkça söyleyeceğim. Ülkücüleri severim. Ben de ülkücüyüm, ama sadece hafta sonlarında. Bakın, Doktor Cavalcanti, uyku saatiniz ütopyadan başka bir şey değil. Neden mi? Dolambaçsız olarak söylemek gerekirse, yitirdiklerinize oranla pek bir şey kazandırmayacaktır.”</p>

  <p>Joseph, şemsiyesinin ucuyla yer halısının üzerinde sinirli sinirli bir delik açmaya çalışıyordu.</p>

  <p>“Öncelikle size başvurdum,” dedi, “çünkü insanların uyumalarına yardımcı olmanın başlıca kaygınız olduğunu düşündüm. Yanıldığımı anlıyorum. Bana artık başka yerlere başvurmak kalıyor. Sözgelimi bir elektrikli ev eşyası üreticisine…”</p>

  <p>“Tastamam! Ama başaramayacaksınız. Yenilikleri ortaya çıkarıp gerçekleştirmek ateş pahasıdır. Uyutma şeyiniz var olan yapıyla bütünleşmez, ama üretmek için yeni fabrikalar, özel dağıtım ağları, onu satmak için özel olarak eğitilmiş insanlar gerekir… Uyutan aygıtınız olsa olsa on yılın sonunda verimli olmaya başlayabilir. Bir yatırımcı için on yıl, balık kavağa çıkınca demektir. On yıl sonra ben dünya hâlâ yerinde durursa, yapı, çorap ya da yayıncılık alanında çalışacağım. Sizinle konuştuğum şu anda, bankaların bilgisayarları altı ay sonra olup bitecekleri bile öngöremiyorlar, bir de on yıl sonrasını düşününüz… Günümüzde sadece kısa erim geçerlidir. Görerek uçuş… Parola budur. En kısa sürede, en çok, olabildiğince para kazanmak… Gerisi boş laf. Gelecek ve bütün geriye kalanlar halkın hoşuna gidecek bir şeydir… Kısacası doktor, siz yoksul biri değilsiniz, işin iç yüzünü biliyorsunuz…”</p>

  <p>Félix Rapion, Joseph’in bitkinliğini görünce gülümsedi. Kendi kendini yetiştirmiş biri için bir aydına yaşamı öğretmek… Ne büyük bir zevk! İşte böylesi anlar içindir ki, yıllar yılı eşekler gibi çalışıyordu.</p>

  <p>Onu daha çok çökertip, öldürücü darbeyi indirmek istedi.</p>

  <p>“Ayrıca” dedi, “uyku vericinizin pazarımın bir parçasını gerçekten tehdit edecek duruma geldiğini varsayarsak, ben aynısını yuvarlak yerine kare biçiminde yaparak yüzde 10 ucuza satarım. Hayır, inanın bana, düş gördürme saatiniz zamanımıza göre değil. Aşırı dâhice.”</p>

  <p>Bu sözleri uzun bir sessizlik izledi.</p>

  <p>Joseph aniden patladı:</p>

  <p>“Ya insanlar, bütün bu can sıkıcı sorunda onları ne yapıyorsunuz? Uyku haplarıyla kendilerini zehirleyenlerin söyleyecek bir çift lafları yok mu? Ya, yalnızca ilaç sanayiini sağlığını korumalarına karşın, kendi sağlıklarını koruduklarını sanarak hapları yutanlar? Geberseler de ne önemi var, öyle değil mi? Yeter ki kimyanın sağlığı yerinde olsun!”</p>

  <p>Félix Rapion golf sopasını Joseph’e yöneltti:</p>

  <p>“Ben, Doktor Cavalcanti, felsefe yapmıyorum. Daha alçakgönüllü bir biçimde binlerce kişiye iş vererek aileleri yaşatıyorum. Yaşamdaki amacım, güzel düşüncelere sahip olmak değil, ilerlemeye katkıda bulunarak işletmemi geliştirmektir.”</p>

  <p>“Gerçek ilerlemenin hep daha etkili uyku hapları üretmek olmadığını, ancak insanların iyi bir uyku çekmeleri amacıyla sağlıklı bir yaşam sürdürebilmelerine çabalamak olduğunu hiç düşündünüz mü? Sessizliğin, temiz havanın ve doğanın insan için kimya alanındaki ilerlemelerden daha yaşamsal şeyler olduğunu hiç düşündünüz mü? Yalnızlığı, gerginliği, çirkinliği ve çevre kirliliğini hap yardımıyla yenmenin olanaksız olduğunu hiç düşündünüz mü?”</p>

  <p>“Ağır olun! İnsanlığın yazgısından sorumlu değilim ben! Dünya benim kıçımdan çıkmadı! İnsanlar uyumak istiyorlar, ben uyku hapları yapıyorum. Kalçalarının arasına tüy dikmek isteselerdi, devekuşu yetiştirirdim. Siz düşçüsünüz, Doktor Cavalcanti, insanlardan hiç mi hiç anlamıyorsunuz. Ne ahududu devşirmeyi, ne de bülbül dinlemeyi canları çeker, televizyon karşısına geçip alıklaşmak, otomobilleriyle dönüp durmak ve hoş haplar yutmak isterler. Neden mi? Çünkü yaratılış bakımından enayidirler de ondan. Bir ateşböceği onları her zaman bir yıldızdan daha çok hayran bırakacaktır. İnsanlar oynatılması gereken çocukturlar. Parıldayan, yeni olan, işe yaramayanı severler. Onlara, Konfüçyus’un özdeyişlerini sunun, onunla kıçlarını silecektirler. Onlara renkli, boktan bir şey verin, cam fanus altında saklayacaktırlar. Şunlara bir bakın hele! (Golf sopasını Paris’e yöneltti.) Görkemli stereo otomobil radyolarında <i>Pastoral Senfoni</i>’yi dinleyerek, tıkanan yolların ortasında, araçlarının içinde çürürler ve metroda üst üste yığılan insanlardan daha özgür olduklarını sandıkları için hoşnutturlar! Hindistancevizi ağaçlarıyla çıplak kadınları gösteren reklamların akıp gittiğini görerek, metroda hamsi gibi üst üste yığılanlar da, salıncağında öğle uykusu çeken Zulu’dan<a id="footnote2"></a><sup><a href="#bookmark2">2</a></sup><sup></sup> daha özgür olduklarını sandıkları için hoşnutturlar! Gerçek şu ki, insanlar kendilerine acı çektirmekten hoşlanırlar. Ezilmeye bayılırlar. Koyunlar nasıl yünlerini vermek ve yenmek için yaratılmışlarsa, bunlar da bunun için yaratılmıştırlar.”</p>

  <p>Gözleri parıldayan ve elleri şemsiyesini kavrayan Joseph, “Sayın Rapion,” diye yanıtladı, “siz bana düpedüz domuz olduklarını kanıtlamak amacıyla tutsaklarını bokları içinde yaşamak zorunda bırakan Gestapo görevlisini düşündürüyorsunuz. Siz ve sizin gibiler, insanları kafese tıkıyorsunuz ve kapalı kala kala kötüleştikleri zaman da kafesi hak ettikleri sonucunu çıkarıyorsunuz. İnsanlar budalaysalar sürekli aptal yerine konulmalarındandır, kötü yürekliyseler sürekli sopa yemelerindendir, ikiyüzlüyseler çığırtkanlar, gözbağcılar ve falcılar tarafından sürekli aldatıldıklarındandır… Hem ne olursa olsun, yazgımıza karar veren politikacıların, sanayicilerin, teknokratların, yatırımcıların ve generallerin insan türü konusundaki hoşgörünüzü paylaşmadıklarını umarım, yoksa…”</p>

  <p>“Beni güldürmeyin, Doktor Cavalcanti! Bana bir uyku makinesi satmaya geliyorsunuz ve önerinizi kabul etmediğim için bana töre dersi vermeye kalkışıyorsunuz! Değersiz malınızı bana sokuşturamadığınız için küplere biniyor ve yalvaçlık taslıyorsunuz! Para kazanmayı bilseydiniz, insanlığın yazgısından bu kadar tasalanmazdınız!”</p>

  <p>“Dediğiniz gibi, ‘para kazanmayı’ bilmiyorsam, bu, kazanabileceklerimi hesap etmeye kafa yormak ve yitirebileceklerimi önceden kestirmeyi dert etmek yerine, kendimi düşüncelerimin akışına bırakmayı her zaman yeğlemiş olduğumdandır. Yalnız çıkarı için yaşamanın ilginç olmadığını düşünüyorum. Sonunda bu para getirmez.”</p>

  <p>“Söylediklerinizi gerçekten düşünüyorsanız, tertemiz birisiniz ve size selâm duruyorum. Ama sizin için yapabileceğim tek şey bu. En küçük bir şansınızın olmadığını sanıyorum. İnsan yeni bir şey yapmak istediği zaman önüne çıkanları ezip geçecek yapıda olmalıdır. Siz sadece, anlaşmazlığa aday bir düşçüsünüz. İnsanların ruh yüceliğinizi kabul edebileceklerini sanıyorsunuz, ama onlar sizi hep boyun bağınızın rengiyle değerlendirecekler. Onların mutluluğunu istiyorsanız, bildiğiniz gibi davranın, ancak bir öğüt vereyim; önce vasiyetinizi yazın, çünkü onlar sizi ellerinden kaçırmayacaklar. Onlara doğru silahsız ve zırhsız ilerlerseniz, zincirden boşalmışçasına saldıracakları kimse siz olursunuz. Gözlerini açarsanız, tutup sizinkileri oyarlar. Çılgınlıklarını gösterirseniz, sizi tımarhaneye gönderirler. İçten olursanız, onlar size düşman kesilirler. Onlara sevginizi sunarsanız, onların şamar oğlanı olursunuz. Kadınlara gelince, hiç sözünü etmeyelim. Gerçekten başka onlara verecek bir şeyiniz yoksa, sizden vebadan kaçar gibi kaçarlar.”</p>

  <p>Joseph ayağa kalktı ve şöyle dedi:</p>

  <p>“Tüm insanların buyruğunuz altında olanlara benzediğini sanıyorsunuz, ama aldanmayınız. Adına yaraşır insanlar hâlâ var, hiç avuç açmayacak olan ve küçük bir yuva uğruna asla benzerlerini satmayacak olan insanlar. Onları biraz aramak gerektiği doğrudur (şemsiyesinin ucuyla yer halıyı kazmaya koyuldu), ama varlar, inanın bana varlar! Makinemi onlar için ortaya çıkardım.”</p>

  <p>Félix Rapion ayağa kalktı:</p>

  <p>“Pekiyi, kaza kaza bu yeraltı insanlarını bulacağınızı ve oyuncağınıza para yatırmayı kabul edeceklerini umarım. Sizi artık alıkoymayayım.”</p>

  <p>İçinde tuttuğu öfkeden dudakları tir tir titreyen Joseph, uyutucuyu alıp çantasına koydu ve kapıya yöneldi. Ancak eşiği aşmadan başını kapıya çevirdi:</p>

  <p>“İnsanın gönlünce yönetmesi olanaksız olan bir şey vardır, Sayın Rapion, o da kendi vicdanıdır. Belki işin iç yüzünü bildiğiniz kanısındasınız, ama siz bile sadece basit bir araçsınız. Şölene katılıyorsunuz, ama yemek listesinde sizin de adınız yazılı. Haydi bana eyvallah.”</p>

  <p>Odadan çıktı.</p>
<br/>
  <p>Camlı bölmeden, Félix Rapion, park yerinden geçen, fabrikadan çıkan ve istasyona yönelen Joseph’in ufak tefek görünümüne bakıyordu. Yönetim Kurulu Başkanı, “Bu zavallının bir otomobili bile yok,” diye düşündü. “Böyle uçarılar olsa olsa kaz gütmeye yarar. İlerlemeye karşı duranları doğar doğmaz yok etmeli.” Gözlerini batan güneşin altındaki çevre yolunda birbirlerine yapışan uzun araç yığınlarına çevirdi. “Sorun çok olmamızda. Alabildiğine çok. Bunların arasından bir ayıklama yapabilmek, ayağını sürüyen ve insanlığın ilerleyişini yavaşlatanların tümünü bir yerlere kapama özgürlüğüne sahip olmak gerekir. İnsanları ilerletmek için hep kıçlarını çimdiklemek ne kadar zordur… Kısacası birkaç yıl sonra kendime bir ıssız ada alacak kadar param olacak. Yazışma yok, telefon yok, sendikalar yok, hiçbir şey yok. Doğal yaşam. Şatafat yani…”</p>

  <p>Telefon çaldı. Almacı yerinden aldı.</p>

  <p>“Efendim?… Ne? <span style="font-style:italic;">Ganachoramollicine’i</span> yüzde 7’yle sınırlamamızı mı buyuruyorlarmış? Bir yıl içinde mi? Ama,</p>

  <p><span style="font-style:italic;">Narcogoldor</span>’da yüzde 8 var! Vay, hergeleler! On sekiz ay dayanacak malımız olduğunu bal gibi biliyorlar! Sağlık Denetleme Laboratuvarı’nda bir şebek geberdi diye bize iki milyarımızı havaya attıracaklar. Hayır, onları tavlamaya çalışmayın. Önümüzdeki seçimlerde ötekiler kazanacak olursa, başımıza iş açılabilir. Şimdiden usul usul stoktan kurtulmaya çalışmak en iyisi. Dışsatım servisimizle görüşün. Belki Ugambi’de alıcı bulunabilir. Albay Kandodo ile görüşün, bilmem ne bakanıdır. Birlikte aslan avına çıkmıştık. Çok iyi bir kimsedir… O.K.,<a id="footnote3"></a><sup><a href="#bookmark3">3</a></sup><sup></sup> bana haber verin.”</p>

  <p>Almacı yerine koydu. Golf sopasıyla oynayarak yeniden düşüncesine daldı. “….Bu hımbıl doktorun anlamadığı şey bu işte: Bu iğrenç atlıkarıncadan çıkmak isteyen onu daha hızlı döndürmek zorundadır…”</p>

  <p>Düşüncesinden hoşnut, gülümsedi. Ama gülümsemesi yüzünü buruşturmaya dönüştü. Karnının ağrısı depreşmişti.</p>

  <br/>

  <h3 style="text-align: center;" id="uHcwamvAprym3pPEmaRugc6"><span style="font-weight:bold;">2</span></h3>

  <p>Sonraki günler Joseph için acıyla dolu geçtiler.</p>

  <p>Rapion’un eşi benzeri bulunmayan bir sersem, iflah olmaz bezirgânlık yüzünden basireti bağlanmış bir dar kafalı olduğunu düşünüyordu. Sağduyu sahibi herhangi bir işadamının uyutucuya hemen ilgi duyacağına inanmıştı. Yelkenleri çabucak suya indirdi. Konuşmaya çalıştığı sanayicilerin çoğu onu kabul etmediler bile. Rahatlamak için onu atlatmayı zevk haline getiren sekreter kızların kapılarını, tıpkı sıradan bir büro malzemesi satıcısı gibi, makinesi için aşındırmak zorunda kaldı. Onu edepsizin biriymiş gibi dışarı atıyorlardı. Bir bölüm başkanı buluşuna bakarken, gülmekten gözleri yaşardı. Bütün bu kalem efendisi takımının bütün gücü ‘hayır’ deme gücüydü. Bundan yararlanıyor, fazlasıyla zevk duyuyor, böylece her şeyden öç alıyorlardı. Yalandan üzüntülü bir havada, “Üzgünüm ama yapabileceğimiz bir şey yok…” derken daha iyi yaşadıklarını duyumsuyor, başkalarından üstün olduklarını sanıyorlardı. Bunlar bekçi köpekleriydiler. Sahiplerinin evlerine girme hakları yoktu, ama en azından başkalarının oraya yaklaşmasını engelleyebiliyorlardı. Tek şatafatları olan bu kıçı kırık küçük gücü bir kemik gibi kemirerek yaşıyorlardı.</p>

  <p>Buna karşılık bankacılar, Joseph’e son derece kibar davrandılar. İçlerinden hiçbiri, şimdiki ekonomik toplu durum yüzünden yalnızca yabancı ülkelerde daha önce kendilerini kanıtlamış olan ‘ürünler’e yatırım yapabildiklerini, açık-seçik tanıtlamak için zamanlarını esirgemediler. Bir yatırımcının karar verebilmesi için sağlam ve kısa vadeli bir verim gerekiyordu. Çalışmasını ‘pazarın istekleri’ doğrultusunda daha iyi yönlendirmesi amacıyla, kendisine araştırmalarını bir firma içerisinde yapmasını salık veriyorlardı. Daha sonra hayli yüreklendirici sözler ve ışıl ışıl bir yavşak gülümsemeyle elini sıkıyorlardı. Düşüncesizliklerinin kafalarını patlatacağı, kibar ilgisizliklerinin damarlarındaki kanı donduracağı gün ah bir gelseydi!</p>

  <p>Joseph başı önünde ve yüreği öfke dolu evinin yolunu tutuyor ve kendisini yatağına atıyordu. Başını yastığa gömerken <span style="font-style:italic;">“Disgraziatu”<a id="footnote4"></a><sup><a href="#bookmark4">4</a></sup><sup></sup></span> diye sızlanıyordu. Çok korkunç, çok haksız bir durumdu… Ayakkabılarını boyamaya layık olmayan, geçim sıkıntısı çeken eciş bücüş kişiler nasıl oluyor da yazgısına karar verebiliyorlardı? Sanki kendini dünyayı dolaşan, düş üzerine konuşmalar yapan, dinleyicilerini görkemli bir biçimde uyutan birisi olarak düşünüyordu artık… Kendisini bir uyku fakültesinin dekanı olarak görüyordu, büyük koğuşlarda uykudan gerçek parçacıklarını getirme göreviyle düş kuran binlerce Düş Bölümü öğrencisi hayâl ediyordu… Uyuyanlar ordusunun başında yeni bir Cortez<a id="footnote5"></a><sup><a href="#bookmark5">5</a></sup><sup></sup> gibi, büyülenmiş insanlara düşlerin altınını verecekti. Utkuyu tatmış olacaktı… Her sabah kahvaltısı yatağına getirilecekti…</p>

  <p>Şimdiyse hiçlik! Uyku kralı olan o, bir yığın önemsiz insanın ve dar gelirlinin kurbanıydı, çevrelerindeki tüm yaşam fışkırmalarını, tüm coşkunlukları, tüm inançları, tüm üstün yetenekleri taşlaştırmaya kararlı bir mumyalar ordusunun boyunduruğuna katlanıyordu!… İnsanın kafasını duvarlara vurması için o kadar çok neden vardı ki!</p>

  <p>Kristof Kolomb’un portesinin altında oturan kedi, Joseph’e isteksiz ve yazgısına boyun eğen bir bakışla bakıyordu. Bugün sardalya günü değildi.</p>

  <p>Terslemelerle ve aşağılamalarla dolu bu uğursuz günler boyunca Joseph iki kilo, üç şemsiye ve tüm hayallerini yitirdi. İnsan türüne karşı çok büyük bir tiksinti duydu. Ama bunun Rapion’a hak vermek ve onun iğrenç görüşünü benimsemek anlamına geldiğini çabucak kavradı. İnsanların tümünün dana olduğunu düşünmek, danaca bir düşüncedir.</p>

  <p>Dünyanın geleceğini beş paraya satabilecek, sınırsız güçle donanmış bu üçkâğıtçı Rapion, onu son derece tiksindiriyordu. Çocuklara şekerleme yaparcasına uyku hapları üretiyordu, ama kendisi farkında olmadan genel çocuklaşmaya sürüklenmişti. Şeytanın elinde kendisinin de bir oyuncak olduğunu anlamaksızın türdeşleriyle eğleniyordu.</p>
<br/>
  <p>Joseph kendi kendine,“Yaşamın büyük sorunu umutsuzluğa düşmeden düşlerini usulca yitirmektir,” diyordu. “Asıl düş, insanın başkalarından, bir insandan, hiçlikle hiçlik arasında sıradan bir et ayracından daha fazla olabileceğini sanmasıdır. İnsan bir köpek ya da maymun olmaktan sakınabilir, bir Tanrı olmayı başaramaz. Yaşamdan elde edilecek hiçbir şey yoktur, hiç ama hiç yoktur. Ancak verecek çok şey vardır. Sadece ona verdiğimiz şey bizim için kesin olarak kazançtır.”</p>

  <p>Acısını ikide bir anımsayan Joseph akşamları <span style="font-style:italic;">Spor Sevenler’e</span> gidiyordu. Oraya Sonia için gidiyordu. Onu görmek umuduyla değil, ama birkaç kadeh beyaz şarap yuvarlayarak moralini düzeltip, böylece ona telefon etme yürekliliğini bulmak için. Onu Doğa Bilimleri Müzesine gittikleri günden bu yana bir daha görmemişti. Kışı uyutucuyu geliştirmekle geçirmişti ve bu zaman süresince buluşunun başarısına o denli inanmıştı ki, genç kadınla yeniden buluşmak için ünü ve serveti beklemeyi yeğlemişti. Şimdi ne yapmalıydı? Onu görüp, ona her şeyi anlatmayı istiyordu. Eğer anlamazsa, o zaman çek kuyruğunu! Ona da, kendisine de yazıklar olsun! Kafasına bir kurşun sıkardı ve haydi yallah! Güldürü sona erer, perde inerdi.</p>

  <p>Yalnız, telefon etme yürekliliği bulmak için, tezgâhta iki üç tek beyaz şarap attıktan sonra kendisine bunu yapmama yürekliliği geliyordu. Tamam, bir çarpışmayı yitirmişti, ama savaşı yitirmemişti. Bu bastıbacak uydumcuların<a id="footnote6"></a><sup><a href="#bookmark6">6</a></sup><sup></sup> hiçbirinin buluşuna ilgi göstermemesi, buluşunun dâhice olduğunun kesin kanıtıydı. Çarpık düşünceliler sadece çarpık şeyleri severler. Maymunlar muzu pırlantaya yeğlerler. Domuzlara bir inci fırlatmıştı, hepsi bu. Hem sonra uyutucunun başarısızlığı dünyanın sonu demek değildi ki. Kendisinde düşleyecek daha pek çok şey vardı…</p>

  <p>Joseph, kadehi önünde, Kristof Kolomb’un bir gemilik lütuf koparmak için tam yirmi yıl uğraştığını, oysa saray soytarılarının aynı şeyi birkaç dalkavuklukla yirmi saniyede elde ettiklerini söyleyerek kendini avutmaya çalışıyordu.</p>

  <p>Kahveci, bu sırada, ya gıcır gıcır kahve makinesini parlatıyor (kromla kaplı düğmeleri olan son derece yeni bir makine), ya da kâğıt oyununa tutuşan emekli memurlara kırmızı şarap sunuyordu. Stalinvari bıyıklarının üstünden, hiçbir şeyi ya da kimseyi esirgemeyen dobra dobra özdeyişler ya da kırıcı nükteler uydurarak küçük dünyasını egemenliği altına alıyordu. Yiğitlik öyküleri ile derin anlamlı sessizlikler nöbet değiştiriyor, gösterişli söylevler kısa ve özlü tümceleri izliyor, yüce esin kanatlanmalarının ardından yıkıcı yergiler geliyordu. İki pastis<a id="footnote7"></a><sup><a href="#bookmark7">7</a></sup><sup></sup> kadehi arasında dünyayı yeniden düzene koyuyordu. Tezgâhı, gezegenin birkaç metrekaresini bilgili bir zorba gibi yönettiği kürsüydü.</p>

  <p>Bir akşam, kafasını ütüleyeceği bir kurbanı likör şişelerinin altında pusuya yatmış beklerken, bir itfaiye cankurtaranı kulakları sağır edercesine siren çalarak sokaktan geçti. Omzunda bir elbezi, davranışının etkisini göz ucuyla saptamayı sürdürerek, açıktan alkışlamaya koyuldu. Oyunun yazgısal noktasına gelen kâğıt oyuncuları, gözlerini bile kaldırmadılar. Yalnız Joseph, kibarlık olsun diye, kaşlarını bir soru sorarmışçasına belli belirsiz kaldırdı.</p>

  <p>Elbezini havada savura savura tumturaklı bir konuşmaya başlayan Halkların Babasına daha fazlası gerekmiyordu:</p>

  <p>“Bir yerlerde kan akıyor, itfaiye geçiyor, bense alkışlarken yakalanıyorum. Alkışladığımı açığa vuruyorum. Davranışımın anlamını kendi kendinize soruyorsunuz, şaşkınlığınızı anlıyorum. Felâketi değil itfaiyecileri alkışladığımı biliniz beyefendi. Kan içerisinde bata çıka yürürler, öldürücü asfalt üzerindeki beyin parçacıklarını birer birer toplarlar, hiç kimse kendilerine inanmadığı için hiçbir şeye inanmayan umutsuzlara yardım ederler, asılanları indirirler, beşiğinde ağlayan bebeği kurtarmak için alevlerin içine atılırlar, gücüne gereğinden çok güvenen sakınımsız kediyi kurtarmak için yaşamları pahasına kaygan çatılara tırmanırlar… Bununla birlikte, onları gözlemleyiniz; yüzlerini sağlık, denge ve canlılık aydınlatır… Bana neden diye soracaksınız. Başkalarına yararlı olduklarını duyumsadıkları için! Yurttaşlara saygılı oldukları için! Halkın onlara gereksinmesi olduğu için! Kendilerini yarar düşüncesi olmaksızın başkalarına sundukları için!”</p>

  <p>Kendisine kırmızı şarap koydu, büyük bir yudum içti, boğazını temizledi ve konuşmasını sürdürdü:</p>

  <p>“Kendilerini alabildiğine adamaları ve sessiz özverileri, pek çoğumuzda sürekli bencilliğe ve alçaklığa yol açan ahlâki yıkıntılardan onları esirger. Sağlıklı tenleri, aydınlık gülüşleri ve içkiye olan tutkuları, korkuyu yalnızca görev duygusunun uzaklaştırdığının ve yaşama sevincinin kanıtıdır. Aslında, yalnızca itfaiyeciler kurtulacaklar! Kendilerini ateşe atanlar oradan aydınlanmış çıkacaklar! Yolunu felaketten başka tarafa çeviren ya da onu görmemiş gibi yapanlara gelince; onların vay haline, çünkü onlar içten içe tükenecekler!”</p>

  <p>Yarım kulakla dinleyen oyunculardan biri, “Günümüzde başkalarına yararlı olmak ender rastlanan bir davranış,” diye söze karıştı. “Sayı, bir sayı daha. Küçük yeğenim itfaiyeci olmak istemişti, bunun için meğer itfaiyeci oğlu olmak gerekiyormuş, kendisine böyle söylemişler. İtfaiyecilik şimdi babadan oğula geçiyor. Uzun lâfın kısası, benim küçük yeğen okulu ateşe verdi sonunda. Oyun oldu.”</p>

  <p>Halkların Babası, “İşte sözlerimi doğrulayan çok güzel bir kanıt,” dedi. “İtfaiyeci olması engellenenler yakma delisi olurlar!”</p>

  <p>“Ben onu söylemedim,” diye açıkladı oyuncu, “Küçük yeğenim yakma delisi değildir, ateşe verir, hepsi bu.”</p>

  <p>Halkların Babası sürdürdü:</p>

  <p>“Hiç kimse başkalarına yararlı olmanın sağladığı doyumdan yoksun kalmasın diye, hepimizin itfaiyeci olmamız gerekirdi. Yazarlar kafa yangını söndürücüsü, kahveciler gırtlak yangını söndürücüsü, kadınlar çük yangını söndürücüsü olurdular…”</p>

  <p>Joseph gülmesini tutamadı.</p>

  <p>Halkların Babası ona, “Aferin beyefendi,” dedi, “çeneleriniz gevşiyor, filozof oluyorsunuz. Tanrı evreni bir kahkaha içinde yarattı. Alnını kırıştırarak ve çenesini avucuna alarak gerçeği arayan kimse, pirelerini teleskopla arayan maymun kadar güçlüdür. Ciddi kafa hep yanılır. Nesneleri bozan gülmece değil ağırbaşlılıktır. Mizah duygusu yaşamın ta kendisidir. Yaşam özünden maskaradır.”</p>

  <p>Joseph, “Gaz odalarının<a id="footnote8"></a><sup><a href="#bookmark8">8</a></sup><sup></sup> gülünç bir yanı olduğunu düşünür müsünüz?” diye sordu.</p>

  <p>Kahveci yanıtı yapıştırdı:</p>

  <p>“Nazilerde mizah duygusu olsaydı hiç gaz odalarını yaparlar mıydı? Onlarda gülmece olsaydı, Nazi bile olmazlardı. Ciddi kafa, veba ve koleranın toplamından daha fazla kötülük yapmıştır, inanın bana.”</p>

  <p>Joseph, “Ya ölüm,” dedi, “acıklı değil mi?”</p>

  <p>Halkların Babası kadehini bitirdi ve büyük bir ciddiyetle şöyle dedi:</p>

  <p>“Beni vergi memurundan kurtaran bir şey tümüyle acıklı olamaz.”</p>

  <p>Bir oyuncu, kâğıdı masanın üzerinde şaklatarak, utku kazanmış bir havada, “Dibine kadar girdi!” diye bağırdı. “Hey, Halkların Babası, bana bir kahve yap.”</p>

  <p>Daha sonra bask beresini savaş durumuna getirdi, dişlerini sıkarak göz dağı verdi:</p>

  <p>“Epey kan akacak…”</p>

  <p>Tumturaklı ve gösterişli devinimlerle kâğıtlarını çeken ve atan oyuncuların yüzlerinde insana özgü her türlü ifade vardı. Can sıkıntısı, küçümseyici kendini beğenmişlik, alçakgönüllülük, yazgıya boyun eğme, ruhsal çöküntü, dinginlik, coşkunluk, kudurmuş çılgınlık, kin, yüce utku… Yaşamı öykünerek, umutla düş kırıklığı, başarı ile başarısızlık arasında gidip gelerek, bu saçma nöbet değişimini yaşayarak, yaşamın gülünçlüğünü sergiliyorlardı. Kazanılır, yitirilir, kazanılır, yitirilir, kazanılır, yitirilir ve sonunda masadan kalkılır.</p>

  <p>Birden yeni kahve makinesi keskin bir düdük sesi çıkardı ve sağa sola kaynar su fışkırtarak, korkunç bir hızla kahve yapmaya başladı. Halkların Babası makinesinin denetimini yeniden ele almak için düğmelere saldırıyordu.</p>

  <p>Oyunculardan biri, soğukkanlı, “Baş mı kaldırıyor?” dedi. “Sığınağa inmeli miyiz?”</p>

  <p>Bir başkası, “Belki de itfaiyecileri çağırmak gerekir,” diye alaya aldı.</p>

  <p>Fışkıran buhara gözlerini kısarak, bıyığı köpük köpük, burnu her yöne vızıldayan kahve damlalarıyla karşı karşıya olan Halkların Babası eline geçirdiği bir şişeyle makinesine kıyasıya vuruyor, vuruyordu.</p>

  <p>Sonunda, bitkin kahve makinesi, birkaç hıçkırıktan ve son bir can çekişme ıslığından sonra, insanın üstün yeteneğine yenilmiş olarak, ansızın durdu.</p>

  <p>Halkların Babası alnını silerek, “Of” diye göğüs geçirdi. “Yine de eskisini saklamalıydım. Bana daha çok iş çıkarıyordu, ama işleyiş düzenini anlıyordum. Her kahve yapışımda karnıma sancılar saplanmıyordu. Bununla en küçük bir hata öldürücüdür. Bu rezil makineyi yapan herif, bunu kullanmak zorunda olanların robot olmamaları dışında her şeyi öngörmüş. (Gitmeye hazırlanan Joseph’e seslenerek:) Kâşifoşların keşfettikleri şeylere biraz daha dikkat etmeleri gerekir… Hey! Şemsiyenizi unutuyorsunuz!”</p>
<br/>
  <p>Joseph evine döndü. Kendisini daha iyi hissediyordu. Her zaman akşamla birlikte biraz canlanırdı.</p>

  <p>Evine girer girmez, ağzında bir sigara, düşlüğünde mekik dokumaya koyuldu. Kafeste bir ayı gibi kafasının içerisinde dönüp duruyordu. Bir ölüm mahkûmu gibi yoğun ve onun gibi boş yere düşünüyordu. Kimi düşüncelere dört elle sarılmaya çabalıyordu. Bir insanın büyüklüğünün, çekilen acıya dayanma yeteneğiyle ölçüldüğünü kendi kendine söylüyordu. Mutlu olma şansına azıcık sahip olmak için, kesin olarak mutluluktan vazgeçmek gerektiğini düşünüyordu. Sadece acının kafa erincini sağlayabileceğini ve sadece başarısızlığın ölüm düşüncesini hafifleteceğini söylüyordu içinden. Büyük ve doğru düşüncelerdi bunlar. Ne var ki Joseph bu büyük ve doğru düşünceleri, artık düşünmeme yetisiyle seve seve değiş tokuş edebilirdi.</p>

  <p>Ama yapacak hiçbir şey yok. Elektriği keser gibi kafasını yerinden sökemezdi. Beyni, <span style="font-style:italic;">Spor Sevenler</span>’deki korkunç kahve makinesi gibi sahibine karşı gelerek, körü körüne, aptalca, hiç fren tanımadan çalışıyordu. Bugün aşırı kullanılmanın öcünü alıyordu kafası. Yıllarca, olmayacak şeyler tasarlamıştı, şimdi hesabı ödemeliydi.</p>

  <p>Kedi, yatağa uzanmış, kütük gibi uyuyordu. Joseph yeniden bir sigara yaktı ve derin düşüncelere daldı. Beyin zarlarını örüyor, beyinciğinin içinde pedal çeviriyor, beynini harıl harıl karıştırıyor, kendisini serseme çeviriyordu.</p>

  <p>Bütün eski tüm umutlarının anısı onu bir gömütün taşları gibi eziyordu.</p>

  <p>Kafasına bir kurşun mu sıksaydı, çabuk tarafından? Masasının çekmecesinde dolu bir tabancası vardı. Bu bir anlık bir işti, off diyecek kadar kısa bir süre.</p>

  <p>Uyanan ve gözünü ayırmadan dik dik bakan Livingstone’a döndü.</p>

  <p>“Evet, haklısın,” dedi Joseph. “Bir kadeh konyak içmek daha iyi.”</p>

  <p>Dediğini yaptı.</p>

  <p>Canı uyumak istemiyordu. Gecede bin bir öğüt vardır, derler. Bunu herkesten daha iyi biliyordu, ama bu sıralar gece kendisine süngerimsi karabasanlardan, yolculuğa çıkmaya değmeyen sıradan düşlerden başka bir şey sunmuyordu. Geçen sonbahar, uyutucuyu tezgâha koymasından bu yana bütün dikkatini uykusu üzerine toplamak için Joseph’in hiç zamanı olmamıştı. Bir pazar düşçüsü gibi, düşüncelerinde herhangi bir tutarlılık olmadan uyuyarak, gecelerini öylesine geçirmişti.</p>

  <p>Saat kaçtı? Daha yeni dokuz olmuş. Ucunda bir türlü geçmek bilmeyecek bir geceyle ıssız bir akşam başlıyordu. Düşüncelerinin çılgın atlıkarıncasını yavaşlatmak için birazcık kıpırdamayı düşündü. Devinimsiz, kaygan, kumda batarcasına karamsar düşüncelerine yavaşça gömülüyordu. Sokağa çıkmak mı, yok canım sen de. Sokakta insanların ona bile bile bakmadıklarını, onu tanımamak, gün gibi ortada olanı, ondan yayılan üstün yeteneği görmemek için söz birliği ettiklerini sanıyordu. İğrenç bir kötü niyet ve tehlikeli bir hırsla herkes hiçbir şey olmamış gibi davranıyordu.</p>

  <p>İçinden, “Tamam,” dedi, “bende <span style="font-style:italic;">macalefu</span> var…” Macalefu, yöresinin bir yemeğiydi; kara düşüncelere dalacaksınız, buna iki üç damla işkence, birkaç öfke tohumu ve bir çimdik kin ekleyeceksiniz. Kafanızda hafif ateşte pişirmeye bırakacaksınız.</p>

  <p>Ağırbaşlılıkla esneyen kedinin anlaşılmaz bakışı altında Joseph, yeniden bir o yana, bir bu yana yürümeye başladı.</p>

  <p>Yapacak tek bir şey kalıyordu.</p>

  <p>Keskin bir samuray çığlığıyla, Livingstone’un üzerine atladı Joseph. Beklenmedik saldırılara alışkın olan kedi hemen tepkisini gösterdi. Kedi bütün tırnaklarını göstererek şiddetli karşı saldırılara geçtiği, Joseph de ısırmaktan çekinmediği için korkunç bir boğuşma başladı.</p>

  <p>Telefonun zili savaşı sona erdirdi. Joseph almacı kaldırdı.</p>

  <p>“Evet?”</p>

  <p>“Rapion. Sizi uyandırıyor muyum?”</p>

  <p>“Şey… hayır, ben…”</p>

  <p>“Ayakta uyuma makinenizi henüz okutamadığınıza bahse girelim mi?”</p>

  <p>“Yani…”</p>

  <p>“Bundan emindim. Size söylemiştim; insanlar aptaldırlar, bu sonsuz ve mutlak bir metafizik gerçektir. Uygular mısınız?”</p>

  <p>“Şey…Yani vaftiz edildim, ancak…”</p>

  <p>“Hayır, golf oynayıp oynamadığınızı bilmek istiyordum.”</p>

  <p>“Golf mü? Yani, şey… hayır.”</p>

  <p>“Yazık. Yarın Chantevaux golf klübüne uğrayınız. Cumartesi sabahları oradayım. Fabrikamın yanındadır. Sizin için çok erken değilse on bire doğru buluşalım… Uyku getirici çalar saatinizi tartışacağız.”</p>

  <p>“Ya? Uyku sorunlarınız mı var?”</p>

  <p>“Hayır, ama bana söylediklerinizi düşündüm. Yaşamda başka insanların elinden tutmak gerekir. Daha etkin yani biraz daha iyi uyumaları için tüketi… yani vatandaşlarımıza yardım etmek belki mümkündür. Ne olursa olsun sizi yarın bekliyorum. İyi geceler!”</p>

  <br/>

  <h3 style="text-align: center;" id="uZkrzSQWSgbH8zjfm2kTtO2"><span style="font-weight:bold;">3</span></h3>

  <p>Joseph kendisini Paris’e geri götüren trende, Félix Rapion’un yaptığı iştah kabartıcı öneriyi düşünüyordu. Patentin tekel hakkı için bir milyon frank, ayrıca satılan her aygıt için yüzde 10. Bir bit yeniğinden kuşkulanarak, “Bu tüccarın kafasından neler geçiyor?” diye düşünüyordu. “Böylesi bir dönüş neden?… Boş ver! Bu açgözlü adam bu işte kazanılacak para olduğunu anladı, hepsi bu.”</p>

  <p>Joseph başını akıp giden tekdüze banliyöye çevirdi. Geçen sonbahardaki düşünü anımsadı. İçinden, “En azından,” diye geçirdi, “henüz ne çöp topu, ne de gökte reklam var.”</p>
<br/>
  <p>Akşam, başarısını kutlamak için kendisine yanında iyi bir Beaujalois şarabının bulunduğu koca bir tabak Bologna usulü makarna hazırladı. Kedi de hamsileri hak etti, ancak onları öyle büyük bir açgözlülükle yiyip yutmaya başlamıştı ki Joseph boğulacağı korkusuyla kutuyu önünden kaldırmak zorunda kaldı.</p>

  <p>Yemeği bitince, Joseph düşlüğünde oturdu ve bir puro yaktı. Ne tuhaf, büyük bir sevinç duymuyordu. Bir yükten kurtulmuştu, o kadar. Kazanacağı para artık kendisine parayı düşünmemeyi sağlayacaktı yalnızca. Kolay bulunmayan birkaç kitapla yitmeyen bir şemsiye dışında hiçbir şeyde gözü yoktu. Geziye çıkmaksa, bunu zaten her gece parasız ve yorulmadan yapıyordu. Uyutucu sayesinde uykusuzluk canavarını alt etmeye katkıda bulunmaya gelince, bundan çok gurur duyuyordu, ama bununla yetinemezdi. Kafası yeniden çalışmaya başladı. Napolyon, İtalya’yı ele geçirdiğinde Mısır’ı düşünmeye başlamış mıydı?</p>

  <p>Uyutucu, onun büyük düşünün, yani uykuyu ele geçirme düşünün, bir aracından başka bir şey değildi. Şimdi, bir gönüllü topluluğu, büyük bir özenle seçilmiş, iyi ve kötü günlerde uyumaya hazır düşçü takımı kurmaya bilim çevrelerini inandırmak söz konusuydu. Tek başına demir almak çılgınlıktı, bunu şimdi kavrıyordu. O çok ünlü Cenovalı, bilinmeyene hiçbir zaman tek başına yelken açmamıştı. Durum böyle olmuş olsaydı, deniz yolculuğunu başarıyla sonuçlandırdığını, sağ ve esen döndüğünü bir an varsayalım, buluşuna kim inanırdı?</p>

  <p>Joseph başını kaldırıp ünlü öncüsünün, Atlas okyanusunun büyük amirali, Hindistan’ın genel valisi ve Amerika’nın bulucusu, Eşsiz Senyör Christobal Colombus tablosunu uzun uzun seyretti.</p>
<br/>
  <p>Gece yarısına doğru, Joseph sokağa çıktı. İnsanları görmek istiyordu. Kendisini insan soyuna karşı daha hoşgörülü hissediyordu. Sonia’nın çalıştığı Styx’e gitmeye karar verdi. Gösterisinden sonra onunla konuşabilir miydi? Her bakımdan havası yerindeydi ve kendine güveni tamdı. Başarısı belini doğrultmuştu, sonuç alabileceğini duyumsuyordu.</p>

  <p>Yarım saat sonra, önünde konyak kadehi, gece kulübünün tezgâhına yerleşmişti.</p>

  <p>Salon batıni kıyamet tarzında donatılmıştı. Salona yumuşacık bir dünya sonu havası egemendi. Masalar arasında paslı demir parçaları bulunuyordu. Duvarlarda yaşamda kalabilmek için gerekli uyarılar okunuyordu. Dipte tamamı rengârenk spotlarla uyumlu bir biçimde aydınlatılmış otomobil gövdeleri, camı kırılmış televizyonlar, parçalanmış elektrikli ev eşyalarının konduğu yapma bir çöplük bulunuyordu. Bu moloz yığınının ortasında eski püskü giysiler içerisinde bir piyanist, çok kötü bir piyanoyla caz müziği çalıyordu.</p>

  <p>Radyasyona karşı özel giysiler giymiş garsonlar, çok şık müşteriler arasında koşuşturuyordular.</p>

  <p>Joseph, barmene Sonia’yı görüp göremeyeceğini sordu. Öyle ya, gösterisini yaptıktan sonra her zaman bir kadeh içmeye gelirdi</p>

  <p>Birkaç dakika sonra gösteri başlayacaktı. Sonia nükleer bir savaştan sağ kalan bir kadını canlandırıyordu. Radyoaktif serpintilerin erkek düşkünü yaptığı bir kadın olarak, yıkıntılar arasında umutsuzca bir erkek arıyorsa da sevişmeye pek istekli olmayan, değişime uğramış heriflerden başka kimse karşısına çıkmıyor. Birden, hayvanat bahçesinden kaçmış, az çok normal bir maymunla burun buruna geliyor. Bundan sonra hayvanı baştan çıkarmak amacıyla soyunma gösterisi başlıyor. İlkin maymun güçlük çıkarsa da sonunda genç kadının çekiciliğine kendini kaptırıyor. İkisi yeni bir insanlık kurmak için el ele gidiyorlar.</p>

  <p>İçler acısıydı ve çok aptalcaydı gösteri. Bununla birlikte çılgınca alkışlandı. Sonia’nın çok güzel bir vücudunun olduğu ve karşısındaki oyuncunun maymunu çok iyi canlandırdığı da bir gerçek. Joseph sahnede gördüklerini yorumlayan iki işadamını işitti.</p>

  <p>Biri, “Fransız kadınının nitelikleri yeterince değerlendirilmiyor,” diyordu. “Her şey bir yana kıç bizim tek hammaddemizdir.”</p>

  <p>Öteki, “Hakksınız,” diye onayladı.” Japonlar bizimkiler gibi kadınlara sahip olsalardı kim bilir neler yaparlardı?”</p>

  <p>Joseph bir konyak daha söyledi.</p>
<br/>
  <p>Sonia gelmekte gecikmedi. Joseph’i görmeden yanına oturdu ve bir portakal suyu istedi.</p>

  <p>Joseph, “İyi akşamlar,” dedi.</p>

  <p>Kadın, kendini savunmaya hazır ona döndü.</p>

  <p>Rahatlayarak, “Bak hele,” dedi, “işte kış uykusundan kalkan uykucu doktor. Gösterim hoşunuza gitti mi?”</p>

  <p>“Eee..şey..”</p>

  <p>“Haklısınız, korkunç bir şey. Katıksız bir karabasan. Ama bu düşünce bana ait değil, kulüp sahibinin… Maymunu kendi oynuyor.”</p>

  <p>“Ya, öyle mi?”</p>

  <p>“Böylece bir oyuncudan kâr ediyor ve beni biraz mıncıklamak için bundan yararlanıyor. Önceleri gerçekten sanatsal bir gösteri yapıyordum. Erkekleri tahrik etmeye değil afallatmaya çalışıyordum… Gizemli bir biçimde soyunuyordum… Ama sanat ona vız geliyor. İstediği en fazla müşteriyi çekebilmek. Eskiye oranla daha çok müşterinin geldiği doğru, ama sen gel de düzeyi gör. Çok geniş düşünceli ya da hepten kaçık olup olmadıklarını bilmiyorum, her ne olursa olsun anlayışları kıt. Şimdi kulübün sahibi kendisiyle sahnede sevişmem için beni canımdan bezdiriyor… “</p>

  <p>Joseph, “Ama bu iğrenç,” diye bağırdı.</p>

  <p>“Evet. Her akşam halkın önünde maymun kılığına girmiş bir aptala kendimi düzdürmek mi, eksik olsun! Ona ne dedim biliyor musunuz? Ona dedim ki; tamam, gerçek bir maymun olursa evet, ama sizinle değil!”</p>

  <p>” Ne dedi?”</p>

  <p>“Parmağını oynatırsa bu işi yapacak çok sayıda kız bulunduğunu söyledi.”</p>

  <p>“Neden başka yerde bir iş aramıyorsunuz?”</p>

  <p>“Başka yer daha kötü. Benden yapmamı istediklerini düşünemezsiniz…”</p>

  <p>Uzun bir sessizlik oldu. Daha sonra Joseph bir şeyler söylemiş olmak için sordu:</p>

  <p>“Sırası gelmişken, dinozorlar hâlâ uyumanıza engel oluyorlar mı?”</p>

  <p>“Hayır, bunun maymun yüzünden olduğunun farkına vardığımdan beri daha iyi. Önceleri gösterimin hâlâ sanatsal nitelikleri olduğuna, bu gece kulübünün sevimli olduğuna ve sahibinin maymun kılığında da olsa belli bir çekiciliği olduğuna kendimi inandırmaya çalışıyordum.. Daha sonra dayanabilmek için kendimi zorladığımın, gerçekte tek amacı bir şebeği zenginleştirmek olan yozlaşmış bir seyirci kitlesi önünde saçmalıklar yaptığımın farkına vardım. Dobra dobra konuşmaya karar verdiğimden bu yana, kütük gibi uyuyorum.”</p>

  <p>Yırtık elbiseli piyanist, piyanosunun başına yeniden oturmuştu ve bir hortlak görünümüyle kıyamete özgü bir caz melodisi çalıyordu. Joseph bir konyak daha söyledi.</p>

  <p>“Ya siz,” diye sürdürdü, “yatağınızda yine maden külçeleri arıyor musunuz?”</p>

  <p>“Evet, ama şimdi biraz daha az uyuyorum, dinlenmeyi yeğliyorum. Bu kış, uyutucu bir aygıt, bir tür karşı çalar saat yaptım. Kendimi övmüş olmayayım, bu buluşun uyku tarihinde devrim yapacağına inanıyorum.”</p>

  <p>“Şeyinizi kendiniz mi yapıyorsunuz?”</p>

  <p>“Görünürde bir sanayiciyle sözleşmem var, bana çok para kazandırabilecek bir sözleşme.”</p>

  <p>Sonia uyanıkça dudak büktü ve ekledi:</p>

  <p>“Bu dünya malından tümüyle el etek çekmediğinizi görüyorum.”</p>

  <p>İmzalayacağını bile bile, “Şey! Ama imzalayıp imzalamayacağımı henüz bilmiyorum,” diye yanıtladı. “Kuşkusuz,” diye ekledi, “makinemi adi bir kimyasal pislik üreticisine bırakma düşüncesi beni biraz kaygılandırıyor, ama bu aygıtı fareleri uyutmak amacıyla mahzenime koymak için yaratmadım. Hem sonra bu uyutucunun dağıtımı, uykunun ele geçirilmesi tasarımı gerçekleştirmemi sağlayacak bir ün getirebilecektir. Her şey yakında açığa çıkacak. Kendi geleceğim ve dünyanın geleceği. Benim görevim gücümün sonuna kadar uyumak, ödevim tüm engellere karşın düş görmektir. İnsanın geleceğinin uykuda olduğuna, geleceğin anahtarının yatağımızda ve özellikle benimkinde olduğuna inanıyorum. İnsana karşı büyük bir sorumluluğum var ve ben bundan kaçmayacağım. Önümüzdeki yaz Tahiti’de bir uyku kurultayı toplanacak. Orada tarihsel bir konuşma yapacağım. Bilim adamları topluluğunu uyku adalarına doğru demir almak üzere tayfalar toplamaya inandıracağım.”</p>

  <p>“Bak hele, şimdi de ada mı oldular?”</p>

  <p>Joseph ateşli bir biçimde, “Evet,” diye karşılık verdi, “bunlar, uyku gemim, uyuma makinem sayesinde insanlık adına egemen olarak yanaşacağım adalar, bir düş takımadalarıdır!… Başlangıçta kaygan kumlara, bilinmeyen hayvanlara, gizemli bitkilere dikkat etmek gerekecek… Kahraman uykucular yok olacaklar. Ama azar azar kendimize güven gelecek, uykunun tuzaklarından sakınmayı öğreneceğiz, zenginliklerini çıkarmaya, bilgi ve şiir madenlerini işletmeye koyulacağız ve Amerika’yı ele geçirmeye giden İspanyol serüvencileri nasıl Peru’dan altın getirdilerse biz de oradan bilginin meyvelerini getireceğiz…”</p>

  <p>“Çok tutkulu ve iradeli bir uykucusunuz.”</p>

  <p>“Ün kazanmayı amaçladığımı saklamıyorum. Gelgelelim Kristof Kolomb’un düştüğü yanlışa düşmeyeceğim. Büyük İspanya ve Hindistan genel valisi unvanlarını istemeyeceğim. Gerçekçi olmak gerekir. İnsanlığın sonsuza dek sürecek minnettarlığı bana yetecektir.”</p>

  <p>“Hem sonra Hindistan genel valisi olarak atandığınızda arada sırada oraya gitmek zorunda kalabilirsiniz ve Hindistan’da havalar sıcaktır, bu da beyin için pek iyi değildir…”</p>

  <p>“Evet… sırası gelmişken, düşündüm de, şey... benimle Tahiti’ye gitmeye ne dersiniz? Bu sığmaktan çıkmış olursunuz… Sıkıcı olmamaya çalışacağım. Belki çok eğlendirici görünmüyorum, çünkü çok uzun süre üzüntü yastığım, yalnızlık da yorganım oldu. Hem sonra gerektiğinde susmasını bilmediğim gibi, bir şeyler söylemiş olmak için konuşmam. Öte yandan çok çabuk parlarım, çünkü sadece gerçeği sevmekle kalmam, ne yazık ki, yalandan, ikiyüzlülükten ve kötü niyetten nefret ederim. Çok konuşmadığımı, hiç gülümsemediğimi ve sık sık öfkeye kapıldığımı bir yana bırakırsak tatsız bir arkadaş olmadığımı sanıyorum.”</p>

  <p>“Doğrusunu isterseniz bir dâhiyle yolculuk yapmaya lâyık olup olmadığımı bilmiyorum…”</p>

  <p>“Dâhi, dâhi… Hiç de abartmayalım…Önceden bu sıfatı kabul ediyor olsam, hatta bu sıfatın kişiliğime haklı ve yerinde olarak uygulanabileceğini varsaysak bile, bir dâhinin özgün niteliğinin, herkesin üzerine çıkmak değil, insanın ruhuna işlemek olduğunu belirtmek uygun düşer. Dâhi tıpkı güneş gibi herkesi aydınlatır.”</p>

  <p>“Güneş çarpmasından biraz korktuğumu size itiraf edeyim. Ama yine de önerinizi düşüneceğim. Ya da daha çok orayı düşleyeceğim…”</p>

  <p>“Evet, orayı iyi düşleyiniz çünkü…”</p>

  <p>Salonu sarsan ve kadehleri titreten bir dizi boğuk boğuk patlama, Joseph’in konuşmasını yarıda kesti.</p>

  <p>“Ne oluyor,” diye haykırdı.</p>

  <p>Sonia, “Kaygılanmayınız,” dedi. “Kulübün sahibi bombardıman sesini öykünen bir makine yaptı. Etkili değil mi?”</p>

  <p>Joseph, “Evet,” diye yanıtladı. “Tümüyle budalaca ama etkili.”</p>

  <p>Bu yapay bombardıman altında gedikli müşteriler canlandılar. Elektrikler kesildi, mumlar yakıldı. Gaz maskesi takmış garsonlar şampanya getirdiler.</p>

  <br/>

  <h3 style="text-align: center;" id="uO7fVYdVPmO85DZXfgEQmv8"><span style="font-weight:bold;">4</span></h3>

  <p>Joseph birkaç gün sonra sözleşmeyi imzalayıp, Félix Rapion’a uyutucunun ilk örneğini verdi.</p>

  <p>Joseph zengindi artık. Ne satın alacağını bilmeden sürekli acı kaygılar içinde Paris’te dolaşıp durdu.</p>

  <p>Kolları paketle dolu olarak evine döndü. Kendisine şunları almıştı: Şeritlerle bezeli ipek bir pijama (aynanın önünde giydiğinde kendisini komik buldu), bileğe iple bağlanabilen bir şemsiye (üzerinde yeşil benekleri olan kırmızı bir şemsiyeydi bu), elektronik şırıngalı ve su içinde yazabilen, özel mürekkebi olan geleceğin dolmakalemi (kıracağı korkusuyla kullanmayı göze alamadı), Livingstone için yıldızlı çanı olan bir tasmayla kuzu beyni aldı. Kedi, kuzu beyninden hoşlandı ve yediyse de tasmanın üzerinde denenmesini istemedi.</p>

  <p>Kısacası Joseph’i gerçekten sevindiren tek alışveriş, bir eski kitap satıcısından birkaç franga satın aldığı, Grandville’in resimlendiği  <span style="font-style:italic;">La Fontaine’in Masalları</span> oldu.</p>

  <p>Kitap ve makarna gibi yaşamda en çok sevdiği şeyleri elde etmenin hiç de büyük bir servete sahip olmayı gerektirmediğini tiksinti duyarak fark etti. Kadınlar vardı şüphesiz. Ancak elinde değildi, Joseph çıkarcı kadınlara ilgi duyamıyordu.</p>

  <p>Öyle de olsa, o kadar da zengin olmadığını çabucak anladı. Para, kendisini daha çok para gerektiren durumlarla karşılaştırdığı için, yaşamında ilk kez maddî doyumsuzluk duygusuna kapıldı. Sözgelimi bir daire satın almayı tasarladı. İnsanı canından bezdiren bir hafta boyunca kendisine uygun bir daire aradı durdu. Beğendiği dairelerin hepsi gücünün üstündeydiler. Gerçekte, yoksullar arasında varsıl konumundan varsıllar arasında yoksul konumuna geçmişti. Hepsi bu kadar.</p>

  <p>En kötüsü, sanki bir büyüymüş gibi, Joseph’in küçük serveti satın alınmayacak ne varsa aklına getiriyordu. Sonia, aklından çıkmıyordu. Aynada kendisine bakmaya ve saçlarındaki akları saymaya başladı. Sağlığı kendisine baş ağrıları verecek kadar onu kaygılandırdı. O zaman, kestanelerin çıtırdayarak piştiği bir ocağın başında, memleketlisi bir ihtiyardan çocukluğunda dinlediği bir masalı anımsadı: “Ormanda yaban kuşkonmazı toplamaya gidersen, koyağa inebilirsin, ancak sonra çıkman gerekecektir. Dağa tırmanabilirsin, ancak sonra inmen gerekecektir. Şimdi kazandığını daha sonra yitireceksin. Zaman her şeyi bozar, her şeyi onarır da. Her şeyi olan insan yılların uçup gittiğini kaygıyla görür, yaşamın yaraladığı insan ise bir süre sonra dinleneceği doğaya sevecenlikle bakar. Biri mutluluğu içinde mutsuz, öteki mutsuzluğu içinde mutludur.”</p>

  <p>Joseph, ağzında bir Havana purosu, düşlüğünü arşınlayarak, düşünüyordu:“Her gün metroya binen adam, gecikmeyecek olanı, bir sonraki dinlencesini düşler. Ama her şeyi olan ve Rolls Royce’a binen adam neyi düşleyebilir ki? Kendisine hiçbir zaman düşmeyecek olan ölümsüzlüğü… Oysa ben Rolls’u metroya yeğlerim.”</p>
<br/>
  <p>Utku ufukta görünmeye başlıyordu ve Joseph’in doğuştan gelen iç kararması, yerini çileden çıkmış bir sabırsızlığa bırakmıştı. Sonuçta epey dingin ve pekâlâ katlanılabilir olan umutsuzluğu sıkıntılı bir bekleyişe dönüştü. Cennetin eşiğinde yerinde saymak, cehennemde bata çıka yürümekten daha kötüdür. Ünlü olmanın kapıları aralandığında yakanızı bırakmaz umut, sizi hafif ateşte pişirir, eteğinize yapışır ve kalçalarınızı dürtükler durur. Uyku makinesini bulan, uykunun dâhisi, düşlerin egemeni olan Joseph, kendisinin ölü bir fareymiş gibi gölgede kalması Uyku İmparatorluğu’na artık dayanamıyordu. Üstün olduğu bilinci içini kemiriyordu. Sokakta kendisini tanımıyor olmaları ona iğrenç bir haksızlık olarak görünüyordu. Mayıs ayının ilk güzel günlerinde, kahvelerin önünde birbirlerinin üzerine yığılarak oturan insanları görünce, “Ya sabır, ya sabır” diye mırıldanıyordu. “Yakında yanıma yaklaşmak için birbirleriyle kavga edecekler!”</p>

  <p>Başkalaşım, koleksiyoncunun ağını kaçınılmaz olarak kendine doğru çekse de, o, şimdilik kelebek olmaya can atan basit bir tırtıldan başka bir şey değildi. Daha dün böylesine güzel bir düşünceyle avunabilecek olan Joseph, moralini düzeltmek için satın alınabilecek bir şey arıyordu.</p>
<br/>
  <p>İkindi üstleri <span style="font-style:italic;">Spor Sevenler’de</span> hafif bir içki içmeye giderdi. Bir gün artık dayanamadı; ortamı hazırlamak için herkese içki ısmarladıktan sonra, bir dâhi olduğunu ama teknik nedenlerle geçici olarak gölgede kalmayı yeğlediğini incelikle ileri sürdü. Sayesinde, bilim dev bir adım atacaktı, daha fazlasını söyleyemezdi.</p>

  <p>Kâğıt oynayanlar kendisini incelikle dinlediler. Kahve makinesinin bozulmasından hırçınlaşan Halkların Babası ‘bilim’ sözcüğünü duyunca irkildi ve buz gibi bir havayla şunları söyledi:</p>

  <p>“Bilim beyefendi, kediler için bulamaçtır. Bakteri yetiştirmek biliniyor da çocuk yetiştirmek artık bilinmiyor. Atomlarla oynanıyor ama incelik artık bilinmiyor. Uzaya gidiliyor ancak denizler pis kokuyor, balıklar ölüyor. Açlıktan ölenlerin gıdasına harcanandan daha fazlası füze yakıtları için harcanıyor. Gerçek şu ki, çok şey bildikçe daha az yaşanıyor. Bilim, toplulukları aptallaştırmaktan ve gezegenimizi her tür rahatlığı bulunan karınca yuvasına çevirmekten başka bir işe yaramıyorsa, ben ne yapayım öyle bilimi? Aslan avlamaya, Papou’lar<a id="footnote9"></a><sup><a href="#bookmark9">9</a></sup><sup></sup> gibi her akşam yiyip içip eğlenmeye bakarım daha iyi. Teknik insanları daha iyi yapmaz, olsa olsa kötülüğün gücünü on kat artırır. On bin yıl önce çok öfkelenince kuşlara taş atan aynı hıyar, günümüzde insanla dolu bir uçağa füze savurabiliyor. İlerleme insanların yaptığı budalalığı azaltmaz, onu sadece daha tehlikeli yapar.”</p>

  <p>Sonraki günlerde ve gecelerde bu sözler Joseph’in kafasından bir türlü çıkmadı. Aslında, dünyanın yıkımı karşısında uyku üzerindeki araştırmalarının ne değeri olabilirdi ki? Birkaç kan emicinin para dalavereleriyle bütünüyle yoksulluğa indirgenen uluslar, yok edilen ya da turistler için folklore dönüştürülen kültürler, her yerde yerini sıkıntılı zevk arayışlarına kaptıran aşk, tıpkı bulzore asılmış bir çiçek gibi bir süs sanatı düzeyine düşürülmüş edebiyat, üzerine binilen dalı kesercesine, en fazla yararı sağlamak üzere düzenli olarak yağmalanan doğa… İnsanlığı karabasanından uyandırabilecek olan kuşkusuz bir uyutma makinesi değildir…</p>

  <p>İşte bu döneme doğru Engizisyon Başyargıcı’nı düşlemeye başladı.</p>

  <br/>

  <h3 style="text-align: center;" id="udWmNHRWMb5dBWKphMXuxg6"><span style="font-weight:bold;">5</span></h3>

  <p>Kedisi yanında bir gün uçarak <span style="font-style:italic;">Spor Sevenler’e</span> geldiğinde Halkların Babası ona, kara giysili bir adamın geldiğini ve onu öldürmek istediğini telaşsızca haber verdi. “Yerinizde olsaydım,” diye ekledi, “pılımı pırtımı toplar, başka yerlere giderdim.” Yeniden uçamayacak durumda olan Joseph kahveden çıktı ve korkuyla uyandı.</p>

  <p>Engizisyon Başyargıcı onu arıyordu. Uyku engin, dolambaçlı ve derindir, ama Engizisyon Başyargıcı’nın zamanı çoktu. Engizisyon Başyargıcı artık zamana bağlı değildi.</p>

  <p>Joseph o zamandan bu yana kovalanan bir uykucu oldu. Düşlerinde oyalanmaktan kaçındı. Bir karabasan uzadığında, hiçbir yere götürmeyen bir bilet isteyerek herhangi bir trene biniyordu. Ya da nereye gittiğini bilmediği bir otobüse biniyor ve gecenin ortasında unutulmuş, yitip gitmiş bir durakta iniyordu. Ama kendisini birkaç uyku yüz metresi uzaktan izleyen kimsenin inatçı varlığını sürekli duyumsuyordu.</p>

  <p>Kaygı duymadan yattığı görülmüş şey değildi. Yatakta olmayacak şey yoktur. En kötü olan gelip sizi bulabilir. Uyku, üzerine her şeyin yazılabildiği ak bir sayfadır. Bir karabasana saplanmamak, dehşete kapılmamak için Joseph zikzaklar çizerek ve ayakları döşeme üzerinde uyumaya çalıştı.</p>

  <p>Bir gece, girişinde yemek listesi asılı büyük bir kilisenin kapısına vardı. Karnı aç olduğu için içeriye daldı. Ayin yapılan yere yöneltilmiş tek kişilik masalarıyla içerisi büyük bir sınıfa benziyordu. Beyler töreni izleyerek kibarca yemek yiyordu. Ak gömlekli, boyun bağı takmış, ceketli ve kısa pantolonluydular. Sonia’ya benzeyen bir rahibe, dinsel nitelikli bir stiriptiz gösterisi yapıyordu. Joseph bir masaya dikkat çekmeden ilişti. Koroda şarkı söyleyen çocuklar kendisine bir tabak makarnayla bir şişe şarap getirdiler. Rahibe kalçalarını kendinden geçmiş topluluğa göstererek şarkı söylemeye başladı: “Bu benim kıçımdır…” Sonra, boğuk bir bakış ve sıcak kalçalarla, görünmeyen bir varlıkla, belki de Tanrıyla, sevişiyor gibi solumaya başladı. Bu arada kilisenin kapılarının şiddetle yumruklandığı duyuldu. Bir anda ortalık karıştı. Ürküntüye kapılan insanlar, “Engizisyon Başyargıcı!” diye bağırıyordu. Sıkıntıdan terleyen Joseph, bir metro durağına açılan bir mahzenden sıvışmayı başardı.</p>

  <p>Bu geceden başlayarak uyanık da olsa kapalı kapılardan korktu.</p>

  <p>Canını tehlikeye attığını biliyordu. Eski yazarlar birçok öldürücü uyku örneği anlatırlar ve kendisi bir karabasandan kaynaklanan kalp krizinin neden olduğu çok sayıda gece ölümleri biliyordu. Öğle uykusunda gülmekten ölen bir insanı Jule anımsıyordu. Us dizginlerini tutmadığından, korku ya da sevinç, zevk ya da özlem, aşk ya da kin, bütün heyecanlar uykuda on kat artarlar. Yüreğin yüzüstü bıraktığı da olur: Uykucu her zaman düşünün düzeyinde değildir. Öte yandan, yalnızca yönlendirilmiş, alışılagelen bir yaşamla donatılmış, evcil, kentli ve uygarlaşmış kişiliğimizin deneyimiyle değil, aynı zamanda milyonlarca yıldan bu yana kazanılan, türümüzün tüm deneyimiyle düş görürüz. Bir mamut karşısında Neandertal adamının hissettiği, duyduğu, uyuyan bir Parislinin beyninde yeniden ortaya çıkabilir. Ama düşünün imgesi bir mamut olmayacaktır. Bu, örneğin; dişlerini gösteren bir C.R.S.<a id="footnote10"></a><sup><a href="#bookmark10">10</a></sup><sup></sup> ya da kendi patronu olabilecektir.</p>

  <p>Demek ki yatağın güvenliği aldatıcıdır. Yorganın altında dev bir örümcek tarafından yenilme tehlikesi yoktur elbette, ama insanı kendi korkusu yiyip yutabilir. Joseph korkuyordu. Ölmekten değil, çünkü düşünde sık sık kendini ölmüş görüyordu. Özel olarak herhangi bir şeyden korkmuyordu, yalnızca korkuyordu, hepsi bu. Uyuyor ya da uyanık, ayakta ya da yatıyor olsa da karnında onu sessizce ısıran bir ağız vardı sanki. Düşlüğüne bir timsah girecek olsa onu belki de hiçbir biçimde etkileyemeyecekti, kuşkusuz onu iyi bile karşılardı; bir timsahla olduğunda insan kiminle görüştüğünü bilir, timsah sağlamdır, insan ona güvenebilir. Makarna pişirirken ya da ayakkabılarını boyarken hiç beklemediği anda birden içini saran bu fizik ötesi korkuya ne yapabilirdi? Hiçbir şey, bu dehşetli korku tüm korkunçluğuna karşın bir hiçti. Bizim bir hiç olduğumuzu bize duyumsatmak için boynumuza sarılan bir hiç.</p>

  <p>Hayır, hiçe karşı elimizden bir şey gelmez.</p>

  <p>Hiç, yatakta her zaman en kötüsüdür. Joseph uyanıkken ona daha iyi karşı koyuyordu, hareket etmeye, dönüp durmaya, uzakta her şey kötü gittiğinde zike, zikte her şey kötü gittiğinde zaka giderek zikzak yapmaya başlayabiliyordu. Yalnız, düşleri uykunun kapısının altından ustaca sızmaya başlıyordu. Koridorlar, merdivenler, sokakların köşeleri, gördüğü her şey ona herhangi bir karabasanı anımsatıyordu. Yaşadığı her şey korkunun damgasını taşıyordu. Uyku duvarı çatlıyordu ve geceleri yaşadığı iç sıkıntısı bütün çatlaklardan varlığına işliyordu. Düşünde bir kelebek gördükten sonra, kendisini Tchouangtseu olarak düşleyen bir kelebek olup olmadığını düşünen Tchouangtseu gibi, uyanık insan kimliğine ilişkin kuşkular duymaya başlıyordu Joseph. Uyur uyumaz kendisini daha gerçek hissediyordu. Uyuyamayanlar, uykuyu bulmakta güçlük çekerler, kendisi uyanıklığı bulmakta güçlük çekiyordu. Düşlerinde işi oldukça katı şeylerle, dayanıklı bir varlıkla, sağlam bir gerçeklikleydi. Uyandığında kendisini bir bulutun üstündeymiş gibi hissediyordu. Yalnız iç sıkıntısının elle tutulur olduğu bir bulut.</p>

  <p>Uyumak, uyanık olmak onun için yalnızca korkuyu değiştirmekti. Uyanıkken korku, birdenbire dizlerin bağının çözülmesi, midenin yerinde bir ahtapot olması, işlere nereden başlanacağının bilinememesi, bir burnu, bir ağzı ve iki gözü olmanın iç sıkıntısıydı…Uyurken korku, herhangi bir şeydi. İnsan uyurken korkmak için canavarlara gereksinme duymaz; bir huni, bir bask beresi ya da bir bisiklet onu dehşete düşürebilir. Çünkü düşün derinliklerinde dünya artık ilerlemiyor, göze çarpıyor. Eşyalar artık işe yaradıkları şeyler değiller, görkemlerinde ve iğrençliklerinde neyseler o oluyorlar.</p>
<br/>
  <p>Her akşam, Joseph telefonun fişini çekiyordu, savaş pijamasını giyiyor, yatağın altına bir göz atıyor, yastığını ters çeviriyor ve geceye karşı saldırıya hazır durumda, yatağına giriyordu. Girişmek zorunda kalacağı savaş nedeniyle, yatağa gireceği ânı geciktirmeye eğilimli olabilirdi, ancak zinde yatmayı yeğliyordu. Tehlikelerle dolu bir uyku için yorgunluktan zayıflamış olarak yola çıkmak kadar çılgınca bir aldırmazlık olamazdı.</p>

  <p>Karanlıkta, içindeki sıkıntıyı gidermesi ve uykusunu getirmesi için Joseph, aritmetik hesaplar yapıyordu. (Sayıların her zaman onun üzerinde uyutucu bir etkisi olmuştu; lisede matematik derslerinde sık sık uyurdu.) Sayılar ona ninni gibi geliyordu. Usul usul aralarında bir şeyler yapmaya başlıyor, bir araya geliyor, iç içe geçiyor, birbirlerini gebe bırakıyor, gevşiyor, kabarıyor, birbirlerinin kuyruğunu ısırıyor, tavus gibi şişiniyor, çarçabuk biçim değiştiriyor ve çılgın biçimlerde milyonlarca böceği havaya savurarak birdenbire patlayan, dünya dışı işitilmemiş sayılar karanlıktan ortaya çıkıyordu!..</p>

  <p>Her sabah, uyandığında, yatağın dümeninde fırtınalı bir geceye yakalandıktan sonra limana varmış gibi oluyordu. Uykunun burgacından kurtulmuş şaşkın biri olarak yastığına yapışmış, gerçeğin koynuna giriyordu. Tere batmış yüzünü mendille kuruluyor, uyuşuk uyuşuk kalkıyor, terliklerini ayağına geçiriyor, uykunun gürültülü patırtılı yolculuğuyla hırpalanmış, yatağa donuk bir gözle bakıyor ve kendisini buzdolabına doğru yönelten kediyi robot gibi izliyordu. Bir kez daha korkunç Engizisyon Başyargıcından yakayı sıyırmıştı. Ama daha ne kadar sürecekti bu? Şimdi o, duvarlara sürtünerek yürüyen, kapılardan uzak duran, sokaklarda eğleşmekten sakınan, eşyalara başka biçimlere dönüşecekleri korkusuyla bakmaktan çekinen bir kaçak, uyku kaçağıydı. Bir kaçak gibi uyuyordu. Uyku kenti her gece daha bunaltıcı oluyordu. Tuğla duvarlarla kesilmiş yolları, aralarında otların bittiği tramvay rayları, yasak tünelleri, tuzaklarla dolu alanları, taşla örtülü pencereleri, durdurulmuş saatleri, kesilmiş çınar ağaçlarıyla insanların gizlice dolaştığı bir getto ve coşkulu yolcuların, birbirlerinin kulaklarına varsayımsal trenlerin gizemli tarifelerini fısıldadıktan bir istasyondu.</p>

  <p>Bir sabah, sebze dağıtıcılarının sokaktaki gidiş gelişlerine bakarken apansız usuna geliveren bir düşünceyle şaşıran Joseph bağırdı:</p>

  <p>“Kıçımı oynatmazsam yandım!”</p>

  <p>Eksikliğini duyduğu şey, eylemdi, çalışmaydı! İşte düşlerinin ona demek istedikleri şey buydu! Elini ayağını kıpırdatmadan eve bağlanmış, dipsiz bir kuyuya düşer gibi kendi içine düşüyordu. Yaşam içinde taze güç taşır, eşyaların gerçek ağırlıkları ancak devinim sırasında ölçülür. Ona gelince; düşünceleri elini kolunu bağlıyor, düş gücü çok hızlı çalışıyor ve her eylemin düş kırıklığı yaratan sonucu daha herhangi bir işleme girişmeden gözlerinin önüne seriyordu. Çiçek toplamayı kafasından geçirdiğinde onu çoktan solmuş olarak imgeliyordu. Yalnız hiçbir şey yapmamayı sürdürseydi sonu kötü olacaktı. Durgun su çürür. Kımıldamak onu daha hafifleştirir, ona yeniden yaşama zevki verebilirdi! İyi bir yolculuk kafasını arındırırdı.</p>

  <p>Kısa sürecek bir deniz yolculuğuna mı çıksaydı? Şimdi buna yetecek parası vardı. Evet, bu eşsiz bir düşünceydi. Böylece rahatına bakarak yolculuk yaparken, müze gezmekten kurtulacak, gezip göreceği anıtlar olmayacak, gölgede kalabilecek ve uygun bir lokanta aramak için sağa sola yürüme derdinden kendini kurtarabilecekti. Okyanus, varsa da yoksa da okyanus! Deniz, en azından sağlamdır! Tahiti’deki uyku kurultayı için çalışmak amacıyla büyük okyanusa doğru bir deniz yolculuğunu seçerdi. Tarihsel söylevini gemide hazırlardı. Sonia gelmeyi kabul eder miydi acaba? Bu çok iyi olurdu!</p>

  <p>Ah! Gitmek, palamarı çözmek, havayı değiştirmek, yatağı değiştirmek… Niye daha önce düşünmemişti?… Kim bilir, belki Engizisyon Başyargıcını böylece ekebilirdi…</p>

  <br/>

  <h3 style="text-align: center;" id="uVgzT96dseoJceyKRyc5eq7"><span style="font-weight:bold;">6</span></h3>

  <p><span style="font-style:italic;">14 Haziran</span></p>

  <p><span style="font-style:italic;">Dingin gece. Saydam bir okyanusta dolaşan yelkenli bir yatakta uyuduğumu düşledim. Yatağımın altında, inanılmaz derinliklere kadar milyonlarca çok renkli balık ve olağanüstü hayvanlar görünüyordu</span></p>

  <p><span style="font-style:italic;">Uyku kurultayının açılış günü olan 15 Ağustosta Papeete’ye demirleyecek olan</span> Akhenaton <span style="font-style:italic;">adlı gemiye aynı akşam binmek üzere yarın Marsilya’ya uçuyorum. Livingstone’u bakması için küçük bir bahçesiyle üç kocaman kedisi olan ‘Halkların Babası’na bıraktım. Livingstone benzerleriyle birlikte olmaktan hiç hoşlanmaz, ancak bunun ona iyi geleceğini sanıyorum. Yalnızlık ona kart bekârlara özgü tuhaf alışkanlıklar kazandırıyor. Biraz geçimsiz oluyor ve kırk yılda bir mırıldanıyor.</span></p>

  <p><span style="font-style:italic;">Sonia’yı telefonla aradım. Deniz yolculuğuna yanaşmıyor, deniz tutmasından korkuyor. Tahiti için hâlâ kararsız. Ona bir uçak bileti göndereceğim. Artık nasıl isterse öyle yapsın. Beni sinirlendiriyor. Ne istediğini bilmiyor. Ya da daha doğrusu ne istediğini çok iyi biliyor. Ismarlama bir erkek ararken ancak önceden hazırlanıp ortaya çıkarılmış bir erkeğe sahip olacak. Aman sen de! Artık onu düşünmemeye karar verdim. Bir kadını artık düşünmemenin en iyi yolu, bir başka kadını düşünmektir. Gemide telaşsızca düşleyebileceğim bir kadını nasıl olsa bulacağım.</span></p>

  <br/>

  <p><span style="font-style:italic;">1</span>7 <span style="font-style:italic;">Haziran</span></p>

  <p><span style="font-style:italic;">Görkemli bir deniz yolculuğu. Süt beyazı gemi çok geniş, bu da kalabalıklardan uzak durmamı sağlıyor. Kamaram hoş ve yatağım iyi çalışıyor. Yemeğimi denize karşı, yalnız başıma yiyorum. Güvertede, kahve içerek bu satırları yazdığım, küçük bir masası olan kendime ait bir köşem var.</span> Büyük Uyku’nun Fethine Giriş <span style="font-style:italic;">adını taşıyacak olan Tahiti konuşmamı yazmaya başladım. Bu metnin insanlığın düşünce tarihinde çağ açacağını daha şimdiden ileri sürebilirim. Şimdilik, beni anlayanlar yalnızca güneş ve deniz. Büyüklüğümden ve Tanrının bana verdiği tarihsel görevden haberi olmayan bunak yolcuların hepsine karşı hissettiğim tepeden bakma duygusunu yenmeye çalışıyorum. Ha gayret! Kayıtsızlıkları defneden tacıma bir yaprak daha ekleyecek!</span></p>

  <p><span style="font-style:italic;">Engizisyon Başyargıcı ufukta görünmüyor.</span></p>

  <br/>

  <p><span style="font-style:italic;">19 Haziran</span></p>

  <p><span style="font-style:italic;">Yolcular, birkaç günlük yolculuktan sonra, kendilerine fazlasıyla sunulan o aptallaştırıcı oyunlara karşın, gerçekten sıkılmaya başlıyorlar. Bir şey yapmadan duramadıkları için onlara acıyorum. Dört dönmeyi kestikleri an, güçsüzler. Kimileri, esmerleşmeye ya da gebermeye iyice kararlı, alabildiğine güneş tüketerek, bez koltuklarında bulmaca çözüyorlar. Diğerleri, işsizliğin şaşkınlığı içinde, köpeklerin kemik aramaları gibi fotoğrafı çekilecek bir şeylerin peşinde, güvertede içler acısı bir biçimde boş boş dolaşıp duruyor. Başkaları da zamanlarını, yararsız yeni öteberilerin ve çok yüksek fiyatla, şatafatlı ıvır zıvırların satıldığı gemi dükkânlarını karıştırarak geçirirler. Hepsinin hasta olduğu besbelli. Çağdaş yaşamın aşırı çalışma düzeni, onlardaki düş ve düşüncelere dalma duygusunu ve söylemek gerekirse aylaklık damarını köreltti. Bir şey yapmamayı artık bilmiyorlar. İçlerine kapalı, ördek yumurtasının üzerine kuluçkaya yatmış tavuk gibiler. Biricik beyin uğraşları kendilerini mutlu olduklarına inandırmaktır.</span></p>

  <br/>

  <p><span style="font-style:italic;">21 Haziran</span></p>

  <p><span style="font-style:italic;">Görkemli uyku</span>. <span style="font-style:italic;">Ne yazık ki anımsayamadığım, büyük başarılar kazandığımı gösterişle düşledim.</span></p>

  <p><span style="font-style:italic;">Moritanya açıklarında, zavallı balıkçılar, hatıra eşyası</span><span style="font-style:italic;"> ve geleneksel incik boncuk satabilmek için gemimize yanaştılar. Yolcuların ağızları kulaklarındaydı; sonunda satın alınacak yeni bir şeyler!</span></p>

  <br/>

  <p><span style="font-style:italic;">22 Haziran</span></p>

  <p><span style="font-style:italic;">Düşlenen tümce:</span> Elimde olan en iyi şey bende bulunmayandır.</p>

  <br/>

  <p><span style="font-style:italic;">23 Haziran</span></p>

  <p><span style="font-style:italic;">Uzun koltuk, şezlong, insanın en soylu buluşudur.</span></p>

  <p><span style="font-style:italic;">Martıların ak uçuşu kara düşüncelerimi siliyor, deniz beni usulcacık sallıyor. Gömülerle ve karabasanlarla, olağanüstülükler ve korkunçluklarla dolu ey yabanıl deniz, sen ruhun karşıtı olan işlenmemiş gerçeksin! Us sende boğulur, her şeyi anladığın için anlaşılmazsın, sen düşlerle aynı maddeden yapılmışsın!…</span></p>

  <br/>

  <p><span style="font-style:italic;">25 Haziran</span></p>

  <p><span style="font-style:italic;">Devinimsizliğin bir tanımını düşledim:</span> Devinimsizlik yavaşlıktan daha yavaş ve hızdan daha hızlı olandır.</p>

  <p><span style="font-style:italic;">Uyku dilinde aya yol ve güneşe</span> sarabraxas<a id="footnote11"></a><sup><a href="#bookmark11">11</a></sup><sup></sup> <span style="font-style:italic;">derinliğini de düşledim. Bir Fransızca-Uykuca sözlüğünü kaleme almaya başladım.</span></p>

  <br/>

  <p><span style="font-style:italic;">27 Haziran</span></p>

  <p><span style="font-style:italic;">O yeniden ortaya çıktı! Tanrım, korkunçtu! Onu daha görmedim, ama hiç bu kadar yakınımda duyumsamadım!</span></p>

  <p><span style="font-style:italic;">Önümde sarp bir biçimde yükselen, çınarlarla çevrili, ıssız bir bulvarın aşağısındaydım. Tepenin üstünde, ellerinden ve ayaklarından çarşafa çivilenmiş bir keşişin üzerinde bulunduğu dikine bir yatak duruyordu. Bu, Engizisyon Mahkemesinin mahzenlerinden uykuyla kaçan İspanyol keşişiydi! Demek Engizisyon Başyargıcı onu sonunda buldu.</span></p>

  <p><span style="font-style:italic;">Yüreğim çarparak, sırılsıklam uyandım. On dakika yerimden kımıldamayı gözüm kesmedi.</span></p>

  <p><span style="font-style:italic;">İmgelemimin kurbanı olduğumu boşuna söyleyip duruyorum, bu beni hiç mi hiç avutmuyor. Çünkü kafamda gerçektekinden bin kat daha kötü şeyler var ve bu şeyler hakkımdan gelebilirler. Düşünce dünyasına egemen olmak isterken, şimdi iç sıkıntılarımın oyuncağı oldum. Uyku tahtına gözümü dikmişken, beni bir karabasan kovalıyor!</span></p>

  <br/>

  <p><span style="font-style:italic;">28 Haziran</span></p>

  <p><span style="font-style:italic;">O beni tedirgin etmedi, ancak nereye ineceğimi bilmeden hep sıkıntıyla uyuyorum.</span></p>

  <p><span style="font-style:italic;">Yalnızlık beni içimdeki derinliklere alıp götürüyor. Yolcularla tanışmak için birkaç girişimde bulundum, ama sıradan tümceler kurmak ve hiçbir şey olmamış gibi davranmak benim için bir işkence oluyor. Söyleyecek bir şey bulduğum zaman ise, konuşmanın konusu çoktan değişmiş oluyor. Bayağılığın bu kadar çabuk yol alması korkunç bir şey. Bir gergedan karşısında, dinlencede bir muhasebe şefinin karşısında olmaktan daha rahat olacağımı sanıyorum.</span></p>

  <p><span style="font-style:italic;">Kendisiyle konuştuğum tek kişi bir tek sözcük söylememe fırsat vermedi; söz konusu olan, yayıncısının deniz yolculuğuna gönderdiği, esin yokluğu çeken, aşırı yorgun bir yazar. Bana, kitaplarının baskı sayısından, kazandığı ödüllerden, senli benli konuştuğu bakanlardan, romanlarının Sırpça-Hırvatçaya ve Java diline çevirisinden söz etti. “Şunu dedim, bunu yaptım, falancayı tanıyorum, şu kadar sattım…” bu tam iki saat sürdü. Sözcüklerle gargara yaparak, içime yerleşen boşluğu ve kendisini bekleyen hiçliği unutmaya çabalıyor.</span></p>

  <br/>

  <p><span style="font-style:italic;">29 Haziran</span></p>

  <p><span style="font-style:italic;">Düşümde Engizisyon Başyargıcı’ndan bir mektup aldım. Bir yerimin kırık olup olmadığını yoklamamı öğütlüyor. Mektupta anlamadığım ve kanımı donduran sözcükler vardı. Uyku dilinin en onur kırıcı sözcüğünü kullanarak, bana ‘soysuz’ olduğumu söyledi.</span></p>

  <p><span style="font-style:italic;">Balıklar mutluluklarını bilmezler. Bu, mutlu olmanın ilk koşuludur.</span></p>

  <br/>

  <p><span style="font-style:italic;">30 Haziran</span></p>

  <p><span style="font-style:italic;">Açıklanacak hiçbir düş yok. Engizisyon Başyargıcı savaş için hazırlanıyor olmalı.</span></p>

  <p><span style="font-style:italic;">Yatar yatmaz yaşamımı yeniden düşünüyorum. Olabilecek her şeyden korkuyorum ve hiçbir şeyin olmamasından daha çok korkuyorum.</span></p>

  <p><span style="font-style:italic;">Yazar düşünceler arayarak alık alık denize bakmakla zamanını geçiriyor. Onunla yine birazcık konuştum, ya da daha çok yine ondan biraz söz ettik. Kitaplarını yaşama duyduğu sevgiyle değil, her şeyden tiksinti duyarak yazdığını sanıyorum. Tiksintiyle para kazanıyor. Kişiliği dışında kendisini ilgilendiren tek şey tıkınma. Peynir satıcılarının Proust’tan söz ettikleri, oysa yazarların camembert<sup>*</sup> konusunu işledikleri şaşılası bir çağ bizimkisi.</span></p>
<br/>
<p>__________</p><p>
</p><p><sub>* Bir cins Fransız peyniri. (Çev.)</sub></p><p>
  <br/>

  </p><p><span style="font-style:italic;">3 Temmuz</span></p>

  <p><span style="font-style:italic;">İçimde Engizisyon Başyargıcı’nın bir şeyler karıştırdığı duygusu var. Siperde bir kaplan gibi elverişli ânı bekliyor. Bir karabasan görürken ölmek berbat bir şey olmalı, çünkü her şeyi büyütür ve zamanı yavaşlatır. Kendime korkunç bir soru soruyorum: Engizisyon Başyargıcı beni bir düşte sonsuza dek tutuklayabilecek, beni uyku kodesine yaşam boyu kapatabilecek mi?</span></p>

  <br/>

  <p><span style="font-style:italic;">6 Temmuz</span></p>

  <p><span style="font-style:italic;">Deniz güzel, gökyüzü mavi. Gemideki ilk sinir bunalımları. Tembellik konusunda hiçbir deneyimleri olmaksızın, düşüncesizce gemiye binen ve can sıkıntısından bunalmış, güvertede boş boş dolaşan bu insanlara daha çok acıyorum. İnsan hiçbir şey yapmamaya alışmamışsa, deniz yolculuğuna çıkmaz ki! Herkesin erişebileceği sıradan sıkıntının tersine, tatlı tembellik amatörlüğe yer vermeyen güç bir sanattır. Benim bile daha çok ilerlemem gerekiyor, çünkü hiçbir şey yapmamak bir şey değildir, en önemlisi artık düşünmemektir.</span></p>

  <p><span style="font-style:italic;">Bugün öğleden sonra, Madagaskar açıklarında, denizi yaran köpekbalığı yüzgeçleri gördük. Birkaç dakika sonra büyük bir ‘cump’ sesi işittik. Suya atlayan yazardı Gösteriyi izlemek için herkes korkuluklara koşuştu. Çocuklar el çırpıyor, kadınlar coşku çığlıkları atıyor, erkekler fotoğraf makinelerine ateşli ateşli film takıyordular. Yanı başımda iki dizi incisi ve üç kat çenesi olan iri birbeç tavuğu, kocasına tiz bir sesle bağırıyordu: “Albert! Albert! Çabuk gel bak, onu yiyecekler!”</span></p>

  <p><span style="font-style:italic;">Ancak köpekbalıkları isteksiz görünüyordu. Başarılı yazarın eti onlara biraz aşırı yağlı gelmiş olmalı. Yazara cankurtaran simidi attılar. Simidi yakaladıysa da gemiye kesinlikle çıkmak istemiyordu. Bağırıyordu: “Beş para etmem! Beş para etmem! Bırakın boğulayım!” Kaptan onu yola getirmeye çabalıyordu, ama o dalgalarda çırpınarak bildiğini okuyordu. Sonunda, ya yorgunluktan ya da can sıkıntısından olacak, köpekbalıkları ona yaklaşmaya başladılar. O zaman beyimiz kendisini yukarıya çekmelerine burun kıvırmadı.</span></p>

  <p><span style="font-style:italic;">Sıkıntılı geceler. Bir türlü gözüme uyku girmediğini ya da bir türlü uyanamadığımı düşünüyorum.</span></p>

  <br/>

  <p><span style="font-style:italic;">9 Temmuz</span></p>

  <p><span style="font-style:italic;">Kapıyı gördüm! Az kalsın açıyordum! Bu, komaya götüren kapı, dönülmeyen uykuydu! Bakırdan yuvarlak tutağı olan bir beyaz kapı. Bir çıkmaz sokağın sonunda. Arkasında bir bahçe, artık uyanılamayan bir bahçe var. Kapıyı açmış olsaydım, uykuda sürekli tutuklu kalıp yazgımı Engizisyon Başyargıcının eline vermiş olacaktım… Beni Livingstone kurtardı. Şemsiyeme tırmanıp kulağıma sardalya kuyruklarını sevmediğini miyavladı, bu girilmemesi gerektiği anlamına geliyordu. Ucuz kurtuldum!</span> </p>

  <br/>

  <p><span style="font-style:italic;">10 Temmuz</span></p>

  <p><span style="font-style:italic;">Güneş pırıl pırıl, deniz mavi ama ben yine aşırı düşünüyorum. İç sinemam okyanusla örtüşüyor ve gösterilen filmler her seferinde aynı, en kötü rolleri oynadığım uğursuz filmler. Geçmişim boğazıma düğümlenip kalıyor ve geleceğimle ilgili saplantı içimi oyuyordu.</span></p>

  <p><span style="font-style:italic;">Soyut düşünmemeyi, bir şey yapamayacağım konularda düşünmemeyi ve imgelemime gem vurmayı kural olarak benimsedim. Düş kırıklığı ve tiksinti aynı madalyonun iki yüzü. İspanya’da kurulan şatolar<sup>*</sup> hamamböcekleriyle dolu.</span></p>

  <p>__________</p><p>
  </p><p><sub>* Bu deyimin anlamı boş düşler kurmaktır. (Çev.)</sub></p><p>
<br/>
  </p><p><span style="font-style:italic;">Söylevim hızlı ilerliyor. Yazarken, nesneler olağanüstü bir anlam kazanıyorlar. Evrenden kuşku duysam da tümcelerimden eminim. Deniz bana esin veriyor. Deniz, düşler gibi tatlı, korkunç ve gizemli, uyku gibi uçsuz bucaksız derin ve verimli.</span></p>

  <p><span style="font-style:italic;">Engizisyon Başyargıcı peşimde, bir yol üzerinde tabana kuvvet koşuyordum. Elinde bir testere vardı ve soluğunu ensemde duyuyordum. Son anda uçmayı başardım. Korkmaktan usandım.</span></p>

  <p><span style="font-style:italic;">Yazar kamarasına kapanıyor. Köpekbalıklarıyla olan deneyimi üzerine bir kitaba başladığı söyleniyor. Birisiyle konuşmak için son bir girişimde bulundum. Kendisini çocuk bezi kralı olarak tanıtan birisi bu. Bir saat boyunca, bana köpeklerinden söz etti. Çocuk bezi kralıyla uyku imparatorunun Hint Okyanusu’nun ortasında kanişlerin ruhsal durumlarını tartışmaları iyi bir karabasan olurdu.</span></p>

  <br/>

  <p><span style="font-style:italic;">15 Temmuz</span></p>

  <p><span style="font-style:italic;">Dün akşam hepsi çatlayıncaya değin tıkındılar. Bir havai fişek gösterisiyle büyük bir balo yapıldı. Düzmece sevinç, kasılmış zevk, ışıl ışıl aptallık. Bu kişiler gerçek bir acının yapay bir mutluluktan daha canlandırıcı olduğunu nasıl duyumsamazlar? Kendilerini gerçekten koyuvereceklerse, yerlere kapanıp ağlayabilirler. Şenliklerden tiksiniyorum. Yıldızlara bakarak güvertede gezindim. Erişebildikleri her şeyden en fazla zevk alma gibi saplantıları olan bu iki ayaklı şiş göbeklerden, hiç kuşku yok, kendimi yıldızlara daha yakın hissediyorum. Hak etmeyenlere ün nasıl bir yük oluyorsa, kafası ters işleyenlere de zevkin zehirden başka bir şey olmadığını sanıyorum.</span></p>

  <p><span style="font-style:italic;">Uzaklarda, bir adacıkta parıldadığını gördüğüm bir balıkçı köyünün ölgün ışıkları bana insana yeniden biraz inanmamı sağladılar. Kamaramda, geminin gövdesini döven suyun vuruşlarına uyarak, Tahiti konuşmama yeniden başladım.</span></p>

  <br/>

  <p><span style="font-style:italic;">17 Temmuz</span></p>

  <p><span style="font-style:italic;">Sonia’nın Engizisyon Başyargıcı’yla seviştiğini düşledim. Uykuya dehşet salan bu kudurmuş deliden bıktım. Bir düşün köşesinde ona tuzak kurup üstüne atlamak istiyorum! Bu sorunu, uykucular arasında, yumrukla çözeceğiz!</span></p>

  <br/>

  <p><span style="font-style:italic;">19 Temmuz</span></p>

  <p><span style="font-style:italic;">Madras’ta mola. Ben inmedim, kent yıkılmak üzere olan bir karınca yuvasını andırıyordu.</span></p>

  <p><span style="font-style:italic;">Gemiye çıkan bir yerliden yakarı değirmeni satın aldım. Daha az düşünmeniz için olağanüstü bir aygıt. Silindirin hızı ve elin durmayan devinimi kuşkuyu kovma ve kafayı temizleme özelliği taşıyorlar.</span></p>

  <p><span style="font-style:italic;">Uykuyu ne kadar çok ararsanız o kadar az bulursunuz. Benzer biçimde, ne kadar çok soru sorarsanız, o kadar çözümlerden uzaklaşırsınız. Yerin altındaki kök, ağacı nasıl beslerse, bizi yaşatan da bilmediğimiz şeylerdir. Bilginler uykunun ne demek olduğunu tam olarak anladıklarında, bütün dünya uykusuzluğun kurbanı olacak. Eşyaların efendisi olan bizler, yaşama hiç inan duymadan katıksız tüketim makineleri olacağız. Soyutlamalarla yönlendirilen kaygılı kuklalar.</span></p>

  <br/>

  <p><span style="font-style:italic;">21 Temmuz</span></p>

  <p><span style="font-style:italic;">Dayanılmaz bir karabasan. Engizisyon Mahkemesinin hastanesinden çıkıyordum ve bedenim tam değildi. Bedenimde bir şeyler eksik olarak ama ne olduğunu bilmeden Paris’te yürüyordum. Aynada kendime bakmaya artık cesaret edemiyordum. İnsanlar benimle karşılaştıklarında yüzlerini kapatıp haç çıkarıyordular.</span></p>

  <br/>

  <p><span style="font-style:italic;">24 Temmuz</span></p>

  <p><span style="font-style:italic;">Ateşimin çıktığı geceler boyunca kaçtığım uykunun getosunda kovalanan başka düşçüler gördüm. Anıştırma ile iletişim kurabildik ancak, çünkü kimi sözcükleri kullanmak ve nesneleri adlarıyla çağırmak tehlikelidir. Yerin kulağı varsa kapıların da gözleri var. Öylesine korkuyoruz ki ceza getirebileceği düşüncesiyle korktuğumuzu göstermekten bile çekiniyoruz. Öyleyse sakınımlı davranış düşündüğünü hiçbir zaman söylememeyi ve hoşnut görünmeyi gerektirir. Gerçek hep gizli midir?</span></p>

  <br/>

  <p><span style="font-style:italic;">27 Temmuz</span></p>

  <p><span style="font-style:italic;">Avustralya’nın Darwin’inde mola. Kanguruları gözlemek amacıyla birkaç saatliğine karaya çıktım. Düşlerimde gerçek uçuştan daha sık ve seve seve kullandığım, parabol zıplamalı yolculuk biçimlerine yakın ilgi duyuyorum. Kangurular büyük uykucu olarak ün yaptıkları için sıçrama ile uyku arasında bir bağ olduğunu sanıyorum. Uyku sırasında son derece önemli bir etkinlikleri varsa ve türlerinin sıçrayıcı özelliği yoğun uyku sayesinde gelişmişse şaşmam. Demek, Darwin’e ayak bastım; ama orada, büyük bir düş kırıklığı: bir hindide bulunan kılçıktan daha fazla kanguru yoktu. Yerli halk bana bir tek kanguru getiremedi. Burada, kanguru hayvanat bahçesine konulamayacak kadar sıradan, evlere alınamayacak kadar da iri bir hayvandır. Bitip tükenmeyen isteklerim karşısında, bana kaçamak olarak çöl gösteriliyordu. Avustralya’da kangurulara son derece kötü gözle bakıldığını kavramakta gecikmedim (bu, gerçeği söylemek gerekirse, onlarla ilgili kanımı güçlendirdi). Onları ortalığı kaplayan, aptal ve eti yenilmez olmakla suçluyorlar. Ben de insanları tam böyle düşünüyorum. Gemiye dönerken, adına yaraşır bir uygarlığın kendisine derin bir saygı duyması gereken zıplayıcı ve üst düzey uykucu bu olağanüstü hayvana özen göstermeyen insanlık adına utandım.</span></p>

  <br/>

  <p><span style="font-style:italic;">30 Temmuz</span></p>

  <p><span style="font-style:italic;">Uyku polisince peşine düşülen bir fesatçı gibi, loş sokaklarda başıboş dolaşıyordum. Adreslerini unuttuğum ve beni kurtarabilecek -beni yalnızca onlar kurtarabilirdi. insanları arıyorum. Kimi zaman, karanlık, dar bir sokak başında ya da bir kapı aralığında, sevdiğim bir kadının hayaletini görür gibi oluyorum.</span></p>

  <br/>

  <p><span style="font-style:italic;">3 Ağustos</span></p>

  <p><span style="font-style:italic;">Olağan karabasanlar. Tahiti söylevim gitgide hayranlık uyandırıcı olmakta. Sabahları, pijamayla güvertedeki uzun koltuğumda çalışıyorum. Boş ve can sıkıcı düşünceleri kovmak için yakarı değirmenimi döndürerek, tümcelerimi inceden inceye işliyorum. Kimi zaman, beni üst güverteden gözleyen kadın yolcuların bakışlarını suçüstü yakalıyorum. Cinsiyetlerinin belirgin niteliği olan önsezi sayesinde, olağanüstü bir kişinin karşısında bulunduklarını kuşkusuz duyumsuyorlar.</span></p>

  <br/>

  <p><span style="font-style:italic;">6 Ağustos</span></p>

  <p><span style="font-style:italic;">Nemli karabasanlar, kaçışlı geceler. Sonia’yı daha az düşünüyorum. Onu öylesine düşledim ki beni bıktırmaya başlıyor. Uyku da bir gıdadır. Bununla birlikte Tahiti için ona bir uçak bileti gönderdim.</span></p>

  <br/>

  <p><span style="font-style:italic;">10 Ağustos</span></p>

  <p><span style="font-style:italic;">Engizisyon Başyargıcı’nın sesi ilk kez işitildi. Dehşete kapılarak kilitlediğim kapının ardından bağırdı: Seni bir bröton gözlemesi gibi ezeceğim.</span></p>

  <br/>

  <p><span style="font-style:italic;">12 Ağustos</span></p>

  <p><span style="font-style:italic;">Engizisyon Başyargıcı peşimi bırakmıyor. Korkuyorum, ama onun da korktuğunu sanıyorum. Makamı için korkunç bir tehlikeyim. Tutkularımın niteliğini biliyor. Uyku imparatorluğu üzerinde egemenlik kurmama engel olmak için her şeyi yapacak. Ancak söylevimi tamamladım ve ne olursa olsun onu söyleyeceğim.</span></p>

  <p><span style="font-style:italic;">Beni bekleyen olağanüstü yazgı düşüncesi karşısında, yerimde kim olursa olsun büyüklük çılgınlığına kapılabilir. Ben soğukkanlılığımı koruyorum. Hiçbir şey istemeyeceğim. Ne unvan, ne para, ne de madalya. Ün bana yeter. Büyüklük hastalığına yakalanmayacak kadar büyüğüm.</span></p>

  <br/>

  <h3 style="text-align: center;" id="uXmDzYmWWCiKiEYmKVLLE43"><span style="font-weight:bold;">7</span></h3>

  <p>Papete’ye bitkin düşmüş bir adam ayak bastı. Zayıflamış, yüzü mum gibi, gözleri coşkudan ve üzüntüden parlayan, çevresinde anlatılamaz bir tedirginlik ve rahatsız edici bir sessizlik yaratan Joseph, hızlı gülüşlü, son derece yorgun bir yerli kız boynuna geleneksel çiçek gerdanlığı taktıktan sonra, <span style="font-style:italic;">Gelecek ve Ticaret Bir Arada Oteli</span>‘ne yerleşti.</p>

  <p>Eşyalarını odasına koydu, gerdanlığı çıkardı, söylevini döşeğin altına gizledi (Yalnızlık onu kuşkulu yapmıştı), şemsiyesini alarak dışarı çıktı.</p>

  <p>Elinde şemsiye tutmayı seviyordu. Bu ona güven veriyor, onu gerçekliğe bağlıyordu. Şemsiyesi, kendisiyle dünya arasında bir bağdı. Düşte de olsa, şemsiyesi onu çok seyrek yüzüstü bırakıyordu ve onu birçok kez sıkıntıdan kurtarmıştı. Deneyimli bir düşçünün elinde şemsiye, korkunç bir silah ve çok kullanışlı bir yolculuk aracı olabilir.</p>

  <p>Palais des Congrös’ye<sup>*</sup> gitmek için Joseph kenti boydan boya geçmek zorunda kaldı. Tahiti’de otomobil bulunacağını düşünmediği için birkaç kez az kalsın ezilecekti.</p>
  <p>__________</p><p>
  </p><p><sub>* Büyük toplantılar yapmaya elverişli bir yapı. (Çev.)</sub></p><p>
<br/>
  </p><p>Papete, gerçekten çevresinde arabaların bulunduğu palmiyelerden ibarettir. Ya da daha açıkçası, ortasında palmiyelerin bulunduğu arabalardan.</p>

  <p>Joseph orada bütün kentlerde görülenleri gördü: Köpek pislikleri, plastik torbalar, trafik lambaları, telefon kulübeleri, emlak büroları, büyük mağazalar ve kayıtsız insanlar. Birkaç güzel yerli kızı vardı, ama onlar da oynadıkları güzel yerli kız rolünü iyice abartıyorlardı.</p>

  <p>Birbirlerini küçümseyen, gevşemek için koşuşan, adaya ayak basar basmaz hatıra eşyası arayarak, Tahiti’yi çağrıştıran ne olursa bolca fotoğrafını çekerek, fiyatlara kuşkuyla bakarak, her şeyden iyice yararlanma ve hiçbir şeyi kaçırmama kaygısı taşıyan turistler, kavanozdaki sinekler gibi dört bir yana dönüp duruyordu.</p>

  <p>Bu üzüntü vericiydi. Tahiti aşırı boyalı ve her yanı karıncalarla kaplı yaşlı bir orospuya benziyordu.</p>

  <p>Joseph, Palais des Congres’ye açılış kokteylinin tam ortasında geldi. Bilimsel dergilerde fotoğraflarını gördüğü uyku kodamanlarından kimilerini tanıdı. Özellikle, çeçe sineği uzmanı ünlü profesör Mac Philox, esnemenin tartışmasız önderi ünlü Zuyong Hua, orangutan uykusu konusundaki ustaca tezin yazarı profesör Denis de Haulte queue, yaşamını uyurgezer kaplumbağalara adayan ünlü Wilhelm Von Schnopf oradaydılar. Kurultayın sessiz düzenleyicisi Félix Rapion, kurultaya katılmıyordu.</p>

  <p>Joseph, bilimsel toplantı kurdu ya da bildiri yazarı bozuntusu olmadığından kimseyi tanımıyordu. Yarı çıplak bir yerli kızdan bir mailini istedi ve esneyerek uykunun ileri gelenlerine dikkatle baktı. Hizmet eden düş gibi yerli kızları göz ucuyla süzerek, uyuklama konusundaki kuramları coşkuyla tartışıyorlardı.</p>

  <p>Joseph içinden, “Onlara ne hazırladığımı bir bilseydiler…” dedi.</p>

  <p>Bu arada soğuk bakışlar bulunduğu yöne çevrilmeye başlıyordu. Adının söylendiğini işitir, horlayıcı, bıyık altından gülümsemeleri seçer gibi oldu… Bu ne demek oluyordu? Belki şimdiden hepsi buluştan ve uyutucunun yakında piyasaya sürüleceğinden haberliydiler, ama bu düşmanlık da neyin nesi? Kıskançlıktan mı? Joseph herhangi bir tartışmaya katılmayı denediyse de bir topluluğa yaklaşır yaklaşmaz bakışlar başka yana çevriliyor, yüzler asılıyordu.</p>

  <p>Birdenbire arkasında bir tehlike duyumsadı.</p>

  <p>Küçük çaplı düşçülerin tehlikeden uzaklaşmak, en ufak tehlikede usulca sıvışıp gitmek alışkanlıkları vardır. Yalnız seçkin uykucular, gözünün içine bakmadıkça canavarın büyüyeceğini bilirler ve gerçek ya da düşlenmiş her durumda Guynemer’in ölümsüz özlü sözünü uygulamak uygundur: <span style="font-style:italic;">Karşı koymak.</span> Joseph dişleri sıkılı, eli şemsiyesine sıkı sıkı sarılmış, çevik bir biçimde geriye döndü.</p>

  <p>Otuz iki dişiyle gülen biriyle burun buruna geldi.</p>

  <p>Joseph onu yaşamında bir kerecik görmüştü, ama onu birçok kez düşlediği için iyi tanıyordu ve bu düşler de daha çok birer karabasandılar. Uyutucusunu Salpötriöre’de<a id="footnote12"></a><sup><a href="#bookmark12">12</a></sup><sup></sup> denediği sırada kendisine işinin düştüğü ikbal avcısı, genç bir doktor olan Binard adlı birisiydi bu. Bu ikiyüzlü dalkavuk, o dönemde kendisine ne denli ilgisiz davranmışsa, şimdi onunla burada yeniden karşılaşmaktan o denli büyük bir mutluluk duymuş gibi görünüyordu. Yüzü kendinden geçecekmişçesine sınırsız bir hayranlığı yansıtıyordu.</p>

  <p>Yapmacık bir tavırla, tatlı diller dökerek, “Beni anımsadınız, değil mi, Doktor Cavalcanti?” dedi.</p>

  <p>Joseph soğuk bir biçimde, “Evet,” diye yanıtladı, “çok iyi anımsıyorum.”</p>

  <p>“Tahiti’yi nasıl buluyorsunuz? Çok güzel, olağanüstü, değil mi? Bu gök, bu deniz, bu çok sade insanlar…”</p>

  <p>“Daha iyisini düşlediğimi size açıkça söylemeliyim. Düşlerimin Tahiti’si kendine daha çok benziyordu. Daha bozulmamış. Sonuç olarak daha Tahitili.”</p>

  <p>Binard, alnı kırışık, Joseph’in sözlerinin derinliğinin bilincinde olduğunu göstermek ister gibi başını ciddiyetle salladı ve dalkavukça yanıtladı:</p>

  <p>“Düşlerimiz hep, soluk gerçeklikten çok daha güzeldirler…”</p>

  <p>“Gerçekliğin tek üstünlüğü gerçek olmasıdır.”</p>

  <p>“Evet gerçeklik gerçektir,” diye Binard dalgın dalgın onayladı.</p>

  <p>“Yeri gelmişken, Doktor Binard, belki olmayacak şeyler düşünüyorum, ama bende kurultaya katılan beylerin bana soğuk davrandıkları gibi bir izlenim var…”</p>

  <p>“Aa, bu kuşkusuz makineniz yüzündendir. Boşboğazlılılar oldu. Bay Rapion’un tasarılarını artık bilmeyen yok. Neylersiniz, yenilikler, ilerlemenin karşısında olanların eleştirilerine ve dar kafalıların kınamalarına her zaman yol açar. Fermuarı bulan kişi bile çağdaşlarının anlayışsızlığı ile karşı karşıya kaldı ve hem fermuarsız bugün ne yapardık? Bir zıst ve tamam!… Ben ilke olarak, yeni olan her şeyden yanayım. Yenilik insanın geleceğidir.”</p>

  <p>“Ama aygıtım yalnızca yeni olduğu için aklanmaz…”</p>

  <p>“Haklısınız, ama para da getirsin.”</p>

  <p>“Hayır, bunu düşünmüyordum, uyutucumun aynı zamanda insanlara yararlı olduğunu, insanlara iyilik yapabileceğini düşünüyordum…”</p>

  <p>Gevezelik ederek içkilerini yudumlayan kurultaya katılanlarca duyulabilmesi için, Joseph sesini yükselterek, konuşmasını şöyle sürdürdü:</p>

  <p>“Organizmayı bozan, düşe özgü etkinlikleri bastıran ve insanları kurtçuklara dönüştüren uyku haplarının tersine, aygıtın yol açtığı uyku sağlıklı bir uyku, gerçek bir uykudur! Ama uyku haplarının neden olduğu zararlardan uyku uzmanı baylar hiç söz etmiyor ya da en çok susanlara ödenek dağıtan bu halk zehirleyicilerini incitmemek için yarım ağız konuşuyorlar!”</p>

  <p>Ortalığa sessizlik çöktü ve kurultaya katılanlar ellerinde içki kadehleri Joseph’e rahatsız olmuş bir biçimde bakıyordular. Binard, Joseph’in tepkisini yanlış yorumladı ve onu yatıştırmaya çabalamak için alçak sesle şöyle dedi:</p>

  <p>“Kişi olarak makinenizin başarılı olacağından ve size çok para kazandıracağından eminim.”</p>

  <p>Sonra çok iğrenç, suç ortağı bir göz kırpmayla fısıldayarak ekledi:</p>

  <p>“Uyutma makinenizle köşe döneceksiniz…”</p>

  <p>“Köşe dönmek ha!” diye Joseph gürledi. O kadar yüksek sesle söyledi ki kurultaya katılanlar ve yerli kızlar irkildiler! “Köşeyi dönmek! Bir dakika dinlenmeden, yıllarca düş görmekten köşeyi dönmek için mi canımın çıktığını sanıyorsunuz? Yatağımda tek başıma, köşeyi dönmek için mi çölleri aştığımı ve balta girmemiş ormanlardan geçtiğimi sanıyorsunuz? Düşlerimin beni ne duruma getirdiğine bakınız! Buruşuk çarşafa benzeyen bir suratım var! Düş göre göre, varlığım karabasana dönüştü! Başkaları güvenlik içinde çalışırlarken, ben yaşamım pahasına uyudum! Dinlenmeksizin uyudum! İnsanlığın ortak kalıtına bir şey eklemek tutkusuyla uyudum! Geceyi kazdım, uykunun en uç köşelerinde serserice bir yaşam sürdüm, bağışlamayan labirentlere daldım! Kendimi harcama pahasına, başım önde, düşlerime gömüldüm! Kolum kanadım kırıldı! Uyutucum, uzlaşmasız bir imgelemin ürünüdür, birkaç yıllık kararlı uykunun sonucudur!”</p>

  <p>Soluk soluğa, gözleri çakmak çakmak, neredeyse bağırıyordu.</p>

  <p>“Daha neler…” dedi birisi. Bu, von Schnopf’du. Kalın tek camlı gözlüğünün ardından sert bir bakışla Joseph’den gözünü ayırmayarak ekledi:</p>

  <p>“Üykü kütsaldir, oni ticcari ammaclarla sommürmehe kimsenin hakki yoktür.”</p>

  <p>Joseph, “Uykuyu sömürmek mi?” diye bağırdı, “Siz bir kaçıksınız! Uyutucum elli franktan fazla etmeyecektir! Bütün yaşamı boyunca iyi uyumak için elli frank, bu mu sömürü?”</p>

  <p>“Ya raklamlı duşlar,” diye sürdürdü von Schnopf, bunna ne dirsiniz?”</p>

  <p>“O da nesi? Bu maval da nereden çıktı?”</p>

  <p>Binard, Joseph’i savunmak amacıyla araya girdi:</p>

  <p>“Doktor Cavalcanti’nin makinesi tüketicilere nitelikli bir uyku veriyorsa, içine reklam koymanın kötü bir yönü yoktur. Bütün geceleri uykusuzlukla geçirmektense, birkaç reklamlı düş içeren iyi bir uyku daha iyidir! Gelecek yeni bir uyku ister! Yararlı bir uyku! Genç ve canlı bir uyku! Her gün yaşadığımız uyku, çağdaş yaşama artık ayak uydurmuyor, milyonlarca yıldan bu yana gelişmedi; bu, eskimiş, artık kullanılmayan, tümüyle modası geçmiş bir uykudur! Bilgisayarlar ve füzeler çağında hâlâ mağara adamları gibi uyuyoruz! İnsanlar yataklarında bir şey üretmedikleri gibi tüketmiyorlar da. Uyku onları birer ekonomik sakat yapıp çıkıyor. Uyumak onları canının istediği gibi toplumun dışına atıyor. Bunu kabul edemeyiz! İlerleme hiç kimseyi dışarıda bırakmamalıdır! Uykuyu yenileştirmemiz gerekir!”</p>

  <p>Joseph’in beti benzi atmıştı. Şemsiyesi elinde titriyordu. Ağzını açtı, ama tek sözcük söyleyemedi.</p>

  <p>Binard coşkuyla sürdürüyordu:</p>

  <p>“Günümüzde uykunun sağlığı kötü gidiyorsa bu, para kazanmadığı içindir. Ancak düşteki reklam sayesinde bu yakında değişecektir. Uyku dilimleri satın alarak düşe yatırım yapan sanayiciler, insanların iyi uyumalarından kazançlı çıkacaklar. Oysa günümüzde, kem küm etmeden söyleyeyim, uykusuzluk uykudan daha kazançlıdır. Yakında, düşlerimizden her birinin bir anlamı olacak ve bir şeye yarayacak! Uyumak, ilerlemeye katkıda bulunacak! Uyku, sonunda getosundan çıkmış olacak! Verimli bir ürün olacak ve ekonomi çarkının içinde yer alacak! İnsanlar boşuna düş görmeyecekler! İnsanlar hayvan gibi uyumayacaklar! Bu da Doktor Cavalcanti sayesinde!”</p>

  <p>O anda Joseph bağırarak şemsiyesini çekip Binard’ın kafasına indirdi ve o, kütük gibi olduğu yere yığıldı.</p>

  <p>Sonra Joseph, von Schnopf’un üzerine atlayıp onu dut ağacı silkeler gibi silkelemeye başladı:</p>

  <p>“Düş gördüğümü söyleyin bana! Düş gördüğümü söyleyin bana!”</p>

  <p><span style="font-style:italic;">Le Soulier de Satin’</span>i<a id="footnote13"></a><sup><a href="#bookmark13">13</a></sup><sup></sup> izlemeye götürülen bir dana gibi gözlerini bir o yana bir bu yana oynatarak silkelenmesine ses çıkarmıyordu von Schnopf.</p>

  <p>O zaman Joseph, soluk soluğa, çılgına dönmüş, şemsiyesini kendine doğru çevirmek isteyip ucuyla karnını beceriksizce deşmeye çalıştı. Buna engel olmak için üzerine atıldılar. Yere yuvarlandı ve küçükken kendisine iğne yapılmak istendiğinde olduğu gibi parkeyi kazımaya başladı. Ağzından köpükler saçarak saçmasapan konuşuyordu:</p>

  <p><span style="font-style:italic;">“Disgraziatul<a id="footnote14"></a><sup><a href="#bookmark14">14</a></sup><sup></sup></span> Yerin altına girmek istiyorum! Toprağa gömün beni! Beni içine koyun, sıcağa, ta aşağıya, ta aşağıya!”</p>

  <br/>

  <h3 style="text-align: center;" id="uZt3x9oYRlvwHjGaOorOXM6"><span style="font-weight:bold;">8</span></h3>

  <p>Bir penceresi yarı açık, beyaz badanalı, büyük bir odaydı, tavanda bir vantilatör vızıldıyordu. Dışarıda rüzgâr palmiyeleri usul usul sallıyordu. Uzaklarda okyanusun bir parçası görünüyordu. Bilinmedik, yaldızlı ve ışık saçan bir kuş, göğün mavi derinliğinden yavaşlatılmış çekimdeki gibi geçti. Çarşafın altında, ucunda ayakları olan yuvarlaklaşmış bir kütle vardı. “Bu şey benim,” diye söylendi Joseph. Bir gövdesi olması ona büsbütün tuhaf göründü. Aptalca bir düşünce.</p>

  <p>“Nasılsınız?” dedi, bir ses.</p>

  <p>Joseph başını çevirdi. Ak önlüklü, Çinhindi tipli birisi yatağının yanında bir sandalyenin üzerine oturuyordu. Joseph adamın kendisine sorduğu soruyu düşünmeye koyuldu. <span style="font-style:italic;">Nasıl gidiyorsunuz?..<a id="footnote15"></a><sup><a href="#bookmark15">15</a></sup><sup></sup></span> Hımmm… Önce hiçbir yere gittiği yoktu. Nasıl olduğunu bilmeye gelince… Hiçbir yere gitmenin kırk türlü yolu yoktur… Şöyle yanıtladı:</p>

  <p>“Sorunuzu başka bir biçimde sorunuz, anlamıyorum.”</p>

  <p>Öteki, “Her şeyin yolunda gidip gitmediğini<sup><i>2</i></sup> <a id="footnote16"></a><sup><a href="#bookmark16">16</a></sup><sup></sup> soruyorum,” dedi.</p>

  <p><span style="font-style:italic;">Siçaua</span>, <span style="font-style:italic;">siçaua…<sup>3</sup></span> Bu ne olabilirdi? Herhangi bir Tanrıça mı? Birden Joseph korktu. Belki de karşısında kaçık biri vardı!</p>

  <p>Ak önlüklü adam o zaman şöyle sürdürdü:</p>

  <p>“Doktor Ange Van Dong’um. Ruh hekimiyim.”</p>

  <p>Joseph, “Ya, öyle mi?” dedi. “Peki, umarım yakanızı kurtaracaksınız.”</p>

  <p>Öteki taş kesildi ve şunları söyledi:</p>

  <p>“Henüz uyuşturucu ilaçların etkisindesiniz. Çokça dinlenmelisiniz.”</p>

  <p>Birdenbire Joseph her şeyi anımsadı.</p>

  <p>“Uyutucuma reklam koymak istiyorlar…”</p>

  <p>Van Dong, “Evet” dedi, “bana anlattılar. Bunun için canınızı sıkmayın.”</p>

  <p>Joseph, uzaklara dalmış, “Reklamlı düşler…” diye sürdürdü.</p>

  <p>Karşıda, ılık kentin ardında, denizin ardında, her şeyin ardında güneş alev alev yanan bir sessizlik içinde batıyordu. Yatağın üzerinde bir ışık demeti, evrende döne döne giden gezegenler gibi, havada asılı duran toz taneciklerini aydınlatıyordu.</p>

  <p>Joseph, “Ah” diye mırıldandı, “toz şanslı… Yakında, güneşlerin ve uzay rüzgârlarının gürlemeleriyle sallanarak, sonsuz bir uykuya yatacağım… Bana kuş tüyünden yumuşak bir yastık gibi hiçliği bağışladığın için teşekkürler, Tanrım…(Sonra, Van Dong’a dönerek:) Günün birinde tabutlara reklam koyacaklar mı sizce?”</p>

  <p>Ruh hekimi, “Bunu düşünmeyin” diye yanıtladı. (Doktor burnunun ucunu kaşıdı, sesini belirginleştirip sözünü şöyle sürdürdü:) “Üzerinizdeki deftere bir göz atmakta sakınca görmedim… Kuşkusuz üstün nitelikli bir kişisiniz, ama kafanızın gücü altında ezilmiş görünüyorsunuz. Zekânızı daha dengeli kullanmaya girişmeliydiniz. Düşüncenin meyveleri kaygı kurdunu içlerinde taşırlar.”</p>

  <p>“Öyle, düşünceler cehennemdir. İnsan bulutların üzerinde uçtuğunu sanır, sonra günün birinde bir tırtıl gibi süründüğünün farkına varır. İnsan, başını, bizi her şeyin üstüne yükselten bir balon gibi görür, sonundaysa onu bir gülle gibi boynunda taşır. Ah! Sıradan insanlara, kendilerine soru sormamayı becerenlere öyle imreniyorum ki!… Ben işerken bile kuşku duyuyorum… Köylü olmak… tavşanları uyandırmak için horoz sesiyle kalkmak… tavukları nehir kıyısında otlamaya götürmek… koyunları çam ağaçlarının gölgesinde sağmak isterdim. Hayvanları seviyorum, hayvanlara çok iyi bakardım… Ah! Doğa! Ağaçlar arasında esen yel… Kayaların arasından akan su…”</p>

  <p>Van Dong, “Özellikle” dedi, “daha ölçülü olarak düş görmelisiniz. İmgeleminiz sizi, size zararlı olan coşkunluklara götürüyor.”</p>

  <p>Joseph gözleri parıldayarak, “Haklısınız,” diye haykırdı. “Artık coşmayacağım! Kurallara uyma ve uyanıklık örneği olacağım! Anlaşılırlık ve belirginlik imgesinin ta kendisi! Bilgelik ışığı! Arı usun somut örneği!”</p>

  <p>“Tamam, tamam ama yatışın… Kendinizi kesin değerlerin ölçüsüne vurup değerlendirmeyi ve evrenle boy ölçüşmeyi bir yana bırakmanız gerekir. Bir üstinsan değilsiniz. Biraz tehlikeli deneysel araştırmalarınızı fazlaca ileri götürdünüz ve…”</p>

  <p>“Hiçbir şeyi fazlaca ileri götürmedim, Sayın Van Dong, Sadece bir kapıyı araladım. Harikalar ülkesine açılan bir kapı…”</p>

  <p>Bu kapı yalnızca balta girmemiş bir ormana çıkar. Düşünmeden kendinizi oraya atarsanız, bir aslanın kuyruğuna basmayı göze alıyorsunuz demektir…”</p>

  <p>“İçinde bulunduğum durumda, bir aslanla boğuşmak beni dinlendirir. Bir aslan, size karşıdan bakar, sizinle aynı havayı solur, onunla her zaman anlaşabilirsiniz. Ancak adı olmayan şeyle, hıım? Adı olmayanla nasıl anlaşılır? Yatağım her gece adsız şeylere meydan okuduğum bir arenadır…”</p>

  <p>“Siz kendi kuruntularınızla çarpışıyorsunuz. Kafanızı kendi düşlerinizle kırıyorsunuz. Karabasanlarınız sizsiniz, kendinizsiniz. Bence yalnızlığınıza bir son vermeniz gerekir. İyi bir yol gösterici değildir. Kendinizi kafanıza gömmemeniz için size birisi gerekir. İnsanın karşısında yalnızca bir duvar olunca, doğru düşünceler bile bizi yok edebilirler. Tek başına haklı olmak bir çılgınlıktır. Kierkegaard’ın dediği gibi mutluluğun kapısı içeriye açılmaz. Sizi gerçek dünyaya bağlayacak bir şeye gereksinmeniz var.”</p>

  <p>“Şemsiyem var, bana yeter. Ha, sahi, şemsiyem nerede? Ya giysilerim? Verecek söylevim var, benim…”</p>

  <p>“İçinde bulunduğunuz durumda bu söz konusu olamaz, üstelik çok geç. Yirmi dört saatten fazla uyudunuz ve uyku kurultayı bu akşam sona eriyor.”</p>

  <p>Joseph, yataktan fırlayarak “Nee?” diye bağırdı. “Giysilerim nerede?”</p>

  <p>“Erişemeyeceğiniz bir yerde. Sorumluluğum altındasınız, sizi dışarı çıkarmam olanaksız. Us dengeniz tehlikede.”</p>

  <p>“Us dengem mi? Deli olmayan tek kişi varsa o da benim, görmüyor musunuz? Uykuya reklam karıştırmak çılgınlık değil de nedir? Uyurgezer kaplumbağalar uzmanı olmak çılgınlık değil de nedir? Tahiti’de büyük mağazalar, otoparklar, akıl hastalıkları hastanesi yapmak, çılgınlık değil de nedir? İnsanlar deliriyorlar, bana gereksinme duyuyorlar! Yalnız uyku onları uyandırabilir.! Artık uyuyamıyorlar, anlıyor musunuz? Atalarımızın yaptıkları gibi, artık düşlerinden hiç ders almak istemiyorlar, artık uykuya inanmak istemiyorlar! İnsan artık düş görmeyince, gerçeklik duygusunu yitirir. Baskıyı, haksızlığı ve kan dökücülüğü hazırlamış olursunuz böylece! Buna engel olmalıyım.”</p>

  <p>“Doktor Cavalcanti, insanların kendileri için yaptıklarınıza yaraştıklarına gerçekten inanıyor musunuz?”</p>

  <p>“Hiçbir şey yapmasaydım, bu kez ben insan olmaya yaraşmazdım, Doktor Van Dong.”</p>

  <p>Ruh hekimi içini çekip şöyle dedi:</p>

  <p>“Öyleyse olup bitenlere çekinmeden bakınız. Düşlediğiniz bu uyku imparatorluğu sadece kafanızda yarattığınız bir ülkedir. Herkes kendi gecesinde yalnızdır. Uykucu kadar uyku vardır. Düşçüler arasında olabilecek bir iletişim yoktur.”</p>

  <p>“Ya, ben tersini düşlüyorsam? Anlamaya çalışınız, Doktor Van Dong: Var oldukları için düşlenen şeyler vardır ve düşlendikleri için var olacak şeyler vardır.”</p>

  <p>Ruh hekimi burnunun ucunu kaşıyıp şöyle söyledi:</p>

  <p>“Düşlerinize, onların kendilerine verdikleri değeri verirseniz bir daha işin içinden çıkamazsınız.”</p>

  <p>‘Ya siz, siz oraya hiçbir zaman giremeyeceksiniz. Bir düş yargılanmaz, düşlenir, hepsi bu kadar. Uyanıkken gerçeğin ıcığını cıcığını istediğiniz kadar çıkarın; ancak düş konusunda, onun iç yüzünü anlamak için uyumayı bekleyin.”</p>

  <p>Yorgunluktan kendinden geçmiş bir durumda Joseph gözlerini kapadı. Kısa bir süre sonra, kendi kendine konuşuyormuş gibi, yeniden söze başladı:</p>

  <p>“Uyku, devinimsizliğin sessiz bekçileri olan güçlü kaplanların ortasında dolaştığı, balta girmemiş bir ormanla çevrili, ıssız bir saraydır. Uyanıkken insan bu kaplanları kolayca hor görür de, uykudayken kim onların bıyıklarını çekmeyi göze alabilir?…”</p>

  <p>“Her ne olursa olsun, Doktor Cavalcanti, insanları uykunun gerekli olduğuna inandırmak için bir başka fırsat bulacağınıza eminim. Düşlerinize gelince, sanıyorum ki…”</p>

  <p>Joseph gözlerini ansızın açarak, “Düşlerimden size ne?” dedi. “Oraya burnunuzu sokmayın.”</p>

  <p>“Rahatınıza bakın. Ama bence ruhsal yaşamınızı daha iyi yönlendirmeye ve beyin gücünüzü uykudan başka yerlere harcamaya çalışmanız gerekir.”</p>

  <p>Joseph, <span style="font-style:italic;">“Ruhsal yaşamınızı daha iyi yönlendirmek, beyin gücünüzü harcamak</span>,” diye yineledi. “Bu anlaşılmaz sözler de neyin nesi? Doğrusu insan düş gördüğünü sanıyor… Bir de bana kaçık diyorlar!…”</p>

  <p>Mesleğin gerektirdiği iyimser bir havada, ruh hekimi, “Ne olursa olsun,” diye sürdürdü, “düne göre sizi çok daha iyi görüyorum! Göreceksiniz, Tahiti’nin havası size çabucak neşe ve güç katacak. Çekmecede uyku haplarınız var. Güzel düşler görün. Yarın görüşürüz!”</p>

  <p>“Doktor Van Dong…”</p>

  <p>“Efendim…”</p>

  <p>“Size şunu demek istiyordum…”</p>

  <p>“Neyi?… Söyleyin, sizi dinliyorum.”</p>

  <p>“Pekâlâ, bana biraz solgun görünüyorsunuz. Sizi muayene etmek istiyorum…”</p>
<br/>
  <p>Masasına oturmuş olan Doktor Ange van Dong, hastalar için tuttuğu defterini açtı. Dilini hafifçe çıkarmıştı, boş bir sayfaya büyük harflerle, titizlikle: CAVALCANTI JOSEPH diye yazdı ve yanına da yatış gününü düştü. Sonra güzel yuvarlak harflerle şunları not etti:</p>
<br/>
  <p><span style="font-style:italic;">Hasta, Janet’in anladığı biçimde saplantılı ruhsal bozukluğa eğilimli; bir klasik paranoyanın bütün belirtilerini taşımaktadır. Derin bir toplumsal uyumsuzluk ve imgeleminin patolojik abartmalarına neden olan aksiyon karşısında yetersizlik çekmektedir. Duyumsamaz türdeki büyüklük hastalığı, onu odasından çıkmadan ünlenme hayâllerini gerçekleştirmeye kalkışmaya götürmektedir. İnsanlığı, kendi kafasının içinde, kendisiyle birlikte uyutmakla görevlendirildiğini sanmaktadır. Evreni yatağından istediği biçimde yönetmek amacıyla kendisini düş kralı olarak kabul ettirmek istemektedir. Bu amaçla, bir tür uyutma makinesi bulmuş bile. Gerçeği öğrendiğinde bunun doğuracağı sarsıntı şiddetli olacaktır. Saldırgan dürtüleri, kendisine yönelmezlerse onu tehlikeli bir kişi yapabilecekler. Uzun süreli bir kapama söz konusu olabilir. Birkaç gün gözetim altında tutmayı ve sağlık yetkililerince ülkesine göndermek üzere gerekli girişimlerde bulunmayı öngörüyorum.</span></p>
<br/>
  <p>Doktor Ange van Dong, hoşnutluk içinde defteri kapadı. Sonra ayağa kalkıp önlüğünü çıkardı. Stadyuma gecikmemek için elini çabuk tutması gerekiyordu. Sydney futbol kulübünün Yabanıl Kangurularıyla Tahiti PTT’sinin Uçan Dağıtıcılarını karşı karşıya getiren önemli maç bu akşamdı.</p>
<br/>
  <p>Çarşaflara asılmış Joseph, duvardan kayarken, “Ah bir dayansa!” diye yineliyordu. Odası ikinci kattaydı, ama baş dönmesi vardı.</p>

  <p>Gözlerini yumarak inip, sonunda hastanenin bahçesine sağ salim ayak bastı.</p>

  <p>Yarı açık dış kapıya doğru koştu. Bir sıraya oturmuş, bitkin görünüşlü, her şeye ilgisiz, yaşlı bir Polinezyalı deliden başka kimse onu fark etmemişti.</p>

  <p>Dışarı çıkar çıkmaz, duraksadı Joseph. Üzerinde hastanenin pijaması vardı. Oteli pek öyle uzak değildi, ancak Palais de Congres ters yöndeydi. Üzerini değiştirmek için otele dönseydi, çok değerli bir zaman parçasını yitirecek ve çok geç kalacaktı. İçinden, “Boş ver,” dedi, “uyku konusundaki bir kurultaya pijamayla gitmenin bir sakıncası yoktur. Tersine, bu benim gerçek bir uykucu olduğumu gösterir.”</p>

  <p>Böylece Palais de Congıes’in yolunu tuttu.</p>

  <p>Yürüdükçe, uyuşturucuların etkisini iyiden iyiye duyuyordu. İyi yağlanmış makineler gibi, kendi başlarına kımıldayan bacaklarının üzerinde havada yürüyor gibiydi. Palmiyeler, otomobiller, çizgili pijaması ve terlikleri içinde yolda yürürken kendisine bakan şaşırmış Tahitililer, bütün bunlar Ay’da kaybolmuşçasına ona uzaklarda, çok uzaklarda gibi görünüyordular. Yalnız gök kendisine yakın görünüyordu, kızıl güneşe dokunabileceği, parlak göğü tırmalayabileceği ya da alacakaranlığın yıldızlı ve yumuşamış hamurunu elleriyle yoğurabileceğini sandığı kadar yakın.</p>

  <p>Onlara bu kadar yukarıdan baktığı ve dünyadan böylesine uzak olduğu için bağışlayın dercesine gelip geçen renkli gömleklilere gülümsüyordu. Bununla birlikte her şeyi işitilmemiş bir duyarlılıkla algılıyordu: Bir kadının alaycı gülümsemesi, bir çocuk göbeği, kaşınan bir köpek, palmiyeye konmuş bir martı, kaldırımın üzerindeki portakal kabukları…</p>

  <p>Hiçbir şey artık onun için önemli olmadığından, her şeyi eksiksiz olarak görüyordu. Her ayrıntı evrenin bütününü açığa vuruyordu.</p>

  <p>Her şey çok önemliydi.</p>

  <p>Sakız çiğneyen bir çocuk, okyanusta güneşin yok oluşu kadar olağanüstü bir olaydı.</p>

  <p>O artık hiçbir şeyi aramıyor, artık hiçbir şeyi istemiyor, artık hiçbir şeyi arzulamıyor ve her şey ona gerçekte nasılsa öyle görünüyordu.</p>

  <p>Geçmiş yoktu, gelecek yoktu, o her şeyi kucaklayan kocaman sonsuz bir Evet’ti. Çevresinde kaynaşan sayısız ‘Hayır’lar kendiliklerinden yok oluyor, bulundukları yerde çürüyordular.</p>

  <p>Başarısı, kazanılacak bir şeyin olmadığını anlamış olmasıydı.</p>

  <p>Aynı zamanda her şeyden kopuk, suda balık gibi gerçeğin içinde yüzerek pelte gibi yürüyordu. Kendisini iyi hissediyor, olayların akışına bırakıyordu. Aldırmak neye yarar? Onu pijama içinde sokakta yürürken görüp de gülen insanların hepsi, onun kişiliğinde düşün Büyük Ustasını, uykunun Napolyon’unu yakında selamlayacaklardı. Sayesinde günün birinde başları dik uyuyacak ve kendileri de sokağa pijamayla çıkmaktan artık korkmayacaklardı.</p>

  <p>Ya hiç kimse onda olanı asla görmüyor, ya yaptığı her şey, hiçlikte sonuçlanacaksa… Her şey için benzeri söylenebilir pekâlâ.</p>

  <p>Hiçlik noktasından, Shakespeare basit bir karıncadan ne daha büyük, ne daha kalıcıdır.</p>

  <p>Her şeyin hiçliği, her şeyden onun öcünü alır.</p>

  <p>Kumsal boyunca uzanan, palmiyelerle çevrili bir caddede yürüyordu. Aşırı parlak göğün altında Büyük Okyanus’un dalgaları öylesine saydamdı ki, gümüş renkli balıkları görebiliyordu (Gerçekte bunlar plastik şişelerdi). Tahitililerse arkasından kahkahalarla gülüyordu. Tek bir sözcükle onları yerin altına sokabilirdi, ama onları aptallıklarıyla baş başa bırakmayı yeğliyordu. Terlikleriyle bir egemen dinginliğinde, düşlerin altınını sunmak istediği benzerlerinin alaycı anlayışsızlığı karşısında gönlü yüce yürüyordu.</p>

  <p>Yalnız köpekler gülmüyordular.</p>

  <p>Arada bir de, herhangi biriyle, Polinezyalı yaşlı bir kadınla ya da bir ayyaşla gerçekten bakışıyordu ve onların bakışları pijamasına takılmıyordu, ama onun ta içine, bilinmeyen iyilik hâzinelerinin yattığı, hiçe sayılan yüreğine işliyordu. Bu yoksul insanlar üstelik gülmüyordular. Gecesinde ve yalnızlığında bir sevgi şimşeği gibi onu birdenbire aydınlatan bakışları şöyle der gibiydi: “Ha gayret! Yaşam bizi ezdiği için elimizden bir şey gelmiyor, ama seni anlıyoruz, seninleyiz! İnsanlık, biziz!…”</p>

  <p>Sonunda Palais de Congres’ye vardı. Dingin bir kararlılıkla içeri daldı, bir aralıktan geçip toplantı salonuna girdi.</p>

  <p>Bir konuşmacı kürsüdeydi.</p>

  <p>“…. çünkü her zaman,” diye açıklıyordu, “çağcıl yaşama katlanmaları için uyku insanlara yardım etti! Her zaman, uyku…”</p>

  <p>Joseph’in pijama ve terlikleriyle ilerlediğini görerek, şaşırmış durumda konuşmasına ara verdi.</p>

  <p>Salonda bir ölüm sessizliği oldu. Sanki dikenli tacı, delinmiş elleri ve parçalanmış göğsüyle etten ve kemikten İsa, şişman, yaldızlı ve kürklü piskoposlar toplantısının tam ortasında birdenbire ortaya çıkıvermiş gibiydi.</p>

  <p>Bütün gözler yavaş yavaş kürsüye yönelen Joseph’e çevrilmişti.</p>

  <p>Kürsünün altında, toplantıyı düzenleyenlerden biri araya girdi:</p>

  <p>“Kusura bakmayın beyefendi, konuşmacı olarak adınız yazılı değil…”</p>

  <p>Joseph ona hoşgörüyle gülümseyip yanıtladı:</p>

  <p>“Asla hiçbir yere yazılmam.”</p>

  <p>Bunun üzerine onu yana itti, kürsünün basamaklarını yavaş yavaş çıktı ve mikrofona yaklaştı.</p>

  <p>Yüzü kızarmış ve gözleri fal taşı gibi açılmış konuşmacı tek tek söyledi:</p>

  <p>“Beyefendi, konuşma yetkisini size kim veriyor?” Joseph gözlerinin içine baktı ve dinginlikle şöyle dedi: “Düşlerden aldığım yetkiyle konuşuyorum.”</p>

  <p>Öteki kızgın, çabucak arkasını dönüp başı dik, şunları söyleyerek kürsüden indi:</p>

  <p>“Bu, tam anlamıyla bir kaba güç gösterisidir!”</p>
<br/>
  <p>Joseph acele etmedi. Hepsi ne yapılması gerektiği konusunda duraklayan, uykunun ileri gelenleri, doktorlar ve konunun uzmanı gazetecilerden oluşan topluluk üzerinde bakışlarını gezdirdi. Pijamayla konuşacak birini tehlikesizce ve onurlarını yitirmeden dinleyebilirler miydi? Kuşku içerisinde sonucu bekliyordular.</p>

  <p>Joseph aralarında, ağırbaşlı, havalı ve başı sargılı Binard’ı gördü.</p>

  <p>Onun yanında Sonia vardı.</p>

  <p>Sonia’nın orada bulunması Joseph’i hiç mi hiç şaşırtmadı. Güngörmüş bir uykucu olarak artık hiçbir şeye şaşırmıyordu.</p>

  <p>Çenesini kaşıdı (tüh be, yine tıraş olmayı unutmuşum), ellerini mikrofonun iki yanına koydu ve… söylevinin yanında olmadığını fark etti.</p>

  <p>Olsun, bu çok kötü değildi, anımsayacaktı, üzerinde o kadar çalışmıştı ki… Dur bakalım, ilk tümce neydi?…</p>

  <p>Bütün gözler, bir karabasan sessizliğinde ona bakıyordu. Metnini anımsayabilmek için umutsuz çabalar harcıyordu, hiçbir şey, ama hiçbir şey, tümcenin kırıntısı bile usuna gelmiyordu.</p>

  <p>Kendisini çok güçlü duyumsuyor, her şeyi görüyor, her şeyi anlıyor ve söyleyecek şey bulamıyordu. İlk kez kafası boştu, alabildiğine boş…</p>

  <p>Ürperdi. Söylenecek bir şey olmadığı için, söyleyecek bir şeyi yoktu. Bir duvarın, boyun bağları ve hazır görüşlerle dopdolu bir insan duvarının, yarım aydın anlayışının aşılmaz duvarının, moda düşünceler ve dünya kadar eski önyargılarla dolu bir duvarın önündeydi. Dürüst ve vicdanlı kişilerin, ama aşağıdan gelen bir gerçekliği kabul etmek için on yıl bekleyebilen, ancak yukarıdan gelen herhangi bir yanıltmacaya hemen kanabilen kişilerin karşısındaydı.</p>

  <p>Bir kartal gibi, eşsiz bir sessizlikte, yelin üzerinde dolaşıyordu Joseph. Sözcükler, birkaç ekmek kırıntısı için kavga eden bir karınca sürüsü gibi uzaklarda, ta aşağılarda, çok uzaklardaydılar. Konuşmak neye yarar? Bu beyler, bu yaşta, henüz anlamadılarsa, hiç anlamayacaklar. Bunların topu, yalnızca mikroskopların altında olanları gören uzmanlardır, dünyanın geri kalanı sislere gömülmüştür. Bilimsel pire terbiyecileri, molekülleri dörde bölenler. Sirke sineklerini arkadan düzenler. Hepsi kuramlarla, dizgelerle, tezlerle, soyut ve anlaşılmaz düşüncelerle öylesine doludurlar ki, onları değiştirmek deveye hendek atlatmaktan zordur. İyicene <span style="font-style:italic;">katılaşmışlar.</span> Çoktan tükenmişler. Beyinleri sulanmış. Üstelik onlar beyinleriyle geçiniyorlar. Kendilerinin bulduğu karmaşık bir yanlışı, herkesin bildiği bir gerçeğe hep yeğleyecekler. Zekâlarının kurnazca kullanımını, sağduyulu bir düşüncenin alçakgönüllü onayına hep yeğleyecekler. Beş yüz sayfalık bir kuramı, sıradan bir kimsenin sözüne ya da eski bir atasözüne hep yeğleyecekler.</p>

  <p>Pijamasının içinde kaskatı kesilmiş Joseph’in ağzından henüz tek bir söz çıkmamıştı. Saltı görür gibi olduğu için, Alpler’de yaşayan bir aptala benziyordu. Tam bir öngörü, insana aptal görünümü verir. Kendisini gülünçlüğün uçurumuna düşürerek acımasızca sürüyordu sessizliği. Bu imbikten geçmiş katıksız öküzlere herhangi bir şeyi açıklamak, ona boşuna bir çaba gibi geliyordu. Çünkü, en gerçek şeyler, karmaşık kafalar için en anlaşılmazdırlar. Kayalardan fışkıran kaynak suyunu insan nasıl incelikli bir biçimde içmezse, işin özünü anlamak için de aşırı zeki olmak gerekmez. Özünde yayılan bu düzenlenmiş alıklık, zekâ eksikliğinden değil, aşırı zekâdan ileri geliyordu. Bu, kafayı aşırı kullanmanın aptallığı, düşüncenin kanseriydi.</p>

  <br/>

  <br/>

  <br/>

  <p>__________</p>

  <p>
</p>

  <p><a id="bookmark1"><sup></sup></a><a href="#footnote1">1</a></p>

  <p> <sup>H.L.M (Habitation à loyer modéré): Sosyal konut. (Yayıncı)</sup></p>

  <p><a id="bookmark2"><sup></sup></a><a href="#footnote2">2</a></p>

  <p> <sup>Bir Güney Afrika oymağı insanı. (Çev.)</sup></p>

  <p><a id="bookmark3"><sup></sup></a><a href="#footnote3">3</a></p>

  <p> <sup>O.K. (İng.): Tamam, anlaşıldı. (Çev.)</sup></p>

  <p><a id="bookmark4"><sup></sup></a><a href="#footnote4">4</a></p>

  <p> <sup>Korsika dilinde; bahtsız, nasipsiz, kısmetsiz demek. (Çev.)</sup></p>

  <p><a id="bookmark5"><sup></sup></a><a href="#footnote5">5</a></p>

  <p><sup>16.yüzyılda Meksika’da ele geçirilen İspanyalı komutanlardan. (Çev.)</sup></p>

  <p><a id="bookmark6"><sup></sup></a><a href="#footnote6">6</a></p>

  <p> <sup>Konformist. (Çev.)</sup></p>

  <p><a id="bookmark7"><sup></sup></a><a href="#footnote7">7</a></p>

  <p> <sup>Anasonlu içki. (Çev.)</sup></p>



  <p><a id="bookmark8"><sup></sup></a><a href="#footnote8">8</a></p>

  <p> <sup>Nazi Almanya’sında Yahudilerin öldürüldüğü yerler. (Çev.)</sup></p>

  <p><a id="bookmark9"><sup></sup></a><a href="#footnote9">9</a></p>

  <p> <sup>Yeni Gine ve çevresindeki adalarında yaşayan yerliler. (Çev.)</sup></p>

  <p><a id="bookmark10"><sup></sup></a><a href="#footnote10">10</a></p>

  <p> <sup>Fransa’da toplum polisi. (Çev.)</sup></p>

  <p><a id="bookmark11"><sup></sup></a><a href="#footnote11">11</a></p>

  <p> <sup>Metindeki biçim korunmuştur. (Çev.)</sup></p>

  <p><a id="bookmark12"><sup></sup></a><a href="#footnote12">12</a></p>

  <p> <sup>Paris’te bir hastane. (Çev.)</sup></p>

  <p><a id="bookmark13"><sup></sup></a><a href="#footnote13">13</a></p>

  <p> <sup>Paul Claudel’in (1868-1955) 1924’te yazdığı bir oyun. (Çev.)</sup></p>

  <p><a id="bookmark14"><sup></sup></a><a href="#footnote14">14</a></p>

  <p> <sup>Korsika dilinde: Gözden düşmüş, bahtsız. (Çev.)</sup></p>

  <p><a id="bookmark15"><sup></sup></a><a href="#footnote15">15</a></p>

  <p> <sup>Fransızca’da nasılsınız, nasıl gidiyorsunuz biçiminde söylenir. (Çev.)</sup></p>

  <p><a id="bookmark16"><sup></sup></a><a href="#footnote16">16</a></p>

  <p> <sup><i>2-3</i> Fransızca  <span style="font-style:italic;">"si ça va"</span> olarak yazılır. (Çev.)</sup></p>



</body></html>